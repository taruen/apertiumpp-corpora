GEN.1.1	Co'na' ñaqai chita'gue ỹo'uet ná'ogue ñi qota'olec, ca 'au ỹo'uet na piguim chaqai na 'laua. 
GEN.1.2	Na 'laua ỹaatqajam sqaico' ca la'maqa' na'le; 'ec nodaachiguiñi na huaxaỹaq chaqai na napalaxa, ca' so ne'espíritu ñi qota'olec queeteguelec na huaxaỹaq.
GEN.1.3	Co'na'le, ca 'naaco' ñi qota'olec: ¡Sahotaque quiyim re'qoochiguiñi!
GEN.1.3	Ca chaqa'ma' re'qoochiguiñi. 
GEN.1.4	Ca' ñi qota'olec co'na' iuana 'maxaraic quiyim re'qoochiguiñi, ca' ỹoỹoote'oga queso napalaxa. 
GEN.1.5	Ca na'xa'a leenaxat nqai'en só'maq re'qoochiguiñi, chaqai so napalaxa, ca' leenaxat nqai'en pe. Ca' chaqaido' dá'maq 'neeta na' ime so 'auaxaic na'xa'a.
GEN.1.6	Co'na' ime, ca 'naaco' ñi qota'olec: 'Uo' ma'le ca lquepaxaset quiyim ỹoỹoota'chi na huaxaỹaq, qaiyi naua'maxare ỹoreta'chi.
GEN.1.6	Ca' chaqaida 'neeta. 
GEN.1.7	Ca' ñi qota'olec ỹo'uet so lquepaxaset, ca ỹoỹoota'chi na huaxaỹaq; 'uo' na lahi pa'aañi queso lquepaxaset, chaqai so liỹa lahi, ca' pa'aashiguim. 
GEN.1.8	Ca' so lquepaqataxanaxat leenaxato' nqai'en piguim. Ca' chaqaido' dá'maq 'neeto' na' ime so liỹa na'xa'a.
GEN.1.9	Co'na'le, ca 'naaco' ñi qota'olec: Quiyim na huaxaỹaq pa'aatañi quena piguim 'oonoqui' ca lapooqo', qaiyi re'oq cá'maq rashivita.
GEN.1.9	Ca' chaqaida 'neeta. 
GEN.1.10	Ca ná'maq rashivita ñi qota'olec leenaxato' nqai'en 'laua, chaqai ná'maq lapooqo' na huaxaỹaq leenaxato' nqai'en huaaxai.
GEN.1.10	Co'na'le, ca' ñi qota'olec iuana quiyim ná'ogue ỹa'maqachiguiñi. 
GEN.1.11	Ca' 'naaco': Quiyim na 'laua ñaxat nqai'en ná'ogue ana ỹoreta'oguit ñaxashiguim: na 'uaqapi chaqai ana qo'paq 'ue ana la.
GEN.1.11	Ca' chaqaida 'neeta. 
GEN.1.12	Ca' na 'laua ñaxat nqai'en ná'ogue ana ỹoreta'oguit ñaxashiguim: na 'uaqapi chaqai ana qo'paq 'ue ana la. Ca' ñi qota'olec iuana quiyim ná'ogue ỹa'maqachiguiñi. 
GEN.1.13	Ca' chaqaido' dá'maq 'neeto' na'le co'na' ỹovirerec saua tres na'xata'.
GEN.1.14+GEN.1.15	Co'na'le, ca 'naaco' ñi qota'olec: 'Uo' ma'le caua ỹavigouguilo quena piguim, ca' coỹarerelec na 'laua, ca ỹoỹootere'oga yi na'xa'a quiyi pe, chaqai ỹo'uet quiyim qaretane' naua na'xata', naua ñaxari, chaqai naua na'xata' napoxoqui'.
GEN.1.14+GEN.1.15	Ca' chaqaida 'neeto' na'le. 
GEN.1.16	Ca' ñi qota'olec ỹo'ueeto'o' saua dos ncoỹeraxanqate: só'maq paguec lecaic coỹarelec nqai'en yi na'xa'a, chaqai asó'maq paguec cocho'lli', ca' coỹarelec nqai'en yi pe. Chaqai qai'neeta ỹo'uet ana huaqajñi. 
GEN.1.17	Ca' ñi qota'olec ỹo'ueeto'o' naua lcoỹeraxanqate, ca ỹano'oto na piguim qaiyi coỹarerelec na 'laua 
GEN.1.18	quiyi na'xa'a chaqai quiyi pe, chaqai quiyim ỹoỹoote'oga yi re'qoochiguiñi quiyi napalaxa. Ca' iuana quiyim ná'ogue ỹa'maqachiguiñi. 
GEN.1.19	Ca' chaqaido' dá'maq 'neeto' na'le co'na' ỹovirerec saua cuatro na'xata'.
GEN.1.20	Co'na' ime, ca 'naaco' ñi qota'olec: Quiyim na huaxaỹaq ñaxatec nqai'en ná'ogue nanchaqaina iseripi huaxaỹaqseripi, chaqai quiyim 'ue ana qo'o ỹootac quena 'laua.
GEN.1.20	Ca chaqaida 'neeta na'le. 
GEN.1.21	Ca' ñi qota'olec ỹo'uet ná'maq chalego lecaic huaxaỹaqseripi, chaqai ná'maq ỹoreta'oguit iseripi ñaxatougui hueetaugui na huaxaỹaq, chaqai ná'ogue na ỹoreta'oguit ỹoipi.
GEN.1.21	Ca co'na' ime, ca' ñi qota'olec iuana quiyim ná'ogue ỹa'maqachiguiñi. 
GEN.1.22	Ca' ỹaanec da no'uen la'qaatec quená'maq lo'ueenatec iseripi, 'naaco': Ỹaatqajam 'xoic ma'le ca llaalqaipi, no'qaachigui ma'le ana huaaxai; chaqai 'xoic ana ỹo ma'le quena 'laua.
GEN.1.23	Ca' chaqaido' dá'maq 'neeto' na'le co'na' ỹovirerec saua cinco na'xata'.
GEN.1.24	Co'na'le, ca 'naaco' ñi qota'olec: Na 'laua ñaxat nqai'en ná'ogue na ỹoreta'oguit iseripi: na neloipi, chaqai na neuec, chaqai ná'maq nqai'queetegueri' quena 'laua.
GEN.1.24	Ca' chaqaida 'neeta. 
GEN.1.25	Ñi qota'olec ỹo'ueeto' ná'ogue na iseripi. Ca' iuana quiyim ná'ogue ỹa'maqachiguiñi.
GEN.1.26	Co'na' ime, ca 'naaco' ñi qota'olec: Nagui, ca' so'ueetqo' ca qom. 'Nejme' qomi', ca' ỹapacauec ca' ishit reloxoỹa'a na nalliñipi, chaqai na ỹoipi, chaqai na neloipi iseripi, chaqai na neuequipi, chaqai quená'maq nqai'queetegueri' quena 'laua.
GEN.1.27	Co'na' ñi qota'olec ỹo'uet so qom,
GEN.1.27	nadenaxatalta', ca' chaqai 'nejem ñi'maxare da no'ueenataxac;
GEN.1.27	ỹale chaqai 'aalo saua ỹo'ueete'.
GEN.1.28	Ca' ỹaanouguilo da no'uen la'qaatec, 'naaco':
GEN.1.28	'Xoic, ỹaatqajam 'xoic nqai'ñii ca qachaalguii;
GEN.1.28	no'xataxachijlec na 'laua chaqai 'viiquiñitac;
GEN.1.28	chaqai 'viiquiñitac na nalliñipi chaqai na ỹoipi,
GEN.1.28	chaqai ná'ogue na iseripi nqai'queetegueri'.
GEN.1.29	Ime, ca 'naapegalo': Saanema qamiri ná'ogue aná'maq ñaxat quena 'laua chaqai ná'ogue ana qo'paq 'ue ana la. Ná'ogue ana'maxare chi noqohi ana la. 
GEN.1.30	Qam ná'maq neuec iseripi, chaqai ná'maq nqai'queetegueri' quena 'laua, chaqai na ỹoipi, saanem na 'uaqapi quiyim ỹa'ic.
GEN.1.30	Ca' chaqaida 'neeta. 
GEN.1.31	Ca' ñi qota'olec iuana quiyim sá'ogue so lo'ueenatec ỹa'maqachiguiñi. Ca' chaqaido' dá'maq 'neeto' na'le na' ỹovirerec saua seis na'xata'.
GEN.2.1	Na piguim chaqai na 'laua chaqai ná'ogue ná'maq 'ue quena'maxare mashic ime. 
GEN.2.2	Ca co'na' ỹovirerec saua seis na'xata', ca' ñi qota'olec ỹomat ná'maq ỹo'ueetetac, ca' queso liỹa na'xa'a, ca nco'matec. 
GEN.2.3	Ime, ca ỹanegue sojo pa'aatec na'xa'a quiyim le'xorenataxanaxaqui, ca ỹoỹoote'oga quiyim qaimaqachin so na'xa'a, ma' sojo na'xa'a chaqaiso viichigui na' nco'matec quená'ogue na lo'ueenatqaipi. 
GEN.2.4	Ca chaqaido' dá'maq 'neeto' na'le na' qaỹo'uet na piguim chaqai na 'laua.
GEN.2.4	Co'na' ñi qara'gaxala' qota'olec ỹo'uet na piguim chaqai na 'laua, 
GEN.2.5	ca saqa'laca aca ñaxat qo'paq chaqai na 'uaqapi, ma' ñi qara'gaxala' qota'olec saqa' ỹo'uet ca ỹaxat taalec ana 'laua, chaqai saqa'leca ca ro'ueenataxanlec. 
GEN.2.6	Qam quena 'laua chicqotapougui na huaxaỹaq, ca' ỹaquitetalec nqai'en ná'ogue na'maxare. 
GEN.2.7	Co'na'le, ca' ñi qara'gaxala' qota'olec ỹo'xono' so qom ỹachigoxotaugui na 'laua. Ime, ca' pe'teu'guelo naua limiaqa lauaco, ca' ỹaanem da lca'laxa. Ca' so qom 'ue da lca'laxa.
GEN.2.8	Ca na' ime, ca ñi qara'gaxala' qota'olec ỹo'ueeto' so lanaxanqa', illaalec yi 'laua leenaxat Edén, pa'ỹa'gue da lqodoigue. Ime, ca' ỹanalec só'maq lo'ueenatec qom. 
GEN.2.9	Ime, ca' ñaxajshiguim nqai'en ná'ogue ana ỹoreta'oguit no'uen qo'paq na'ic ana la. Ca' quena lavinñi so lanaxanqa' ỹanañigui aso qo'paq chicqaugui da nca'laxa, chaqai aso liỹa qo'paq chicqaugui quiyim qaỹa'den ca lo'yaxanec chaqai ca se no'uen.
GEN.2.10	Ca' quiyi Edén chicqochi'ñi aso lachiugue, ca' quiyi, ca' neuagaxat cuatro naua llico, ca' naquitetashiguim nqai'en so nanaxanqa'. 
GEN.2.11	So 'auaxaic llic na huaxaỹaq leenaxat Pisón, só'maq lepajlec yá'ogue yi 'laua leenaxat Havila, yí'maq hua'ñi na 'oro. 
GEN.2.12	Na 'oro hua'ñi yijo 'laua ỹaatqajam lo'yaxanec, chaqai ná'maq no'uen qo'paq louaq, chaqai na lo'yaxanec qa' leenaxat ónice. 
GEN.2.13	Chaqai da leenaxat so liỹa llic na huaxaỹaq Gihón, ca' chaqaiso só'maq lepajlec yi 'laua leenaxat Cus. 
GEN.2.14	Chaqai so liỹa llic na huaxaỹaq leenaxat Tigris, ca' chaqaiso só'maq que'tegue da lqodoigue quiyi 'laua leenaxat Asiria. Chaqai so liỹa huaxaỹaq llic leenaxat Eufrates.
GEN.2.15	Ca co'na' ñi qara'gaxala' qota'olec mashic ỹanalec so qom yí'maq nanaxanqa' quiyi Edén quiyim ro'ueenataxanlec chaqai cochiỹa. 
GEN.2.16	Ca 'uo' da ỹaanem la'qaatec, 'naaco': Shichite' 'qui' ná'ogue ana la ana qo'paq quenajo nanaxanqa'. 
GEN.2.17	Qam ada qo'paq chicqaugui quiyim qaỹa'den ca lo'yaxanec chaqai ca se no'uen, ca' sqa 'qui'. Ma' no'm 'qui', ca' ỹaatqajam llic rillivi'.
GEN.2.18	Co'na'le, ca 'naaco' ñi qara'gaxala' qota'olec: Se ỹa'maxañi quiyim dajo ỹale qaidaatam 'oonoqui'. So'uet ma'le aca nauegaxaua chaqai notaanaxaua.
GEN.2.19+GEN.2.20	Ca' ñi qara'gaxala' qota'olec ỹachigoxotaugui na 'laua ná'ogue na iseripi chaqai ná'ogue na ỹoipi, ca ỹauegueu'a so ỹale quiyim ỹa'ue ca leenaxat. Ca' so ỹale ỹo'uet na leenaxat ná'ogue na neloipi iseripi chaqai ná'ogue ana ỹo chaqai na neuec iseripi, ca' chaqaida leenaxat nqohin. Qam quesá'ogue qaica quet cá'maq ishit quiyim lotaua so'maxare. 
GEN.2.21	Co'na'le, ca ñi qara'gaxala' qota'olec ỹaatqajam 'xoic lelaxac nqai'en so ỹale. Ca co'na' ỹaatqajam laqatam, ca' naqato' so 'óna nemeenec, ca lotqai liỹa ỹapaqajanta' so la'at. 
GEN.2.22	Ca quesó'maq nemeenec naqato' na'le ñi qara'gaxala' qota'olec, ca ỹo'ueeto' na'le aso 'óna 'aalo. Ca' ỹauega'a so ỹale. 
GEN.2.23	Ca so'maxare co'na' iuane'ta, ca 'naaco':
GEN.2.23	—¡Dajo maqsa' chi ỹa'aashaxaua chaqai chi ipi'necshaxaua! Ada'maxare leenaxato' 'aalo, ma' ñi qota'olec ỹachigoxotaugui na ỹale.
GEN.2.24	Vichiguiño' ca ỹale ca'e ca leta'a chaqai aca late'e, ca' lauora aca loua. Ca caua'maxare 'ec ca 'oonoqui' qom.
GEN.2.25	Ca' so ỹale chaqai aso 'aalo saua'que neesauec, qam se npocoxata' quiyim 'neesari' dajo.
GEN.3.1	Qam so nanaic paguec co'ỹaxaraic quená'ogue na liỹa iseripi neuec quená'maq lo'ueenatec ñi qara'gaxala' qota'olec. Ca inato' aso 'aalo:
GEN.3.1	—¿Peeta'a llic quiyim ñi qota'olec se ỹasenema qamiri quiyim a'guii ana la ana qo'paq quena lanaxanqa'?
GEN.3.2	Ca' aso 'aalo 'naaco':
GEN.3.2	—Qomi' seshitaq sa'guinaq ana la acanchaqaca cana qo'paq. 
GEN.3.3	Qam aca la ada qo'paq neetañigui na lavinñi na nanaxanqa', 'naac ñi qota'olec quiyim se sa'guinaq chaqai se seconaxagui aca la dajo qo'paq. Ma' no'm shinqa'tegue dajo, ca' qareleu.
GEN.3.4	Qam so nanaic 'naaco' caso 'aalo:
GEN.3.4	—La'maachic. Se rillivii. 
GEN.3.5	Ma' ñi qota'olec ỹaatqajam ỹa'deenta quiyim ma' 'guii ana la ada qo'paq, ca' 'yiiñii ma'le ca lo'yaxanec chaqai ca se no'uen. Ca ma'le, ca 'ñiitari' ñí'maq qota'olec.
GEN.3.6	Ca' aso 'aalo iuana quiyim aso qo'paq chalego loyac. Ca 'uo' da lishoxo quiyim ỹa'ic, qaiyi 'ue ca la'deenec. Ca' naqato' na'le aso la, ca' ỹa'ic, ca' ỹaanem qai'neeta so loua. Ca so'maxare ỹa'ic. 
GEN.3.7	Ca co'na'le, ca' naviguerec naua nqote' saua'maxare. Ca saua'que ỹa'deene' quiyim neesauec. Co'na'le, ca neuajta' ana laue ana qo'paq leenaxat higo, ca ỹo'ueete' saua lo'laate'.
GEN.3.8	Ca' so ỹale chaqai aso loua 'xairaque ñi qara'gaxala' qota'olec ỹouoxontac yi lanaxanqa' hueetaugui so nonot 'oom queso avit. Ca' saua'maxare nqañoxoterapeguem, tarougui yi qo'paxasat quiyi nanaxanqa'. 
GEN.3.9	Qam ñi qara'gaxala' qota'olec roỹaxana so ỹale. Ca' inato':
GEN.3.9	—¿Negue' ca vi'sa'gue?
GEN.3.10	Ca' so ỹale 'naaco':
GEN.3.10	—Sa'xaỹaque qami' quiyim huoxoñi'sac na nanaxanqa'. Qam yo'chi, ma' sentauec. Ca vichiguiño' ñqañoxojñi.
GEN.3.11	Co'na'le, ca' qainato' quiñi qota'olec:
GEN.3.11	—¿Nega'ỹo' cá'maq 'naapega qami' quiyim ñi'sauec? ¿Peeta'a 'qui' aca la ada qo'paq dá'maq shinac quiyim sqa 'qui'?
GEN.3.12	Ca' so ỹale 'naaco':
GEN.3.12	—Adá'maq 'aalo nañaañi' quiyim ñauegaxaua nañaañim ca la, ca' ỹim sa'ic.
GEN.3.13	Co'na'le, ca' ñi qara'gaxala' qota'olec inato' aso 'aalo:
GEN.3.13	—¿Chi'neco' ma' 'viichi' dajo?
GEN.3.13	Ca' aso'maxare 'naaco':
GEN.3.13	—So nanaic só'maq yayin, ca' sa'ic aca la ada qo'paq.
GEN.3.14	Co'na'le, ca' ñi qara'gaxala' qota'olec 'naaco' queso nanaic:
GEN.3.14	—Qami' ma' 'viichi'o' dajo, ca' se no'uen da qayicyaxaqui', mesqai 'ñiite' ná'ogue na liỹa iseripi. Nagui, ca chicqochi'ñi quiyim nqai'qui'segueri', chaqai 'qui'sac na lamoxoỹaxa na 'laua. 
GEN.3.15	Ca' nagui so'uet quiyim qami' chaqai ada 'aalo qamiri pa'guenaxaua', ca 'nejem ca qachaalaxai'pi chaqai ca llaalqaipi ada'maxare. Ca llaalqaipi ada'maxare co'vigui na rqahiqui', chaqai qami' a'quirigui ana la'ỹaaxa.
GEN.3.16	Chaqai 'naaco' caso 'aalo:
GEN.3.16	—Ñoquiigaxatec nagui da re'xoriqui' ma' ỹovita quiyim 'ue ca qachaalqui', chaqai ỹaatqajam 'xoic da nqui'ic ma' co'i'. Qam qami' pacqajñirauec da roua'e' chaqai da'maxare ỹoiquentac aqami'.
GEN.3.17	Chaqai 'naaco' quesó'maq ỹale:
GEN.3.17	—Sauaxat ma' na'xaỹaxañiteto' ada roua'e' co'na' 'qui' aca la ada qo'paq dá'maq shinac quiyim sqa 'qui', ca nagui na 'laua huaalec na se no'uen sauaxat qami'. Ỹaatqajam 'ue da na'ñaaqataxaqui' quiyim 'ueenataxañi', ca' qaigueme 'ue ca qanoqe' quenaua'que naua na'xata' queda nachaalataxaqui'. 
GEN.3.18	Na 'laua ma'le ñaxajlec ná'ogue ana ỹoreta'oguit le chaqai ana cotague. Ca 'qui' ma'le ana la ana qo'paq 'oochise. 
GEN.3.19	Ỹaatqajam nenoqoichiriñi 'ueenataxañi'sac, ca' qaigueme naviqui' ca qanoqe', chi ỹovireta'a ma' pillirougui na 'laua ná'maq chicqoiraugui na' qaro'viichi'. Ma' qami' 'laua na'le, ca' ñigui 'laua qami' ma'le.
GEN.3.20	So ỹale leenaxato' Eva nqai'en aso loua, ma' so'maxare chaqaso asó'maq late'e ná'ogue na 'ue da nachaalataxac. 
GEN.3.21	Ca' ñi qara'gaxala' qota'olec ỹo'ueeto'o' saua loho, ỹachigoxoterauguilo na isecỹac loshicmaxa, qaiyi so ỹale chaqai aso loua ỹañiñi. 
GEN.3.22	Ca 'naaco': Ca' nagui da ỹale 'nejme' qomi', ma' ỹa'den ca lo'yaxanec chaqai ca se no'uen. Qaiyi se naqat na la ada qo'paq chicqaugui da nca'laxa, ca ỹa'ic, ca' sqaica lqodoc da nachaalataxac.
GEN.3.23	Ca' vichiguiño' ñi qara'gaxala' qota'olec naqata'a so ỹale, ca'e nqai'en yi nanaxanqa' huaugui yi 'laua leenaxat Edén. Ca' ỹo'uet nqai'en na 'laua ná'maq chicqaugui na'le so'maxare co'na' qaỹo'uet. 
GEN.3.24	Ca co'na' ime naqata'a so ỹale, ca pa'xanda'gue da lqodoigue quiyi nanaxanqa' saua lelaatqa piguim lase', chaqai so lecat ỹaviquetaugui yá'ogue ỹaqaletentac, qaiyi qaica ỹovira'a adá'maq qo'paq chicqaugui da nca'laxa.
GEN.4.1	Ca' so ỹale mashic viguit aso loua Eva, ca 'man aso'maxare, ca 'uo' so llaalec Caín. Ca 'naaco':
GEN.4.1	—Mashic 'ue ñi ỹaalec ỹale; nañaañim ñi qara'gaxala'.
GEN.4.2	Ime, ca' lotqai 'ue so liỹa llaalec leenaxat Abel, lqaỹa so Caín. So Abel ỹalamqajlec quiyim neloxoỹaq cana qagreta, chaqai so Caín ỹalamqajlec da lo'ueenataxanaxac danaxantac, ỹanteguelec na 'laua.
GEN.4.3	Ca mashic 'vio' saua ñaxari, ca 'uo' so na'xa'a so Caín ỹodouo' aso lachitaxanataxanqate quiñi qara'gaxala', ỹachigoxotaugui na laỹaxac da lo'ueenataxanaxac. 
GEN.4.4	Chaqai so Abel qai'neeta ỹodou'a ñi qara'gaxala' so 'auaxai chaqai paguec loyac quena llaalec so qagretaipi. Ca' ñi qara'gaxala' nqo'te'ta so Abel chaqai asó'maq ỹavigaxat lachitaxanataxanqate. 
GEN.4.5	Qam sqai 'ne'tegue dajo na' ra'ỹa'a so Caín chaqai aso lachitaxanataxanqate. Co'na'le, ca' ỹaatqajam ro'o so Caín, ca' ỹoqa'a na lashic. 
GEN.4.6	Co'na'le, ca 'naaco' ñi qara'gaxala' queso'maxare: ¿Chi'negue ma' 'ohi' chaqai ỹoqa'a na qashiiqui'? 
GEN.4.7	Quetqai 'viichi'saco' ca ỹa'maqachiguiñi, ca' nedaañichirishiguim quet. Qam ma' sqai 'viichi', ca yí'maq rasauaxashichi' nauaantaque cá'maq la'maqa' quiyim qami' loxonec. Qam qami' quet ná'maq qadoxonqui' quet da'maxare.
GEN.4.8	Ca 'uo' so na'xa'a, ca' so Caín ỹauec so lqaỹa quiyim ỹouoỹa'pe. Ca co'na' mashic hueesalec yi no'ueenaxa, ca' so Caín i'guentalec so lqaỹa Abel, ca' ỹalauat. 
GEN.4.9	Co'na'le, ca ñi qara'gaxala' inato' so Caín, 'naaco':
GEN.4.9	—¿Negue' ca hueeta'gue ca rqaỹa'e' Abel?
GEN.4.9	Ca' so Caín 'naaco':
GEN.4.9	—'Taque', se sa'den. ¿Qa' ỹim quet neloxoỹaq queca'maxare?
GEN.4.10	Qam ñi qara'gaxala' 'naaco' queso'maxare:
GEN.4.10	—¿Chi'neco' ma' 'viichi'o' dajo? Na leuoripi ca rqaỹa'e' coraxachira'pe na'le quena 'laua ỹaualqaso'ot aỹim, ỹahosaque quiyim seuejlgoto. 
GEN.4.11	Vichiguiño' nagui, ca' se no'uen da qayicyaxaqui', chaqai qaro'yirauec quenajo 'laua ỹaqane'o' na'le caua leuo' ca rqaỹa'e' cá'maq lauachi'o' na'le. 
GEN.4.12	Ca 'eno'm 'viichi'sac na 'laua, qam tot qaca ma'le aca la. Ca chaqai huoxoñi'sac ma'le ana 'laua qaica ca ra'aachi', chaqai qaica ma' shichi' quet quiyim nco'machirec.
GEN.4.13	Ca co'na'le, ca' so Caín 'naaco' quiñi qara'gaxala':
GEN.4.13	—Ỹim ỹaatqajam se yalo'guit dá'maq chalego lecaic ỹouaxanaxaset. 
GEN.4.14	Nagui, ca' yo'yirauec quenajo seuetalec 'laua, ca chaqa shiqueteguelec na 'laua qaica ca ỹa'a', qoỹoqo'ta qami' caỹim, sqaica ca ñco'matqa'. Ca' canchaqaica iuanejlec aỹim, ca' yalauat ma'le.
GEN.4.15	Qam ñi qara'gaxala' 'naaco' queso'maxare:
GEN.4.15	—No'm 'ue ca ralauachi', ca' siete qaỹopilaxatalec ca nouaxanaxaset.
GEN.4.15	Co'na'le, ca ñi qara'gaxala' ỹo'uet aso netanaxasete so Caín, qaiyi no'm qaiuanejlec, qam se qaỹalauat. 
GEN.4.16	Ca' so Caín eeco', ca'e yí'maq hua'ño' na' retaqata'pegue' ñi qara'gaxala'. Ca naalco' yi 'laua leenaxat la'a' na se ỹo'viijñi. Yi'maxare pa'a'gue da lqodoigue quiyi Edén.
GEN.4.17	Ca' so Caín co'na' viguit aso loua, ca aso'maxare 'mano', ca ne'qaaño' so llaalec Enoc. Ca co'na' ime, ca' so Caín no'xonshiguimo' so 'imqaipi, ca leenaxato' nqai'en Enoc, leenqashaxaua so llaalec. 
GEN.4.18	So Enoc chaqaiso so leta'a so Irad, ca' so Irad chaqaiso so leta'a so Mehujael, ca' so Mehujael chaqaiso so leta'a so Metusael. Ca' so Metusael chaqaiso so leta'a so Lamec. 
GEN.4.19	Ca' so Lamec dos saua loua': 'óna aso leenaxat Ada, chaqai aso liỹa leenaxat Zila. 
GEN.4.20	Ca co'na' co'o aso Ada, ca 'uo' so llaalec leenaxat Jabal. Ca chaqaiso' só'maq leta'a na neraugui naua na'derañi 'imqa, chaqai lalo ana huaca. 
GEN.4.21	Ca' so Jabal 'uo' so llaalec leenaxat Jubal. Ca' chaqaiso só'maq leta'a na niviigue lo'ollipi chaqai ana npe'te. 
GEN.4.22	Qam co'o' aso Zila, ca 'uo' so llaalec, ca leenaxat Tubal-caín. Ca so'maxare lecat lahi lo'o. Ca' ỹo'ueetetac na bronce chaqai na fierro. Ca' so Tubal-caín 'uo' aso lqaỹa leenaxato' Naama.
GEN.4.23	Ca 'uo' so na'xa'a, ca 'naaco' so Lamec quesaua loua' Ada chaqai aso Zila:
GEN.4.23	Ỹaatqajam na'xaỹaxañii'ta dá'maq shinac caqamiri:
GEN.4.23	salauat so 'óna qom sauaxat ycoñirqachit,
GEN.4.23	chaqai salauat so ne'necoqui' ma' youaxan.
GEN.4.24	No'm so Caín ỹovi' siete qaỹo'uet da lovi',
GEN.4.24	ca' aỹim ỹovi' setenta y siete quiyim qaỹa'ue ca ỹovi'.
GEN.4.25	Ca' so Adán lotqai liỹa viguit aso loua, ca aso'maxare 'uo' so llaalec. Ca leenaxato' nqai'en Set, ma' 'naaco': Ñi qota'olec nañan ñi liỹa ỹaalec, ñigui nqai'en so Abel só'maq ỹalauat na'le so Caín.
GEN.4.26	Ca' so Set 'uo' qai'neeta so llaalec, ca leenaxato' nqai'en Enós. Ca' queco'na'le, ca' na qomyipi imaqachintac da leenaxat ñi qara'gaxala' qota'olec.
GEN.5.1	Ca' anajo aná'maq lomalate so llaalqaipi so Adán. Co'na' ñi qota'olec ỹo'uet so qom, ca chi nadenaxatalta'. Ca' ỹaatqajam chaqai 'ec da no'ueenataxac ñi qota'olec nqai'en so'maxare. 
GEN.5.2	Ỹo'uet so ỹale chaqai aso 'aalo, ca' ỹaanem da no'uen llicyaxac. Ca quesó'maq na'xa'a na' qaỹo'ueete', ca ñi qota'olec 'naaco': Leenaxato'o' nqohine', qomi'.
GEN.5.3	So Adán ỹovito'o' saua ciento treinta ñaxari co'na' ne'qaañi so llaalec ỹaatqajam imaho lashiquiaxaua. Ca' ỹanco' quiyim leenaxat Set. 
GEN.5.4	Ca co'na' ime dajo, ca' so Adán ñaqai queuguilo saua liỹa' ochocientos ñaxari quiyim nca'leetauec. Ca' 'vio' saua liỹa' llaalqa chaqai saua llaale. 
GEN.5.5	Ca' queda, ca' quesá'ogo' ỹovi' novecientos treinta ñaxari quiyim nca'leetauec. Ca co'na' ỹovite' sauajo ñaxari, ca' ileu.
GEN.5.6	Ca' so Set ỹovito'o' saua ciento cinco ñaxari co'na' ne'qaañi so llaalec Enós. 
GEN.5.7	Ca co'na' ime dajo, ca' so Set ñaqai queuguilo saua liỹa' ochocientos siete ñaxari quiyim nca'leetauec. Ca' 'vii saua liỹa' llaalqa chaqai saua llaale. 
GEN.5.8	Ca' quesá'ogue, ca' ỹovi' novecientos doce ñaxari quiyim nca'leetauec. Co'na'le, ca' ileu.
GEN.5.9	Ca' so Enós ỹovito'o' saua noventa ñaxari co'na' ne'qaañi so llaalec Cainán. 
GEN.5.10	Ca co'na' ime dajo, ca' so Enós ñaqai queuguilo saua ciento quince ñaxari liỹa' quiyim nca'leetauec. Ca' 'vio' saua liỹa' llaalqa chaqai saua llaale. 
GEN.5.11	Ca' quesá'ogue, ca' ỹovi' novecientos cinco ñaxari. Ca co'na' ỹovite' sauajo ñaxari, ca' ileu.
GEN.5.12	So Cainán ỹovito'o' saua setenta ñaxari co'na' ne'qaañi so llaalec Mahalaleel. 
GEN.5.13	Ca co'na' ime dajo, ca' so Cainán ñaqai queuguilo saua liỹa' ochocientos cuarenta ñaxari quiyim nca'leetauec. Ca 'vii saua liỹa' llaalqa chaqai saua llaale. 
GEN.5.14	Ca' quesá'ogue, ca' ỹovi' novecientos diez ñaxari quiyim nca'leetauec. Ca co'na' ỹovite' sauajo ñaxari, ca' ileu.
GEN.5.15	Ca' so Mahalaleel ỹovito'o' saua sesenta y cinco ñaxari co'na' ne'qaañi so llaalec Jared. 
GEN.5.16	Ca co'na' ime dajo, ca' so Mahalaleel ñaqai queuguilo saua liỹa' ochocientos treinta ñaxari quiyim nca'leetauec. Ca 'vio' saua liỹa' llaalqa chaqai saua llaale. 
GEN.5.17	Ca' quesá'ogue, ca ỹovi' ochocientos noventa y cinco ñaxari quiyim nca'leetauec. Ca co'na' ỹovite' sauajo ñaxari, ca' ileu.
GEN.5.18	Ca' so Jared ỹovito'o' saua ciento sesenta y dos ñaxari co'na' ne'qaañi so llaalec Enoc. 
GEN.5.19	Ca co'na' ime dajo, ca' so Jared ñaqai queuguilo saua liỹa' ochocientos ñaxari quiyim nca'leetauec. Ca 'vio' saua liỹa' llaalqa chaqai saua llaale. 
GEN.5.20	Ca' quesá'ogue, ca ỹovi' novecientos sesenta y dos ñaxari quiyim nca'leetauec. Ca co'na' ỹomate' sauajo ñaxari, ca ileu.
GEN.5.21	So Enoc ỹovito'o' saua sesenta y cinco ñaxari co'na' ne'qaañi so llaalec Matusalén. 
GEN.5.22	Qam so Enoc quejlgoto nauá'maq lelaataxanaxaco ñi qota'olec. Ca co'na' ime ne'qaañi so llaalec Matusalén, ca' so Enoc ñaqai queuguilo saua trescientos ñaxari liỹa' quiyim nca'leetauec. Ca 'vii saua liỹa' llaalqa chaqai saua llaale. 
GEN.5.23	Ca' quesá'ogue, ca ỹovi' trescientos sesenta y cinco ñaxari quiyim nca'leetauec. 
GEN.5.24	Qam ma' so Enoc quejlgoto naua laqataxaco ñi qota'olec, ca 'uo' ca na'xa'a, ca' có, qaỹo'uaatetac, ma' qai'xato' na'le quiñi qota'olec.
GEN.5.25	Ca' so Matusalén ỹovito'o' saua ciento ochenta y siete ñaxari co'na' ne'qaañi so llaalec Lamec. 
GEN.5.26	Ca co'na' ime dajo, ca' so Matusalén ñaqai queuguilo saua liỹa' setecientos ochenta y dos ñaxari quiyim nca'leetauec. Ca 'vio' saua liỹa' llaalqa chaqai saua llaale. 
GEN.5.27	Ca' quesá'ogue, ca ỹovi' novecientos sesenta y nueve ñaxari quiyim nca'leetauec. Ca co'na' ime' sauajo ñaxari, ca' ileu.
GEN.5.28	Ca' so Lamec ỹovito'o' saua ciento ochenta y dos ñaxari co'na' ne'qaañi so llaalec, 
GEN.5.29	ca ỹanco' leenaxat Noé. Ma' 'naaco': Ñi qara'gaxala' huaalec nqai'en da se no'uen na 'laua. Ca' ỹaatqajam resalli nqai'en da qaro'ueenataxanaxac quiyim so'ueetaq na 'laua. Qam najo noctoqui' ỹo'uet ma'le quiyim ñco'mataxauec.
GEN.5.30	Ca co'na' ime ne'qaañi so Noé, ca' so Lamec ñaqai queuguilo saua liỹa' quinientos noventa y cinco ñaxari quiyim nca'leetauec. Ca 'vio' saua liỹa' llaalqa chaqai saua llaale. 
GEN.5.31	Ca' quesá'ogue, ca' ỹovi' setecientos setenta y siete ñaxari quiyim nca'leetauec. Ca co'na' ỹovite' sauajo ñaxari, ca' ileu.
GEN.5.32	Ca' so Noé mashic ỹovito'o' saua quinientos ñaxari co'na' ne'qa'iñi saua llaalqa: Sem, Cam chaqai so Jafet.
GEN.6.1	Ca co'na' so qomyipi neuagaxat taalgoto naua 'lauari, ca' mashic 'ue na llaallipi 'aallipi. 
GEN.6.2	Ca' so llaalqaipi ñi qota'olec ỹa'ajanac quiyim lo'yaxanaipi so 'aallipi. Ca' nca'agui sá'ogue, ca' icona quiyim loua acá'maq nqo'ta. 
GEN.6.3	Qam ñi qara'gaxala' qota'olec 'naaco': Sqai saxanegue na qom quiyim queeta nca'leetauec, ma' na'maxare chi la'at. Ca cá'maq laloqo' yi nachaalataxac qaiyauate' yaua ciento veinte ñaxari.
GEN.6.4	Na qomyipi ladocaqaipi qai'neeta re'oq na'le quena 'laua na' so llaalqaipi ñi qota'olec viguit na llaallipi na qomyipi quiyim 'ue ca llaalec cana'maxare. Ca co'na' ime, ca' chaqaiso só'maq choxoraic 'ñaaxaiquipi queso 'auaxaic qomyipi.
GEN.6.5	Ca ñi qara'gaxala' qota'olec co'na' ỹa'ajantac quiyim paguec se no'uen da loic na qomyipi quena 'laua, ma' na'maxare ỹaatqajam queetalec quiyim ỹa'deentaque ỹo'uet ná'maq se no'uen. 
GEN.6.6	Ca' ỹaatqajam netocteta'pegue quiyim ỹo'ueeto' na'le na qom, ca ỹaatqajam 'xoic da lqui'ic nqai'en. 
GEN.6.7	Ca 'naaco': Sapalaxat ná'maq ỹo'ueenatec qom quena 'laua, chaqai ná'ogue ná'maq nelo iseripi, chaqai ná'maq nqai'queetegueri', chaqai na ỹoipi. Ỹaatqajam 'xoic da ñitogotaxa, ma' so'ueeto' na'le.
GEN.6.8	Qam ñi qara'gaxala' ỹaatqajam nqo'ta so Noé quena' ra'iita'a.
GEN.6.9	Ca' dajo dá'maq na'qaataxac so Noé.
GEN.6.9	So Noé ỹaatqajam huagaxaraic chaqai ỹaatqajam na'xaỹaxane'ta ñi qota'olec, sqai 'nejem na liỹa qomyipi. Ỹaatqajam chaqaisoota na'xaỹaxane'ta ñi qota'olec. 
GEN.6.10	Ca' so Noé 'vio' saua tres llaalqa, ca saua'maxare leenqate' Sem, Cam chaqai so Jafet.
GEN.6.11	Ca' quiñi qota'olec na 'laua no'qajlec quena se no'uen chaqai quena se ra'maqataxan, 
GEN.6.12	ma' ná'ogue na qomyipi ỹo'maac. Ca co'na' ñi qota'olec iuana quiyim 'xoic na se no'uen quena 'laua. 
GEN.6.13	Ca 'naaco' queso Noé: Mashic viichigui na iuel quiyim ime nqaishin ná'ogue na qomyipi, ma' sauaxat na'maxare quiyim 'xoic da neloquiaxac quena 'laua. Ca vichiguiño' sopoxoỹaxachigui na qomyipi chaqai ná'ogue na 'laua. 
GEN.6.14	'Viichi' aca rahichi' cá'maq naỹoxontashiguim ma'le quena huaxaỹaq, viise'e ana qo'paq 'ue na louaq. 'Viichi' caua nomaate' caca'maxare, chaqai po'iriguilo naua'que naua lconaxa' quena pa'aauec chaqai quena pa'aauo. Viise'e na qo'paq louaq, qaiyi se inoxono na huaxaỹaq. 
GEN.6.15	Nauajo nauá'maq laloqote' ma'le aca ro'ueenata'e': ciento treinta y cinco metros nqai'ñi' da ladogaxa, chaqai veintidos metros y medio da leca'gue, chaqai trece metros y medio da lishicshi'megue. 
GEN.6.16	Ca' da no'ueenataxac nqai'ñi', ca 'ec tres 'imqa nqai'ñi' qotesashiguim. Chaqai aca nqote ñi'ra'ñi quiyi ma' saqa'leca medio metro, ca' ỹovishiguim quena lelaq ca pa'aashiguim 'imec. Chaqai vite ca lasom quena lahi. 
GEN.6.17	Ma' ỹim ñila' ma'le ca ỹaxat, ca' i'paxanlec nqai'en na 'laua. Ca nomajñi ma'le ná'ogue ná'maq 'ue na lacat quenaua'que naua lahil na 'laua. Ca ná'ogue ná'maq hueetalec ana 'laua ileu ma'le. 
GEN.6.18	Qam caqami', ca' se'taxajñi ma'le da ña'maqataxac, chaqai cañi rahichi' naỹoxontashiguim, ca inoxondo ma'le naua qachaalaxahi', chaqai añi roua'e', chaqai naua rachilli', chaqai qami'. 
GEN.6.19	Chaqai 'xachi' cañi rahichi' naỹoxontashiguim ca 'óna loua' chaqai aca 'aalo quená'ogue na isecỹac, qaiyi nca'leuec 'nejem aqami'. 
GEN.6.20	Ma' noxoñiro cañi renotaxagui'i', ca' riỹa'isaho caua dooseta'pe quená'ogue na lashic na isecỹac: quena ỹo, chaqai na isecỹac nelo, chaqai ná'maq nqai'queetegueri' quena 'laua, qaiyi queeta quiyim nca'leetauec. 
GEN.6.21	Chaqai lapooñi' ná'ogue nanchaqaina na'ic, ca 'maxachi', qaiyi 'ue ca qanoqe' chaqai na iseripi.
GEN.6.22	Ca' so Noé ỹo'uet ná'ogue ná'maq qailarelec quiñi qota'olec.
GEN.7.1	Ca co'na' ime, ca ñi qara'gaxala' 'naaco' queso Noé:
GEN.7.1	—Quená'ogue na qomyipi quená'maq hueetauguilo nauajo ñaxari ỹaatqajam qaqamite' 'viichi'sac dá'maq sahotaque. Ca vichiguiño' noxoñirougui añi rahichi' naỹoxontashiguim riỹa'isaho naua qachaalaxahi'. 
GEN.7.2	Coñire'ogalo caua siete louaari chaqai aca siete 'aalo quená'maq iseripi ishit qaỹa'ic, qam 'oonoqui' ca ỹale chaqai 'oono'lli' aca 'aalo quená'maq se qaỹa'ic. 
GEN.7.3	Chaqai coñireu'alo caua siete 'aalo chaqai ỹale' quená'ogue ná'maq lashic na ỹoipi, qaiyi qaica ca na'laañi quena'maxare quena 'laua. 
GEN.7.4	Ma' ime'ueque nauajo siete na'xata', ca' so'uet ca ỹaxat ỹoviraxaterauec naua cuarenta na'xata' chaqai naua cuarenta piri. Ca' ¡sapalaxat ma'le quena 'laua ná'ogue ná'maq ỹo'ueenatec 'ue na lacat!
GEN.7.5	Ca' so Noé ỹo'uet ná'ogue ná'maq qailarelec quiñi qara'gaxala'.
GEN.7.6	Ca so Noé co'na' ỹovite' saua seiscientos ñaxari, na' so ỹaxat i'paxanleco' nqai'en na'le na 'laua. 
GEN.7.7	Ca' so Noé inoxono caso lahi' naỹoxontashiguim liỹaresaho saua llaalqa, chaqai aso loua chaqai saua latel, 'eetera'piguit so ỹaxat. 
GEN.7.8	Ca' na iseripi quená'maq qaỹa'ic chaqai quená'maq se qaỹa'ic, ná'maq ỹootegueri' chaqai ná'maq nqai'queetegueri', 
GEN.7.9	liỹaresaho so Noé na' inoxono caso lahi' dooseta'pe, ỹale chaqai ana 'aalo. Ca ipaquichigui dá'maq lelaataxanaxac ñi qota'olec.
GEN.7.10	Ca co'na' ime' saua siete na'xata', ca' nac so ỹaxat i'paxanlec nqai'en na 'laua. 
GEN.7.11	Co'na' ime so 'auaxaic shiraigo quesaua diecisiete na'xata' queso liỹa shiraigo. Ca' chaqaiso' sojo na'xa'a viichiquio' na' so Noé ỹovite' saua seiscientos ñaxari, na' nachipishiguim na huaxaỹaq pa'aañi, chaqai nauachigui qai'neeta na piguim. 
GEN.7.12	Ca' queuguilo saua cuarenta na'xata' chaqai cuarenta piri quiyim naquetac so ỹaxat quena 'laua. 
GEN.7.13	Ca chaqaiso' sojo na'xa'a co'na' so Noé inoxonougui aso lahi', liỹaresaho saua llaalqa Sem, Cam chaqai so Jafet, chaqai aso loua chaqai saua tres latel. 
GEN.7.14	Liỹaresaho' ná'ogue nanchaqaina iseripi neuec, chaqai na nelo, chaqai ná'ogue nanchaqaina lashic na isecỹac nqai'queetajlec, chaqai na ỹo. 
GEN.7.15	Quená'ogue na isecỹac dooseta'pe, liỹaresaho so Noé na' inoxono caso lahi' naỹoxontashiguim. 
GEN.7.16	'Óna ỹale chaqai 'óna 'aalo quená'ogue na lashic na iseripi inoxono. Ca ipaquichigui dá'maq 'naaco' na'le ñi qota'olec queso Noé. Co'na' ime, ca ñi'maxare ỹapogui so lasom.
GEN.7.17	Ca' ỹoviraxaterauec saua cuarenta na'xata' quiyim naquetac so ỹaxat. Ca co'na' nqo'ñishiguim so huaxaỹaq, ca' aso nahi' naỹoxonshiguim, ca chi ỹaỹoxontegueri'. 
GEN.7.18	Ca' so huaxaỹaq lama'xa nqo'neetashiguim, qam aso nahi' queeta quiyim naỹoxontashiguim. 
GEN.7.19	Ca' so huaxaỹaq chi nqo'neetashiguim, vire'to' na' ỹapolec ná'maq paguec lishicshi'megue qa' quena 'laua. 
GEN.7.20	Ca co'na' ỹapolec ná'ogue aná'maq paguec lishicshi'megue qa', qam qaiyiita liỹa nqo'ñishiguim siete metros liỹa. 
GEN.7.21	Co'na'le, ca' ileu ná'ogue na qom quena 'laua, chaqai na ỹoipi, chaqai na neloipi, chaqai na neuec iseripi, chaqai ná'maq nqai'queetegueri' quena 'laua. 
GEN.7.22	Ca' ileu ná'ogue ná'maq hueetalec na 'laua quená'maq 'ue da lca'laxa chaqai ná'maq ishit nacategaxan, ná'ogue ileu. 
GEN.7.23	Qaisauate' saua Noé chaqai sauá'maq neesaugui aso nahi' nca'lerec. Ca sá'ogue so liỹaripi qaỹapalaxat: so qomyipi, na nelo iseripi, chaqai na ỹoipi, chaqai na iseripi nqai'queetegueri', 
GEN.7.24	ma' na 'laua i'paxanejlco' na'le quesaua ciento cincuenta na'xata'.
GEN.8.1	Co'na' ime, ca' ñi qota'olec ỹo'leenta'a so Noé chaqai sá'ogue so iseripi neetaugui aso lo'ueenata só'maq ỹaỹoxontegueri'o' na'le quena lauat so huaxaỹaq. Ca' ỹo'ueeto' so nonot pe'telec nqai'en na 'laua. Ca co'na'le, ca' nqo'neetañi so huaxaỹaq. 
GEN.8.2	Ca' napoguilo naua lliquishiguim na huaxaỹaq quena huaaxai chaqai pogui qai'neeta na piguim, ca' ỹaxanegue so ỹaxat. 
GEN.8.3	Ca' nqo'neetañi so huaxaỹaq. Ca na' ỹovite' saua ciento cincuenta na'xata' quiyim nqo'neetañi so huaxaỹaq. 
GEN.8.4	Ca co'na' mashic ỹovirerec saua seis shiriguiri, ca hueetouguilo saua diecisiete na'xata', ca' aso no'ueenata nahi' chaqai nejlec aso qa' ladocai naalec yi 'laua Ararat. 
GEN.8.5	Qam ñaq nqo'neetañi so huaxaỹaq. Ca co'na' mashic ỹovite' saua nueve shiriguiri. Ca' queso 'auaxaic liỹa na'xa'a, ca mashic 'ue na liỹa re'oq quená'maq paguec qoỹoqoshi'megue quena 'laua.
GEN.8.6	Ca co'na' ime' saua cuarenta na'xata', ca' so Noé ỹauachigui aso nqote aso lo'ueenata lahi' huaxaỹaqse. 
GEN.8.7	Ca ỹaxaneco' so 'óna ratecsan. Ca' so ratecsan chaqai ỹootegueri' quena 'laua, nauaanta'a quiyim rashivilec na 'laua. 
GEN.8.8	Ca co'na' ỹoxogue so ratecsan. Ca' so Noé ỹaxanec so coviguiñic, ma' ỹahotaque ỹa'den quiyim mashic rashivilec na 'laua. 
GEN.8.9	Ca' so coviguiñic rapila'a aso nahi', ma' sqaica quet cá'maq ỹa'maxañi quiyim ỹo'ñi, ma' na 'laua ñaqai 'xoic na huaxaỹaq hueetalec. Ca' so Noé nañaanec da lqai'laxat, ca' so coviguiñic ỹolec, ca qaỹopilaxatougui aso nahi'.
GEN.8.10	Ca' so Noé rauaanaxanac quesaua liỹa' siete na'xata', ca lotqai liỹa ỹaxanec so coviguiñic. 
GEN.8.11	Ca co'na' mashic sham napalñi, ca novi' rapilo so coviguiñic, ỹa'queeta'a aso olivo lasocho'lli'. Ca' quedajo so Noé retano' quiyim sham rashivilec na 'laua. 
GEN.8.12	Ca' rauaanaxan quesaua liỹa' siete na'xata', ca lotqai liỹa ilarec so coviguiñic. Ca' so coviguiñic tot rapilo.
GEN.8.13	Ca co'na' so Noé ỹovite' saua seiscientos chaqai 'óna ñaxari co'na' rashivilec na 'laua. Queso 'auaxai na'xa'a queso 'auaxaic shiraigo, ca' so Noé naqat so lelaq aso lahi' huaxaỹaqse, ca' iuano' na 'laua mashic rashivijlec. 
GEN.8.14	Ca na' ỹovirerec saua veintiseis na'xata' queso liỹa shiraigo, ca' na 'laua ỹaatqajam rashivijlec. 
GEN.8.15	Co'na'le, ca' ñi qota'olec 'naaco' queso Noé:
GEN.8.16	—Nenoxoñirec cana rahichi', chaqai aca roua'e', chaqai naua qachaalaxahi' chaqai naua rachilli'. 
GEN.8.17	Chaqai naqachirec qai'neeta ná'ogue na iseripi neetaugui ana rahichi': na ỹoipi, chaqai iseripi neloipi, chaqai ná'maq nqai'queetegueri', qaiyi quelec ná'ogue na 'laua. Ca' ỹa'ue na llaalec, ca no'xataxajlec na 'laua.
GEN.8.18	Co'na'le, ca' so Noé, chaqai aso loua, chaqai saua llaalqa chaqai saua latel nenoxondec caso lahite'. 
GEN.8.19	Chaqai qai'neeta nenoxonec sá'ogue so iseripi quena neloipi chaqai na neuequipi, ná'maq nqai'queetegueri' chaqai na ỹoipi. 
GEN.8.20	Ca co'na' ime, ca' so Noé ỹo'ueeto' aso lcopatoxonaxalate quiyim imaqachin ñi qara'gaxala'. Ca ỹacona'a quena iseripi chaqai quena ỹoipi quená'maq co'teeta, 'oonoqui' ñi ỹacona'a quená'maq ỹoreta'oguit iseripi. Ime, ca ỹavigaxat, ỹa'ue aca lachitaxanataxanqate quiyim ỹaanot ñi qara'gaxala'. 
GEN.8.21	Ca co'na' ỹovitot ñi qara'gaxala' da lo'daxa na lahita. Ca 'naaco':
GEN.8.21	—Nagui, ca' tot qaica ma' liỹa quet so'uet ca se ỹa'maxañi sauaxat na qom, ma' naqueta'ogue' na qomyipi quiyim qaica ca liỹa la'deenataxanaxac, qaidaata dá'maq se no'uen. Chaqai tot nilliviñi nqaishin, totqai shine'tegue nagui.
GEN.8.22	Quiyim saqa' ỹovita ca lqodoc na 'laua,
GEN.8.22	ca' 'ue na nanec chaqai quiyim qanaqat ana la;
GEN.8.22	chaqai 'vii naua npa'ỹaxari chaqai naua no'oomaxari,
GEN.8.22	ca' novi' na no'oomaxa chaqai yi ñaaxa,
GEN.8.22	chaqai naua na'xata' chaqai naua piri.
GEN.9.1	Ñi qota'olec ỹaaneco' da no'uen la'qaatec queso Noé chaqai quesaua llaalqa, 'naaco':
GEN.9.1	—Ỹaatqajam 'xoico' nqai'ñii ca qachaalguii, no'xataxachijlco' na 'laua. 
GEN.9.2	Ná'ogue na isecỹac quena 'laua i'loxoltari' ma'le quena lqolonaxa caqamiri. Ná'ogue na ỹoipi chaqai na hueetalec na 'laua, chaqai cana huaaxai, ná'ogue saanema qamiri quiyim 'viiquiñitac. 
GEN.9.3	Chaqai shichii a'guii na iseripi, chaqai ana la ana qo'paq quecá'maq rishiỹa. Ỹim saanema qamiri. 
GEN.9.4	Qam 'uo' na 'oonoqui', ca' sqa 'guii: na la'at saqa' nague' naua leuo'. Ma' naua leuo' chaqainaua naua hueetauguilo da nca'laxa. 
GEN.9.5	Ca ỹim silliitalec ca lasauaxaset ca 'óna qom chaqai quiñi 'óna isecỹac caua leuo' caqamiri. Chaqai quiñi 'óna qom silliitalec ca lasauaxaset quiyim naqat ca nachaalataxac ca 'nejemalam.
GEN.9.6	Chaqai no'm 'ue ca ỹalauat ca liỹa qom,
GEN.9.6	ca cá'maq liỹa qom ỹalauat ma'le ca'maxare;
GEN.9.6	ma' na qom co'na' qaỹo'uet,
GEN.9.6	ỹaatqajam 'nejem chi lashiquiaxaua ñi qota'olec.
GEN.9.7	Qam qamiri 'xoico' nqai'ñii ca qachaalguii,
GEN.9.7	ca' no'xataxachilec na 'laua.
GEN.9.8	Ñi qota'olec 'naapega qai'neeta so Noé chaqai saua llaalqa:
GEN.9.9	—Hua' nagui, ca' sa'yiñi ca ña'maqataxac caqamiri chaqai quenaua qachaalaxahi', 
GEN.9.10	chaqai quená'ogue ná'maq iseripi riỹahitac chicqaugui añi rahiri huaxaỹaqse: na ỹoipi, chaqai na iseripi neloipi chaqai na neuequipi, chaqai ná'ogue na iseripi hueetalec ana 'laua. 
GEN.9.11	Ca dá'maq ña'deenaxac nagui caqamiri, ca' tot sadalaxat: ca' tot ñalauajñi na qom chaqai na iseripi, sodoota'a ca huaxaỹaq. Chaqai tot so'uet ca liỹa ỹaxat quiyim i'paxanlec quet nqai'en na 'laua. 
GEN.9.12	Dajo dá'maq itanec quedá'maq ña'maqataxac sqaica lqodoc so'uet caqamiri chaqai quená'ogue na iseripi: 
GEN.9.13	Nagui, ca' sillo'ot na naueguelec so qoñi'gue, ca' chaqaiso' só'maq itanec quedá'maq ña'maqataxac quena 'laua. 
GEN.9.14	Ca ỹim ma' naguelec nqaishin na 'laua ca naueguelec, ca' so qoñi'gue re'oq ma'le hueetalec na'maxare. 
GEN.9.15	Ma'le, ca' so'leente'te dá'maq ña'maqataxac so'uet na'le caqamiri chaqai quená'ogue na iseripi, quiyim tot qaica ca ỹaxat i'paxanlec nqai'en na 'laua, ca ralauataxan. 
GEN.9.16	Ca ma' so qoñi'gue re'oq, ca ỹim so'leente'te ma'le dá'maq ña'deenaxac sqaica lqodoc so'uet na'le quená'ogue na qom chaqai quená'ogue na isecỹac hueetalec ana 'laua. 
GEN.9.17	Ca' chaqaida dajo dá'maq itanec queda ña'maqataxac so'uet na'le quená'ogue na qom chaqai quena isecỹac quena 'laua.
GEN.9.17	Ca' chaqaida dá'maq la'qaatco' na'le ñi qota'olec queso Noé.
GEN.9.18	So Sem, Cam chaqai so Jafet llaalqa so Noé, nenoxondec, chicqoraugui aso nahi'. Ca' so Cam chaqaiso' so leta'a so Canaán. 
GEN.9.19	Ca' chaqaisaua saua tres llaalqa so Noé. Ca' queso llaalqaipi saua'maxare, ca lotqai liỹa no'xalec na 'laua.
GEN.9.20	So Noé ro'ueenataxantac quena 'laua, ca chaqaiso' só'maq 'auaxaic ỹanñi ana 'úva. 
GEN.9.21	'Uo' so na'xa'a, ca' so Noé ne'eto' queso lataxa, ca' quiñiugueto'. Ca' yí, neetauco' hueetauquio' ca lauo' na'daañi. 
GEN.9.22	Ca' so Cam só'maq leta'a so Canaán co'na' iuane'ta so leta'a Noé neetauec, ca' quepegueto saua dos lqaỹa', ca ra'qaataxanalo. 
GEN.9.23	Ca' so Sem chaqai so Jafet ỹacoonta aso nepooto, ca ipeguenlgoto naua lallaaco napoosa'ña, ca' ỹapoorelec so leta'a', qoshiisauo, ỹoqa'a ca ra'iisa'gue, qaiyi se iuanta so'maxare quiyim neetauec.
GEN.9.24	Ca' so Noé co'na' ime'uegue so lquiñiuquichi, ca nelouec. Ca ỹa'deeno' dá'maq 'neeto' na'le so llaalec na'aasa. 
GEN.9.25	Ca 'naaco' queso'maxare:
GEN.9.25	¡Ỹaatqajam nishiuenec ma'le ñi Canaán!
GEN.9.25	¡Ca ñi'maxare chi na'ac ma'le quenaua dos lqaỹa'!
GEN.9.26	Ca na' ime, ca 'naaco' qai'neeta:
GEN.9.26	Ñi ỹa'gaxala' qota'olec no'ueenaxat ca llicyaxac da Sem,
GEN.9.26	ca' da Canaán, ca' chi la'ac.
GEN.9.27	Chaqai ñi qota'olec ỹaanem quiyim noquiiguec nqai'en da Jafet;
GEN.9.27	chaqai lauora nqai'en da Sem,
GEN.9.27	ca' da Canaán, ca' chi na'ac.
GEN.9.28	Ca co'na' ime'uegue so nqodoc, ca' so Noé qaiyiita ỹovi' trescientos cincuenta ñaxari nca'leetauec. 
GEN.9.29	Ca co'na'le, ca ileu, qala' ỹovi' novecientos cincuenta ñaxari.
GEN.10.1	Ca' chaqaina najo na llaalqaipi so Sem, Cam chaqai so Jafet, llaalqa so Noé sauá'maq co'na' ime'uegue so huaxaỹaq lodegaxat, ca 'vii sauá'maq chi lalamaxarete' llaalqa.
GEN.10.2	Ca' saua llaalqa so Jafet: Gomer, Magog, Madai, Javán, Tubal, Mesec chaqai so Tiras. 
GEN.10.3	Ca' saua llaalqa so Gomer: saua Askenaz, Rifat chaqai so Togarma. 
GEN.10.4	Ca' saua llaalqa so Javán: saua Elisa, Tarsis, Quitim chaqai so Rodanim. 
GEN.10.5	Ca nauajo' nauá'maq llaalqa so Jafet nauá'maq neeso'oto' naua lahil aso huaaxai; quiñi 'óna ỹaatqajam chi lalamaxaret llaalqaipi la'qaachaxauaripi chaqai chi nayijnaxat nauá'maq neetalgoto 'lauari.
GEN.10.6	Ca' saua llaalqa so Cam: Cus, Mizraim, Fut chaqai so Canaán. 
GEN.10.7	Chaqai sauá'maq llaalqa so Cus: saua Seba, Havila, Sabta, Raama chaqai so Sabteca. Ca' saua llaalqa so Raama: so Seba chaqai so Dedán. 
GEN.10.8	Ca' so Cus llaalec so Nimrod só'maq 'auaxaic qom 'ñaaxaic quena 'laua. 
GEN.10.9	Ca' so Nimrod ỹaatqajam ima'guit da leparaxanaxac, ma' chicqo'ot ñi qara'gaxala' ỹaatqajam paraxanaxai. Ca' chaqaida dá'maq chicqochigui da na'qaatec quen: 'Nejem ca Nimrod ima'guit da neparaxanaxac chicqo'ot ñi qara'gaxala'. 
GEN.10.10	Só'maq 'auaxaic na'aateripi reloqota'a so Nimrod: leenaxat Babel, Erec, Acad chaqai Calne hueetaugui yi 'laua leenaxat Sinar. 
GEN.10.11	Ca' chaqaiyi yijo 'laua chicqochi'ñi so Asur, ca' no'xoñishiguim yaua na'aate' quiyi Nínive, Rehobot-Ir, Cala, 
GEN.10.12	chaqai yi chalego lecaic na'a' leenaxat Resén hueetañiguilo na lavinñi' yaua Nínive chaqai yi Cala.
GEN.10.13	So Mizraim chaqaiso so leta'a na ludeo laseripi, chaqai na anameo laseripi, chaqai na lehabita laseripi, chaqai na naftuhita laseripi, 
GEN.10.14	chaqai na patruseo laseripi, chaqai na casluhita laseripi, chaqai na caftorita laseripi ná'maq chigoxougui na filisteo laseripi.
GEN.10.15	Ca' so Canaán 'auaxaic llaalec so Sidón chaqai so Het. 
GEN.10.16	So Canaán leta'a na jebuseo laseripi, chaqai na amorreo laseripi, chaqai na gergeseo laseripi, 
GEN.10.17	chaqai na heveo laseripi, araceo laseripi, sineo laseripi, 
GEN.10.18	arvadeo laseripi, zemareo laseripi, chaqai na hamateo laseripi. Ime, ca' ná'ogue na cananeo laseripi neuagaxatac. 
GEN.10.19	So na'laua so cananeo laseripi noquiiquetauec, chi ỹovireta'oga yi 'laua leenaxat Gerar, chicqochi'ñi yi Sidón, chi ỹovireta'a yi 'laua leenaxat Gaza; naloote'ogalo yaua na'aate' leenaxate' Sodoma chaqai yi Gomorra, Adma chaqai yi Zeboim, chi ỹovireta'a yi na'a' leenaxat Lasa. 
GEN.10.20	Ca' 'ena na llaalqaipi so Cam, quiñi 'oonoqui' ỹaatqata ná'maq chi lalamaxaret llaalqaipi na'qaachaxauaripi. Ca' chi nayijnaxat ná'maq neetalgoto 'lauari.
GEN.10.21	So Sem só'maq lopiichi so Jafet qai'neeta 'ue so llaalqaipi. Sá'ogue so llaalqaipi so Heber chaqaiso só'maq chigoxougui so Sem. 
GEN.10.22	Ca' saua llaalqa so Sem: saua Elam, Asur, Arfacsad, Lud chaqai so Aram. 
GEN.10.23	Ca' saua llaalqa so Aram: saua Uz, Hul, Geter chaqai so Mas. 
GEN.10.24	Ca' so Arfacsad chaqaiso so leta'a so Sala, chaqai so Sala leta'a so Heber. 
GEN.10.25	Ca na' ime, ca' so Heber 'vii saua dos llaalqa: ca 'óna so leenaxat nqai'en Peleg, ma' na' ne'qaañi hueetougui so na'xa'a na' neuagaxat na qom quena 'laua. Ca' so lqaỹa so Peleg leenaxat Joctán. 
GEN.10.26	Ca' so Joctán chaqaiso so leta'a' saua Almodad, Selef, Hazar-mavet, Jera, 
GEN.10.27	Adoram, Uzal, Dicla, 
GEN.10.28	Obal, Abimael, Seba, 
GEN.10.29	Ofir, Havila chaqai so Jobab. Ná'ogue najo llaalqaipi so Joctán. 
GEN.10.30	Ca' neetalec yi 'laua chicqochi'ñi yi leenaxat Mesa, ca nqo'neetauec, chi ỹovireta'a yi Sefar. Quiyijo 'laua 'xoic ana quemaralec qa' ladocai pa'ỹa'gue da lqodoigue. 
GEN.10.31	Ca' 'ena na llaalqaipi so Sem; quiñi 'óna ỹaatqata ná'maq lalamaxaret llaalqaipi na'qaachaxauaripi, ca' chi nayijnaxat nauá'maq 'lauari neetalgoto.
GEN.10.32	Ca' ná'ogue najo ná'maq llaalqaipi sauá'maq llaalqa so Noé, ná'ogue ỹaatqajam neuo' laseripi, qam ỹaatqate' nauá'maq chi la'aate'. Co'na' mashic ime'uegue so nqodoc, ca' neuagaxajlec na 'laua, ca' ỹaatqate' nauá'maq chi la'aate'.
GEN.11.1	Ca' quesojo na'xa'a mesqai ỹoricchi naua la'qaatqa ná'ogue na qomyipi. 
GEN.11.2	Ca co'na' qaỹachicqochi'ñi yi 'laua pa'ỹa'gue da lqodoigue. Ca' qaiuanejlec yi 'laua nalo'ojta' leenaxat Sinar. Ca chaqa'ma' qoyinalec. 
GEN.11.3	Ca 'uo' so na'xa'a, ca' retaxaỹata' so qomyipi, 'naaco':
GEN.11.3	—So'ueetaq ca losoc, ca' yatoxotaq, sahoqote'e norec.
GEN.11.3	Ca' quiyi, ca' so qomyipi tot ro'ueenataxana na qa', ta'ta'a ná'maq lo'ueenatec losoc; chaqai na 'ec qo'paq louaq nimiiñiguit nqai'en ná'maq chi qaỹalecqajanta' nishaaxa. 
GEN.11.4	Co'na' ime, ca 'neraco':
GEN.11.4	—Ñaqai naiquena, ño'xonaxashiguim ca qara'a' lodegaxat chaqai aca qaraue ỹoviro'ot nqaishinaq na piguim, qaiyi qomi' choxoraqa ma'le, ca tot ñiuagaxataxalec ma'le ná'ogue na 'laua.
GEN.11.5	Qam ñi qara'gaxala' renotec ỹa'ajan ca na'a' chaqai aso naue ỹo'ueetetac so qomyipi. 
GEN.11.6	Ca ra'deenataxantaco', ca 'naaco': Na'maxare neuo' laseripi chaqai na'qaachaxauaripi. Ca' vichiguiño' taañi quiyim ro'ueenataxan. Ca' nagui qaica ma' ỹaxanñi quet dá'maq mashic ỹo'uet. 
GEN.11.7	Ca 'maxaraic quiyim yinotaxauec, ca ỹoricchi nqaishinaxai' naua la'qaatqa, qaiyi mesqai 'xaỹata'.
GEN.11.8	Ca chaqaido' da 'ne'tegue na'le ñi qara'gaxala' co'na' neuagaxatac nqai'en so qomyipi quena 'laua. Ca' so qomyipi ỹaxanñi so ỹo'ueetetac na'a'. 
GEN.11.9	Ca' quesojo 'laua hua'ño' na' ñi qara'gaxala' ỹoỹoota'chi naua la'qaatqa ná'ogue na qomyipi quena 'laua. Ca' quiyi, ca' neuagaxajlec nqai'en ná'ogue na 'laua. Vichiguiño' yijo na'a' lodegaxat leenaxat nqohin sqa 'xaỹata'.
GEN.11.10	Ca' najo ná'maq llaalqaipi so Sem, co'na' ỹoxe'uegue so huaxaỹaq lodegaxat nalauajñi so qomyipi. Ca' quesaua dos ñaxari liỹa', ca' so Sem ỹovite' cien ñaxari, ca ne'qaaño' so llaalec leenaxat Arfacsad. 
GEN.11.11	Ca co'na' ime dajo, ca' so Sem qaiyiita queuguilo saua quinientos ñaxari liỹa'. Ca' 'vii saua liỹa' llaalqa ỹale' chaqai saua llaale 'aalo.
GEN.11.12	Ca' so Arfacsad ỹovito'o' saua treinta y cinco ñaxari co'na' ne'qaañi so llaalec Sala. 
GEN.11.13	Ca co'na' ime dajo, ca' so Arfacsad qaiyiita queuguilo quiyim nca'leetauec saua liỹa' cuatrocientos tres ñaxari, ca' 'vii saua liỹa' llaalqa chaqai saua liỹa' llaale.
GEN.11.14	Ca' so Sala ỹovito'o' saua treinta ñaxari co'na' ne'qaañi so llaalec Heber. 
GEN.11.15	Co'na' ime dajo, ca' so Sala qaiyiita queuguilo quiyim nca'leetauec saua liỹa' cuatrocientos tres ñaxari, ca' 'vii saua liỹa' llaalqa chaqai saua liỹa' llaale.
GEN.11.16	Ca' so Heber ỹovito'o' saua treinta y cuatro ñaxari co'na' ne'qaañi so llaalec Peleg. 
GEN.11.17	Ca co'na' ime dajo, ca' so Heber qaiyiita queuguilo quiyim nca'leetauec saua liỹa' cuatrocientos treinta ñaxari, ca' 'vii saua liỹa' llaalqa chaqai saua liỹa' llaale.
GEN.11.18	Ca' so Peleg ỹovito'o' saua treinta ñaxari co'na' ne'qaañi so llaalec Reu. 
GEN.11.19	Ca co'na' ime dajo, ca' so Peleg qaiyiita queuguilo quiyim nca'leetauec saua liỹa' doscientos nueve ñaxari, ca' 'vio' saua liỹa' llaalqa chaqai saua liỹa' llaale.
GEN.11.20	Ca' so Reu ỹovito'o' saua treinta y dos ñaxari, co'na' ne'qaañi so llaalec Serug. 
GEN.11.21	Ca co'na' ime dajo, ca' so Reu qaiyiita queuguilo quiyim nca'leetauec saua liỹa' doscientos siete ñaxari, ca 'vii saua liỹa' llaalqa chaqai saua liỹa' llaale.
GEN.11.22	Ca' so Serug ỹovito'o' saua treinta ñaxari, co'na' ne'qaañi so llaalec Nacor. 
GEN.11.23	Ca co'na' ime dajo, ca' so Serug qaiyiita queuguilo quiyim nca'leetauec saua liỹa' doscientos ñaxari, ca 'vio' saua liỹa' llaalqa chaqai saua liỹa' llaale.
GEN.11.24	Ca' so Nacor ỹovito'o' saua veintinueve ñaxari, co'na' ne'qaañi so llaalec Taré. 
GEN.11.25	Ca co'na' ime dajo, ca' so Nacor qaiyiita queuguilo quiyim nca'leetauec saua liỹa' ciento diecinueve ñaxari, ca' 'vio' saua liỹa' llaalqa chaqai saua liỹa' llaale.
GEN.11.26	Ca' so Taré ỹovito'o' saua setenta ñaxari, co'na' mashic ne'qa'iñi saua llaalqa Abram, Nacor chaqai so Harán.
GEN.11.27	Ca' 'ena na llaalqaipi so Taré só'maq leta'a so Abram, Nacor chaqai so Harán. Ca' so Harán chaqaiso' so leta'a so Lot. 
GEN.11.28	So'maxare ileuo' na'le hua'ño' yí'maq chi ne'xaỹoqsoqo' 'laua leenaxat Ur huaugui yi 'laua Caldea co'na' saqa' ileu so leta'a Taré.
GEN.11.29	Ca' so Abram o'ñiguit aso Sarai, ca' so Nacor o'ñiguit aso llaale so Harán leenaxat Milca, lqaỹa aso Isca. 
GEN.11.30	Ca' aso Sarai sqaica ca llaalec, ma' se co'o.
GEN.11.31	Co'na'le, ca' so Taré ca'e yi Ur na'ñi yi caldeo laseripi. Ca' quepegue' yi 'laua Canaán, ỹauec so llaalec Abram, chaqai so laual Lot, chaqai aso late Sarai. Qam co'na' ỹovijta yi na'a' Harán, ca' chaqa'ma' nera'ñi. 
GEN.11.32	Ca' so Taré ileuo' na'le quiyi Harán co'na' ỹovite' saua doscientos cinco ñaxari.
GEN.12.1	'Uo' so na'xa'a, ca 'naaco' ñi qara'gaxala' queso Abram: Lachi' na na'laua'e' chaqai na qauochi' laseripi chaqai na la'a' ñi qataa'i', ca' quirepegue' yí'maq 'laua sachaxanem qami' ma'le. 
GEN.12.2	Ca' queca qachaalaxai'pi, ca' sachigoxochichigui ca ni'ic lodegaxat; chaqai saanem qami' da iqouagaxa, chaqai so'uet quiyim qami' choxoraic ma'le, chaqai chicqochigui qami' ma'le ca la'maxa na liỹaripi. 
GEN.12.3	Ca' ỹim se'xoren cá'maq re'xoriñi', chaqai se se'xoren cá'maq se re'xoriñi'; chaqai chicqochigui qami' ma'le quiyim yqouaguegue ná'ogue na qomyipi quena 'laua.
GEN.12.4	Ca' so Abram ipaquichigui nqai'en dá'maq qohinapega quiñi qara'gaxala'. Ca' ca'e yi 'laua neetalec, ca' quepegue' yi 'laua Canaán na' ỹovite' setenta y cinco niñaxari. 
GEN.12.5	Ca' liỹaatec aso loua Sarai chaqai so leteesec leenaxat Lot. Chaqai qai'neeta i'xat sá'ogue so louenqaipi chaqai so la'aquipi ỹachigoxota'ñi yi Harán. Ca co'na' ỹovita yi Canaán, 
GEN.12.6	ca' so Abram ỹapaca'ta yi 'laua chi ỹovireta'ta'a yi Siquem yí'maq na'ñi aso qo'paq qouagaxainaxalate leenaxat encina naalec so More. Ca' ná'maq cananeo laseripi neetalec yijo 'laua na'le. 
GEN.12.7	Ca' quiyi, ca' ñi qara'gaxala' nachaxano' so'maxare. Ca 'naaco': Najo 'laua ná'maq saanem ma'le na qachaalaxai'pi.
GEN.12.7	Co'na'le, ca' so Abram no'xonshiguim aso ncopatoxonaxalate, ca nqouagaxainot ñi qara'gaxala', ma' chaqaiyi hua'ño' co'na' qanachaxana. 
GEN.12.8	Ca co'na' ime, ca' quepegue' so qoỹoqoshi'megue 'laua pa'ỹa'gue da lqodoigue quiyi na'a' leenaxat Betel, ca ỹa'yiño' so la'a' na'daañi. Ca yi na'a' Betel pa'aata'gue da lauashiguim nqai'en so'maxare, chaqai pa'aata'gue nqai'en da lqodoigue yi na'a' Hai. Ca' quiyi, ca' so Abram liỹa no'xonshiguim aso lcopatoxonaxalate, ca' nqouagaxain quiichigui nqai'en da leenaxat ñi qara'gaxala'. 
GEN.12.9	Ime, ca' eec, nemooteta, nqo'neeta'a yi 'laua Néguev.
GEN.12.10	Ca' quesaua na'xata' ỹaatqajam chalego da lovic na na'ic quesá'ogue so 'laua. Ca' so Abram quepegue' yi Egipto, ca' naalec lecocho'qui', ma' qaica ca qaỹa'ic quiyí'maq neeta'ñi. 
GEN.12.11	Ca co'na' shim ỹovita yi Egipto, ca' so Abram 'naaco' caso loua Sarai: 'Ajñi', ỹim ỹaatqajam sa'deenta quiyim qami' ỹaatqajam lo'yaxana 'aalo. 
GEN.12.12	Ca ma' qaiuana qami' quiyi Egipto laseripi, ca 'naac ma'le yi'maxare: Ada 'aalo peeta'a loua ñi ỹale. Ca' qayalauat ma'le, ca' qami' qarca'laxachisauec, ca qaỹacoñiraxaua' ma'le quiyim qami' noua. 
GEN.12.13	Ca qouaquiric, 'ñiraco' quiyim qami' ỹaqaỹa, qaiyi sqaican qohinegue aỹim, ca' se qayalauat sasougui qami'.
GEN.12.14	Ca co'na' so Abram ỹovita yi Egipto, ca' so Egipto laseripi iuana aso Sarai quiyim ỹaatqajam lo'yaxana. 
GEN.12.15	Qai'neeta qaiuano' queso lotauaripi so Faraón, nashi quiyi Egipto. Qai'neeta qara'qaataxana so Faraón quiyim aso 'aalo ỹaatqajam lo'yaxana. Ca qaỹauega'a yi la'a' so Faraón.
GEN.12.16	Ca' chicqochigui aso Sarai quiyim so nashi nqo'ta so Abram. Ca' ỹachit, ỹa'ue lalo qagreta, chaqai ana huaca, chaqai ana nauaanaxanaxa late'e, chaqai so 'ashinyipi, chaqai so la'aquipi 'aallipi chaqai so ỹalliripi. 
GEN.12.17	Qam so Faraón sougui aso Sarai, ca' ñi qara'gaxala' ỹo'uet so nouaxanaxaset so'maxare chaqai so llaalqaipi, qaỹodota'a so napijna' lodegaxat. 
GEN.12.18	Ca' so Faraón relaataxane'oga so Abram, ca 'naaco' queso'maxare:
GEN.12.18	—¿Chi'neco' ma' 'ñitetegue dajo caỹim? ¿Chi'neco' ma' sqai 'ñirac quiyim roua'e' añi 'aalo? 
GEN.12.19	Ma' qami' 'ñirac quiyim rqaỹa'e' añi'maxare. Vichiguiño' soỹaxane'oga ma' sahotaque quiyim ỹoua. 'Ada ada roua'e'. ¡Viquirec, ca' mo'e', qui'!
GEN.12.20	Co'na'le, ca' so Faraón ilate' saua nale' quiyim 'nerapega so Abram quiyim ca'e yi Egipto, liỹaatec nqohin aso loua chaqai sá'ogue so na'aateteripi.
GEN.13.1	Ca co'na' so Abram chaqai aso loua quere'e yi Egipto, i'xate' sá'ogue so na'aatete', querepegue' yi 'laua leenaxat Néguev. Ca' so leteesec Lot qai'neeta liỹareta'pe saua'maxare. 
GEN.13.2	Ca' so Abram ỹaatqajam nesallaxanec, 'ue ana lam 'óro, plata chaqai 'xoic so laloipi. 
GEN.13.3	Ca' quiyi Néguev nemooteta, nqo'neeta'a chi ỹovireta'a yi na'a' Betel. Ca' quiyi, ca' quepegue' yí'maq 'auo' neeta'ñi viichiguiñigui na lavinñi yi Betel chaqai yi Hai. 
GEN.13.4	Yí'maq hua'ño' na' no'xonshiguim aca lcopatoxonaxalate co'na' nqouagaxaintac queda leenaxat ñi qara'gaxala'.
GEN.13.5	Chaqai so Lot qai'neeta nesallaxanec 'nejem so neteesqo' Abram, 'xoic ana lalo qagreta, chaqai ana huaca, chaqai so lelaatqaipi liỹaatac so'maxare. 
GEN.13.6	Qam so 'laua neesalec sqa logoñi, ca' tot nalolec quiyim qaiqui'ỹaxanlec so 'xoic neloipi. Ca' tot ỹa'maxañi quiyim neuora' saua'maxare. 
GEN.13.7	Ma' só'maq neloxoỹaripi caso lalo so Abram nco'uaate'e' só'maq reloqota'a aso lalo so Lot. Chaqai quesauajo na'xata' ñaqai neetalec yijo 'laua so cananeoipi chaqai so ferezeoipi. 
GEN.13.8	Ca' 'uo' so na'xa'a, ca' so Abram 'naaco' queso Lot:
GEN.13.8	—Qomi' neuo' lase'. Ca' se ỹa'maxañi quiyim 'ue quet ca se ỹa'maxañi coqomi', chaqai quenaua relaataxahi' chaqai quenaua ilaatqa. 
GEN.13.9	'Ena ná'ogue na 'laua, nca'a'irigui. Qouaquiric noỹoochirec caỹim. No'm 'itegue da rapiguim, ca' ỹim saico' da 'guiñi, chaqai no'm qami' 'itegue da 'guiñi, ca' ỹim saico' da rapiguim.
GEN.13.10	Ca' so Lot ỹa'ajan sá'ogue so ca'megue quena lahi aso lachiugue leenaxat Jordán. Ca' iuana quiyim ỹovira'a yi na'aa'oqui' leenaxat Zoar. Ca' queso ca'megue ỹaatqajam 'xoic na huaxaỹaq 'nejem loyac cá'maq ỹaatqajam no'uen nanaxanqa', chaqai 'nejem na 'laua quiyi Egipto. (Ca chaqaida 'neeto' da loyac yi 'laua co'na' ñi qara'gaxala' saqa' nopoxoỹaxachiñi yaua na'aate' leta'al Sodoma chaqai yi Gomorra.) 
GEN.13.11	Ca' so Lot nca'au'a sá'ogue so ca'megue quena lahi aso lachiugue Jordán, ca' taigue da lqodoigue quecá'maq neesa'ñi. Ca' chaqaida 'neeto' na' neuagaxate' so Abram chaqai so Lot. 
GEN.13.12	Ca' so Abram no'ueenalec yi 'laua Canaán. Ca' so Lot quepegue' quiyim naañigui yi na'aateripi naalec so ca'megue sqoỹoqaque nqai'en yi na'a' lodegaxat Sodoma, 
GEN.13.13	yí'maq na'ñi ná'ogue na qom hualoxonyipi, chaqai ỹo'ueetetac ná'ogue na se no'uen quená'maq se nqo'ta ñi qara'gaxala'.
GEN.13.14	Ca co'na' ỹoxogue so Lot, ca' ñi qara'gaxala' 'naaco' queso Abram:
GEN.13.14	—Quenajo viise'e, ca' ra'iitegue da rapiguim chaqai da 'guiñi, lqodoigue chaqai da lauashiguim. 
GEN.13.15	Ná'ogue najo 'laua 'ajñisac ỹim saanem aqami', ca chaqa'ma' ralamaxarichi' chaqai ca qachaalaxai'pi. 
GEN.13.16	Ỹim ỹaatqajam 'xoic nqaishin ca'maxare, 'nejem na lamoxoỹaxa na 'laua. Ca 'nejem quiyim se qaishit qanaloqochin na namoxoỹaxa, ca' qai'neeta se qaishit qanaloqochin ma'le ca qachaalaxai'pi. 
GEN.13.17	¡Ne'laxachirishiguim!, huoxoñi' quirelec najo 'laua da ladoqueta chaqai da leca'gue, ma' ỹim saañiraxarom ma'le.
GEN.13.18	Ca' so Abram napoc so lauo' na'daañi. Ime, ca' quepegue' yi 'laua hua'ñi ana qo'paq leenaxat encina, lalamaxaret so ỹale leenaxat Mamre, sqoỹoxa quiyi na'a' lodegaxat Hebrón. Ca no'xonshiguim aso lcopatoxonaxalate, ca' nqouagaxainot ñi qara'gaxala'.
GEN.14.1	Ca' quesauajo na'xata' ñaq nashi so Amrafel quiyi Sinar, ca' so Arioc lashi na neeta'ñi yi Elasar, ca' so Quedorlaomer lashi na neeta'ñi yi Elam, chaqai so Tidal nashi na'le quena neeta'ñi yi Goim. 
GEN.14.2	Najo nashillipi nalauateta'pegue' so nashi leenaxat Bera, nashi na'ñi yi Sodoma, chaqai so Birsa nashi quiyi Gomorra, chaqai so Sinab nashi quiyi Adma, chaqai so Semeber nashi quiyi Zeboim, chaqai so nashi quiyi Bela yijo na'a' leenaxat liỹa da Zoar. 
GEN.14.3	Sojo cinco nashillipi lapoỹata' notauanta' nqai'en so nalliripi. Ca lapoỹata' queso ca'megue yí'maq hua'ñi nagui aso huaaxai leenaxat Huaaxai Leuaxai. 
GEN.14.4	So nashi Quedorlaomer mashic ỹovi' doce ñaxari quiyim ỹoiquentac sá'ogue so'maxare. Qam co'na' ỹovi' trece ñaxari, ca' saua cinco nashil na'deenta' quiyim nalauatere'e' so'maxare. 
GEN.14.5	Ca' queso liỹa ñaaxa so Quedorlaomer chaqai saua lqoshaxaua' liỹa' nashil, saua'maxare querepegue' yi 'laua leenaxat Astarot Karnaim. Ca' yí, hua'ñi na' qaiuagaxatac so refaíta laseripi. Ime, ca qaiuagaxatac so zuzita laseripi quiyi Ham, ca' so emita laseripi qaiuagaxatac quiyi Save-quiriataim. 
GEN.14.6	Chaqai so horeo laseripi qaiuagaxatac hua'ñi yi qoỹoqoshi'megue 'laua leenaxat Seir, chaqai qaỹocantac qaỹoviraqta'a yi 'laua leenaxat Parán, huaqate'e' yi 'laua qaica qom. 
GEN.14.7	Ca co'na' mashic rapil so Quedorlaomer, ca sauá'maq liỹareta'pe so'maxare na' ỹovirera'a yi En-mispat chaqai qai'neeta leenaxat Cade. Ca' nopoxoỹaxajñi ná'ogue ná'maq quejlec quiyi na'laua na amalecita laseripi chaqai chaqaida 'ne'tegue queso amorreo laseripi neetalec yi 'laua leenaxat Hazezon-tamar.
GEN.14.8+GEN.14.9	Co'na'le, ca' so nashillipi quiyi Sodoma chaqai yi Gomorra, Adma, Zeboim, chaqai so Bela querepegue' yi ca'megue leenaxat Sidim. Ca' quiyi saua cinco nashil nalauatere'e' so Quedorlaomer, Tidal, Amrafel chaqai so Arioc, sauajo cuatro nashil quiyi Elam, Goim, Sinar chaqai yi Elasar. 
GEN.14.10	Chaqai quesá'ogue so ca'megue leenaxat Sidim 'xoic ana tema lahi' na 'ec qo'paq louaq. Ca co'na' saua nashil quiyi Sodoma chaqai Gomorra ỹahosaque 'eete' queso lauataq, ca taari'ñigui ana tema, ca' saua liỹa' nashil 'eete' querepegue' yi qoỹoqoshi'megue 'laua.
GEN.14.11	Ca' so qomyipi doxonaxan, ca i'xat ná'ogue nanchaqaina na'ic chaqai na no'uen nouenec quiyi Sodoma chaqai yi Gomorra. Ca' ca'e yi'maxare. 
GEN.14.12	Ca ma' neeta'ño' yi Sodoma so leteesec so Abram leenaxat Lot, ca so'maxare qai'neeta qai'xat noxonec chaqai sá'ogue so na'aateteripi. 
GEN.14.13	Qam 'uo' so ỹale ñitec, ca eec quepegue' so hebreo le'ec, leenaxat Abram, neeta'ñi yi 'xoic ana qo'paq leenaxat encina, lalamaxaret so Mamre, so amorreo le'ec. So Mamre lqaỹo' so Escol chaqai Aner, ca saua'maxare chi lotaua' so Abram.
GEN.14.14	Ca co'na' ỹa'den so Abram quiyim so leteesec qai'neeta qai'xat ncoñiiteguesec, ca' lapoonta' so llaqainatqaipi 'uo' ca trescientos dieciocho qomyipi quiyim sá'ogue. Ca liỹaaterec co'uaaterelec so nashillipi, chi ỹovireta'a yi na'a' leenaxat Dan. 
GEN.14.15	Ca co'na' mashic pe, ca' so Abram chaqai so nalliripi i'laxatejlec quiyim nalauate'e' so nashillipi. Ca' ỹocanac ỹoviraqta'a yi Hoba pa'a'gue da rapiguim quiyi na'a' lodegaxat Damasco. 
GEN.14.16	Ca' qanouora'gue sá'ogue só'maq i'xato' na'le. Ca' da 'neeto' na'le so Abram, ca' rapilaxat so Lot chaqai sá'ogue só'maq louenqaipi so leteesec. Chaqai rapilaxat so 'aallipi chaqai so liỹa qomyipi.
GEN.14.17	Ca co'na' rapil so Abram na' ime loxonec so Quedorlaomer chaqai saua nashil lqoshaxaua', ca' so nashi quiyi Sodoma ca'guit quiyi ca'megue Save, yí'maq liỹa leenaxat nashi nca'megue. 
GEN.14.18	Qai'neeta so Melquisedec, so'maxare nashi quiyi Salem chaqai letaxaỹaxanqajnec na qomyipi quena' qaretaxaỹa'pegue' ñí'maq qaica 'nejem qota'olec, so'maxare naueguec so pan chaqai so lataxa. 
GEN.14.19	Ime, ca' ỹaanem da no'uen llicyaxac so Abram, 'naaco':
GEN.14.19	Ỹaanem qami' ca no'uen qayicyaxaqui' ñí'maq qaica 'nejem qota'olec,
GEN.14.19	lo'ueenatec na piguim chaqai na 'laua;
GEN.14.20	chaqai ỹaatqajam qaimaqachin ñí'maq qaica 'nejem qota'olec,
GEN.14.20	ñí'maq ỹo'uet quiyim qadoxonqui' so npa'guenaxaua'e'.
GEN.14.20	Ca' so Abram ỹaanem so Melquisedec quesá'ogue so louootaxanaxat naqata'a añi 'oono'lli' quecaua diez. 
GEN.14.21	Ca co'na' ime, ca 'naaco' so nashi quiyi Sodoma queso Abram:
GEN.14.21	—Nañaañirim na qomyipi, ca' coñita na nouenqaipi.
GEN.14.22	Qam so Abram 'naaco':
GEN.14.22	—Ỹaatqajam saanot da ỹa'qaatec ñi ỹa'gaxala' ñí'maq qaica 'nejem qota'olec, lo'ueenatec na 'laua chaqai na piguim, 
GEN.14.23	quiyim aỹim qaica ca secona quená'maq qatooỹaqui', vire'ta ca 'iloqui', loqo'm ca lequet na ipela', qaiyi sqai 'ñirac quiyim qami' chicqo'ot ca isallaxa. 
GEN.14.24	Ỹim qaica ca secona, ta'ta'a cá'maq mashic qo'gue' naua ỹaqainatqa. Ca nauá'maq ỹale' yotauansac, Aner, Escol chaqai ñi Mamre, ca yaua'maxare ca' iconta cá'maq taalgoto.
GEN.15.1	Ca co'na' ime dajo, ca' ñi qara'gaxala' retaxaỹa'pegue' so Abram, viichigui nqai'en so leuanaxanaxac. Ca 'naaco':
GEN.15.1	—Qaica ro'chi'raque, Abram, ma' ỹim squepaqataxanteguelec qami'. Ỹaatqajam 'xoic lecaic ma'le aca nishivichi'i'.
GEN.15.2+GEN.15.3	Qam so Abram 'naaco':
GEN.15.2+GEN.15.3	—Qami' ỹa'gaxala' qota'olec, ¿negue' quet cá'maq 'negue quiyim vite ca ñishiue'? Ma' qami' 'yiiñite' quiyim qaica ca ỹaalec. Ma' qaica ca nañaañi' ỹaalec, ca ñí'maq taalec ma'le cá'ogue ca isallaxa, ca' chaqaiñiita ñi Eliezer ñí'maq ỹaaqainatec Damasco le'ec.
GEN.15.4	Ca' ñi qara'gaxala' 'naaco':
GEN.15.4	—Qami' ma'le, ca 'ue cá'maq ỹaatqajam ralamaxarichi' qachaalqui', cá'maq taalec da resallaxa'e', mesqai ca ỹoqa'a.
GEN.15.5	Co'na'le, ca' ñi qara'gaxala' ỹauegueco' so Abram. Ca 'naaco':
GEN.15.5	—Ỹaatqajam 'ajñite' na piguim, ca naloqochiñi' ana huaqajñi, no'm shichi' naloqojñi'. Ca chaqaica ỹorete' caua qachaalaxahi' ma'le.
GEN.15.6	Ca' so Abram huelec ñi qara'gaxala', ca vichiguiño' ñi'maxare ỹamata'gue no'uen ỹale. 
GEN.15.7	Ca 'naaco' queso'maxare:
GEN.15.7	—Ỹim ná'maq ỹim na'gaxala'; ỹim ná'maq ñaqatec na'le qami' quiyi Ur yí'maq huaugui yi 'laua Caldea. Ca' saañiraxarom najo 'laua quiyim ralamaxarichi'.
GEN.15.8	Ca 'naaco' so Abram:
GEN.15.8	—Qami' ỹa'gaxala' qota'olec, ¿nega'ỹo' cá'maq 'neeta quiyim ỹaatqajam sa'den quiyim nañaañirim najo 'laua?
GEN.15.9	Ca' ñi qota'olec 'naaco' queso'maxare:
GEN.15.9	—Nodo'iriri' aca 'óna huaqui llaale, 'óna quetaq, chaqai 'óna qagreta loua', tres niñaxari quiñi 'óna, chaqai 'óna coviguiñicoqui' chaqai ca co'toco' llaalec.
GEN.15.10	Ca' so Abram ỹodou'a sá'ogue so iseripi ñi qota'olec. Ime, ca' ichaqa'tegue na lavinñi quiñi 'óna. Ca reloqota'ta' nqai'ne', qam se conaxata'guelo saua qo'oole. 
GEN.15.11	Ca' na ratecsan naỹo'ñalo' quen saua ise' leuaxaqa, ỹahotaque ỹa'gue', qam so Abram ro'ootaxanteguelgoto. 
GEN.15.12	Ca co'na' mashic sham pe, ca' so Abram ỹaatqajam laqatam. Ca' naco' so napalaxa lodegaxat ỹapojlec. Ca' so'maxare, ca ỹaatqajam no'chi. 
GEN.15.13	Co'na'le, ca qohinapego' quiñi qara'gaxala':
GEN.15.13	—Qami' 'yiiñi' quiyim ma'le ca qachaalaxai'pi ỹoqa'a ma'le ca neetalec 'laua, ca na'aquipi ma'le chaqai se qaỹa'maxata'gue, ỹoviraxaterauec caua cuatrocientos ñaxari. 
GEN.15.14	Qam ỹim qai'neeta sa'ue ca nouaxanaxaset cá'maq ỹo'uet quiyim la'aquipi ca'maxare. Ca ma' ime, ca qoỹaxanec ma'le ca qachaalaxai'pi. Ma'le, ca' ỹaatqajam lalamaxaret da lesallaxa. 
GEN.15.15	Qam caqami', ca' ma' qami' qo'xoỹom, ca qaigueme rillivi', qam qaicanqaida. Ime, ca lapo'ichiguit ca 'auaxaic qataa'i'llipi. 
GEN.15.16	Ca cá'maq llaalqaipi ca qauachi'ipi, ca' chaqaica cá'maq rapila ma'le najo 'laua, toco' ma' ỹovita ca laloqo' da le'taxaloxo na amorreo laseripi.
GEN.15.17	Ca co'na' mashic napalñi queca pe, ca re'oqo' so nqatelaxanaxaqui nichiitashiguim, chaqai so ncoỹeraxanaxat ỹaviquetaugui, queeteguelgoto saua ise' qaiconaqta'que. 
GEN.15.18	Ca' chaqaiso so na'xa'a, ca' ñi qara'gaxala' ỹo'uet so na'maqataxac queso Abram. Ca 'naaco':
GEN.15.18	—Najo 'laua saanem ma'le ca qachaalaxai'pi chicqochi'ñi aso lachiugue quiyi Egipto, ca ỹovireta'a aso lachiugue late'ogue', leenaxat Eufrates. 
GEN.15.19	Ná'maq shintapega chaqaina na na'laua na ceneoipi, na cenezeoipi, na cadmoneoipi, 
GEN.15.20	na hititaipi, na ferezeoipi, na refaítaipi, 
GEN.15.21	na amorreoipi, na cananeoipi, na gergeseoipi, chaqai na jebuseoipi.
GEN.16.1	Aso Sarai se co'o queso loua Abram, qam 'ue aso la'a Egipto lase, aso'maxare leenaxat Agar. 
GEN.16.2	Ca 'naapego' so loua Abram:
GEN.16.2	—'Anta, ñi qara'gaxala' se ỹo'uet ca ỹaalec. Qam ñi'xoresene'tot qami' quiyim quirepegue' añi ỹa'a Agar, sha'apiguito' 'ue ma'le ca ỹaalec chicqotougui añi'maxare.
GEN.16.2	Ca' so Abram saachiguit da la'qaatec aso Sarai. 
GEN.16.3	Ca só'maq Sarai ỹaanem aso Agar Egipto lase quiyim leloxoỹaxaua queso Abram, co'na' mashic ỹovi' diez ñaxari neesa'ñi yi Canaán. 
GEN.16.4	Ca' so Abram viguit aso Agar, ca so'maxare 'man. Qam co'na' retan da 'neetari', ca' se nqo'ta quena' ra'ỹo'ot aso na'cooro. 
GEN.16.5	Ca co'na'le, ca' aso Sarai 'naaco' queso Abram:
GEN.16.5	—¡Qami' rasauaxashichi' quiyim añi Agar tot nqo'chiiua'! Shaaco' ỹim saanem qami' quiyim roua'e'. Ca' nagui ma' sham 'ue ca llaalec, ca' 'neetapigui lauel quiyim ỹapacauec caỹim. Ca' ñi qara'gaxala' ỹa'xat cá'maq 'ue ca lasauaxaset, ỹim loqo'm qami'.
GEN.16.6	Ca' so Abram 'naaco':
GEN.16.6	—'Anta añi ra'a'e', 'viiquiñi'sac quecá'maq sham 'ñi'sa'gue.
GEN.16.6	Co'na'le, ca' aso Sarai se ỹa'maxata'gue, ca vire'ta na' aso Agar 'eet. 
GEN.16.7	Qam so lelaatec ñi qara'gaxala' piguim le'ec iuanejlec quiyi 'laua qaica qom, seeque'ta yi huaxaỹaq ne'paxantashiguim neeta'ñigui so nayic quiyi Shur. 
GEN.16.8	Ca inato', 'naaco':
GEN.16.8	—Agar, qami' la'a aca Sarai, ¿negue' ca chicqoira'gue, chaqai negue' ca 'ira'gue?
GEN.16.8	Ca 'naaco' aso'maxare:
GEN.16.8	—Seetetapeguem aca ña'cooro Sarai.
GEN.16.9	Co'na'le, ca so nelaatec piguim le'ec 'naaco':
GEN.16.9	—Mo'e', pillita aca na'coro'e', ca cá'maq 'naac, ca' na'xaỹaxañita.
GEN.16.10	Chaqai so nelaatec piguim le'ec 'naaco':
GEN.16.10	Ñqo'naxatec ma'le ca qachaalaxai'pi,
GEN.16.10	ca' qaica ca ishit naloqochin.
GEN.16.11	Ca nagui qami' 'manaxai,
GEN.16.11	ca 'ue ma'le ca qachaalqui'.
GEN.16.11	Ca leenaxat nqai'ñi' ma'le Ismael, loqo'm ñi qota'olec 'qaa,
GEN.16.11	ma' ñi'maxare iuana da re'xoriqui'.
GEN.16.12	Ca'maxare ỹaatqajam co'ỹaxaraic ma'le, 'ec ca isecỹac neuec;
GEN.16.12	ca'maxare reloguiỹe'e' ná'ogue, chaqai ná'ogue reloguiỹe'e' ca'maxare;
GEN.16.12	qam ca'maxare ỹa'yiñi ca la'a',
GEN.16.12	'eno'm na lqaỹaripi npa'guene'e'.
GEN.16.13	Ca' aso Agar na' ime retaqata'pegue' so nelaatec piguim le'ec, ca ỹanco' Ñi qota'olec ñí'maq reuanaxan, ma' 'naaco': Ñi qota'olec iuañiua', qam ñaq yca'leetauec. 
GEN.16.14	Ca' vichiguiño' añí'maq ni'ỹa leenaxat: Li'ỹa ñí'maq nca'leetauec chaqai iuañiua'. Ñijo ni'ỹa neetañiguilo yaua na'aate' Cades chaqai yi Bered.
GEN.16.15	Ime, ca' aso Agar co'o, ne'qaañi so llaalec so Abram. Ca so'maxare qoỹanegue leenaxat nqohin Ismael. 
GEN.16.16	So Abram ỹovite' ochenta y seis ñaxari co'na' ne'qaañi so llaalec Ismael.
GEN.17.1	Ca co'na' so Abram ỹovite' saua noventa y nueve ñaxari, ca' ñi qara'gaxala' nachaxana so'maxare. Ca 'naaco':
GEN.17.1	—Ỹim ná'maq qota'olec sqaica lqalanec; 'neeto' napio'xochi' da nachaalataxaqui' quiyim ñiiso'ot aỹim. 
GEN.17.2	Ca' ỹim so'uet nagui da ña'maqataxac caqami': ỹaatqajam 'xoic ma'le ca qachaalaxai'pi.
GEN.17.3	Ca' so Abram ni'iiñi, ỹoviraqta'guit na latap na 'laua co'na' ñaq retaqatac ñi qota'olec, 'naaco':
GEN.17.4	—Da ña'maqataxac nagui caqami' 'neetasa': Qami' leta'a ma'le ná'ogue na ỹoreta'oguit qomyipi, 
GEN.17.5	chaqai tot qadeenaxachi' nagui Abram, neta'a nemaqajnatec. Nagui ca qadeenaxachi'o' Abraham, leta'a na 'xoic qomyipi, ma' ỹim so'uet ma'le quiyim qami' leta'a na ỹoreta'oguit qomyipi. 
GEN.17.6	Ỹim so'uet ma'le quiyim 'xoic ca qachaalaxai'pi; chicqaugui ma'le qami' ca nashillipi chaqai na ỹoreta'oguit qomyipi. 
GEN.17.7	Dá'maq ña'maqataxac caqami' chaqai quecá'ogue ca qachaalaxai'pi ma'le quiyim chaqai 'neetari' ỹim qota'olec caqami' chaqai ỹim nqota'olec cá'maq qachaalaxai'pi. 
GEN.17.8	Ca' qami' chaqai ca qachaalaxai'pi saanem ma'le ná'ogue najo 'laua Canaán ná'maq ñi'salec nagui. Ca' ỹaatqajam ralamaxarichii ra'aari, ca ỹim ná'maq ỹim qota'olec ma'le caqamiri.
GEN.17.9	Ñi qota'olec 'naaco' qai'neeta queso Abraham:
GEN.17.9	—Qam qami' machichirigui da qana'maqataxac, qami' chaqai ná'ogue na qachaalaxai'pi. 
GEN.17.10	Dajo dá'maq ña'maqataxac caqamiri, ca pacqajñichigui qamiá'ogue: quiyim ná'ogue na ỹalliripi qaỹo'uet ca netanec na loshicmaxa. 
GEN.17.11	Ca' quiñi 'óna caqamiri qanichaxauec na no'lo loshicmaxa, ca' chaqaida dajo dá'maq netanec queda qana'maqataxac, ỹim chaqai caqamiri. 
GEN.17.12	Ca' nagui taachi'ñi quiyim ná'ogue na ỹale caqamiri qanaqat na no'lo loshicmaxa ma' ỹovite' ocho na'xata' quiyim ne'qaañi. Chaqai qai'neeta ca noctoqui' ne'xaỹaugui na na'aquipi, chaqai na nishiujnaxanaxat qaỹachigoxota'a ca ỹoqa'a 'laua. 
GEN.17.13	Ca' sqaica ma' 'ue quet ca sqaica ca netanaxaset na loshicmaxa, qaiyi da netanec da ña'maqataxac re'qoota quena roshicmaxahi, ỹovireta'a ca lqodoc ca nachaalataxac. 
GEN.17.14	Qam cá'maq sqaica ca netanec quena loshicmaxa, ca' se ishit neetauguilo qamiri, ma' napacalec da qana'maqataxac.
GEN.17.15	Ñi qota'olec 'naaco' qai'neeta queso Abraham:
GEN.17.15	—Añi roua'e' totqai leenaxat nagui da Sarai. Ca' nagui, ca' leenaxato' Sara. 
GEN.17.16	Ỹaatqajam yqouaguegue añi'maxare, ca' sa'ue ca qachaalqui' chicqochigui nqaishin añi'maxare. Ajá'a, ỹaatqajam yqouaguegue ma'le. Ca añi'maxare late'e ma'le na ỹoreta'oguit qomyipi, chaqai ca llaalqaipi nashillipi ma'le quena ỹoreta'oguit qomyipi.
GEN.17.17	Ca' so Abraham nqai'guiñi, ỹoviraqta'guit na latap na 'laua. Ca' raỹaleguere co'na' ỹa'deene'ta: Ca ỹale ỹovite' caua cien ñaxari, ¿peeta'a ishito' quiyim neta'a? Chaqai añi Sara, ¿ishito' 'ue ca llaalec quiyim mashic ỹovite' noventa ñaxari? 
GEN.17.18	Ca so'maxare 'naaco' quiñi qota'olec:
GEN.17.18	—¡Paguec la'maxa quiyim chaqaiñi quet ñi Ismael ñi taalec quet ca rqouagaxa'e'!
GEN.17.19	Ca' ñi qota'olec 'naaco' queso'maxare:
GEN.17.19	—Qalaxam mashic shinac quiyim añi Sara 'ue ma'le ca llaalec, ca' ỹañitegue ma'le leenaxat Isaac, loqo'm raỹaleguere. Ca' queca'maxare, ca' se'taxajñi ma'le da ña'maqataxac. Ca sqaica lqodoc nqaishin ño'qoochiguiñi queca llaalqaipi. 
GEN.17.20	Chaqai quiñi Ismael ñí'maq sa'xaỹa'pegue caqami', ca' qai'neeta yqouaguegue. Ca' ỹim so'uet quiyim 'xoic ca llaalqaipi chaqai quiyim nqo'neuec ca llaalqaipi. Ca' ñi Ismael leta'a ma'le caua doce 'xoic lecaic nashillipi, chaqai chicqochigui nqaishin ca ỹaatqajam 'xoic qomyipi. 
GEN.17.21	Qam da ña'maqataxac se'taxajñi ma'le ca Isaac ca llaalec añi Sara 'ue ma'le ma' ime na ñaaxa.
GEN.17.22	Ca co'na' ỹomat da ỹa'xatetac ñi qota'olec queso Abraham, ca' eec, ca'e yi'maxare. 
GEN.17.23	Ca' chaqaiso sojo na'xa'a, ca' so Abraham ỹa'ue so netanec na loshicmaxa so llaalec Ismael; chaqai qai'neeta ỹo'uet na netanec na loshicmaxa sá'ogue so lelaatqaipi só'maq ne'xaỹa'ñi yi la'a', chaqai ná'maq lishiujnaxanqateripi qomyipi. Chaqai sá'ogue só'maq ỹalliripi ro'ueenataxantac neeta'ñi yi la'a' qaỹa'ue na netanec na loshicmaxa, ma' chaqaido' dá'maq lelaataxanaxac na'le ñi qota'olec. 
GEN.17.24+GEN.17.25	So Abraham ỹovito'o' saua noventa y nueve ñaxari, chaqai so llaalec Ismael ỹovite' trece co'na' qaỹa'ue so netanec na loshicmaxa. 
GEN.17.26	Chaqaisoota sojo na'xa'a co'na' so Abraham chaqai so llaalec Ismael qaỹo'uet na netanaxasete' naua loshicma', 
GEN.17.27	chaqai sá'ogue so ỹalliripi neeta'ñi yi la'a', chaqai qai'neeta so lelaatqaipi ne'xaỹa'ñi yi la'a', chaqai ná'maq ỹoqa'a ca chicqa'gue nishiujnaxanaxat.
GEN.18.1	Ñi qara'gaxala' lotqai nachaxana so Abraham quiyi loma' ana qo'paq leenaxat encina na'ñi so ỹale leenaxat Mamre, co'na' so Abraham nqa'xantañi quiñi lasom ñi lauo' na'daañi na' mashic 'uo' ca na'xa'a lavinñi. 
GEN.18.2	Ca co'na' so Abraham nedaanashiguim, ca' saua tres ỹale' reloqoso'ot so'maxare. Ca co'na' iuane'talo, ca ne'laxatashiguim quelola'pegueto, ca nqai'guiñi ỹoviraqta'guit na latap na 'laua. 
GEN.18.3	Ca 'naaco':
GEN.18.3	—Qami' ỹa'gaxala', sashiila'e' quiyim sqaua' qui'. 
GEN.18.4	No'm 'maxariñite', ca' sashiilaxanaque ca huaxaỹaq, qaiyi quiỹohi' naua qapiaachiri. Ime, ca' nco'machiuec quena la'al ada qo'paq. 
GEN.18.5	Ma' mashic naguii'tegue na la'a' ná'maq ro'ueenataxantacoto qamiri. Ca ñodouec ma'le ca qanoxohi, qaiyi nqo'neuec ma'le ca rquesaxanaxahi quecá'maq 'iita'gue.
GEN.18.5	—Hua', ỹa'maqachiguiñi —'neraco' saua'maxare.
GEN.18.6	Ca' so Abraham inoxonouguio' so lauo' na'daañi, ca 'naaco' caso Sara:
GEN.18.6	—¡Qui'guiñira'gue! Coñita ca veinte kilos quecá'maq no'uen 'aríña, ca 'viichi' caua paañi'.
GEN.18.7	Ime, ca' so Abraham ne'guenta'oga yi hueeta'ñi so laloipi, ca' nca'au'a só'maq ỹaatqajam 'uegaxasaq huaqui llaalec. Ca' ỹaanem so lelaatec, ca so'maxare que'guena'gue ỹauaaque na'ic. 
GEN.18.8	Qam sqaisoota so huaqui llaalec, ma' so Abraham naueguec so ques, chaqai saua huaca lo'i'. Ca so'maxare ỹaatqajam 'ue da lquelolaxa na' ñaq que'eeta'pe saua'maxare neeso'ot yi la'al aca qo'paq.
GEN.18.9	Ca co'na' ỹa'aate', ca sauá'maq ỹouoota'pe inate' so Abraham:
GEN.18.9	—¿Negue' ca hueeta'gue aca roua'e' Sara?
GEN.18.9	Ca so'maxare 'naaco':
GEN.18.9	—Hueetaugui ñi qouo' na'daañi.
GEN.18.10	Ca' so 'óna quesaua'maxare 'naaco':
GEN.18.10	—Quena liỹa ñaaxa lotqai liỹa ña'piicha qami', qala' 'ue ma'le ca llaalec añi roua'e' Sara.
GEN.18.10	Qam aso Sara na'xaỹaxantapega sá'ogue so na'qaatqaipi, hueeta'gue na lelaq so Abraham, hueete'e ñi ñigo quiñi 'imec na'daañi. 
GEN.18.11	Qam so Abraham chaqai aso Sara mashic qo'xoiqam, ca aso Sara mashic qac da la'aaxa quena lqo'xo. 
GEN.18.12	Vichiguiño' aso Sara se nalo'guit so le'naxanaxa, ca 'ñiichiquio' lauel: ¿Tegue' cá'maq la'maxa iuel ma'le, ma' ñí'maq ỹoua chaqai aỹim mashic qomi' qo'xoiqam?
GEN.18.13	Qam ñi qara'gaxala' 'naaco' queso Abraham:
GEN.18.13	—¿Chi'negue ma' raỹaleguere añi Sara? ¿Sqai huelec peeta'a quiyim 'ue ma'le ca llaalec ma' mashic qo'xoỹom? 
GEN.18.14	¿'Uo' ca lqalanec ñi qara'gaxala' quiyim ỹo'uet? Quena liỹa ñaaxa, ca lotqai liỹa ñovita qami', ca mashic 'ue ma'le ca llaalec añi Sara.
GEN.18.15	Ca 'uo' da lqolonaxa aso Sara co'na' 'xaỹa dajo. Ca na'le, ca shimo' noqolliguit aso Sara, ca vichiguiño' 'naaco':
GEN.18.15	—Ỹim se saỹalegueretac.
GEN.18.15	Qam ñi qara'gaxala' 'naaco':
GEN.18.15	—Ỹim sa'den quiyim qami' ỹalliguiri'.
GEN.18.16	Ca na' ime, ca' saua huoxoiqa nachaachiñi, ca que', taategue da Sodoma. Ca' so Abraham coỹarerauec saua'maxare, ma' ỹahotaque niquinto. 
GEN.18.17	Co'na'le, ca 'ñiichiquio' lauel ñi qara'gaxala': Nagui sa'qaataxanem na Abraham quedá'maq shim so'uet. 
GEN.18.18	Ma' na'maxare leta'a ma'le ca 'xoic qomyipi chaqai quesaxanaxaic. Chaqai mashic shinac quiyim chicqochigui nqaishin da'maxare quiyim yqouaguegue ma'le ná'ogue na ỹoreta'oguit qomyipi quena 'laua. 
GEN.18.19	Ma' ỹim ica'acsec na'maxare, qaiyi 'naapega ca llaalqaipi chaqai ca lauaripi quiyim huelec da ỹapaxaguinataxanaxac, chaqai quiyim ỹo'uet ná'ogue ná'maq ỹa'maqachiguiñi chaqai da no'uen ñicyaxac, qaiyi sepacqajanchigui ná'ogue ná'maq shinac na'le.
GEN.18.20	Ca ñí'maq qara'gaxala' ra'qaataxano' na'le, ca 'naaco':
GEN.18.20	—Yi qomyipi na'ñi yi Sodoma chaqai yi Gomorra ỹaatqajam se no'uen da na'qaataxac, chaqai chalego lecaic da lasauaxaset. 
GEN.18.21	Ca' nagui shicpegue' yi'maxare sa'aaten quiyim llic quiyim chalego la'aaxa dá'maq ỹo'ueetetac dá'maq shi'gue qaỹa'xatetapiguim, qaiyi ỹaatqajam sa'deenta.
GEN.18.22	Ca' dos sauá'maq que', querepegue' yi Sodoma, qam so Abraham ñaq reloqota'guit ñi qara'gaxala'. 
GEN.18.23	Cocho'qui' liỹa nqo'not so'maxare, ca' inato':
GEN.18.23	—¿Liỹaata'ñi' nqai'ñi' na sqaica ca lasauaxaset ná'maq sauaqhuaiquipi? 
GEN.18.24	Ma' sqoue 'ue ca ỹovite' cincuenta caua sqaica ca lasauaxasete' quiyi na'a'. Qam ¿peeta'a qaiyiita nomachichiriñi yi na'a', ca' sqai 'xoriñi' chicqochiguilo caua cincuenta? 
GEN.18.25	Ca' ¿shichi' lauachi' qai'neeta cá'maq sqaica ca lasauaxaset, queeta'ñi' cá'maq sauaqhuaic? ¡Sqai 'ñitetegue dajo quiyim caua'que sqaica ca qohineguelo! Qami' ma' qaica ca 'nejem aqami' quiyim michi' ca nasauaxaset quená'ogue na hueetalec ana 'laua. Ca' ¿sqai shichi'o' daañiraque ca la'maqa' dajo?
GEN.18.26	Ca' ñi qara'gaxala' 'naaco':
GEN.18.26	—Quiyim 'vii caua sanatalo cincuenta qaica ca lasauaxasete' quiyi na'a' Sodoma, ca' quecaua'maxare, ca' nca'leuec nqaishin yá'ogue yí'maq neeta'ñi yi'maxare.
GEN.18.27	Qam so Abraham liỹa 'naac:
GEN.18.27	—Chi yi'xoriñi'sac quiyim 'ue da liỹa sa'xat caqami', ma' ỹaatqajam qami' qota'olec, ca' ỹim chaqaỹim qom. 
GEN.18.28	Qam sqoue quiyim saqa'lecaua cincolqai', ca ỹovite' caua cincuenta. Ca' ¿quiyim sqaicaua caua cincolqai', ca qaiyiita poxoỹaxachirigui yi na'a'?
GEN.18.28	Ca' ñi qara'gaxala' 'naaco' queso'maxare:
GEN.18.28	—No'm sanata ca cuarenta y cinco, ca' se ñalauajñi.
GEN.18.29	Qam so Abraham liỹa ỹashiilo'ot so'maxare:
GEN.18.29	—Qam sqoue 'ue ca cuarenta sqaica ca lasauaxaset.
GEN.18.29	Ca' ñi qara'gaxala' 'naaco' queso'maxare:
GEN.18.29	—Vire'ta quiyim 'vii caua cuarenta, ca sqaica nqaishinegue quiyijo na'a'.
GEN.18.30	Qam so Abraham liỹa pilalec renataxan:
GEN.18.30	—Sashiila'e' quiyim sqai 'ohi' quiyim sopiltalec cá'maq sa'xatetac sashiila'isac, qam sqoue 'vii caua treinta.
GEN.18.30	Ca' ñi qara'gaxala' 'naaco' queso'maxare:
GEN.18.30	—Vire'ta quiyim 'vii caua treinta, ca' sqaica ca shine'tegue yi na'a'.
GEN.18.31	Qam so Abraham qaiyiita da lepagaxallic:
GEN.18.31	—Qami' ỹa'gaxala', chi yi'xoriñi' quiyim sashiila'e' quedajo, qam ¿negue' quet ca 'neeta quiyim ỹovite' caua veinte caua sqaica ca lasauaxasete'?
GEN.18.31	Ca' ñi qara'gaxala' 'naaco':
GEN.18.31	—Quecauajo veinte, ca' qaica ca shine'tegue yijo na'a'.
GEN.18.32	Qam so Abraham qaiyiita 'ue da lepagaxallic:
GEN.18.32	—Qouaquiric qami' ỹa'gaxala', totaxan 'o'iriua'. Ma' qaidaatoqui' dajo ỹa'qaatec, ca' tot liỹa setaqa. Qam ¿no'm huañirejlgoto caua diesolqai'?
GEN.18.32	Ca' ñi qara'gaxala' 'naaco':
GEN.18.32	—Vire'ta quecauajo diez, ca' se seshit ñalauajñi yi na'a'.
GEN.18.33	Ca co'na' ñi qara'gaxala' ỹomat quiyim retaqata'pegue' so Abraham, ca' ca'e yí'maq hueete'e. Ca' so Abraham pilougui so lauo' na'daañi.
GEN.19.1	Ca co'na' mashic sham napalñi, ca' saua dos nelaatqa piguim lase' ỹovirero quiyi Sodoma. Ca' so Lot nqa'xantañi quiñi lasom yi na'a' yí'maq hua'ñi lapooqo' na qomyipi. Ca co'na' idaana'guita, ca ne'laxashiguim, ca'guita. Ca' nqai'guiñi, ỹoviraqta'guit na latap na 'laua. 
GEN.19.2	Ca 'naaco':
GEN.19.2	—Qamiri ỹa'gaxalate', ñaq qouaguiic quiyim via'ñi quena pe yi la'a' na relaachiguii. Ca' quiyi ma'le, ca quiỹohi' naua qapiaachiri. Ca' nete'e ma' nete'etam, ca lotqai liỹa quii quecá'maq 'iỹa'gue.
GEN.19.2	Qam saua'maxare 'neraco':
GEN.19.2	—'E', yí, qana'aachic. Chi selaxasqo' quena nayic quena pe.
GEN.19.3	Qam so Lot ỹaatqajam 'xoic da lepagaxallic, vire'ta na' qarasaachiguit. Ca' qoyicpegue' ca la'a'. Ca co'na' ỹovirero, ca' so Lot ỹo'uet ca na'ic chaqai ca pan qaca aca lalequete. Ca' saua huoxoiqa qui'ỹe'.
GEN.19.4	Qam co'na' saqa' nenañiñi laxe' saua'maxare, ca' sá'ogue so qomyipi na'ñi yi na'a' Sodoma nahiquinchiguiñi ca 'imec. Na ne'naqaipi chaqai vire'ta na qo'xoiquipi 
GEN.19.5	ỹaualqatapega'a so Lot, 'neraco' quen:
GEN.19.5	—¿Negue' ca hueesa'gue caua ỹale' novirera'a na ra'aachi' quena pe? Nenoxonaxachirec, sahoqotaque qarapa'anto.
GEN.19.6	Co'na'le, ca nenoxonec so Lot, ca ỹaatqajam ỹapoochigui ca lasom. 
GEN.19.7	Ca 'naaco':
GEN.19.7	—Qouaguiic qamiri ñauochaxaua', 'neeto' 'viichii ca chalego la'aaxa. 
GEN.19.8	Ỹim 'vii yaua dos ỹaale saqa' iuandapega ca ỹale. Nenoxondec nqaishine', qaiyi 'viiquiñita'pe quecá'maq 'ñiita'que, qam sqaica ca 'ñii'teguelo yaua ỹale', ma' ỹalecse'.
GEN.19.9	Qam saua'maxare 'neraco':
GEN.19.9	—¡Qo'ñirec quenajo! Saqa'leco'eda quiyim ca chicqauec 'nejem qami' ỹahotaque qarela'. Qam ¡nagui paguec la'aaxa dá'maq shinqa'tegue qami' quiyaua'maxare!
GEN.19.9	Ca chaqa'ma' se qaỹa'maxata'gue so Lot, ca qanqo'neu'a ca lasom qaỹahotaque qaỹopoxoỹaxato. 
GEN.19.10	Qam saua na'piicha' so Lot iconera'oga so'maxare, ca' inoxonaxatero queca 'imec, ca' ỹaporigui ca lasom. 
GEN.19.11	Chaqai sá'ogue so qomyipi qai'laq nqai'ne'; ca sá'ogue só'maq pa'aatauec, so ne'naqaipi chaqai vire'ta só'maq qo'xoiquipi, sá'ogue se neuanñi. Ca' chi nco'teetec se ỹanata ca lasom. 
GEN.19.12	Co'na'le, ca' saua huoxoiqa 'neraco' queso Lot:
GEN.19.12	—¿'Uo' ca liỹa qauochi' le'ec quenajo? 'Guiñirau'alo caua qachaalaxahi', chaqai caua qachaalli', chaqai caua radonaxanaxahi', chaqai cá'ogue cá'maq hueetaugui na na'a'. Naqachira'alo, ca qoỹoqo'tegue ca viquitegue quenajo, 
GEN.19.13	ma' qomi' ñopoxoỹaxataxañi najo na'a'. Ma' mashic 'xoic na na'qaatqaipi se no'uen, ỹoviretacot ñi qara'gaxala' quedá'maq se no'uen ỹo'ueetetac na qomyipi na'ñi najo na'a'. Vichiguiño' nelate' qomi' quiyim sopoxoỹaxataxagui.
GEN.19.14	Co'na'le, ca' so Lot quepegueto saua ladonaxanqa sauá'maq ỹahosaque loua' saua llaale. Ca 'naaco':
GEN.19.14	—¡Ne'laxachishiguim, oquiỹe'e najo, ma' ñi qara'gaxala' nopoxoỹaxajñi ma'le najo na'a'!
GEN.19.14	Qam saua ladonaxanqa se na'xaỹaxanta da 'naac so Lot. 
GEN.19.15	Qam co'na' mashic sham richiguiñi, ca' saua nelaatqa piguim lase' 'neraco' queso Lot:
GEN.19.15	—¡Riỹalli'sac! Ñirishiguim, 'xachi' quenajo añi roua'e', chaqai naua qachaalli', no'm sqai 'maxariñi' quiyim rillivi'. Ma' sahoqe ca nouaxanaxaset najo na'a'.
GEN.19.16	Qam ma' so Lot 'xoic da laỹaloxo, ca' saua nelaatqa piguim lase' iconalo naua laua', ma' ñi qara'gaxala' i'xoren so'maxare. Qai'neeta qaicona'a aso loua chaqai saua llaale, ca' naqata'alo quiyi na'a', qaiyi nca'lerec. 
GEN.19.17	Ca co'na' mashic inoxondec quiyi na'a', ca 'óno' so quesaua nelaatqa 'naaco':
GEN.19.17	—¡'Iichi', qaiyi rca'llirec! Se nqovilquira, chaqai sqai vire'e quena ca'megue. Quirepegue' yi qoỹoqoshi'megue 'laua, no'm vi'saque rca'llirec.
GEN.19.18	Qam so Lot 'naaco' quesaua'maxare:
GEN.19.18	—¡'E', ñaq qouaguiic, qamiri ỹa'gaxalate'! 
GEN.19.19	Qamiri mashic 'xoic da rqouagaxahi caỹim, chaqai qamiri huagaxaraqa caỹim, ma' yca'laxachiuec. Qam ỹim re'qoota se sovijta'a yi qoỹoqoshi'megue 'laua. Ca ma' qanopoxoỹaxajñi najo, ca qaỹoviralgoto qomi' quena nayic, ca qai'neete' qomi' qareleu. 
GEN.19.20	'Ue yi na'aa'oqui' sqoỹoqaque quenajo, yí'maq ỹa'maqachiguiñi se'guena. Quiyim 'maxariñita, shicpegue', qaiyi yca'leuec. 'Nesa ma' yi'maxare ỹaatqajam cocho'qui'.
GEN.19.21	Ca' so 'óna quesaua'maxare 'naaco':
GEN.19.21	—Sa'qaatapega dá'maq 'ñirac, ca so'uet dá'maq shiilaxañisaque. Se ñopoxoỹaxajñi yí'maq 'ñirac na'a'. 
GEN.19.22	Qam raqamqai', qui', quirepegue' yi'maxare. Ma' ỹim sqaica ca so'uet ma' saqa' vichita yi'maxare.
GEN.19.22	Vichiguiño' yijo na'a' leenaxat nqohin Zoar, loqo'm sqa logoñoqui'.
GEN.19.23	Ca co'na' mashic richiguiñi, ca so Lot ỹovito' yi Zoar. 
GEN.19.24	Ca' ñi qara'gaxala' chicqo'ot nqai'en na piguim so norec chaqai na 'eco' quiquiaxaic, ca taalec nqai'en yi Sodoma chaqai yi Gomorra. 
GEN.19.25	Ca ỹopoxoỹaxachigui liỹaata'ñi' ná'ogue ná'maq na'ñi yi'maxare. Chaqai nomachichiguiñi ná'ogue ná'maq ñaxajlec so ca'megue. 
GEN.19.26	Qam aso loua so Lot coỹaretaho' na'le nqovilco', ca chaqa'ma' ñigui 'ue, 'ec qa'.
GEN.19.27	Ca' queso nete'etam queso liỹa na'xa'a, ca' so Abraham quepegue' yí'maq hua'ño' na' retaqata'pegue' ñi qara'gaxala'. 
GEN.19.28	Ca ra'ỹa'gue dá'maq pa'aasa'gue yaua Sodoma chaqai yi Gomorra, chaqai quesá'ogue so ca'megue. Ca iuane'ta na lesalaxaripi quiyá'ogue yijo 'laua mashic 'ec nqatelaxanaxaqui. 
GEN.19.29	Ca' chaqaida 'neeto' na'le na' ñi qota'olec nopoxoỹaxachiñi sauajo na'aate' quesó'maq ca'megue neeta'ño' na'le so Lot. Qam ỹo'leenta'a so Abraham, ca naqata'a so Lot na' nopoxoỹaxachiñi yaua'maxare.
GEN.19.30	Ca co'na' ime, ca' so Lot no'chi quiyim neeta'ñi yi Zoar. Ca' eec, quepegue' yi qoỹoqoshi'megue 'laua, liỹareta'pe saua dos llaale. Ca' saua tres neesalec so 'laua neesau'gue so lauac. 
GEN.19.31	Ca 'uo' so na'xa'a asó'maq ỹi llaale 'naaco' caso lano'o:
GEN.19.31	—Ñi qareta'a mashic qo'xoỹom, qam quenajo 'laua qaica ca 'oonoqui' ỹale quiyim o'ñiguita qomi', qaiyi ipaquichigui dá'maq no'ueenataxac na qomyipi. 
GEN.19.32	Ca squiñiuguetqachitaq ñi qareta'a, ca' llapaaqa'ñi', qaiyi 'ue ca llaalec.
GEN.19.33	Ca' queso pe, ca ne'taxane' queso lataxa so leta'a'. Ca' eec asó'maq ỹi lapa'ñi' so'maxare, qam so leta'a se nauate co'na' nenanñi chaqai na' ne'laxashiguim aso'maxare. 
GEN.19.34	Ca' queso liỹa na'xa'a, ca só'maq ỹi 'naaco' caso lano'o:
GEN.19.34	—Queso pe llapaata'ñi' ñi qareta'a. Ca' quena pe lotqai squiñiuguetqachitaq, ca lapa'ira'ñi' ma'le, qaiyi 'vii caua llaalqa coqomi'.
GEN.19.35	Ca' queso pe lotqai ne'taxane' so leta'a'. Ime, ca' eec aso na'aasa lotqai lapa'ñi' so'maxare, qam so Lot qaiyiita se nauate co'na' lapaata'ñi' aso'maxare chaqai co'na' ne'laxashiguim aso'maxare. 
GEN.19.36	Ca' chaqaida 'neeto'o' saua dos llaale so Lot na' 'mane', 'manchiguit so leta'a'. 
GEN.19.37	Ca asó'maq ỹi 'uo' so llaalec, ca ỹanco' leenaxat Moab, loqo'm chicqaugui ñi ita'a. Ca' chaqaiso' só'maq leta'a na na'ñi yi Moab nagui. 
GEN.19.38	Ca' aso na'aasa qai'neeta 'uo' so llaalec, ca ỹanco' leenaxat Ben-amí, loqo'm llaalec na iuo'. Ca' chaqaiso' so leta'a na amonitaipi nagui.
GEN.20.1	Ca' so Abraham ca'o' na'le yí'maq neeta'ñi, ca' nqo'na yi 'laua leenaxat Néguev. Ca' naugui yi na'a' leenaxat Gerar, hueetañiguilo naua lavinñi' yaua Cades chaqai yi Shur. 
GEN.20.2	Ca co'na' neeta'anyi, ca 'naaco' quen quiyim lqaỹa aso loua Sara. Ca co'na'le, ca' so Abimelec, nashi quiyi Gerar, relaataxane'oga quiyim qanauego aso Sara, ma' ỹahotaque quiyim loua. 
GEN.20.3	Qam queso pe so Abimelec 'uo' so le'guemataxac quiyim qohinapego' quiñi qota'olec: Rillivi' ma'le, ma' ñí'maq 'aalo coñita 'ue loua.
GEN.20.4	Qam so'maxare ma' saqa' ỹovichiguit aso'maxare, ca 'naaco': Qami' ỹa'gaxala', ¿peeta'a vi'saque lauachi' cá'maq saqa'leca ca ỹo'uet se ỹa'maxañi? 
GEN.20.5	Ma' chaqaiñi ñí'maq Abraham ñí'maq 'naac quiyim lqaỹa añi 'aalo, chaqai añi'maxare qai'neeta 'naac lqaỹa ñi'maxare. Ca' chaqaida dá'maq 'neeta quiyim seuelec, ca' qaica ca so'uet se ỹa'maxañi.
GEN.20.6	Ca' queso le'guemataxac, ca' qohinapego' quiñi qota'olec: Ỹim sa'deenta quiyim qaica ca vi'saque na' 'viichi' dajo. Vichiguiño' sqai saxanegue quiyim vichira'guit añi 'aalo, qaiyi qaica ca rasauaxashichi' caỹim. 
GEN.20.7	Qam nagui pilaxachireco' añi loua cajo ỹale, ma' ñi'maxare ỹa'qaataxanqajnec, qaiyi nqouagaxainlec qami' ñi'maxare, qaiyi rca'llirec. Qam no'm sqo pilaxachirec, ca qami' chaqai ná'ogue ná'maq neeta'ñi najo ileu ma'le.
GEN.20.8	Ca' queso liỹa na'xa'a na' ñaq nete'etam, ca so Abimelec ne'laxashiguim, ca roỹaxanougui so lelaatqaipi, ca ra'qaataxana quedá'ogue da le'guemataxac. Ca co'na' 'xaita dajo saua'maxare, ca no'chi'. 
GEN.20.9	Co'na' ime, ca' so nashi Abimelec roỹaxane'oga so Abraham. Ca 'naaco':
GEN.20.9	—¡'Ajñi' dá'maq 'ñiteteguelo qomi'! ¿Negue' cá'maq se ỹa'maxañi shine'tegue qami', quiyim taalec nqai'ñi' aỹim chaqai ná'ogue na ñalliripi da chalego lecaic nasauaxaset? 
GEN.20.10	¿Negue' cá'maq 'neeto' ca ra'deenataxanaxaqui' co'na' 'viichi' dajo?
GEN.20.10	Dajo 'naaco' na'le so Abimelec queso Abraham. 
GEN.20.11	Ca' so Abraham 'naaco':
GEN.20.11	—Ỹim shintapega quiyim na qomyipi quenajo sqaica ca 'negue nqai'en ñi qota'olec, chaqai shintapega quiyim qayalauat queta'le sasougui añi ỹoua. 
GEN.20.12	Qam ỹaatqajam llic quiyim ỹaqaỹa añi'maxare, ma' llaale ca ita'a, qam mesqaca'ogue aca qarate'e. 
GEN.20.13	Ca na' yachilen ñi qota'olec quiyim shique'e yi la'a' ca ita'a, ca' sashiila añi'maxare quiyim quecá'maq soviraxague 'naac quiyim ỹim lqaỹa.
GEN.20.14	Ca na'le, ca so Abimelec ỹopilaxatem so Abraham aso loua Sara. Chaqai ỹa'ue aso lame qagretaipi, huacaipi, na'aquipi chaqai so la'aipi. 
GEN.20.15	Ca 'naapego':
GEN.20.15	—'Ena na ña'laua, nca'a'iraque cá'maq paguec rqo'chita, ca' ñiralec.
GEN.20.16	Qai'neeta 'naaco' caso Sara:
GEN.20.16	—Ná'maq saanem da rqaỹa'e' ỹaatqajam 'xoic lecaic añi laseuete. Na'maxare nala'guit quiyim quepaqataxanlec queca se no'uen na'qaataxaqui', qaiyi ná'ogue ná'maq neeto'ot qami' sqaica ca la'qaatec se ỹa'maxañi taalec nqai'en aqami'.
GEN.20.17	Co'na'le, ca' so Abraham nqouagaxainot ñi qota'olec, ca ñi'maxare imeuec nqai'en so Abimelec chaqai aso loua. Qai'neeta imerec nqai'ne' saua lelaata, qaiyi ishit 'ue ca llaalegue'. 
GEN.20.18	Ma' sauaxato' aso Sara, ca ñi qara'gaxala' ỹo'uet quiyim qaca aca ishit co'o quesó'maq 'aallipi neeta'ñi yi la'a' so Abimelec.
GEN.21.1	Ca' ñi qara'gaxala' na' ỹa'deentapega aso Sara, ca ipacqajanchigui dá'maq 'naaco' na'le. 
GEN.21.2	Ca 'mano' na'le, ca 'uo' na'le so llaalec so Abraham na' so'maxare mashic qo'xoỹom. So noctoqui' ne'xaỹauquio' só'maq laloqojnec ñi qota'olec. 
GEN.21.3	Ca' so Abraham leenaxato' nqai'en Isaac só'maq llaalec caso Sara. 
GEN.21.4	Ca co'na' ime' saua ocho na'xata' quiyim ne'qaañi, ca' ỹo'uet so netanec na loshicmaxa, ipacqajanchigui dá'maq lelaataxanaxaco' na'le ñi qota'olec. 
GEN.21.5	So Abraham ỹovito'o' saua cien niñaxari co'na' ne'qaañi so Isaac. 
GEN.21.6	Ca co'na' ra'deenataxantac aso Sara, ca 'naaco': Ñi qota'olec raỹaleguere nqai'en aỹim, chaqai ná'ogue ná'maq ỹa'den quiyim 'ue ñi ỹaalec, qai'neeta raỹaleguere. 
GEN.21.7	Ỹaatqajam sqaica ca qom hueetapigui lauel quiyim sco'iguit quet so Abraham. Qam nagui 'ue ñi llaalec, 'eno'm mashic qo'xoỹom so'maxare.
GEN.21.8	Ca' so Isaac noquiiquetashiguim, vire'ta na' ỹaxanñi da lillipaxac. Ca' queso na'xa'a co'na' ỹaxanñi da lillipaxac, ca' so Abraham ỹo'ueeto' so lemaqachic lodegaxat. 
GEN.21.9	Qam aso Sara iuane'ta qai'neetac so Isaac queso llaalec liỹa so Abraham caso la'a Agar asó'maq Egipto lase. 
GEN.21.10	Co'na'le, ca' quepegue' so Abraham, ca 'naaco':
GEN.21.10	—¡'Uo' ca taigue nqai'ñi' añi ỹa'a chaqai ñi llaalec! Ma' ñi ỹaalec Isaac qaica quet cá'maq 'neeta quiyim nouane'e' quet ñi llaalec añi ỹa'a quecá'maq taalec ma'le resallaxa'e'.
GEN.21.11	Ca' so Abraham ỹaatqajam chalego lqui'ic nqai'en dajo na' 'xaỹa, ma' ỹaatqajam lalamaxaret llaalec só'maq qohintapega. 
GEN.21.12	Qam ñi qota'olec 'naaco' queso'maxare: Sqaica huapigui qavilli' quiñí'maq ne'necoqui' chaqai cañí'maq ra'a'e'. Ta'ta'a quiyim 'viichi' dá'ogue dá'maq ỹahotaque añi Sara, ma' ca qachaxataxai'pi chicqochigui ma'le ñi Isaac. 
GEN.21.13	Qam quedá'maq llaalec ada Sara la'a, ỹim chicqochigui nqaishin ca ni'ic lodegaxat, ma' da'maxare qachaalqui'.
GEN.21.14	Ca' queso liỹa na'xa'a na' ñaq nete'etam, ca' so Abraham ỹaanem so pan aso Agar chaqai aso liỹoxoso no'qaatagui queso huaxaỹaq. Ca' illaalgoto naua lallaaco chaqai ỹaanem so llaalec Ismael. Ca' ỹo'daauec aso'maxare. Ca' eec aso'maxare, se ỹa'den ca taigue. Ca' chi namaqategueri' quiyi 'laua qaica qom quiyi 'laua Beerseba. 
GEN.21.15	Ca co'na' imeuo so liỹoxosec, ca' po'aano'oto saua qo'pa' so noctoqui'. 
GEN.21.16	Ca' eec ỹoxauc yi ta'ñi, ca nqa'xanñi ma' ỹahotaque se iuanlec so'maxare quiyim ileu. Ca co'na' nqa'xanñi aso'maxare, ca' naashiguim so noctoqui' noỹen.
GEN.21.17	Qam ñi qota'olec 'qaatapego' so noctoqui' na' noỹentac. Ca ñi'maxare nela' so lelaatec piguim le'ec, ca so'maxare roỹaxano' aso Agar, ca 'naaco':
GEN.21.17	—Agar, ¿negue' ca 'ñi'sa'pegue? Totaxan ro'chi'i', ma' ñi qota'olec 'qaatapega da noỹenaxac yi noctoqui' quiyí'maq hueeta'ñi. 
GEN.21.18	Mo'e', quita yi noctoqui', chaqai sqai 'xañirec ada laua. Ma' ỹim sachigoxotaugui ma'le yi'maxare ca ni'ic lodegaxat.
GEN.21.19	Co'na'le, ca' ñi qota'olec iuane'ta nqai'en aso Agar aso tema no'qaachigui quena huaxaỹaq. Ca aso'maxare quepegue', ca' no'xataxachigui aso liỹoxoso quena huaxaỹaq. Ca' ne'taxan so Ismael. 
GEN.21.20+GEN.21.21	Ca' ñi qota'olec ỹotauantac so ne'nec, ca so'maxare nqo'neetashiguim da llaqtaxac quiyi neetalec 'laua qaica qom leenaxat Parán. Ca' chi ỹovireta'a quiyim ỹaatqajam 'ichqaic quena' rahinaxana ana no'xoso. Ca co'na' ncopa, ca' aso late'e ỹo'naxañiguit aso 'aalo Egipto lase.
GEN.21.22	Ca' quesauajo na'xata', na' so Abimelec quepegue' ỹahotaque quiyim retaxaỹa'pegue' so Abraham, liỹaatac so Ficol, lashi so nalliripi. Ca' so Abimelec 'naaco' queso Abraham:
GEN.21.22	—Qomi' seuanaxa quiyim ñi qota'olec ỹotauantac qami' quená'ogue ná'maq 'viichi'sac. 
GEN.21.23	Vichiguiño' nagui saanqot da qara'qaatec ñi qota'olec quena seuqate'e quiyim sqo 'viichi' ca se ỹa'maxañi caỹim, chaqai quena ỹaalqaipi, chaqai na iuaripi. 'Ỹaañirec nagui ca ra'qaachiqui' quiyim 'maxachiteteguelo qomi', 'ñitetegue dá'maq qara'maqataxanaxac caqami', chaqai quiyim chaqaida 'ñitetegue ná'ogue na qomyipi quená'maq 'laua ñi'sa'ñi nagui.
GEN.21.24	—Ajá'a, saanec da ỹa'qaatec —'naaco' so Abraham.
GEN.21.25	Qam so Abraham 'auo' i'laq nqai'en so Abimelec sauaxato' so lelaatqaipi so'maxare rouootaxana'co' na'le aso li'ỹa. 
GEN.21.26	Ca' so Abimelec 'naaco':
GEN.21.26	—Vire'ta nagui saqa' sa'deeno' cá'maq 'neeto' na'le dajo, ma' sqai vito' ỹa'xaỹaxac na'le. Ca' ỹim se sa'den cá'maq ỹo'ueeto' na'le dajo.
GEN.21.27	Co'na'le, ca' so Abraham ỹo'uet so iconeu'a qagretaipi chaqai so huacallipi, ca' ỹaanem so Abimelec. Ca' chaqaiso sojo na'xa'a, ca' saua'maxare ỹo'ueete' so na'maqataxague'. 
GEN.21.28	Qam so Abraham ỹoỹoote'ogalo saua siete quesaua lalo qagreta. 
GEN.21.29	Ca renataxano' na'le so Abimelec, 'naaco':
GEN.21.29	—¿Chi'negue ma' ỹoochire'ogalo yaua siete qagreta?
GEN.21.30	Ca' so Abraham 'naaco':
GEN.21.30	—Qaiyi yauajo siete qagreta saanema qami', ca netana quiyim ỹaatqajam ỹi'ỹa ñijo ni'ỹa.
GEN.21.31	Ca' vichiguiño' yijo 'laua qoỹanco' Beerseba, loqo'm ni'ỹa 'maqatqa', ma' yi'maxare hua'ño' na' saua'maxare ỹaandec da la'qaategue' quiyim na'maxajta'.
GEN.21.32	Co'na' ime dajo na'maqataxague' quiyi Beerseba, ca' so Abimelec chaqai so Ficol pilta yi na'laua so filisteoipi. 
GEN.21.33	Ca' quiyi Beerseba so Abraham ỹanño' aso qo'paq leenaxat tamarisco, ca' nqouagaxaintac quiichigui nqai'en da leenaxat ñi qara'gaxala' ñí'maq qota'olec sqaica lqodoc. 
GEN.21.34	Ca 'xoico' so ñaxaripi so Abraham neetalco' yi na'laua so filisteoipi.
GEN.22.1	Ca co'na' 'vii saua ñaxari, ca' ñi qota'olec i'gueno' da lpi'ỹaxac so Abraham. Ca roỹaxano' da leenaxat, ca' so'maxare 'naaco':
GEN.22.1	—Aỹim.
GEN.22.2	Ca' ñi qota'olec 'naaco' queso'maxare:
GEN.22.2	—Coñita ñí'maq 'oonoqui' qachaalqui' Isaac, ñí'maq paguec rqo'itaxachi'. Ca' quirepegue' yi 'laua leenaxat Moriah. Ca ma' vichita yi'maxare, ca 'ỹaañiro quiyim vigaxachi' vite rachitaxanataxanaxachi', lli'ralec adá'maq quemaralec ladocai sachaxanem qami' ma'le.
GEN.22.3	Ca' queso liỹa na'xa'a ñaq nete'etam, ca' so Abraham na' ne'laxashiguim, ca ỹo'ueejlec so lalo 'ashin, iỹoxolec queso nqo'paq ỹauaaque lcopatoxonaxat. Ca' eec quepegue' yí'maq ỹicapi'ño' ñi qota'olec, liỹaatac so llaalec Isaac chaqai saua dos lelaatqa. 
GEN.22.4	Ca' na' ime'ueque saua tres na'xata' queete', ca' so Abraham ñaq qoỹoqo'ta, qa' iuane'to' só'maq qoỹicapi'ñi. 
GEN.22.5	Co'na'le, ca 'naapegalo' saua lelaatqa:
GEN.22.5	—Ñaq qovihe'e quenajo loxoita'a na 'ashin, ca dá'maq ỹaalec chaqaỹim qolaxapegue' yijo 'laua. So'ueetaq ca qanqouagaxainaxac quiñi qota'olec. Ca ma' ime, ca yapilaxari' quenajo.
GEN.22.6	Co'na'le, ca' so Abraham ỹaconot so qo'paripi ỹauaaque lcopatoxonaxat, ca' illaalec na lallaac so Isaac. Ime, ca' icona so lecat chaqai so lole', ca' que', niỹareta'pe. 
GEN.22.7	Ca na'le, ca' 'naaco' so Isaac queso Abraham:
GEN.22.7	—¡Ita'a!
GEN.22.7	—¿Negue'ca, ỹaalec? —'naaco' so Abraham.
GEN.22.7	—'Ajñi' —'naaco' so Isaac—, 'ue na' qanqo'paq lasoc ca norec, qam cá'maq qagreta llaalec nachitaxanataxanaxat ¿negue' ca hueeta'gue?
GEN.22.8	—Ỹaalcolec, —'naaco' so leta'a—, ñi qota'olec ỹo'uet ma'le cá'maq ỹachigoxota'gue cá'maq qagreta llaalec quiyim nachitaxanataxanaxat.
GEN.22.8	Ca ñaqai queete' niỹareta'pe. 
GEN.22.9	Ca co'na' ỹovijta cá'maq ỹicapi'ñi ñi qota'olec, ca' so Abraham ỹo'uet aso lcopatoxonaxalate, ỹa'maxajñi ca qo'paripi; ca na' ime, ca ỹaxat so llaalec Isaac, ca' illaalec aso lcopatoxonaxalate pa'xanashiguim queca qo'paripi. 
GEN.22.10	Qam na' no'vicshiguim so lecat quiyim ỹalauat so llaalec ỹa'ue lachitaxanataxanqate, 
GEN.22.11	ca' so lelaatec ñi qara'gaxala' roỹaxan, 'maqot na piguim, 'naaco':
GEN.22.11	—¡Abraham! ¡Abraham!
GEN.22.11	Ca 'naaco' so Abraham:
GEN.22.11	—Aỹim, seuete'e najo.
GEN.22.12	Ca' so nelaatec piguim le'ec 'naaco' queso'maxare:
GEN.22.12	—Totaxan vite ca 'ñitetegue na noctoqui', ma' mashic sa'den quiyim 'ue da rqolonaxa'e' quiñi qota'olec, ma' qainaatam na qachaalqui', qam sqo lli'rapiguim.
GEN.22.13	Ca co'na' na'ỹaashiguim so Abraham, ca iuane'to' so qagreta llaalec que'eensaho naua lasote caso qo'paq. Co'na'le, ca' eec iconlec so qagreta loua', ca' ỹaano quiyim lachitaxanataxanaxat, ñigui nqai'en so llaalec. 
GEN.22.14	Ca na' ime, ca' so Abraham ỹa'uo' da leenaxat yijo 'laua, leenaxato' nqai'en: Ñi qara'gaxala' ỹa'ue cá'maq qaỹouentaque. Vichiguiño' nagui qaiyiita qohinac: Cada quemaralec ladocai ñi qara'gaxala' ỹa'ue cá'maq qaỹouentaque.
GEN.22.15	Ca' so nelaatec piguim le'ec liỹa roỹaxana so Abraham. 
GEN.22.16	Ca 'naaco' queso'maxare:
GEN.22.16	—Ñí'maq qara'gaxala' 'naac: Ma' qami' 'viichi' dajo, chaqai quiyim se rauochitegue caỹim ñi 'oonoqui' qachaalqui', ca' nagui saanec da ỹa'qaatec ñallitalta', 
GEN.22.17	ỹaatqajam 'xoic ca iqouagaxa caqami' ma'le. Chaqai 'xoic nqaishin ma'le ca qachaalaxai'pi, 'nejem ana huaqajñi hueeto'ot na piguim; chaqai 'nejem na lo'uaxanaxa hueeto'oto naua lahil ana lachiugue. Chaqai ca'maxare sqaica lovi' nqai'en na npa'guenaxauaripi. 
GEN.22.18	Chaqai ná'ogue na ỹoreta'oguit qomyipi hueetalec ana 'laua 'xoic ma'le ca la'maxa, chicqochigui nqaishin ma'le ca'maxare, ma' na'xaỹaxanchiriua'.
GEN.22.19	Ca' so Abraham pila yí'maq hueesa'ñi caua lelaatqa. Ime, ca saua'que taategue da Beerseba yí'maq na'ño' na'le so Abraham.
GEN.22.20	Ca co'na' mashic shi'gom dajo, ca' so Abraham 'uo' so la'xaỹaxac quiyim so lqaỹa Nacor qai'neeta 'uo' so llaalqaipi caso Milca. 
GEN.22.21	Só'maq 'auaxaico' ne'qaañi llaalec na'le leenaxato' Uz. Ime, ca ne'qaaño' so lqaỹa leenaxat Buz. Ime, ca lotqai so Kemuel só'maq leta'a so Aram. 
GEN.22.22	Ime, ca lot ne'qa'iñi saua Quesed, Hazo, Pildas, Jidlaf chaqai so Betuel. 
GEN.22.23	Ca' sojo Betuel chaqaiso só'maq leta'a aso Rebeca. 'Enaua nauá'maq ocho llaalqa so Milca queso Nacor, lqaỹa so Abraham.
GEN.22.24	So Nacor 'vii saua liỹa' llaalqa caso leloxoỹaxanata leenaxat Reúma. Ca saua'maxare chaqaisaua saua Teba, Gaham, Tahas chaqai so Maaca.
GEN.23.1	Ca' aso Sara ỹovite' ciento veintisiete ñaxari. 
GEN.23.2	Ca' ileu quiyi Quiriat-arba, yí'maq nagui na'a' leenaxat Hebrón, huaugui yi 'laua Canaán. Ca' so Abraham noỹen na' ileu aso Sara, ca ỹadenaxachichigui da no'ueenataxac ná'maq 'ue ca lasauaxanec. 
GEN.23.3	Ime, ca' ca'e yí'maq hueeta'ñi lasouaqa' aso Sara, ca eec 'naapega so hitita laseripi só'maq la'a' yijo 'laua:
GEN.23.4	—'Eno'm ỹoqa'a ca sachicqa'gue quiyim salequetauguilo qamiri, qam ỹim sahotaque miiñiỹot aỹim ca 'laua quiyim loma' ayi ỹasauaxana, qaiyi seshinñi ayi ỹoua tot qaca.
GEN.23.5	Ca 'naaco' so hitita laseripi:
GEN.23.6	—¡Nañaañi' rqouagaxa'e', qami' qara'gaxala', na'xaỹaxañiroxoua'! Qami' lca'acsec ñi qota'olec quiyim lliquisauguilo qomi'. Nca'a'iraque acá'maq paguec no'uen napal lahi' coqomi', ca' shiñiri'ñi aca roua'e', ma' coqomi' qaica quet cá'maq ỹollitapeguem aca lahi'.
GEN.23.7	Co'na'le, ca' nachajñi so Abraham, ca' ỹa'dooto naua le'cootal so hitita laseripi. 
GEN.23.8	Ca 'naaco':
GEN.23.8	—No'm ỹaatqajam llic quiyim viitaque seshinñi quenajo ayi ỹoua, ca' ñaq qouaguiic shiilaxañilec aỹim queca Efrón, ca llaalec ca Zohar, 
GEN.23.9	quiyim imeenem aỹim ñi lauac na'ñi yi Macpela yí'maq hueetau'e na lahi yi na'laua. Ca ỹim seshiueten cá'ogue acá'maq laseuete ñi lauac, qaiyi ỹaatqajam ỹalamaxarete aca napal lahi' quenajo.
GEN.23.10	Qam ma' só'maq Efrón ỹalequetauguilo saua'maxare, 'naaco' queso Abraham, ca' da la'qaatec qara'qaachigui queso lauo' laseripi chaqai ná'ogue ná'maq naatapegueu'a ca ñigo quiyi na'a':
GEN.23.11	—¡Qami' ỹa'gaxala', 'e', qouaquiric! Ỹim chaqai saañiraxarom yijo 'laua chaqai ñi lauac na'ñi yi'maxare. Ca' na iuo' laseripi 'qaachigui quiyim aỹim saañiraxarom. Ca' shiñiriñi aca roua'e' quiyi'maxare.
GEN.23.12	Qam so Abraham liỹa ỹa'chi'iñi naua le'cootal queso qomyipi la'a' yi'maxare. 
GEN.23.13	Ca' 'naaco' queso Efrón qara'qaachigui quesá'ogue so qomyipi:
GEN.23.13	—¡Qouaquiric na'xaỹaxañiriua' qami'! Ñi'xoresene'tot qami' quiyim coñichiguit aca ishiuetenaxanqate quiyijo 'laua, qaiyi seshinñi ma'le ayi ỹoua.
GEN.23.14	Co'na'le, ca' so Efrón 'naaco' queso'maxare:
GEN.23.15	—Ñaq na'xaỹaxañiriua', qami' ỹa'gaxala': yijo 'laua ỹovi' quiyim laseuete quet aca cuatrocientos chiróla chicqaugui ana lecat leenaxat plata. Ca' quiyijo lashivichaqa', ca' sqaica quet cá'maq liỹa sa'xataq. Ca' chaqaiyi shiñiri'ñi aca roua'e'.
GEN.23.16	Ca' so Abraham ishit ishiueten aca roỹaxanaque so Efrón só'maq hitita le'ec. Ca' iuanchigui sá'ogue so hitita laseripi na' ỹomatauec ishiueten aso laseuete yijo 'laua. 
GEN.23.17	Ca' chaqaido' da 'neeto' na'le yi na'laua so Efrón hua'ñi yi Macpela pa'a'gue da lqodoigue quiyi Mamre, yijo 'laua liỹa'ogue' so lauac chaqai ná'ogue ana qo'paq pa'aataugui yi'maxare. 
GEN.23.18	Ca' lalamaxaret so Abraham yi'maxare. Ca' quedajo iuanchigui so hitita laseripi chaqai sá'ogue só'maq inoxontapego quiyi ñigo quiyi na'a'.
GEN.23.19	Ca na' ime dajo, ca' so Abraham ishinñi aso Sara quiñi lauac na'ñi yi Macpela. Yi'maxare pa'ỹa'gue da lqodoigue quiyi Mamre. Yi'maxare qaiyiita qaỹa'den quiyim qohinac Hebrón, chaqai huaugui yi 'laua Canaán. 
GEN.23.20	Ca' quiyi, ca so Abraham ỹaatqajam lalamaxaret yijo 'laua chaqai so lauac huaugui yijo 'laua mashic imen so hitita laseripi quiyim qaỹa'ue loma' na napalyipi.
GEN.24.1	Ca co'na' mashic qo'xoỹom so Abraham, ca' ñi qara'gaxala' ỹaatqajam 'xoic da lqouagaxa quená'ogue na re'qoochigui. 
GEN.24.2	Ca 'uo' so na'xa'a, ca roỹaxano' só'maq paguec qo'xoic queso lelaatqaipi, só'maq reloqota'a ná'ogue na lalamaxareteripi. Ca 'naaco' queso'maxare:
GEN.24.2	—Lli'ro'ot na rqai'laxachi' na ỹoteleta'. 
GEN.24.3	Ca' 'ỹaañitem ca ra'qaachiqui' ñi qara'gaxala', ñí'maq qota'olec quena piguim chaqai quena 'laua, quiyim sqai ỹaxanegue ñi ỹaalec Isaac ỹa'ue aca loua na'ñi najo 'laua Canaán. 
GEN.24.4	Ta'ta'a quiyim quirepegue' yí'maq 'laua sachicqochi'ñi. Ca' nca'a'iraque acá'maq loua ñi'maxare, chigoxochiraugui ná'maq chi iuo' laseripi.
GEN.24.5	Ca só'maq lelaatec 'naaco' queso'maxare:
GEN.24.5	—Qam no'm acá'maq 'aalo sqa naguegue aỹim, ¿negue' cá'maq shinta'co'? Ca' ¿ñanaque se'xat ma'le ñí'maq qachaalqui' quecá'maq 'laua chicqoira'a?
GEN.24.6	Ca' so Abraham 'naaco' queso'maxare:
GEN.24.6	—¡'E', sqai 'xachi' ñí'maq ỹaalec queda'maxare! 
GEN.24.7	Ñí'maq qara'gaxala', ñí'maq qota'olec quena piguim, ñí'maq naqata'a na'le aỹim quiyi la'a' ca ita'a chaqai quiyi na'laua ca iuo' laseripi na' ỹachaxañim najo 'laua quiyim nañan quiyim la'a' nqai'en na ỹaalqaipi, ca' qai'neeta ila' ca lelaatec piguim le'ec, 'aueta nqai'en caqami', qaiyi ne'xachi' chigoxochira'quera aca loua ñi ỹaalec. 
GEN.24.8	Ca no'm acá'maq 'aalo sqa naguegue qami', ca' se ipaguigui dá'maq saanec ỹa'qaatec, qam sqai 'xachitegue da'maxare ñi ỹaalec.
GEN.24.9	Co'na'le, ca' so lelaatec illo'ot da lqai'laxat na loteleta' so na'co' Abraham. Ca' ỹaanec da la'qaatec quiyim ỹo'uet dá'maq qaỹahotaque. 
GEN.24.10	Ime, ca' nca'aaque lame quená'maq no'uen quená'maq louenec so na'co' Abraham. Ca' icona'alo saua diez nauaanaxanaxa late'e. Ca' eec, quepegue' yi na'a' na'ñi so Nacor, huaugui yi 'laua leenaxat Mesopotamia. 
GEN.24.11	Ca co'na' so nelaatec ỹovire'oga da lahi yi na'a', ca' mashic sham napalñi. Ca' chaqaiyi yí'maq laloqo' quena' na 'aallipi idaanaque na huaxaỹaq. Ca' so nelaatec nco'mataxandec saua nauaanaxanaxa late'e quena lahi aso ni'ỹa. 
GEN.24.12	Co'na'le, ca' nqouagaxain, 'naaco':
GEN.24.12	—Qami' ỹa'gaxala' ma' qami' qota'olec quiñi ña'co' Abraham, no'ueenaxachi' ca ỹicyaxac, choxochite' ca rqouagaxa'e' quiñi ña'co'. 
GEN.24.13	Ca' ỹim seu'e nagui quenajo lahi ana ni'ỹa quiyim ñaqai naquetapegaxaso'ma na huaxaỹaq na nequetegaxaipi la'a' najo 'laua. 
GEN.24.14	'Viichi' quiyim cacá'maq nequetegaxai quiyim ỹim shinapega: Qouaquiric, ñi'riñi ana nehoma'e', qaiyi ñi'chigui, ca' ca'maxare 'naac caỹim: Ajá'a, ni'chi' chaqai ñi'taxan qai'neeta yi qalohi' nauaanaxanaxa late'ellipi, ca' chaqaca acá'maq rca'acshi'i', viraque loua ñí'maq relaachiqui' Isaac, qaiyi ỹaatqajam 'chiichiguiñi nqaishin quiyim qami' nqouaquitegue ñi ña'co'.
GEN.24.15	Ca co'na' saqa' ỹomat da nqouagaxainaxac, ca iuañi'chiguit aso nequetegaxai ỹantalec na lallaac aso nehoma 'laua. Chaqaso' aso Rebeca, llaale so Betuel, ca' so Betuel llaalegue' saua Milca chaqai so Nacor, só'maq lqaỹa so Abraham. 
GEN.24.16	Ỹaatqajam lo'yaxano' aso Rebeca, chaqai qai'neeta saqa' iuanapega ca ỹale. Ỹoviraxasom cañi ni'ỹa, no'xataxachigui aso nehoma 'laua, ca' mashic pilta. 
GEN.24.17	Co'na' so nelaatec ne'guenta, ca na' ỹoviralec, ca 'naaco' caso'maxare:
GEN.24.17	—Qouaquiric, ñaq ñi'chigui lecocho'qui' ana nehoma'e'.
GEN.24.18	—Ajá'a, ni'chi', qami' ỹa'gaxala' —'naaco' aso'maxare.
GEN.24.18	Ca chaqa'ma' ỹanñi aso nehoma, nanoretashiguim, ca ne'taxan so'maxare. 
GEN.24.19	Ca co'na' so nelaatec neme so laquip, ca 'naaco' aso Rebeca:
GEN.24.19	—Qai'neeta ñaqajshiguim ca laquip naua qalohi', qaiyi nemeeta ca laquip ná'ogue.
GEN.24.20	Ca chaqa'ma' co'taxachigui aso nehoma, ỹocoriñigui ca ne'taxanataxanaxaqui, chaqai netalochaxanta piltaxasom caso ni'ỹa, vire'ta na' neme laquip sá'ogue so neloipi. 
GEN.24.21	Ca' so nelaatec chi ỹa'ajantac, qam qaica ca 'naac, ma' ỹahotaque ỹa'den quiyim chaqaiñi ñi qara'gaxala' ñi no'ueenaxat ca llicyaxac so'maxare. 
GEN.24.22	Ca co'na' neme laquip so neloipi, ca' so ỹale ỹacona aso nichicshaqate 'oro ỹovi' seis gramos, ca ỹanagui na limic aso'maxare. Chaqai qai'neeta ỹaanema aso'maxare saua dos nouaqse' 'oro napacalec cien gramos da lesallaxa. 
GEN.24.23	Ca 'naaco' caso'maxare:
GEN.24.23	—Qouaquiric, 'xachi' negue' cá'maq qami' llaale, chaqai no'm 'ue ca qaroma' queca la'a' ca qataa'i', cá'maq ỹa'maqachiguiñi quiyim ỹim chaqai naua ñauegaxaua' lla'xasqa'ñi.
GEN.24.24	Ca so'maxare 'naaco':
GEN.24.24	—Ỹim llaale ñi Betuel, llaalec aca Milca chaqai ca Nacor. 
GEN.24.25	Quiyi qara'a' 'ue noma' quiyim la'qa'ira'ñi chaqai 'ue na 'uaqapi chaqai na loq na qalo'e'ipi.
GEN.24.26	Ca' so nelaatec ỹa'chi'iñi naua le'cootal, ca nqouagaxainot ñi qara'gaxala'. 
GEN.24.27	'Naaco' so'maxare:
GEN.24.27	—¡Ỹaatqajam qaimaqachin ma'le ñi qara'gaxala', ñí'maq qota'olec quiñi ña'co' Abraham! Ma' se napacalec ca la'qaatec chaqai ỹaatqajam lqouagaxat ñi ña'co'. Ca yachaxanchi'nquio' na nayic natenta'a na la'a' na lauo' laseripi ñi ña'co'.
GEN.24.28	Ca' aso Rebeca ne'guentau'a aca late'e, ca ra'qaataxana quedá'ogue dajo. 
GEN.24.29	Ca aso'maxare 'uo' so lqaỹa leenaxat Labán. Ca so'maxare ne'guentaxasom caca ni'ỹa que'oga so ỹale, 
GEN.24.30	ma' iuane'ta aso nichicshaqate chaqai saua nouaqse' neetaguilo naua lqai'laqate' aso lqaỹa, chaqai 'qaatapego' na' ỹa'xatetac dá'maq 'naaco' na'le so ỹale. Ca' so Labán nqo'neu'a so lelaatec so Abraham, na' ñaqai hueete'e yi lahi aso ni'ỹa. 
GEN.24.31	Ca' 'naaco':
GEN.24.31	—Ỹala'e', qami' lqouagaxat ñi qara'gaxala'. ¿Chi'negue queta' pa'a'isauec quenajo? Ma' shi'gue sa'maxatetañi yi ỹa'a' chaqai yi lomaate' naua qalohi'.
GEN.24.32	Co'na'le, ca' so nelaatec quepegue' yi na'a'. Ca' quiyi, ca' so Labán ỹosogoñi so neloipi. Ca' qui'ỹaxan. Ime, ca' ỹodouo so huaxaỹaq, qaiyi quiỹo' naua lapiaate' so nelaatec chaqai saua nauegaxaua'.
GEN.24.33	Ca co'na' qaiqui'ỹaxane', ca 'naaco' so lelaatec so Abraham:
GEN.24.33	—Ỹim se seshit sque'e no'm saqa' sa'xat dá'maq sahotaque sa'xat.
GEN.24.33	Ca 'naaco' so Labán:
GEN.24.33	—Hua', taxahi'.
GEN.24.34	Ca' so nelaatec 'naaco':
GEN.24.34	—Ỹim lelaatec ca Abraham. 
GEN.24.35	Ca' ñi qara'gaxala' ỹaatqajam nqouaguegue ñi ña'co', nesallaxanec nqai'en, ỹa'ue ana lalo qagreta, huaca, 'oro, plata, chaqai na lelaatqaipi chaqai na lelaataipi, chaqai na lalo nauaanaxanaxa late'ellipi chaqai na 'ashinyipi. 
GEN.24.36	Chaqai qai'neeta aca loua Sara ỹa'ue quiyim 'ue ca llaalec na' mashic qo'xoỹom. Ca' ñi ña'co' ỹaanem dá'ogue da lesallaxa ñi llaalec. 
GEN.24.37	Ñi ña'co' ỹo'uet quiyim saanec da ỹa'qaatec ñallitalta'. Ca 'naapiguiỹa': Sqai 'xañitegue quiyim ñi ỹaalec ỹa'ue aca loua quena 'laua Canaán ná'maq senta'ñi nagui. 
GEN.24.38	Ta'ta'a quiyim qui', quirepegue' cá'maq lauo' laseripi najo leta'a. Ca' daañiraque aca loua ñi'maxare quena 'aallipi quená'maq sachigoxougui. 
GEN.24.39	Ca' ỹim shinac na'le queca ña'co': ¿Qam no'm acá'maq 'aalo se nanaguegue aỹim? 
GEN.24.40	Na'le, ca 'naapiguiỹa': Ỹim shiquetalec da llilnataxanaxac ñi qara'gaxala'. Ca ñi'maxare ỹa'auaxanta ma'le ca lelaatec piguim le'ec, qaiyi no'uen ca qayicyaxaqui'. Ca' 'ue aca coñita quiyim loua ñi ỹaalec quena iuo' lasellipi quená'maq llaallipi so ita'a. 
GEN.24.41	Ta'ta'a quiyim na iuo' laseripi sqai ỹaanec aca nequetegaxai, ca no'ueente'uegue ma'le qami' queda 'ỹaañirec ra'qaachiqui' nallichiralta'.
GEN.24.42	Ca' chaqaida 'neeta na' soviraxasom cañi ni'ỹa na' ñqouagaxaintac, ca' shinac quiñi qara'gaxala', ñí'maq qota'olec quiñi ña'co' Abraham: No'm llic quiyim no'ueenaxat ca ỹicyaxac quena ñanaigue, 
GEN.24.43	ca' qouaquiric nagui quiyim ñaqai seuete'e ana ni'ỹa, ca 'ue dajo quiyim aca nequetegaxai nagaxaso'ma ca huaxaỹaq, chaqai quiyim shinapega: Qouaquiric, ñaqai cocho'qui' ñi'chigui ana nehoma'e', 
GEN.24.44	chaqai quiyim 'naac caỹim: Ni'chi' qami', chaqai ñavicshiguim ca huaxaỹaq, qaiyi ne'te' naua qalohi', ca' chaqaca acá'maq 'aalo lca'acse ñi qara'gaxala' ỹahotaque loua ñi llaalec ñi ña'co'.
GEN.24.45	Ca na' saqa' somat so ñqouagaxainaxac, ca' seuañi'chiguit añi Rebeca ỹantalec na lallaac aso nehoma 'laua. Ỹanñi aso nehoma na ỹoviraxasom cañi ni'ỹa, ca' iỹoxogui queso huaxaỹaq. Ca' shinapega: Qouaquiric, vite ỹaquip.
GEN.24.46	Ca añi'maxare chaqa'ma' illiguiñi aso nehoma, ca 'naapiguiỹa': Ni'chi' qami', chaqai qai'neeta sa'ue laquip yi qalo'e'ipi.
GEN.24.46	Ca ñi'maxare yi'taxan chaqai naua iloo. 
GEN.24.47	Ime, ca' senat: ¿Negue' cá'maq qami' llaale?
GEN.24.47	Ca añi'maxare 'naac: Ỹim llaale ca Betuel, llaalec so Nacor chaqai aso Milca.
GEN.24.47	Ca na'le, ca sanagui na limic añi nichicshaqate chaqai daua dos nouaqse' quena lqai'laxat. 
GEN.24.48	Ca na' ime, ca sa'chi'iñi naua i'cootal quiñi qara'gaxala', ca' ñqouagaxainot ñi qota'olec quiñi ña'co' Abraham, ca' semaqachintac. Ma' ỹaatqajam yachaxanchi'nquio' ná'maq nayic, qaiyi secona añi llaale ca lauo' le'ec ca ña'co', qaiyi loua ca llaalec. 
GEN.24.49	Ca' nagui 'ñiỹapiguiỹa' quiyim qamiri qamaxaraqa chaqai huagaxaraqa queca ña'co'. Ca no'm sqaida, ca' qai'neeta 'ñiỹapiguiỹa', qaiyi sa'deenta cá'maq so'uet ma'le.
GEN.24.50	Co'na'le, ca' so Labán chaqai so Betuel 'neraco':
GEN.24.50	—Ná'ogue najo re'qoota quiyim chicqo'ot ñi qara'gaxala', ca' qomi' se seshitaq ca shinqac caqami' ajá'a loqo'm 'e'. 
GEN.24.51	Qam 'ajñi', 'añi añí'maq Rebeca, coñita, ca qui', ca' liyi loua ca llaalec cá'maq na'coochi', ca chaqaida dá'maq 'neeta nqai'en ñi qara'gaxala'.
GEN.24.52	Ca co'na' so lelaatec so Abraham 'xaỹa dajo na'qaatec, ca ỹa'chi'iñi naua le'cootal quiñi qara'gaxala', ỹoviraqta'guit na latap na 'laua. 
GEN.24.53	Ime, ca' naqajshiguim so nouenqaipi nodaachiguiñi na 'oro, chaqai na plata, chaqai so loxoquiripi, ca' ỹaanem aso Rebeca. Chaqai qai'neeta so lqaỹa chaqai aso late'e ỹo'uet so lame. 
GEN.24.54	Ca na' ime, ca so'maxare chaqai saua nauegaxaua' qui'ỹe' chaqai ne'te' chaqai la'qarañi queso pe. Ca na' nete'e na' ne'laxashiguim, ca' so nelaatec 'naaco':
GEN.24.54	—Yayaxañiuec, ñaq sopil queca la'a' ca ña'co'.
GEN.24.55	Qam so lqaỹa chaqai aso late'e aso Rebeca 'neraco':
GEN.24.55	—No'ueenañi quet añi nequetegaxai quenaua diez na'xata'. Ca queta' ime, ca' quegue qami'.
GEN.24.56	Qam so nelaatec 'naaco' quesaua'maxare:
GEN.24.56	—'E', se yolliỹañi, ma' ñi qota'olec mashic no'ueenaxat da ỹicyaxac. Ca vichiguiño' yayaxañiuec, ñaq sopil queca la'a' ca ña'co'.
GEN.24.57	Ca saua'maxare 'neraco':
GEN.24.57	—Ñaq soỹaxanaxau'ga acá'maq nequetegaxai, negue' cá'maq 'naac aca'maxare.
GEN.24.58	Ca qaroỹaxane'oga aso Rebeca, ca' qainat:
GEN.24.58	—¿Vi'saque quitegue dajo ỹale?
GEN.24.58	—Ajá'a —'naaco' aso'maxare.
GEN.24.59	Co'na'le, ca' qoỹaxanec quiyim eec aso Rebeca, chaqai asó'maq 'aalo chaqai'en neloxoỹaxa caso'maxare, chaqai qai'neeta so lelaatec so Abraham, chaqai saua nauegaxaua'. 
GEN.24.60	Ca' qoỹaanec da no'uen na'qaatec caso Rebeca, qohinaco':
GEN.24.60	Qami' qarqaỹoole,
GEN.24.60	¡qami' late'e ma'le ca 'xoic qomyipi sqaica ishit naloqochin!
GEN.24.60	¡Chaqai ca qachaalaxai'pi
GEN.24.60	loxonec ma'le na na'aateripi npa'guenaxauaipi!
GEN.24.61	Co'na'le, ca' aso Rebeca chaqai saua lelaata renochishiguim quesaua lañaxalate, ca' quetegue so lelaatec so Abraham. Ca' chaqaida 'neeto' na' so nelaatec iconeu'a aso Rebeca. Ca' eec, ca'e yi'maxare.
GEN.24.62	Ca' so Isaac pilo' na'le chicqochi'ñi añi ni'ỹa leenaxat Ñí'maq nca'leetauec chaqai iuañiua', ma' so'maxare neeta'ño' yi 'laua leenaxat Néguev. 
GEN.24.63	Ma' so'maxare tauco' ỹouoiguiri' lecocho'qui' na' sham napalñi. Ca co'na' namatashiguim, ca' iuañi'chiguit so nauaanaxanaxa late'ellipi qoyintalec ỹalamaxatetaho. 
GEN.24.64	Chaqai qai'neeta aso Rebeca namatashiguim. Ca co'na' iuañi'chiguit so Isaac, ca' renotec caso lañaxalate. 
GEN.24.65	Ca' inato' na'le so nelaatec, 'naaco':
GEN.24.65	—¿Negue' ná'maq najo ỹale ỹouoxontac na no'ueenaxa queeta'guita qomi'?
GEN.24.65	Ca' so nelaatec 'naaco':
GEN.24.65	—Chaqaina ná'maq ña'co'.
GEN.24.65	Ca aso'maxare necone'e so lqahic lapooque', ca' ỹapogui na lashic.
GEN.24.66	Ca' so nelaatec ỹa'xato' na'le dá'ogue dá'maq 'neeto' na'le da llicyaxac queso Isaac. 
GEN.24.67	Co'na'le ime, ca' so Isaac ỹauego aso Rebeca quiñi lauo' na'daañi aso shi'gue sou late'e Sara. Ca chaqa'ma' loua aso'maxare. Ca' so Isaac ỹaatqajam nqo'ta aso Rebeca. Ca' quiyi, ca' pal da lachicoxo viichigui na' sou aso late'e.
GEN.25.1	So Abraham 'uo' aso dalaxai loua leenaxat Cetura. 
GEN.25.2	Ca' so llaalqaipi caso'maxare chaqaisaua saua Zimram, Jocsán, Medán, Madián, Isbac chaqai so Súa. 
GEN.25.3	Ca' so Jocsán chaqaiso so leta'a so Seba chaqai Dedán. Ca' so llaalqaipi so Dedán chaqaina na asureoipi, na letuseoipi chaqai na leumeoipi. 
GEN.25.4	Ca' so llaalqaipi so Madián chaqaiso so Efa, Efer, Hanoc, Abida chaqai so Elda. Ca' najo ná'ogue na llaalqaipi aso Cetura. 
GEN.25.5	Qam so Isaac mashic shi'gue taalec dá'ogue da lesallaxa so Abraham. 
GEN.25.6	Ca' so llaalqaipi so Abraham quesaua liỹa' loua' na' ñaq nca'leetauec so'maxare, ca' chi ỹa'ue na lame quiñi 'óna. Ca' so llaalqaipi ca'e nqai'en yí'maq neeta'ñi so llaalec Isaac, ilata yi 'laua pa'a'gue da lqodoigue.
GEN.25.7	Ca' so Abraham ỹovite'o' saua ciento setenta y cinco ñaxari, ca ỹovita ca lqodoc aca lqauaxaqui. 
GEN.25.8	Ca co'na' mashic ỹaatqajam qo'xoỹom, ca' ileu, ỹalauat dá'maq chi lqo'xo. Ca' eec lapoouo queso 'auaxaic leta'allipi. 
GEN.25.9	Ca' qaishinño' na'le quesauá'maq chaqai llaalqa Isaac chaqai so Ismael quiñi lauac na'ñi yi Macpela, pa'a'gue da lqodoigue quiyi Mamre, na'laua so Efrón, llaalec so Zohar só'maq hitita le'ec. 
GEN.25.10	Yijo 'laua chaqaiyo' yí'maq lishiujnaxanaxato' na'le so Abraham queso hitita laseripi. Ca hua'ño'yi na'le na' qaishinñi so Abraham, qaỹauaxaỹaxane'te' aso loua Sara. 
GEN.25.11	Ca co'na' mashic tot qaica so Abraham, ca' ñi qota'olec nqouaguegue so Isaac na' neeta'ñi yi seeque'ta yi na'ñi aso ni'ỹa leenaxat Ñí'maq nca'leetauec chaqai iuañiua'.
GEN.25.12	Ca' 'ena na llaalqaipi so Ismael só'maq llaalec so Abraham, late'e aso Egipto lase leenaxat Agar, lelaata aso Sara. 
GEN.25.13	'Eda da 'neeto' na' qoỹiriñi na' ne'qa'iñi: saua Nebaiot só'maq ỹi llaalec, ime, ca' so Cedar, Adbeel, Mibsam, 
GEN.25.14	Misma, Duma, Massa, 
GEN.25.15	Hadar, Tema, Jetur, Nafis chaqai so Cedema. 
GEN.25.16	Nauajo nauá'maq leenqate' saua doce llaalqa so Ismael. Ca' chaqaidauate' dauajo leenqate', ca qaỹa'deene' naua 'lauari neetalgoto chaqai naua la'aate'. Quiñi 'óna, ca nashi quecá'maq chaqai llaalqaipi.
GEN.25.17	Ca' so Ismael ỹovito'o' saua ciento treinta y siete ñaxari, ca' ỹovita ca lqodoc aca lqauaxaqui. Ca co'na' ileu, ca lapou'a so 'auaxaic leta'allipi. 
GEN.25.18	So llaalqaipi naalco' yi 'laua vichiguiñiguilo yaua Havila chaqai yi Shur, naloote'oga yi Egipto queso nayic taỹa'gue da Asiria. Ca' naalec yi'maxare, 'eno'm se ỹa'maxaren so lqaỹaripi.
GEN.25.19	Dajo dá'maq na'qaataxac so Isaac só'maq llaalec so Abraham. 
GEN.25.20	So Isaac ỹovito'o' saua cuarenta ñaxari co'na' o'ñiguit aso Rebeca só'maq llaale so Betuel chaqai lqaỹa so Labán, sauá'maq arameo nera'ñi yi Padan-aram. 
GEN.25.21	Ca' so Isaac nqouagaxainot ñi qara'gaxala', rashiilaxanlec aso Rebeca, ma' aso'maxare qaica ca llaalec. Ca' ñi qara'gaxala' 'xaỹa so nqouagaxainaxac, ca' 'man nqai'en aso Rebeca. 
GEN.25.22	Qam huaaya'o' saua'maxare, ca reloguiỹato'o' quen quena lauel aso late'e', ca aso'maxare ra'deenataxantaco', 'naaco': No'm chaqaida 'neetari' dajo, ca ¿negue' quet cá'maq 'neeta quiyim queeta yca'leetauec?
GEN.25.22	Co'na'le, ca' quepegue' ñi qara'gaxala' inat. 
GEN.25.23	Ca' ñi qara'gaxala' 'naaco':
GEN.25.23	Na qavilli' hueesagui yaua dos qomi'
GEN.25.23	chicqaugui ma'le ca ỹoreta'oguit qomyipi;
GEN.25.23	dos yaua neuo' lase' saqa' ne'qa'iñi,
GEN.25.23	qala' reloquitecta'.
GEN.25.23	'Óna yi paguec lquesaxanaxa ma'le quiyi liỹa,
GEN.25.23	yí'maq na'aasa ỹapacauec ma'le quiyí'maq ỹi.
GEN.25.24	Ca na' ỹovita ca laloqo' quiyim co'o aso Rebeca, ca huaaya' saua llaalqa. 
GEN.25.25	Só'maq 'auaxaic ne'qaañi sá'ogue huenaq, toc na laue. Ca' qoỹanegue leenaxat Esaú, loqo'm huenaq. 
GEN.25.26	Ime, ca' ne'qaaño' so liỹa lo'qootañi ana la'ỹaaxa so Esaú. Vichiguiño' qoỹanco' leenaxat Jacob, loqo'm choxonataxanaxai. Ca' so Isaac ỹovito'o' saua sesenta ñaxari co'na' ne'qa'iñi saua llaalqa aso Rebeca.
GEN.25.27	Ca co'na' ỹi' saua ñaqolqai', ca' so Esaú ỹovireta'a quiyim no'ueenaxa lo'o, ca ỹaatqajam ỹa'den da leparaxanaxac; qam so Jacob nqo'ta na'maxateta chaqai quiyim se redaỹari' queca la'a'. 
GEN.25.28	Ca' so Isaac ỹaatqajam lqo'itaxat so Esaú, ma' ỹa'queetac ná'maq loxonec so'maxare. Qam aso Rebeca lqo'itaxat so Jacob.
GEN.25.29	Ca 'uo' so na'xa'a reuosetaco' so Jacob, co'na' noviro so Esaú ỹaatqajam isot, chicqauec quena no'ueenaxa. 
GEN.25.30	Ca 'naaco' queso Jacob:
GEN.25.30	—Qouaquiric, vite ca noq quena reuooshqui' toc, ma' yalauat na iqopaaxa.
GEN.25.30	(Vichiguiño' so Esaú qai'neeta qaỹa'den quiyim qohinac Edom, loqo'm toc.)
GEN.25.31	Ca' so Jacob 'naaco':
GEN.25.31	—'Au taỹa'guit nqai'ñi' caỹim dá'maq nesallaxa qaỹaqatqajantari' caqami', ma' qami' 'auaxaic ñaalec.
GEN.25.32	Ca' so Esaú 'naaco':
GEN.25.32	—Aỹim mashic yileuetac quena iqopaaxa, ca ¿negue' quet cá'maq 'negue dá'maq qaỹaqatqajantari' quiyim taalec aỹim, ma' ỹim 'auaxaic ñaalec?
GEN.25.33	Ca' so Jacob 'naaco':
GEN.25.33	—Nagui nallichiralta' 'ỹaañitot da ra'qaachiqui' ñi qota'olec.
GEN.25.33	Ca' so Esaú nallitalta' ỹaanec da la'qaatec quiyim taalec nqai'en so Jacob dá'maq qaỹaqatqajantari' queso'maxare, ma' 'auaxaic ñaalec. 
GEN.25.34	Co'na'le, ca' so Jacob ỹaanem so Esaú so pan chaqai so leuolec. Ca co'na' so Esaú ỹomat so lqui'ỹaxac chaqai da ne'taxac, ca ne'laxashiguim. Ca' eec, qaica ca 'negue nqai'en dá'maq 'neeta quiyim 'auaxaic ñaalec.
GEN.26.1	Ca' quesauajo na'xata' ỹaatqajam 'xoico' da nouenaxanaxa queca na'ic quesá'ogue so 'laua, 'nejmo' quesaua na'xata' na' ñaqa 'ue so Abraham. Vichiguiño' so Isaac quepegue' yi Gerar yí'maq neeta'ñi so Abimelec só'maq lashi na filisteoipi. 
GEN.26.2	Hua'ño'yi, ca' ñi qara'gaxala' nachaxano' so'maxare. Ca 'naaco': Totaxan 'itegue da Egipto. Ñira'ño' cá'maq ỹim shicapi'ñi. 
GEN.26.3	Qam nagui ñaqai ñi'salec najo 'laua. Ca' ỹim iỹaatac qami' chaqai yqouaquiraxaric, ma' qami' chaqai na qachaalaxai'pi saanem ma'le najo 'laua. Ca' sepacqajanchigui dá'maq ỹa'qaatec na'le queso qataa'i' Abraham. 
GEN.26.4	Ca' ỹaatqajam 'xoic nqaishin ma'le ca qachaalaxai'pi 'ec ana huaqajñi quena piguim, ca' saanem ma'le ná'ogue najo 'laua. Chaqai ná'ogue na ỹoreta'oguit qomyipi quena 'laua 'ue ma'le ca la'maxa chicqochigui ma'le ca qachaalaxai'pi. 
GEN.26.5	Ma' so Abraham na'xaỹaxanchiua' ipacqajanchiguilo naua ilaataxanaxaco, ỹaqataxaco chaqai naua ỹapaxaguinataxanaxaco.
GEN.26.6	Ca' so Isaac na'ño' yi Gerar. 
GEN.26.7	Ca co'na' so qomyipi na'ñi yi'maxare inato' negue' cá'maq 'neeta so'maxare caso Rebeca. Ca' so Isaac 'uo' da lqolonaxa quiyim 'naac loua, ca 'naaco' quiyim lqaỹa. Ma' ỹaatqajam lo'yaxana aso Rebeca, ca so'maxare 'neetapiguio' lauel quiyim qaỹalauat sougui aso loua.
GEN.26.8	Ca 'vio' saua na'xata' neeta'ñi yi 'laua, ca 'uo' so na'xa'a so Abimelec ra'iitauco' cañi nqote ñi lauo'. Ca iuane'to' so Isaac qa'aalta'pegue ineequesentac aso loua Rebeca. 
GEN.26.9	Co'na'le, ca roỹaxaneu'ga, ca 'naaco' queso'maxare:
GEN.26.9	—Qa' ỹaatqajam llic roua'e'o' añi'maxare. Qam ¿chi'neco' ma' 'ñirac rqaỹa'e'?
GEN.26.9	Ca' so Isaac 'naaco':
GEN.26.9	—Ma' ỹim shintapega qayalauat queta'le sauaxat ada'maxare.
GEN.26.10	Ca 'naaco' so Abimelec:
GEN.26.10	—¿Chi'neco' ma' 'ñitetegue dajo coqomi'? Mashic saqa'leca cocho'qui', ca' 'ue ca lapa'ñi' añi roua'e' coqomi', ca qami' vite queta'le ca qarasauaxaset.
GEN.26.11	Ca' so Abimelec 'naapego' sá'ogue so lauo' laseripi:
GEN.26.11	—No'm 'ue ca se ỹa'maxata'gue sojo ỹale, loqo'm aso loua, ca' qaỹalauat.
GEN.26.12	Ca danaxano' na'le queso ñaaxa so Isaac queso 'laua, ca' chalego loyac na' lapoon so lanec ala, ma' ñi qara'gaxala' no'ueenaxat so lanec. 
GEN.26.13	Ca' ỹaatqajam nesallaxanec chi ỹovireta'a quiyim 'xoic na na'aateteripi. 
GEN.26.14	Mashic ỹapaguelec aso lalo qagreta chaqai aso huaca chaqai so lelaatqaipi, vire'ta qaipa'guen queso filisteoipi. 
GEN.26.15	Co'na' ñaq nca'leetauec so leta'a Abraham, ca' so lelaatqaipi so Abraham ỹo'ueeto' aso li'ỹa. Qam co'na' ncopa, ca' so filisteoipi ỹapo'nquio', no'xataxatejlec quena 'laua. 
GEN.26.16	Ca co'na' mashic shi'gom, ca' so Abimelec 'naaco' queso Isaac:
GEN.26.16	—Mo'e', oquire'e najo, mashic paguec qami' nesallaxanec coqomi'.
GEN.26.17	Ca' so Isaac eec, quepegue' so ca'megue quiyi 'laua Gerar, ca' naalec yi'maxare. 
GEN.26.18	Ca lotqai ỹa'uo' aso li'ỹa só'maq shi'co' quen ni'ỹa na' ñaqa 'ue so leta'a Abraham, ca' co'na' mashic ileu, ca ỹapo'nquio' so filisteoipi. Ca' ỹanco' dá'maq chaqai'eno' leenaxat nqai'en so leta'a. 
GEN.26.19	Ca 'uo' so na'xa'a so lelaatqaipi so Isaac ỹo'ueetetaco' aso li'ỹa queso ca'megue, ca ni'ỹaalco' ca la'uaxac se neme ne'paxantashiguim. 
GEN.26.20	Qam so neloxoỹaripi caso qagreta quiyi Gerar nco'ỹa'e'o' so neloxoỹaripi caso qagreta lalo so Isaac, ma' 'neraco' quen quiyim looỹague' sojo huaxaỹaq. Ca' vichiguiño' so Isaac ỹanco' leenaxat co'uaqa' asojo ni'ỹa, ma' qanco'uaquio' na'le aso'maxare. 
GEN.26.21	Ime, ca' so lelaatqaipi so'maxare lotqai ni'ỹa aso liỹa ni'ỹa. Ca co'na' ỹomat, ca lotqai liỹa nco'ỹata', ca' so Isaac ỹamata'gue leenaxat pa'guenqa' asojo ni'ỹa.
GEN.26.22	Ca' so Isaac eec qoỹoqo'tegue da taigue quiyi'maxare, ca lotqai ni'ỹa aso liỹa ni'ỹa. Ca' mashic tot qanco'uagui aso'maxare. Ca' ỹanegue leenaxat neuagaxa, ma' 'naaco': Nagui ñi qara'gaxala' ỹo'uet da qareuagaxa quena senqata'ñi quiyim ñqo'naxashiguim.
GEN.26.23	Ca' quiyi, ca' so Isaac eec, taigue da Beerseba. 
GEN.26.24	Ca' queso pe, ca qanachaxana so'maxare quiñi qara'gaxala'. Ca 'naaco':
GEN.26.24	Ỹim ná'maq ỹim qota'olec queso qataa'i' Abraham.
GEN.26.24	Qaica ro'chiraque; ma' qami' iỹaatac.
GEN.26.24	Ma' chicqochigui nqaishin so ilaatec Abraham, ca 'xoic da iqouagaxa ma'le caqami',
GEN.26.24	chaqai 'xoic nqaishin ca qachaalaxai'pi.
GEN.26.25	Co'na'le, ca' so Isaac no'xonshiguim aso lcopatoxonaxalate quiyi'maxare, ca' nqouagaxaina da leenaxat ñi qara'gaxala'. Ca naalec yi'maxare, ca' so lelaatqaipi ỹo'uet aso li'ỹa.
GEN.26.26	'Uo' so na'xa'a, ca' so Abimelec chicqochi'ñi yi Gerar, ỹahotaque retaxaỹa'pegue' so Isaac. Liỹaataco' so nauochaxaua Ahuzat chaqai so Ficol só'maq lashi so nalliripi. 
GEN.26.27	Ca' so Isaac 'naaco' quesaua'maxare:
GEN.26.27	—Qamiri se rqo'chiiua', chaqai vire'ta yo'yiỹauec quiyi na'lauahi, qam ¿chi'negue ma' naguii na'ajnaxañiua'?
GEN.26.28	Ca saua'maxare 'neraco':
GEN.26.28	—Seuanaxa quiyim ñi qara'gaxala' liỹaatac qami', ca 'ue da qana'deenaxac quiyim ña'deenaxa'e' qami'. Ca dá'maq qana'deenaxac ma'le 'neetasa': 
GEN.26.29	quiyim qami' sqo 'viichi' ca se no'uen coqomi', ma' qomi' sqaica ca shinaxague caqami', chaqai se yilaxasqatapega qami' na' ca'e nqaishinaq qami' yi qana'laua, chaqai nagui ñi qara'gaxala' 'ue da lqouagaxa caqami'.
GEN.26.30	Ca' so Isaac ỹo'ueeto' so nqui'ỹaxac lodegaxat, ca saua'maxare qui'ỹe' chaqai ne'te'. 
GEN.26.31	Ca' queso liỹa nete'e na' ne'laxachishiguim, ca' ỹo'ueete' da na'maqataxague'. Co'na' ime, ca' so Isaac 'naaco':
GEN.26.31	—Hua' ỹa'maqata.
GEN.26.31	Ca saua'maxare que', npoyiguinto so'maxare, ca nauochaxaua'.
GEN.26.32	Ca' chaqaiso' sojo na'xa'a, ca novirero saua lelaatqa so Isaac, ỹahote la'xaỹaxac quiyim ỹoviriri'ña ca huaxaỹaq caca ni'ỹa ni'ỹaasac. 
GEN.26.33	Ca' so Isaac leenaxato' nqai'en aso ni'ỹa Seba, loqo'm 'maqatqa'. Vichiguiño' yijo na'a' ñaqai leenaxat Beerseba, loqo'm ni'ỹa 'maqatqa'.
GEN.26.34	Ca co'na' so Esaú ỹovite' cuarenta ñaxari, ca' loua aso leenaxat Judit, aso'maxare llaale so Beeri, hitita le'ec. Chaqai qai'neeta loua aso Basemat, llaale so liỹa hitita le'ec, leenaxat Elón. 
GEN.26.35	Ca' sauajo dos 'aalo se ỹa'maxagui lauel nqai'ne' saua ni'ỹoqoro' Isaac chaqai aso Rebeca.
GEN.27.1	Ca' so Isaac co'na' mashic qo'xoỹom, ca' tot neuanñi. Ca' 'uo' so na'xa'a, ca roỹaxano' so Esaú só'maq 'auaxaic llaalec, ca 'naapego':
GEN.27.1	—¡Qami' ỹaalcolec!
GEN.27.1	Ca' so Esaú saato':
GEN.27.1	—¿Negue'ca, qami' ita'a?
GEN.27.2	Ca 'naaco' so Isaac:
GEN.27.2	—Mashic 'yiiñi' quiyim mashic ỹim qo'xoỹom, ca' sqoue qaỹaloq yileu. 
GEN.27.3	Ca vichiguiño' sahotaque quiyim paraxañi' quiyi 'oochi, coñita aca ro'xoshiqui' chaqai ca roviqui', sha'apiguito' 'ue ca qadoxonqui' isecỹac. 
GEN.27.4	Ca ma'le, ca 'viichi' ca reuolqui', lo'daxaraic nqai'ñi', ma' 'yiiñi' ñaman. Ca nodo'iro', sa'ic ma'le. Ca ma'le, ca saañiraxarom da iqouagaxa tomaq saqa' yileu.
GEN.27.5	Qam aso Rebeca na'xaỹaxantaho' co'na' so Isaac 'neetapega so Esaú. Ca co'na' tauec so'maxare quena no'ueenaxa reparaxanlec so leta'a. 
GEN.27.6	Ca aso'maxare 'naaco' queso Jacob só'maq llaalec na'aasa:
GEN.27.6	—'Ajñi', ỹaatqajam sa'qa'ta ñi qataa'i' na' retaqata'pegue' so rqaỹa'e' Esaú, 'naac: 
GEN.27.7	“Paraxañi', ca ma' 'ue ca qadoxonqui', ca 'viichi' ca reuolqui' lo'daxaraic. Ca ma' ime sa'ic, ca' saañiraxarom ma'le da iqouagaxa qara'deenta ñi qara'gaxala', tomaq saqa' yileu.” 
GEN.27.8	Ca vichiguiño', qami' ỹaalec, ỹaatqajam na'xaỹaxanchiriua' quedá'maq sa'xat: 
GEN.27.9	Quirepegue' ca qoloipi, ca nodo'iro caua dos quetaq llaalqolqai' 'uegaxasa'. Ma'le, ca' so'uet iuolec quená'maq naman ñi qataa'i'. 
GEN.27.10	Ca qami' do'ira'a ma'le quiyim ỹa'ic, qaiyi ỹaañiraxarom ma'le da lqouagaxa, tomaq saqa' ileu.
GEN.27.11	Qam so Jacob 'naaco' caso late'e:
GEN.27.11	—So ỹaqaỹa 'xoic na laue na loshicmaxa, qam ỹim sqaica. 
GEN.27.12	Qam no'm ñi ita'a ipootau'a ỹim, ca' no'viñic, ca 'neetapigui lauel ma'le quiyim chi se'neetac. Ca' inaxalec ma'le aỹim cá'maq se no'uen chalego lecaic, ca' se nañaañim cá'maq lqouagaxa.
GEN.27.13	Qam aso late'e 'naaco':
GEN.27.13	—Qami' ỹaalcolec, cajo se no'uen na'qaatec taalec aỹim ma'le. Qam qami' qui', 'viichi' dá'maq shinac quire'ogalo caua quetaq llaalqa.
GEN.27.14	Ca' so Jacob eec, que'ogalo saua quetarolqai'. Ime, ca nodoora'alo aso late'e. Ca aso'maxare ỹo'uet so leuosec ỹaatqajam lo'daxaraic nqai'en só'maq nishiitaque so Isaac. 
GEN.27.15	Ime, ca' naqaterec sauá'maq ỹaatqajam la'maqatqa no'viiñi loho só'maq ỹi llaalec Esaú. Ime, ca' ỹanaxañiguilo so lanoq Jacob. 
GEN.27.16	Co'na'le, ca' ỹaxajlgoto naua lqai'laqate' chaqai na lqosot ná'maq hua'ñi na sqaica laue so Jacob. 
GEN.27.17	Ca' ỹaanem so leuolec chaqai so lo'ueenatec pan.
GEN.27.18	Co'na'le, ca' so Jacob inoxona'a yí'maq neeta'ñi so leta'a. Ca 'naaco':
GEN.27.18	—¡Ita'a!
GEN.27.18	—Aỹim. ¿Negue' qami' ỹaalcolec? —'naaco' so Isaac.
GEN.27.19	—Qa'sqai aỹim ná'maq ỹi qachaalqui' Esaú —'naaco' so Jacob—. Shi'gue so'uet dá'maq 'ñiisapega. Qouaquiric, ne'laxachirishiguim, nqa'aamiriñi, qui'i' quená'maq ỹoxonec isecỹac la'at. Ca nañaañi' ca rqouagaxa'e'.
GEN.27.20	Co'na'le, ca' qainat queso Isaac:
GEN.27.20	—¿Negue' cá'maq 'neeto' ma' sqaỹalqo' naqachiriñi na'maxare, ỹaalcolec?
GEN.27.20	—Ñi qara'gaxala' ñí'maq qota'olec caqami' yotauan quiyim sqaỹaloq sanata —'naaco' so Jacob.
GEN.27.21	Qam so Isaac 'naaco' queso'maxare:
GEN.27.21	—Noquiiquero ñaq sepoochi', qaiyi sa'den quiyim llic qami' ỹaalec Esaú.
GEN.27.22	Ca' so Jacob nqo'neuo, qaiyi qaipot queso leta'a. Co'na'le, ca' so Isaac 'naaco':
GEN.27.22	—Ỹaatqajam Jacob da lavilshaxac, qam Esaú naua lqai'laqate'.
GEN.27.23	Ca' ỹaatqajam se no'uenegue, ma' 'xoic na laue naua lqai'laqate', 'neete'm naua lqai'laqate' so lqaỹa Esaú. Qam co'na' sham ỹaanem da lqouagaxa, 
GEN.27.24	ca lotqai liỹa inat, 'naaco':
GEN.27.24	—¿Ỹaatqajam lliquetam quiyim qami' ỹaalec Esaú?
GEN.27.24	—Ajá'a, ỹim Esaú, —'naaco' so Jacob.
GEN.27.25	Co'na'le, ca 'naaco' so leta'a:
GEN.27.25	—Ỹaalcolec, niỹoqoirishiguim na reuolqui', qaiyi sa'ic na la'at cá'maq qadoxonqui', ca' saanem qami' ma'le da iqouagaxa.
GEN.27.25	Ca' so Jacob ỹaanem so loq so leta'a chaqai ỹodou'a so lataxa. Ca' que'e chaqai ne'et so Isaac. 
GEN.27.26	Ca na' ime, ca 'naaco':
GEN.27.26	—Noquiiquero, yqo'goqoi', ỹaalcolec.
GEN.27.27	Ca co'na' nqo'neuo so Jacob quiyim nqo'goq, ca' so Isaac ncoỹaxanalo saua loho. Co'na'le, ca' ỹaanem da lqouagaxa, 'naaco':
GEN.27.27	Ajá'a, chaqaina na ỹaalec lahita dajo.
GEN.27.27	'Ec na lahita ca no'ueenaxa,
GEN.27.27	taalec nqai'en ca lqouagaxa ñi qara'gaxala'.
GEN.27.28	Ñi qota'olec ỹaanem qami' ma'le ca ỹaxat chicqo'ot na piguim,
GEN.27.28	chaqai da no'uen laỹaxac ca qadañicshiqui' quena 'laua,
GEN.27.28	'xoic ca ỹaanem qami' trigo chaqai 'xoic ca lataxa.
GEN.27.29	Chaqai 'xoic ca qomyipi ro'ueenataxanot qami' ma'le;
GEN.27.29	chaqai na ỹoreta'oguit qomyipi ỹa'dooto qami' ma'le naua le'cootal.
GEN.27.29	Ca 'viiquiñi'sac ma'le na rqaỹachi'ipi;
GEN.27.29	¡chaqai ỹa'dooto qami' naua le'cootal!
GEN.27.29	Cá'maq ishiuen qami', ca' qaỹa'ue ca nouaxanaxaset,
GEN.27.29	qam cá'maq re'xoriñi', ca' qai'xoren.
GEN.27.30	Ca' so Isaac co'na' ime ỹaanem da lqouagaxa so Jacob, ca ỹaatqajam chi inoxoneco' so Jacob quiyí'maq neeta'ñi so leta'a. Ca noviro' so Esaú reparaxantac. 
GEN.27.31	Ca so'maxare qai'neeta ỹo'ueeto' so leuolec lo'daxaraic. Ca' ỹodou'a so leta'a, ca 'naaco':
GEN.27.31	—Ne'laxachirishiguim, itaa'i'. Qui'i' quena loxonec na qachaalqui', ca' nañaañi' ca rqouagaxa'e'.
GEN.27.32	Ca' qainato' queso Isaac, 'naaco':
GEN.27.32	—¿Negue' aqami'?
GEN.27.32	Ca so'maxare 'naaco':
GEN.27.32	—Aỹim Esaú ná'maq ỹi qachaalqui'.
GEN.27.33	Ca' so Isaac ỹaatqajam 'uo' da le'laxa. Ca co'na' retaqa, ca i'loxola'ueque naua la'qaatqa:
GEN.27.33	—Ca ¿nega'ỹo' só'maq eeco' reparaxan, ca nodouo so anoq? Ỹim sa'ic sá'ogue na' saqa' novichiro, ca' saanem da iqouagaxa. Ca' nagui so'maxare no'ueeno'ot da qouagaxa.
GEN.27.34	Ca co'na' so Esaú 'qaachigui dá'maq 'naac so leta'a, ca' noỹen, naualqategueñi.
GEN.27.34	—¡Qami' itaa'i', ỹim qai'neeta nañaañirim ca rqouagaxa'e'!
GEN.27.35	Qam so Isaac 'naaco' queso'maxare:
GEN.27.35	—Shi'gue noviro so rqaỹa'e', ca yayin. Ca' saanem sá'ogue só'maq taalec quet qami'.
GEN.27.36	—¡Chaxaso' ma' qoỹanegue leenaxat Jacob! —'naaco' so Esaú—. ¡Ma' mashic dos yachiguiñi nagui! 'Au youora'gue dá'maq qaỹaqatqajantari' taalec aỹim nesallaxa, chaqai nagui lotqai rouootaxana'gue da ñqouagaxa. Ca ¿qaico' ca liỹa rqouagaxa'e' no'ueenaxachirauec caỹim?
GEN.27.37	Ca' so Isaac 'naaco' queso'maxare:
GEN.27.37	—'Anta, mashic saanem so Jacob quiyim so'maxare ỹapacauec caqami', chaqai saanem quiyim lelaatqaipi ná'ogue na lauo' laseripi, chaqai sahotaque quiyim 'xoic ma'le ca trigo chaqai ca lataxa queso'maxare. Ca ¿negue' queto' cá'maq shinta'gue caqami' nagui, ỹaalcolec?
GEN.27.38	Qam so Esaú 'ue da lepagaxallic, 'naaco':
GEN.27.38	—¿Sqai shichi'o' 'ỹaañirec ca liỹa rqouagaxa'e', qami' itaa'i'? ¡Rqouaquitegue aỹim qai'neeta!
GEN.27.38	Ca lotqai liỹa noỹen naualaxañi.
GEN.27.39	Ca 'naaco' so Isaac queso'maxare:
GEN.27.39	Qoỹoqo'ta ma'le cá'maq ñi'sa'ñi quecá'maq no'uen 'laua
GEN.27.39	chaqai quena ỹaxat chicqashiguim quena piguim.
GEN.27.40	Ca' cá'maq chi lecachi' 'goxoñita ma'le,
GEN.27.40	ca' qami' lelaatec ma'le ñi rqaỹa'e';
GEN.27.40	qam ma' vichita quiyim qami' quesaxan,
GEN.27.40	ca' souec qami' ma'le queso'maxare.
GEN.27.41	Ca' queco'na'le, ca' so Esaú noquii'a so Jacob sauaxat da nqouagaxa qoỹaanem queso leta'a. Ca ra'deenataxantac, ca 'naaco': Mashic tot qaỹaloq ime ñi qareta'a, ca ma' ỹovita da lqodoc. Ca ma'le, ca' salauat ñi ỹaqaỹa Jacob.
GEN.27.42	Ca co'na' aso Rebeca ỹa'den dá'maq ỹahotaque ỹo'uet so Esaú, ca roỹaxane'oga so Jacob. Ca 'naaco':
GEN.27.42	—'Anta, ñi rqaỹa'e' sham ỹa'ue lovi', ca ralauachi'. 
GEN.27.43	Vichiguiño' qami' ỹaalec, na'xaỹaxañiriua'; chaqa'ma' 'iichi' quet 'itegue da Harán, ca na'ñi ca ỹaqaỹa Labán. 
GEN.27.44	Ca ñira'anyi, toco' ma' ime'uegue da lonogoxonaxac ñi rqaỹa'e', 
GEN.27.45	chaqai coua'e dá'maq 'ñitetegue. Ca ma'le, ca' sa'ue ra'xaỹaxaqui', qaiyi rapilli'. ¡Ma' se sa'maxaren ña'laxaterañi naua dos ỹaalqa queca 'oonoqui' na'xa'a!
GEN.27.46	Co'na' ime, ca' aso Rebeca 'naaco' queso Isaac:
GEN.27.46	—Mashic tot yalo'guit da shinta sauaxate' nauajo hitita lase quenauá'maq o'ñiguita ñi Esaú. Ca no'm ñi Jacob 'ue aca loua quena hitita lasellipi 'neete'm yauajo quená'maq na'ñi najo Canaán, ca' paguec la'maxa quiyim yileu.
GEN.28.1	Co'na'le, ca' so Isaac roỹaxane'oga so Jacob, ca' ỹaanem da no'uen llicyaxac, ca 'naapego':
GEN.28.1	—Sqa vito' roua'e' quena 'aallipi na'ñi na Canaán. 
GEN.28.2	Mo'e', 'itegue da Padan-aram yí'maq na'ñi ca qapichi' Betuel. Ca' vite roua'e' quecaua llaale ca neteesqochi' Labán. 
GEN.28.3	Ca' ñi qota'olec ñí'maq sqaica lqalanec nqouaguegue qami', chaqai ỹo'uet quiyim 'xoic ca qachaalaxai'pi, qaiyi chicqochigui qami' ca 'xoic ỹoreta'oguit qomyipi. 
GEN.28.4	Chaqai quiyim ỹaanem qami' chaqai ca qachaalaxai'pi qai'neeta ca lqouagaxa ỹachaxanem na'le so Abraham, qaiyi ralamaxarichii na 'laua senqatalec nagui, shinqatari' ca ỹoqa'a ca chicqa'gue, ma' ñi'maxare ỹachaxanapeguem quiyim ỹaanem so Abraham.
GEN.28.5	Ca' chaqaido' da 'neeta na' so Isaac ilategue so Jacob da Padan-aram. Ca' so Jacob ỹovito' ca la'a' so Labán só'maq llaalec so arameo le'ec leenaxat Betuel, lqaỹa aso Rebeca, late'e' saua Jacob chaqai so Esaú.
GEN.28.6	Ca' so Esaú co'na' iuanchigui so Isaac ỹaanem da lqouagaxa so Jacob, ca' ilategue da Padan-aram quiyim ỹa'ue ca loua queda'maxare. Qai'neeta iuanchigui na' so leta'a na' ỹaanem da lqouagaxa, ca' qata quiyim se ỹa'ue loua cana 'aalo na'ñi yi Canaán, 
GEN.28.7	chaqai quiyim so Jacob taigue nqohin da Padan-aram, ca' chaqaida nqai'en dá'maq qohinapega quesaua leta'al. 
GEN.28.8	Ca quedo' na'le, ca' so Esaú ỹa'deene' saua leta'al se nqo'deta ana 'aalo na'ñi yi Canaán. 
GEN.28.9	Ca' quiyo' na'le, ca' quepegue' so Ismael, llaalec so Abraham. Ca' loua aso llaale, leenaxat Mahalat, so'maxare lqaỹo' so Nebaiot, 'eno'chaqai 'vii saua loua' nera'ñi yi Canaán.
GEN.28.10	Ca' so Jacob eec, chicqochi'ñi yi Beerseba, que'tegue so nayic taỹa'gue da Harán. 
GEN.28.11	Ca co'na' 'ue yi ỹovita 'laua, ca la'qa'ño', ma' mashic inoxonño' aso ra'aasa. Ca' 'uo' so qa' icona quiyi'maxare, ca' na'xana'a, ca' nenanñi, laq. 
GEN.28.12	Ca 'uo' so le'guemataxac, ca iuano' so naviaxala' na'deetañi quena 'laua, ca ỹoviro'ot na piguim. Ca' queso'maxare, ca na lelaatqaipi ñi qota'olec naqueta'ñigui so'maxare, ca' lotqai pilshiguim. 
GEN.28.13	Qai'neeta iuano' ñi qara'gaxala' nachaatetañi reloqotalec so'maxare. Ca 'naaco' quen:
GEN.28.13	—Ỹim ná'maq ỹim na'gaxala', ỹim qota'olec queso qapichi' Abraham, chaqai so qataa'i' Isaac. Qami' chaqai na qachaalaxai'pi saanem ma'le najo 'laua ná'maq vi'sa'ñi. 
GEN.28.14	Ca ca'maxare ỹovireta'a ma'le quiyim ỹaatqajam 'xoic, 'nejem na lamoxoỹaxa na 'laua, ca' neuagaxajlec ma'le da rapiguim chaqai da 'guiñi chaqai da lqodoigue chaqai da lauashiguim, chaqai ná'ogue na qomyipi quena 'laua chicqochigui da nqouagaxa qami' ma'le chaqai na qachaalaxai'pi. 
GEN.28.15	Ca' ỹim iỹaatac qami' scochi'sapegaxaua' quecanchaqai 'itegue, chaqai yapilaxata qami' ma'le najo 'laua. Se salachi'sac chaqai somachichigui dá'maq sachaxantac quiyim saanem qami'.
GEN.28.16	Ca co'na' nelouec so Jacob queso le'guemataxac. Ca ra'deenataxantac, 'naaco': Ỹaatqajam llic ñi qara'gaxala' hueete'e najo, qam ỹim se sa'den.
GEN.28.17	Ca' 'xoic da lqolonaxa, ca ra'deenataxantaco', 'naaco': Ỹaatqajam 'xoic lichic najo 'laua, ma' najo na'ñi na la'a' ñi qota'olec, ¡chaqai lasom na piguim!
GEN.28.18	Ca' queso liỹa nete'e no'teetashiguim ne'laxashiguim so Jacob, ỹacono' só'maq na'xanaxat qa', ca nachaalataxanñi letanec ỹaanot ñi qota'olec, ca' ỹocorelec queca aceite. 
GEN.28.19	Chaqaiyi yi'maxare 'uo' na'le so 'auaxaic na'a' leenaxato' Luz, qam so Jacob ỹoỹooto'o' da leenaxat, ỹanco' Betel, loqo'm qota'olec la'a'.
GEN.28.20	Ca' yí hua'ño' na' so Jacob 'uo' da ỹaanec la'qaatec, 'naaco':
GEN.28.20	—No'm ñi qota'olec liỹaatac aỹim, chaqai cochiitapega aỹim queda ỹicyaxac queda saata'gue, chaqai ỹo'uet ca noq chaqai ca ỹooỹac, 
GEN.28.21	chaqai no'm qaica nqaida caỹim ma' yapila na la'a' ñi ita'a, ma'le, ca' ñi na'gaxala' chaqaiñi ñí'maq qota'olec caỹim. 
GEN.28.22	Ca' najo qa' salamaxajñi, ca' chaqaina lauo' ma'le ñi qota'olec. Chaqai se neme quiyim saanem ñi qota'olec ca 'óna queca diez quecá'ogue cá'maq nañaañim ñi'maxare.
GEN.29.1	Ca' lotqai eec so Jacob, quepegue' yi na'laua na lqodoigueseripi. 
GEN.29.2	Ca' queso no'ueenaxa iuano' aso ni'ỹa, ca quiyí'maq sqoỹoqaque, ca' nco'matesapeguec saua tres lomaate' aso nelo qagreta, ma' ne'taqa'o' quen yi'maxare so iseripi. Ca' aso ni'ỹa 'uo' so lapooque' qa' lodegaxat. 
GEN.29.3	Ca co'quena' sá'ogue so iseripi lapoỹata' quiyi'maxare, ca' so neloxoỹaripi naqato' quen so qa', ca' ne'taxan ana qagreta. Ca co'quena' ime, ca lotqai ỹapo'ñigui aso ni'ỹa. 
GEN.29.4	Ca' so Jacob inato' so neloxoỹaripi:
GEN.29.4	—¿Negue' cá'maq ñiỹa'gue?
GEN.29.4	Ca saua'maxare 'neraco':
GEN.29.4	—Senqa'ñi yi Harán.
GEN.29.5	Ca lotqai liỹo' renataxan, 'naaco':
GEN.29.5	—¿Tegue' chaqai huañiỹapega ca leenaxat Labán, llaalec ca Nacor?
GEN.29.5	—Ajá'a, qareuanatec —'neraco' saua'maxare.
GEN.29.6	Lotqai 'naaco' so Jacob:
GEN.29.6	—¿Ỹa'maqatari' ca Labán?
GEN.29.6	—Ajá'a, ỹa'maqatari' —'neraco' saua neloxoỹa'—. 'Ajñi', 'ana ana llaale Raquel no'deetaxasom na lalo qagretaipi.
GEN.29.7	Co'na'le, ca 'naaco' so Jacob:
GEN.29.7	—Ñaq noỹoqshi'mgom añi ra'aasa quiyim qaỹapou'a na qagretaipi. ¿Chi'negue ma' sqai chaqai qane'taxan, ca lotqai liỹa qaiqui'ỹaxanec?
GEN.29.8	Qam saua'maxare 'neraco':
GEN.29.8	—Se seshitaq so'ueetaq dajo. Ta'ta'a quiyim ñauaanqaque quiyim lapoỹata' ná'ogue na qagretaipi chaqai na neloxoỹaripi. Ca' naqat ñi qa' lapooque' añi ni'ỹa, qaiyi seshitaq ñi'taxanaq na qagretaipi.
GEN.29.9	Ca co'na' so Jacob ñaq retaqata'pegueto saua'maxare, ca' aso Raquel noviraxataxasom so qagretaipi laloipi so leta'a, ma' aso'maxare neloxoỹaxa. 
GEN.29.10	Ca co'na' so Jacob iuañi'chiguit aso lalo qagretaipi so neteesqo' Labán, ca chaqa'ma' naqat so qa' lapooque' aso ni'ỹa, ca' ne'taxan so qagretaipi. 
GEN.29.11	Ime, ca' iquin chaqai nqo'goq, ca' noỹentac. 
GEN.29.12	Ca co'na' so Jacob ỹa'xat quiyim so'maxare llaalec aso Rebeca chaqai leteesec so Labán, ca' aso Raquel queho ne'guenta ra'qaataxana so leta'a.
GEN.29.13	Ca' so Labán co'na' 'xaỹaque qaỹa'xat so Jacob só'maq llaalec aso lqaỹa, ca' ne'guenta ca'guit, ca nqa'aalliguit, iquin, ca' nqo'goq, ca' ỹauego queca la'a'. Ca na' ime, ca' so Jacob ỹa'xat dá'ogue dá'maq 'neeto' na'le. 
GEN.29.14	Ca' so Labán 'naaco':
GEN.29.14	—Ỹaatqajam llic quiyim qami' ỹalamaxaret ỹaalec.
GEN.29.14	So Jacob mashic ỹovi'o' 'óna shiraigo neeta'ñi yi la'a' so Labán. 
GEN.29.15	Ca co'na' mashic ỹovirerec sauajo na'xata', ca' so Labán 'naaco' queso'maxare:
GEN.29.15	—Se ỹa'maxañi quiyim chaqai 'ueenataxañi'sac quiyim qami' iteesec, qam qaca aca ravigui'i'. Ca' ỹaxañiraque ỹote' acá'maq nishivichi'i'.
GEN.29.16	So Labán 'vio' saua dos llaale: asó'maq 'auaxai llaale leenaxat Lea, ca' aso lano'o leenaxato' Raquel. 
GEN.29.17	Aso Lea lo'yaxanqa nqote', qam aso Raquel ỹaatqajam sá'ogue lo'yaxana. 
GEN.29.18	Ca' so Jacob ma' mashic nqo'ta aso Raquel, ca 'naaco':
GEN.29.18	—Ỹim so'ueenataxanot qami' quenaua siete ñaxari cañi qachaalli'i' na'aasa Raquel.
GEN.29.19	Co'na'le, ca' so Labán 'naaco':
GEN.29.19	—Paguec la'maxa quiyim saanem qami' quiyim saanem quet ca ỹoqa'a ca chicqa'gue. 'Ueenataxañitot aỹim.
GEN.29.20	Ca' so Jacob ro'ueenataxan ỹahinlec aso Raquel quesaua siete ñaxari. Ca queso'maxare 'ec sqo vite', ma' paguec da lqo'iichi caso'maxare. 
GEN.29.21	Ca co'na' ime' saua siete ñaxari, ca' so Jacob 'naaco' queso Labán:
GEN.29.21	—Nañaañi' aca ỹoua, qaiyi so'ñiguit, ma' mashic ime' sauá'maq ỹaloqojonqa quiyim so'ueenataxanlec aca'maxare.
GEN.29.22	Ca co'na'le, ca' so Labán ỹa'ue la'xaỹaxac ỹaltac so la'aayaxauaripi quiyim ỹo'uet so shilaq. 
GEN.29.23	Qam queca pe, ca' so Labán ỹauega'a so Jacob aso Lea. Ca' so Jacob lapa'ñi' aso'maxare. 
GEN.29.24	Chaqai qai'neeta so Labán ỹaanem aso Lea aso lelaata leenaxat Zilpa, qaiyi cochiỹa aso'maxare.
GEN.29.25	Ca' na' richiguiñi queso liỹa na'xa'a, ca' so Jacob ỹa'den quiyim so'maxare lapaata'ñi' aso Lea. Ca 'naaco' queso Labán:
GEN.29.25	—¿Negue' cá'maq 'neeto' dá'maq 'ñitetegue aỹim? ¿Mesqai so'ueenataxanot qami' sahinteguelec ada Raquel? Ca' ¿chi'neco' ma' yayiñi'?
GEN.29.26	Ca' so Labán 'naaco' queso'maxare:
GEN.29.26	—Qomi' quenajo se qaranatec dajo quiyim saanaxauec 'au 'on quet acá'maq na'aasa cacá'maq ỹi. 
GEN.29.27	Pacqajñichiriguilo viraqchiterec naua siete na'xata' ro'naxaquichi' cada Lea. Ca ma'le, ca' saanqairaxarom añi Raquel qai'neeta, no'm 'ỹaañirec ca ra'qaachiqui' quiyim 'ueenataxañitot aỹim quecaua liỹa' siete ñaxari.
GEN.29.28	Ca' so Jacob saachiguit da na'qaatec. Ca co'na' ime'ueque saua siete na'xata' lo'naxaqui' caso Lea, ca' so Labán ỹaanem aso Raquel quiyim loua. 
GEN.29.29	Ca' so Labán ỹaanem qai'neeta aso Raquel aso liỹa lelaata leenaxat Bilha, qaiyi cochiỹa aso'maxare. 
GEN.29.30	Ca' so Jacob o'ñiguit qai'neeta aso Raquel, ca' paguec nqo'ta caso Lea, 'eno'm liỹa ro'ueenataxanot so Labán quecaua liỹa' siete ñaxari.
GEN.29.31	Ca co'na' ñi qara'gaxala' iuana quiyim so Jacob se nqo'ta aso Lea, ca ỹo'uet quiyim aso'maxare 'ue so llaalqaipi, qam aso Raquel se co'o nqai'en. 
GEN.29.32	Ca' aso Lea 'man, ca 'ue so llaalec só'maq ỹanegue leenaxat Rubén, loqo'm 'anta ỹaalec, ma' 'naaco':
GEN.29.32	—Ñi qara'gaxala' iuana da ỹachicoxo, ca vichiguiño' nagui nqo'chiiua' ñi ỹoua ma'le.
GEN.29.33	Ca na' ime, ca aso Lea 'ue so liỹa llaalec, ca ỹanco' leenaxat Simeón, loqo'm ñi'maxare 'qaa. Ca 'naaco':
GEN.29.33	—Ñi qara'gaxala' iuana quiyim se qanqo'chiiua', ca vichiguiño' ỹa'ue ñi liỹa ỹaalec.
GEN.29.34	Ca lotqai 'uo' so liỹa llaalec, ca' ỹanco' leenaxat Leví, loqo'm 'chiñi, ma' 'naaco':
GEN.29.34	—Ca' nagui, ca' ñi ỹoua paguec nqo'ñiguit aỹim ma'le, ma' mashic tres naua llaalqa caỹim.
GEN.29.35	Ca' aso Lea qaiyiita 'uo' so liỹa llaalec, ca ỹanco' leenaxat Judá, loqo'm imaqachin, ma' 'naaco':
GEN.29.35	—Ca' nagui, ca' semaqachin ñi qara'gaxala'.
GEN.29.35	Ca co'na' ime dajo, ca' tot co'o.
GEN.30.1	Ca co'na' aso Raquel iuana quiyim aso'maxare tot qaica ca llaalec queso Jacob, ca' 'ue da lpa'guenaxanaxa caso lopilete Lea. Ca 'naaco' queso loua:
GEN.30.1	—Vite ca ỹaalqaipi, ma' no'me', ca yileu.
GEN.30.2	Qam so Jacob ro'ỹo' aso'maxare, ca 'naaco':
GEN.30.2	—¿Qa' ỹimo' qota'olec? Ma' ñi'maxare ñí'maq se ỹo'uet ca qachaalqui'.
GEN.30.3	Ca' aso'maxare 'naaco':
GEN.30.3	—Coñita añi ilaata Bilha, ca rapa'ira'ñi' añi'maxare. Ca noma' añi'maxare 'ue ca llaalec, ca' 'ec ỹim 'ue ca ỹaalec, qaiyi 'ue ca ỹaalec ma'le.
GEN.30.4	Ca' chaqaido' 'neeta aso Raquel na' ỹaanem so Jacob aso lelaata Bilha quiyim leloxoỹaxanata. Ca' so Jacob lapa'ñi' aso Bilha. 
GEN.30.5	Ca' caso'maxare, ca 'uo' so llaalec so Jacob. 
GEN.30.6	Co'na'le, ca' aso Raquel 'naaco':
GEN.30.6	—Yijo noctoqui' leenaxato' Dan, loqo'm qoshiilec. Ma' ñi qota'olec 'xaỹa da ñqouagaxainaxac, ca ỹo'uet quiyim chaqaida 'neetari' dá'maq taalec aỹim queta'le, ma' ñi'maxare nagui ỹo'uet na ỹaalec.
GEN.30.7	Ime, ca' aso Bilha, ca lotqai liỹa co'iguit so Jacob. 
GEN.30.8	Ca' aso Raquel 'naaco':
GEN.30.8	—Najo noctoqui' leenaxato' Neftalí, loqo'm iloquiaxac, ma' ỹaatqajam 'xoic na iloquiaxac cañi ỹopilete, ca' mashic ỹoxona.
GEN.30.9	Ca co'na' aso Lea ỹa'den mashic tot co'o, ca' icona aso lelaata Zilpa, ca' ỹaanem so Jacob quiyim leloxoỹaxanata. 
GEN.30.10	Ca co'na' aso Zilpa co'iguit so Jacob, 
GEN.30.11	ca 'naaco' aso Lea:
GEN.30.11	—¡Chalego ña'pe! Ca' vichiguiño' najo noctoqui' leenaxato' Gad, loqo'm ña'pe.
GEN.30.12	Ime, ca' aso Zilpa liỹo' co'iguit so Jacob. 
GEN.30.13	Co'na'le, ca 'naaco' aso Lea:
GEN.30.13	—Ỹaatqajam chalego ỹa'maxa. Ca' nagui na 'aallipi ỹamata'gue aỹim 'maxarai, vichiguiño' najo noctoqui' leenaxato' Aser, loqo'm na'maxa.
GEN.30.14	Ca 'uo' ca na'xa'a so Rubén taalec so no'ueenaxa na' qanaqatetac na la so trigo. Ca iuanejlco' ana la ana leenaxat mandrágora. Ca' ỹodou'a aso late'e Lea. Ca co'na' aso Raquel co'na' idaana'a aso la aná'maq ishit co'o nqai'en aca se co'o, ca 'naaco' caso lopilete Lea:
GEN.30.14	—Qouaquiric, vite aca nañaañi' cana mandrágora nodouo da qachaalqui'.
GEN.30.15	Qam aso Lea 'naaco' caso'maxare:
GEN.30.15	—¿Peeta'a 'ñiisapega se qui'ỹaq quiyim huootaxañira'gue so ỹoua? ¡Ca' nagui lotqai vi'saque huootaxañira'gue ana mandrágora nodouo ñi ỹaalec!
GEN.30.15	Ca 'naaco' aso Raquel:
GEN.30.15	—Cha'regue quena pe rapa'ira'ñi'o' so Jacob, ñi'chiguita daua nemandrágora da qachaalqui'.
GEN.30.16	Ca co'na' mashic pe, ca' noviro so Jacob chicqauec quena no'ueenaxa. Ca' qaỹanaqta'guit caso Lea, ca 'naaco':
GEN.30.16	—Quena pe ỹapa'ñi' qami', ma' mashic shi'gue seshivichiñi' quesaua nemandrágora ñi ỹaalec.
GEN.30.16	Ca' queso pe, ca' so Jacob lapa'ñi' aso Lea. 
GEN.30.17	Ca co'na' liỹa co'iguit, ca' cinco saua llaalqa so Jacob caso'maxare, ma' ñi qota'olec 'xaỹo' ca nqouagaxainaxac. 
GEN.30.18	Co'na'le, ca 'naaco' aso Lea:
GEN.30.18	—Najo noctoqui' leenaxato' Isacar, loqo'm qouagaxat, ma' ñi qota'olec ỹo'uet da lqouagaxa caỹim, ma' saanem na'le añi ilaata so ỹoua.
GEN.30.19	Co'na' ime, ca' lotqai liỹa co'on so Jacob aso Lea, ca' ỹovite' seis saua llaalqa. 
GEN.30.20	Ca 'naaco':
GEN.30.20	—Chalego loyac na lame ñi qota'olec. Ca' nagui, ca' so ỹoua paguec nqo'chiiua' ma'le, ma' mashic ỹovite' seis naua llaalqa caỹim. Vichiguiño' najo noctoqui' leenaxato' ma'le Zabulón, loqo'm nqo'itaxat name.
GEN.30.21	Ca só'maq pa'aatec, ca' aso Lea 'uo' aso llaale, ca leenaxato' nqai'en Dina. 
GEN.30.22	Qam ñi qota'olec ỹo'leento'o' aso Raquel, ca' 'xaỹa da nqouagaxainaxac. Ca lotqai 'uo' nqai'en so llaalqaipi. 
GEN.30.23	Ca co'na' 'ue so 'auaxaic llaalec, ca 'naaco':
GEN.30.23	—Ñi qota'olec naqat da ipocoxo, ma' sqaica ca ỹaalec. 
GEN.30.24	Saxanchi' ỹo'uet ca liỹa ỹaalec.
GEN.30.24	Ca vichiguiño' ỹanco' leenaxat José so llaalec.
GEN.30.25	Ca' aso Raquel co'na' ime ne'qaañi so llaalec José, ca' so Jacob 'naaco' queso Labán:
GEN.30.25	—Ñaq yashiñiterec quiyim sopil quecá'maq ỹalamaxaret ỹa'a'. 
GEN.30.26	Nañaañirec na ỹaalqaipi chaqai naua ỹoua', ma' chaqaidaua dá'maq 'em so'ueenataxantacot qami'. Ca' yayaxañirac ñaqa shic sopil, ma' qami' 'yiiñite' dá'maq 'neeta quiyim so'ueenataxantacot qami'.
GEN.30.27	Qam so Labán 'naaco' queso'maxare:
GEN.30.27	—Qouaquiric, ro'viiñirañi, chaqai 'ñi'sari' ñiiso'ot aỹim, ma' mashic senataxanteguelec qami', ca' sa'den quiyim ñi qara'gaxala' 'ue da lqouagaxa caỹim chicqochigui qami'. 
GEN.30.28	'Ñirapiguiỹa' ỹote' acá'maq vi'saque ravigui'i', ca' ỹim seshiueten ma'le caqami'.
GEN.30.29	Co'na'le, ca 'naaco' so Jacob:
GEN.30.29	—Qami' 'yiiñite' dá'maq 'neeta quena' so'ueenataxanot qami' chaqai dá'maq 'neeta quena' seloxoỹa'a na qalohi'ipi. 
GEN.30.30	Ma' sqo vito'olli' caua qalohi' na' saqa' ñovi', chaqai quiyim chaqa'ma' nqo'neuec na' ñovi', ca ñi qara'gaxala' nqouaguegue qami', qam ¿laquio' chi so'ueenataxanlgoto nauá'maq ỹalamaxarete' ỹaalqa?
GEN.30.31	Qam so Labán 'uo' da lepagaxallic, 'naaco':
GEN.30.31	—¿Ỹote' acá'maq vi'saque nishivichi'i'?
GEN.30.31	—Se yishivichiñi', —'naaco' so Jacob—. Liỹo' scochiỹa ana qalo'e' qagreta, no'm 'maxariñite' dá'maq shinac caqami': 
GEN.30.32	Ñaq yayaxañirac quiyim nagui ná'ogue ana qalo'e' quiyim soỹoote'oga ná'ogue na qagreta llaalec laueraxaic chaqai ná'ogue na quetaq llaalec 'ue ana lete. Ca' chaqaina ná'maq ñishiue' ma'le. 
GEN.30.33	Qaiyi quenauá'maq na'xata' ma' na'ajnaxañire'oga, ca' ỹaatqata acá'maq ñigui dá'maq ỹo'ueenataxanaxac. Ca' ỹaatqajam 'chiichiguiñi ma' no'm queca iloipi 'ue aca quetaq sqaca aca lete, loqo'm ca qagreta se laueraxaic, ca' ỹaatqajam llic socachot qami'.
GEN.30.34	Ca' so Labán 'naaco':
GEN.30.34	—Ajá'a, sa'maxarenta da 'ñirac.
GEN.30.35	Qam chaqaiso sojo na'xa'a, ca' so Labán ỹoỹoote'oga sá'ogue so quetaqaipi 'ue ana lete, chaqai ná'ogue ana quetaq 'vii naua lachi', chaqai na qagreta llaalec laueraxaic, ca' ỹaanema saua llaalqa quiyim reloxoira'a. 
GEN.30.36	Ime, ca' imaq sojo laloipi quiyí'maq neeta'ñi so Jacob yijo ishit qaỹovita quiyim tres na'xata' queeta ca qom.
GEN.30.36	Ca' so Jacob ñaqai queetalec quiyim reloqota'a so lalo qagreta so Labán. 
GEN.30.37	Ime, ca ỹouaxandec saua lasote ladalahi' ana qo'paq leenaxat álamo, chaqai ana almendro, chaqai ana castaño. Ca' cola' naqat ana leso, qaiyi re'qoote' naua lachi' lalagaxaqa. 
GEN.30.38+GEN.30.39	Ca co'na' ime cola', ca' ỹa'chi'iñi quena lahi so ne'taxanataxanaxaqui dá'maq reloqota'co' quena' ne'et quena huaxaỹaq so neloipi. Ca' quiyi hua'ño' quena' na louaaripi renojlec ana loua, qam ma' co'quena' renojlec ca reloqoto'ot saua qo'pa' ncola, ca co'quena' ne'qaañi na llaalec, ca' 'vii naua letee, loqo'm naua lachi' chaqai teulaxai. 
GEN.30.40	Ca' so Jacob ỹoỹoote'ogo' quen ana isecỹac 'vii naua lachi' chaqai ana laueraxai cana lalo so Labán. Ca' chaqaida 'neeto' na'le so Jacob na' ỹo'uet asó'maq chi lalo ỹoỹooteta'oga caso lalo so Labán. 
GEN.30.41	Ca co'quena' ná'maq isecỹac paguec 'uegaxasaq renojshiguim quiyim ỹa'ue ca llaalec, ca' so Jacob ỹa'chi'iñi saua qo'pa' quena lahi so ne'taqa', qaiyi quiyim renojshiguim, ca' reloqo'toto saua qo'pa'. 
GEN.30.42	Qam co'quena' noviraxasom ná'maq ỹapo'ota iseripi, ca' se ỹa'chi'iñi saua qo'pa'. Ca' vichiguiño' ná'maq iseripi paguec po'xoic, ca lalo so Labán. 
GEN.30.43	Ca chi ỹovireto'o' quiyim ỹaatqajam nesallaxanec so Jacob, chaqai vire'to' na' 'xoic aso lalo qagreta, chaqai so lelaatqaipi, chaqai aso lelaataipi, chaqai lalo nauaanaxanaxa late'ellipi, chaqai 'ashinyipi.
GEN.31.1	Qam so Jacob ỹa'deeno' quiyim so llaalqaipi so Labán 'naaco' quen: Ñi Jacob icona ná'ogue na na'aateteripi ñi qareta'a, ca chaqaina ná'maq resalligui.
GEN.31.2	Ca so Jacob ra'ỹo'ot qai'neeta so Labán, ca' ỹoqa'a na lashic, mesqai 'nejem na' ñaqai 'aueta. 
GEN.31.3	Co'na'le, ca' ñi qara'gaxala' 'naaco' queso Jacob:
GEN.31.3	—Pillitegue da la'aate' caua qata'alli' yí'maq neeta'ñi yi qauochi' laseripi, ca' ỹim iỹaatac ma'le qami'.
GEN.31.4	Ca' so Jacob roỹaxana'a aso Raquel chaqai aso Lea quiyim querepegue' quiyi no'ueenaxa yí'maq neeta'ñi aso lalo qagretaipi. 
GEN.31.5	Ca 'naapegalo':
GEN.31.5	—Yitan quiyim ñi qataa'i totqai 'ne'tegue aỹim cá'maq quesom. Qam ñi qota'olec quecá'maq ita'a se yayaxanec sqo ỹoxe'oga. 
GEN.31.6	Qamiri ỹaatqajam 'yiiñita na' so'ueenataxantacot na qataa'i ỹaatqajam 'ue da iuogoxo. 
GEN.31.7	Qam ñi'maxare chi yayintac chaqai ỹadalaxat añi ỹauegue. Qam qaiyiita ñi qota'olec sqai ỹaxanegue quiyim ỹo'uet ca se ỹa'maxañi caỹim. 
GEN.31.8	Ta'ta'a quena' 'naac ñi'maxare: “Ỹim seshiuetenaxana caqami' na iseripi 'ue ana lete,” ca ná'ogue ana'maxare 'ue ana lete na llaalec. Quena' 'naac: “Chi nishivichi'i' aná'maq 'vii naua lachi',” ca ná'ogue na llaalec 'vii naua lachi'. 
GEN.31.9	Ca' chaqaida dá'maq 'neeta quiyim ñi qota'olec rouootaxana'gue na laloipi, ca' nañaañim.
GEN.31.10	Ca' 'uo' so na'xa'a co'na' na iseripi ỹovire'oga quiyim pa'e, ca' 'ue so i'guemataxac. Ca' queso'maxare, ca' seuana na quetaq loua' quena' renojlec ana loua nodaachiguiñi na 'vii naua lachi', chaqai na 'ue ana lete, chaqai teulaxaic. 
GEN.31.11	Ca' quesojo i'guemataxac, ca' 'ue so qota'olec lelaatec roỹaxañiua' queda ỹeenaxat. Ca' ỹim sasaachiguit, shinac: Aỹim seuete'e najo. 
GEN.31.12	Ca' so nelaatec 'naapiguiỹa': Ỹaatqajam 'ajñite', ca' huañita ma'le quiyim ná'ogue ná'maq quetaq louaaripi nodaachiguiñi 'ue ana lete chaqai 'vii naua lachi' chaqai teulaxaic, ma' yitan dá'ogue dá'maq 'ne'tegue qami' ñi Labán. 
GEN.31.13	Ỹim ná'maq ỹim qota'olec nachaxana qami' na'le quiyi Betel. Ca' yí hua'ñi na' cochirelec ca qa' queca aceite, ca' 'ỹaañirec da ra'qaachiqui'. Nagui, ca' raqamqai' ne'laxachirishiguim, oquire'e na ñi'sa'ñi, pillita ca 'laua ne'xaỹoqsoqochi'.
GEN.31.14	Co'na'le, ca' aso Raquel chaqai aso Lea 'neraco':
GEN.31.14	—Qomi' tot qaica quet cá'maq qaỹaqatqajantari' nesallaxa taalgoto qomi' quena la'a' ñi qareta'a. 
GEN.31.15	Ta'ta'a quiyim qohintoxoric quiyim 'ec ỹora'alo qomi', vire'ta quiyim qaimeene' qomi', nquipijlec dá'maq rishiuetenaxanaxaqui' quiyim o'ñichiguita qomi'. 
GEN.31.16	Ca' llic quiyim dá'ogue dá'maq lesallaxa ñi qareta'a rouootaxana'gue ñi qota'olec, chaqai qaralamaxaret chaqai naua qochaalqa. Ca' 'viichi' cá'ogue cá'maq 'naac ñi qota'olec caqami'.
GEN.31.17+GEN.31.18	Ca' so Jacob na'maxajñi, ỹahotaque pilegue da Canaán yí'maq neeta'ñi so leta'a Isaac. Ca' renotqajñishiguim saua llaalqa chaqai saua loua' quesaua nauaanaxanaxa late'el, ca' iconot sá'ogue só'maq lalamaxaret. Ca eec, liỹaatec sá'ogue so na'aateteripi só'maq icoñiguit ỹachigoxotaugui da lo'ueenataxanaxac quiyi Padan-aram. 
GEN.31.19	Ca co'na' so Labán ñaqai ỹoqa'a da hueeta'gue repetegaxantac caso lalo qagreta, ca' aso Raquel rocachalo' saua lqolaqa so leta'a. 
GEN.31.20	Ca' chaqaido' dá'maq 'neeta co'na' so Jacob ỹayin so Labán arameo le'ec, se ỹa'ue la'xaỹaxac quiyim eec. 
GEN.31.21	Ca' nemootauec, liỹaatec sá'ogue so na'aateteripi. Ca chita'gue, ca' ỹapacta aso lachiugue Eufrates. Ca queeta, taỹa'a yi quemaralequipi ladocai na'ñi yi 'laua Galaad.
GEN.31.22	Ca co'na' ime'ueque caua tres na'xata', ca' so Labán ỹa'deeno' quiyim so Jacob nemootauec. 
GEN.31.23	Co'na'le, ca' co'uajlec, liỹaatac so lauo' laseripi. Ca co'na' ỹovite' siete na'xata' queetalec, ca' ỹovi'o' hua'ñi yi quemaralequipi ladocai quiyi Galaad. 
GEN.31.24	Qam queso pe ñi qota'olec nachaxana so Labán só'maq arameo le'ec queso le'guemataxac. Ca 'naaco':
GEN.31.24	—Ñaq na'xaỹaxañi', 'neeto' sqai 'maxachira'gue ca 'xachi' ma'le quiñi Jacob.
GEN.31.25	Ca' so Labán mashic ỹovi' so Jacob quiyi quemaralequipi ladocai leenaxat Galaad yí'maq hua'ño' na' so Jacob nco'matec. Ca chaqaiyi nco'matqa' qai'neeta so Labán chaqai so lauo' laseripi. 
GEN.31.26	Co'na'le, ca 'naapego' so Jacob:
GEN.31.26	—¿Negue' ca 'neeta dá'maq 'viichi'? ¿Chi'negue ma' yayiñi'? ¡Ne'xachi'o' naua ỹaale, 'ñiisa'que caua noxona na'a! 
GEN.31.27	¿Chi'negue ma' yayiñi', chaqai nemoochirauec nañoxochisañi sqa vite ca ỹa'xaỹaxac? Ma' queta' sa'deenta, ca' ỹim ñpoyicne'te' quet qami', ca' sa'ue ca nemaqachic niviigaxanaxac. Ca' 'ue ca ñitoonaxac, sahote'e ana niviigue chaqai ana nouaxana. 
GEN.31.28	Vire'ta se ñqo'goxoguita nqai'ñi' naua ỹaale chaqai naua iua'. ¡'Eco' sqaica ca 'yiiñi' quedá'maq 'ñitetegue! 
GEN.31.29	Ỹim ỹa'maqachiguiñi quet quiyim so'uet ca se ỹa'maxañi caqamiri. Qam squepe netaxaỹa'ña aỹim ñí'maq qota'olec queca qataa'i'. Ca 'naapiguiỹa': Ñaq na'xaỹaxañi', 'neeto' sqai 'maxachira'gue ca 'xachi' ma'le quiñi Jacob. 
GEN.31.30	Qam quiyim mashic paguelec ca riyaxa'e' quiyim pillita ca la'a' ca qataa'i', ca' vichiguiño' qui', qam ¿chi'negue ma' cuachitalo' caua ỹashiilqa iqolaqa?
GEN.31.31	Ca' so Jacob 'naaco' queso Labán:
GEN.31.31	—Ỹim 'ue da iqolonaxa. Ca' 'neetapigui iuel quiyim huootaxañira'que naua qachaalli'. 
GEN.31.32	Qam no'm 'ue cá'maq lo'qoota'alo caua rqolaxahi', ¡ca' ileu! Ca naua qouo' laseripi 'qaata'pe: 'Ñirapiguiỹa' quiyim 'ue ca qatooỹaqui' llo'qoota'a, ca' coñita, 'xachi'.
GEN.31.32	Qam so Jacob se ỹa'den quiyim aso Raquel rocachalo saua nqolaqa.
GEN.31.33	Ca' so Labán inoxonougui so lauo' na'daañi so Jacob. Ime, ca' lotqai so lauo' aso Lea chaqai saua lauooto' saua dos nelaata, qam se ỹanatalo caua lqolaqa. Ca co'na' nenoxonec queso lauo' na'daañi aso Lea, ca inoxonougui ca neetaugui aso Raquel. 
GEN.31.34	Ca aso'maxare iconalo' caua nqolaqa, ca illauguilo saua laualate' caso lañaxalate, ca' icanlgoto saua'maxare. Ca' so Labán imitetapougui sá'ogue so lauo' na'daañi, qam se ỹanatalo saua lqolaqa. 
GEN.31.35	Co'na'le, ca 'naaco' aso Raquel:
GEN.31.35	—Qami' ita'a, totaxan o'iriua' quiyim se ñi'laxashiguim, qam ma' ỹim la'aaxai, vichiguiño'.
GEN.31.35	Ca ma' so Labán imitetapigui caua lqolaqa, qam se ỹanatalo. 
GEN.31.36	Ca' so Jacob ro'o' na'le, ca 'naaco' queso Labán:
GEN.31.36	—¿Negue' cá'maq ỹo'maxaset? ¿Negue' cá'maq ỹasauaxaset, ma' ỹaatqajam yocañi'sac? 
GEN.31.37	Chaqai ¿negue' cá'maq huañiterelec quecá'maq rovinqui' chicqa'ñi ca ra'aachi'? Lli'ra'ñi najo ná'maq seloxoiqata'ñi quenaua qauochi' lase' chaqai nauá'maq ỹalamaxarete', ca naua'maxare ỹa'xate' cá'maq ỹaatqajam llic ca ỹa'xat coqomi'. 
GEN.31.38	Quesá'ogue so veinte ñaxaripi so'ueenataxantacot qami', qaca aca nachi'ñigui cana qalo'e' qagreta chaqai ana quetaq. Chaqai se ỹauanapega 'ue ca sa'ic qagreta llaalec cana qalo'e'. 
GEN.31.39	Chaqai se ỹauanapega ñodouo aca qalo'e' quiyim neto. Ta'ta'a quiyim seshiueten aca na'laañi. No'm na'xa'a loqo'm pe qarocachigui ana qalo'e', ca o'laxañitegue caỹim. 
GEN.31.40	Quiyi na'xa'a yalauat quen na npa'ỹaaxa, chaqai quiyi pe yalauat quen na no'oomaxa. ¡Vire'ta quena' sqaica ca ilaxac! 
GEN.31.41	Veinte ñaxari senta'ñi yi ra'aachi', ca nauajo nauá'maq sovirau'alo: so'ueenataxantac catorce ñaxari sahinteguelgoto naua dos qachaalli'; ca' quena qalo'e', ca' seis ñaxari so'ueenataxantacot aqami'; qam chita'gue quen lotqai dalaxachi' aca ñishiuete. 
GEN.31.42	Quetqai sqai sento'oto' ñi qota'olec queca Abraham, ñi qota'olec ñí'maq nqouagaxaintacot ñi ita'a Isaac, ca' peeta'a sqaca quet aca nañaañi' queta' yilachirec. Qam ñi qota'olec iuana da ỹachicoxo chaqai dá'maq ñigui da ỹo'ueenataxanaxac. Ca' squepe, ca retaxaỹa'a qami'.
GEN.31.43	Co'na'le, ca 'naaco' so Labán queso Jacob:
GEN.31.43	—Naua rouachi' ỹaatqajam ỹalamaxarete ỹaale, chaqai na llaalqaipi chi iuaripi, chaqai na qagretaipi chi iloipi. Ca ná'ogue najo 'ajñi'sac ná'ogue ỹalamaxaret. Qam ¿negue' cá'maq shinta'que quet nagui naua ỹaale chaqai ná'maq llaalqaipi naua'maxare? 
GEN.31.44	Vichiguiño' na'itquena qami', sahoqe ca qana'maqataxac cá'maq i'taxajñi quiyim shi'gue ña'maxataxata'.
GEN.31.45	Co'na'le, ca' so Jacob icono' so qa', ca' nachaalataxanñi. 
GEN.31.46	Ca 'naapegalo' saua lauo' lase':
GEN.31.46	—¡Lapoonaxañii quena qa'!
GEN.31.46	Ca sá'ogue rapoonaxan quena qa', ca' ỹa'ue lapoonec. Ca' qui'ỹe' quiyi hua'ñi so napoonec qaripi. 
GEN.31.47	Ca' so Labán ỹanco' yi'maxare quenaua chi la'qaatqa arameo la'qaatqa Jegar-Sahaduta, loqo'm napoonec no'leentaxat, chaqai so Jacob ỹanegue quenauá'maq chi la'qaatqa hebreo la'qaatqa Galaad, loqo'm napoonec no'leentaxat. 
GEN.31.48	Co'na'le, ca' so Labán 'naaco':
GEN.31.48	—Nagui najo napoonec qa' i'taxajñi dá'maq qana'deenaxac.
GEN.31.48	Ca' vichiguiño' yijo qoỹanegue leenaxat Galaad, 
GEN.31.49	chaqai qai'neeta leenaxato' nqohin Mizpa, loqo'm 'ue ñi qara'ajantac. Ma' so Labán 'naaco':
GEN.31.49	—Ñi qara'gaxala' reloqota'alo qomi', 'eno'm tot liỹa ñiuanaqta'. 
GEN.31.50	No'm sqa 'maxachira'que naua ỹaale nauá'maq rouachi', loqo'm vite caua liỹa' 'aalo rouachi' quenaua'maxare, 'eno'm qaica ca ỹauanchiguilo qomi', qam ñi qota'olec chaqaiñi ñí'maq ỹauanchiguilo qomi'.
GEN.31.51	Ca' so Labán ñaqai queetalec dá'maq 'neetapega so Jacob:
GEN.31.51	—'Ajñi', 'ena ná'maq napoonec qa', chaqai yí'maq qa' salamaxajñi hueetañiguilo qomi'. 
GEN.31.52	Ca' chaqaida dá'maq i'taxajñi coqomi'. Ca' qami' chaqaỹim se seshitaq ñapacqalec quiyim ca 'óna ỹo'uet ca se no'uen queca liỹa. 
GEN.31.53	Ca' chaqai ỹoiquena'pe qomi' ñí'maq qota'olec quesó'maq qapichi' Abraham chaqai so ỹapi' Nacor.
GEN.31.53	Co'na'le, ca' so Jacob nallitalta' ỹaanot da la'qaatec ñi qota'olec queso leta'a Isaac, ñí'maq nqouagaxaintacot. 
GEN.31.54	Ime, ca' ỹo'uet so lachitaxanataxanaxat ỹavigaxat huaalec nqai'en ada quemaralec ladocai. Ca' roỹaxana ca lauo' laseripi quiyim que'e. Ca' sá'ogue que'e chaqai la'qaañi queso pe hueetalec aso quemaralec ladocai.
GEN.31.55	Ca na' richiguiñi, ca' so Labán ne'laxashiguim, ca' qo'goxe' saua laua' chaqai saua llaale. Ime, ca' ỹaanem da nqouagaxa, ca' pilegue dá'maq chi la'a'.
GEN.32.1	Ca' so Jacob lotqai ipaca quedá'maq taata'gue, ca 'vio' saua qota'olec lelaatqa piguim lase' naqtera'guit so'maxare. 
GEN.32.2	Ca co'na' iuañi'chiguita saua'maxare so Jacob, ca 'naaco':
GEN.32.2	—Najo chaqaina na nalliripi ñi qota'olec.
GEN.32.2	Vichiguiño' yijo 'laua ỹanco' leenaxat Mahanaim, loqo'm dos co'matqate'.
GEN.32.3	Ca' so Jacob ỹa'vio' saua lelaatqa quiyim querepegue' yi 'laua Seir, da liỹa leenaxat Edom, quiyim ỹa'ue la'xaỹaxac so Esaú quiyim sham novi' so lanoq. 
GEN.32.4	Ca 'ne'teco'yi da la'qaatec:
GEN.32.4	—'Ñiỹapego' ma'le ca ỹopiichi Esaú: Na rqaỹa'e' Jacob ỹahotaque quiyim 'xoriñi', vichiguiño' nela' da la'qaatec 'naacsa': Aỹim sento'ot ñi qaneteesqo' Labán saua'que saua ñaxari. 
GEN.32.5	Chaqai 'ue ana ilo huaca, 'ashinyipi, qagretaipi, ilaatqaipi, ilaatallipi. Selata qami' da ỹa'qaatec, qami' ỹa'gaxala', sahotaque sa'deenta quiyim yi'xoriñi'.
GEN.32.6	Ca co'na' saua nelaatqa novite', ca 'neraco' queso Jacob:
GEN.32.6	—Sovirqata'a ñi rqaỹa'e' Esaú. Chaqai mashic naqueta chaqai chaqaina ná'maq Esaú ná'maq naca'guit aqami', liỹaatac na cuatrocientos nalliripi.
GEN.32.7	Ca' so Jacob na' 'xaỹa dajo, ca' 'xoic da lqolonaxa, chaqai 'xoic da lachitachic. Ca iuagaxachigui só'maq lauo' liỹaatac so'maxare, dos lapooqote' nqai'en, chaqai qai'neeta so qagretaipi, huacallipi chaqai so nauaanaxanaxa late'ellipi. 
GEN.32.8	Ma' 'ñiichiquio' lauel: No'm ca Esaú nanac, ca' i'guentaugui ca 'óna lapooqo', ca' ca liỹa lapooqo' ishit 'eet.
GEN.32.9	Ca na' ime, ca' nqouagaxain, 'naaco':
GEN.32.9	—Qami' ỹa'gaxala', qami' qota'olec queso ỹapi' Abraham chaqai ca ita'a Isaac, ma' 'ñirapiguiỹa' quiyim yapila na ña'laua chaqai na iuo' laseripi, chaqai quiyim 'ñirac no'ueenaxachi' ca ỹicyaxac. 
GEN.32.10	Ỹaatqajam sqa saiguit quet quiyim 'ue quet ca rqouagaxa'e' caỹim, chaqai quiyim paquiterelgoto naua ra'qaataxahi' quedá'maq 'ñi'sa'gue aỹim. Ma' ỹim na' ñapacta najo lachiugue leenaxat Jordán, qaica ca liỹa i'ỹaac, qanaata ana ỹashilete. Qam nagui sovirqata'a quiyim dos naua qalapooqote'. 
GEN.32.11	¡Ñaq qouaquiric, yca'laxachirec queca ỹaqaỹa Esaú, qaiyi se youaxan! Paguec da iqolonaxa quiyim anac, ca nalauachiñi naua 'aalo chaqai na llaalqaipioqui' chaqai quiyim yoqocac. 
GEN.32.12	Ma' qami' ỹaatqajam re'qoote'uegue na'le dá'maq 'ñirac quiyim no'ueenaxachi' ca ỹicyaxac, chaqai quiyim tot qaica ca naloqochin ca ỹaalqaipi, 'ec na lo'uaxanaxa quenaua lahil ana huaaxai.
GEN.32.13	Ca' queso pe co'na' laq so Jacob quiyi'maxare, ca quená'maq hueeto'ot, ca' nca'a ca lqouagaxanaxat queso lopiichi Esaú: 
GEN.32.14	doscientos aso quetaq, chaqai veinte quetaq loua', chaqai doscientos aso qagreta, chaqai veinte saua qagreta louaari, 
GEN.32.15	treinta aso nauaanaxanaxa late'e liỹaata'ogue' llaalec, cuarenta huaca chaqai diez saua huaqui llaalqa, veinte 'ashina chaqai diez 'ashinyipi. 
GEN.32.16	Ime, ca' ỹamaxalgoto saua lelaatqa, qam ỹoretecchi nqai'en. Ca 'naaco':
GEN.32.16	—'Avito' ma'le, qam cá'maq 'aueta ỹoxoguiot nqai'en ca liỹa neloipi co'uaataxanta.
GEN.32.17	Ca só'maq ila' quiyim 'aueta, ca 'naapego':
GEN.32.17	—Noma' nachiñira'guit ca ỹaqaỹa Esaú, ca no'm renachi' negue' ca na'coochi', negue' ca 'ira'gue, negue' lalo ná'maq iseripi o'yi'salec, 
GEN.32.18	ca' qami' 'ñiraco': Chi name caqami', qami' ỹa'gaxala' Esaú, chicqo'ot ca relaachiqui' Jacob. Ca na'maxare co'uaatetalgoto qomi'.
GEN.32.19	Chaqai qai'neeta só'maq coỹaretaho queso 'aueta, chaqai so liỹa co'uaataxanta, chaqai sá'ogue só'maq no'ootaxanaripi queso neloipi, 'naapego':
GEN.32.19	—Ma' nachiñiỹa'guit ca Esaú, ca' qaidaato' da 'ñiỹac. 
GEN.32.20	Chaqai 'ñiỹac ma'le qai'neeta: Na relaachiqui' Jacob qai'neeta naqueta co'uaataxanta coqomi'.
GEN.32.20	Ma' so Jacob 'neetapquio' lauel: Nemanñi nqaishin ma'le ca lonogoxonaxac quena ỹameripi sa'auaxanta. Ca ma' ime, ca' ỹaatqajam ñiuañiguit. Ca' sqoue sqaica nqai'negue ma'le caỹim. 
GEN.32.21	Ca' chaqaido' 'neeta na'le so nameripi 'aueta, ca' so'maxare no'ueenañi la'qaañi queso pe quiyi nco'matqa'.
GEN.32.22	Ca' chaqaiso so pe, ca' so Jacob ne'laxashiguim, ca ỹauegue' saua dos loua', chaqai saua dos lelaata, chaqai saua once llaalqa. Ca' ỹapacta nqai'en aso lachiugue leenaxat Jaboc, 
GEN.32.23	liỹa'ta nqai'en sá'ogue so na'aateteripi. 
GEN.32.24	Ca co'na' qaisoota nodaatec so Jacob, ca anaco' so ỹale. Ca' reloquita'pegue' so'maxare pelom, chi ỹovireto'o' na' richiguiñi. 
GEN.32.25	Qam so ỹale co'na' ỹa'den quiyim se ishit loxonec so Jacob, ca' ỹouaxañigui ana liỹegue. Ca so Jacob sogui ana liỹegue na' ñaq reloquita'pegue' so'maxare. 
GEN.32.26	Co'na'le, ca 'naaco' so ỹale:
GEN.32.26	—Yayaxañirec, ma' mashic richiguiñi.
GEN.32.26	Ca' so Jacob 'naaco':
GEN.32.26	—Sqai saxañirec, no'm se qouaquiric.
GEN.32.27	Ca so ỹale renataxano', 'naaco':
GEN.32.27	—¿Negue' ca qadeenaxachi'?
GEN.32.27	Ca' so'maxare 'naaco':
GEN.32.27	—Ỹim ỹeenaxat Jacob.
GEN.32.28	Ca só'maq ỹale 'naaco':
GEN.32.28	—Tot qadeenaxachi' nagui da Jacob. Ca dá'maq qadeenaxachi' nagui 'neetasa': Israel, loqo'm qota'olec leloquiaxaua, ma' loquisa'pegue' ñi qota'olec chaqai na qomyipi, qam sqaica lovi' nqai'ñi'.
GEN.32.29	Ca' so Jacob inato' so'maxare, 'naaco':
GEN.32.29	—Nagui, ca' choxochirim ca qadeenaxachi'.
GEN.32.29	Qam so ỹale 'naaco':
GEN.32.29	—¿Chi'negue ma' yinachisa'pegue ca ỹeenaxat?
GEN.32.29	Ca na' ime, ca' so ỹale ỹaanem da nqouagaxa so Jacob. 
GEN.32.30	Ca' so Jacob ỹanegue leenaxat Penuel, loqo'm qota'olec lashic, yijo 'laua, ma' 'naaco': Ỹaatqajam seuanchigui na lashic ñi qota'olec, qam qaiyiita ñaq yca'leetauec.
GEN.32.31	Ca' so Jacob ca'e yi Penuel co'na' nenoxonshiguim aso ra'aasa. Qam chisqata'pegue' sauaxat sogui aso liỹegue. 
GEN.32.32	Vichiguiño' vire'ta nagui na llaalqaipi so Israel se ỹa'ic só'maq la'at quiichigui ana liỹegue na isecỹac, ma' chaqaiyi yí'maq qaỹouaxanchi'ño' na'le queso Jacob.
GEN.33.1	Ca co'na' so Jacob idaana'guit quiyim so Esaú liỹaatac so cuatrocientos qomyipi, ca' iuagaxachigui so ñaaqaipioqui' quesaua Lea, Raquel, chaqai saua dos la'a. 
GEN.33.2	Ca' ỹa'auaxansauec saua la'a chaqai so llaalqaipioqui'. Ime, ca' lotqai aso Lea chaqai so llaalqaipioqui'. Ca' co'uaataxanta nqai'en aso Raquel chaqai so llaalec José. 
GEN.33.3	Ime, ca' so Jacob 'auetauec quesaua'maxare. Ime, ca ỹa'chi'iñi naua le'cootal, ni'iiñi siete ỹoviraqta'guit na latap na 'laua nqai'en, chi ỹovireta'a na' tot qoỹoxoguit so lopiichi. 
GEN.33.4	Qam so Esaú ni'guinshiguim, queeta'guit. Ca na' ỹovichiguit, ca' qa'aalegue na lqosot, ca' nqo'goq, ca' saua'que noỹene'. 
GEN.33.5	Ca na' ime, ca' so Esaú ra'ỹauguilo saua 'aalo chaqai so ñaaqaipioqui'. Ca' renataxano':
GEN.33.5	—Qam nauajo ¿negue' naua'maxare?
GEN.33.5	Ca 'naaco' so Jacob:
GEN.33.5	—Chaqainaua nauá'maq ỹaalqa ỹaanema ñi qota'olec najo relaachiqui'.
GEN.33.6	Co'na'le, ca' saua la'a chaqai so llaalqaipioqui' nqo'neuo, ca ni'i'iñi, ỹoviraqtera'guita naua lataapi' na 'laua. 
GEN.33.7	Ime, ca lotqai nqo'neuo aso Lea chaqai so llaalqaipioqui', ca nqai'qui'iñi qaidaata 'neetetegue. Ca' co'uaataxante' nqo'nero saua José chaqai aso late'e Raquel, ca' qaidaata 'neetetegue nqai'qui'iñi. 
GEN.33.8	Co'na'le, ca' renataxano' so Esaú:
GEN.33.8	—¿Negue' ca vi'saque 'viichi' quesó'taq iseripi sauareta'piguit?
GEN.33.8	Ca' so Jacob 'naaco':
GEN.33.8	—Sahotaque quiyim yi'xoriñi'.
GEN.33.9	Ca 'naaco' so Esaú:
GEN.33.9	—'E', qami' ỹaqaỹoolec, naloosañi yauá'maq iloo, yi le'neetari' ná'maq qalo'e'ipi.
GEN.33.10	Qam so Jacob 'ue da lepagaxallic piltalec da la'qaatec, 'naaco':
GEN.33.10	—'E', qouaquiric. No'm chaqaiyi quiyim yi'xoriñi', ca' 'maxaraic quiyim coñichiguit na ỹame. Ma' quiyim seuañiraxaua' shiiquiaxam seuana ñi qota'olec, ma' mashic quira'guit aỹim. 
GEN.33.11	Vichiguiño' 'ue da ipagaxallic quiyim coñichiguit ná'maq ỹame ñoda'a qami', ma' ñi qota'olec chicqo'ot da quiyim ỹim nesallaxanec, ca' qaica ca souentaque.
GEN.33.11	Ca' so Jacob ỹaatqajam 'ue da lepagaxallic, vire'ta na' so Esaú icoñiguit so neme. 
GEN.33.12	Qam 'naaco':
GEN.33.12	—Hua', qam qolqa'e najo, ỹim sa'aueto' caqami'.
GEN.33.13	Qam so Jacob 'naaco' queso'maxare:
GEN.33.13	—Qami' ỹaqaỹoolec, qami' 'yiiñite' na ñaaqaipioqui' qaica ca lquesaxanaxa chaqai ¿negue' quet ca shinta'gue ana qagretaipi chaqai ana huaca 'ue na llaalqaipioqui'? Ca no'm isot queca 'oonoqui' na'xa'a sqoue nilliviñi ná'ogue ana qagreta. 
GEN.33.14	Paguec la'maxa quiyim 'avite' quenajo relaachiqui'. Ca' ỹim chi ñqo'neeta'co'da ma'le, ñimootaxanta na iseripi scoỹaretalec chaqai na ñaaqaipioqui', vire'to' ma' ñiuanaqta' quiyi Seir.
GEN.33.15	Ca' so Esaú 'naaco':
GEN.33.15	—'Maxariñite' quiyim 'vii caua ño'ueenaqterañi quena ỹalliripi ñauequeta'pegue'.
GEN.33.15	Qam so Jacob 'naaco':
GEN.33.15	—'E', yi nalootañi dá'maq rquelolaxa'e'.
GEN.33.16	Ca' chaqaisoota sojo na'xa'a, ca' so Esaú pilegue da Seir. 
GEN.33.17	Qam so Jacob taigue da Sucot. Ca' quiyi, ca' ỹo'uet cá'maq chi la'a', chaqai cá'maq chi ỹa'daañi lopele' so laloipi. Vichiguiño' yijo 'laua qoỹanco' leenaxat Sucot, loqo'm 'imec na'daañi.
GEN.33.18	Ca co'na' so Jacob chicqota'gue da Padan-aram ỹaatqajam no'uenta sqaica nqaida na' ỹovita yi 'laua Canaán. Ca' na'ñi yi naloote'oga yi na'a' leenaxat Siquem. 
GEN.33.19	Ca' rishiujnaxana so 'laua na'laua saua llaalqa so Hamor, só'maq leta'a so Siquem. Ca' aso laseuete sojo 'laua ỹovi' cien chiróla. Ca' ỹana'anyi so ỹa'yiñi lopele'. 
GEN.33.20	Ime, ca' ỹo'uet aso lcopatoxonaxalate quiyim nqouagaxain, ca' ỹanegue leenaxat Ñi qota'olec chaqaiñi ñí'maq qota'olec caỹim Israel.
GEN.34.1	Ca' aso Dina asó'maq llaale so Jacob caso Lea eec, ỹouou'a so nequetegaxaipi na'ñi yi'maxare. 
GEN.34.2	Qam so llaalec so Hamor só'maq nashi heveo le'ec, leenaxat Siquem, iuane'ta aso'maxare. Ca' quepegue', 'eno'm se nasen, qam qaiyiita lapa'ñi', ca' chi iualaxain. 
GEN.34.3	Qam ỹaatqajam nqo'neuec da lqo'iichi, ca' 'ue da liyaxa quiyim ipaca'guit aso'maxare, ma' nqo'ta. 
GEN.34.4	Co'na'le, ca retaxaỹa'pegue' so leta'a Hamor. Ca 'naaco':
GEN.34.4	—Shiilaxañitegue añi nequetegaxai, sahotaque quiyim ỹoua añi'maxare.
GEN.34.5	Qam so Jacob mashic ỹa'den quiyim so Siquem chaqai iualaxain aso llaale Dina. Qam qaica ca ỹa'xat, ma' saua llaalqa ñaqai hueesa'oga so no'ueenaxa, reloqosa'a na laloipi. Ca' nauaanta'a quiyim novirero saua'maxare. 
GEN.34.6	Qam so Hamor, só'maq leta'a so Siquem, quepegue' so Jacob quiyim retaxaỹa'pegue' so'maxare.
GEN.34.7	Ca co'na' novirero saua llaalqa so Jacob, chicqorauec queda no'ueenaxa. Ca co'na' ỹa'deene' dajo, ca' chalego lauele', ma' chalego lecaic dá'maq ne'naxac so llaalqaipi so Israel, ma' so Siquem chaqai ỹoiquentac quiyim lapa'ñi' aso llaale. ¡Dajo qaica ma' 'ue quet ca ishit 'ne'tegue! 
GEN.34.8	Qam so Hamor retaxaỹa'pegueto' saua'maxare, ca 'naaco':
GEN.34.8	—Ñi ỹaalec Siquem ỹaatqajam nqo'ta añi rqaỹahi. Ca' qouaguiic, 'xañiỹac quiyim loua añi'maxare. 
GEN.34.9	Ca' qaiyi qomi' neuo' lase', qaiyi seshitaq so'naxaguit na qachaalli'ipi chaqai qamiri shichii o'ñiiguit na qochaallipi. 
GEN.34.10	Ca' chaqai ñiita'ñi najo, qamiri qouora'. Chaqai cá'maq sham 'ñiita'gue na qara'a' quiyim ñiitalec. Nimiiñitac, chaqai shiujnaxañiỹaque ca na'lauahi.
GEN.34.11	Ca' so Siquem 'naaco' queso leta'a chaqai quesaua lqaỹa' aso Dina:
GEN.34.11	—'Ue da ipagaxallic, ca ni'xoresentouguilo qamiri quiyim coñiguit aỹim. Ca cá'maq ỹaxañiỹaque, ca' ỹim sa'ue. 
GEN.34.12	'Eno'chaqai paguec lecaic aca ỹaxañiỹaque, chaqai 'xoic ca ỹame, qam qaiyiita saan ma'le. Qam 'xañiỹac quiyim so'ñiguit ada nequetegaxai.
GEN.34.13	Qam quiyim so Siquem chi iualaxain aso Dina, ca saua llaalqa so Jacob saachichiguito' saua'maxare, qam ỹayine'. 
GEN.34.14	Ca 'neraco':
GEN.34.14	—Se seshitaq saanqaem añi qarqaỹa cá'maq sqaica ca netanec na loshicmaxa. Ma' no'm shinqa'tegue dajo, ca pa'ỹo'oto qomi' ca qarayiloxo. 
GEN.34.15	Qaidaata sa'maxarenqata, no'm qamiri shichii quiyim 'ñiitari' qomi'. Ca' dajo 'neetasa': Quiyim qamiri 'viichii ca netanec na loshicmaxa ná'ogue na ỹalliripi caqamiri. 
GEN.34.16	Ca' ma'le maqsa', ca' qamiri shichii o'ñiiguita naua qochaale chaqai qomi' seshitaq so'naxaguita naua qachaallii. Ca' senqauguilo qamiri. Ca ma'le, ca' ỹaatqajam qom neuo' lase'. 
GEN.34.17	Qam no'm sqa 'maxariñii dá'maq shinqac quiyim 'viichii ca netanec na roshicmaxahi, ca' qomi' qolqa'e najo, ca' se'xataq añi qarqaỹa.
GEN.34.18	So Hamor chaqai so llaalec Siquem ỹa'maxarente' dá'maq qohinac. 
GEN.34.19	Ca' so Siquem qaica ca nauaanaque, chaqa'ma' naỹacot qaỹo'uet so netanec na loshicmaxa, ma' paguec da lqo'iichi caso llaale so Jacob. Ca ma' so Siquem qaỹapacqajnauec quiyí'maq la'a' so leta'a, 
GEN.34.20	ca' so'maxare chaqai so leta'a Hamor que', querepegue' ñi lasom ñigo quiyi na'a' yí'maq hua'ño' quena' 'ue da qaretaxaỹapigui. Ca' yí hua'ño' na' retaxaira'pegue' so qomyipi la'aayaxauaripi, 'neraco':
GEN.34.21	—Yijo ỹalliripi chi qanauochaxauaripi. Ca yi'maxare nagui qouoraripi nauguilo qomi' chaqai qanemeenaxauaripi, ma' ỹaatqajam 'xoic lecaguiñi na 'laua quena senqata'ñi. Ca' qomi' seshitaq so'naxaguit na llaallipi yi'maxare, chaqai yi'maxare ishit o'ñiguit na qochaallipi. 
GEN.34.22	Qam quiyim ỹaatqajam qom neuo' laseripi, ca' yi'maxare ỹahotaque so'ueetaq dá'maq ỹahotaque 'neetasa': quiyim ná'ogue na ỹalliripi qaỹo'uet na netanec na loshicmaxa, 'nejem dá'maq no'ueenataxac yi'maxare. 
GEN.34.23	Qaiyi ná'ogue na louenqaipi chaqai na na'aateteripi qaralamaxaret. Ca' qaidaata ỹouentaque quiyim sasaataq, ca' yaua'maxare chaqa'ma' nauguilo qomi' qouora'.
GEN.34.24	Ca ná'ogue na ne'naqaipi quená'maq mashic sham taho nouaataxanaq ỹa'maxarenta dá'maq 'nerac saua Hamor chaqai so Siquem. Ca' sá'ogue so'maxare qaỹa'ue na netanec na loshicmaxa. 
GEN.34.25	Qam so Simeón chaqai so Leví sauá'maq llaalqa so Jacob, lqaỹa' aso Dina, na' ime' saua dos na'xata', ca' queso liỹa na'xa'a, ca' tarougui yi na'a' na' ñaqa 'ue na nqui'ic quena netanec na loshicmaxa na ỹalliripi. Ca' saua'maxare ỹahota'ahi lecachi, ca' nalauachiñi sá'ogue, ma' qaica ca ishit ỹashila'guit ca lo'o. 
GEN.34.26	Ỹahose'e lecachi na' ỹalauate' so Hamor chaqai so llaalec Siquem. Ime, ca' naqaterec aso Dina quiñi lauo' so Siquem, ca' que'. 
GEN.34.27	Ca co'na' novite' saua liỹa' llaalqa so Jacob, que', queeterelec na hua'ñi na nalauatqaipi, ca qanouo' so na'a'. Ca' qaỹa'ue lovi' dá'maq ne'naxac aso lqaỹa' Dina. 
GEN.34.28	Ca' i'xate' ana qagreta, huaca, 'ashinyipi chaqai ná'ogue ná'maq 'ue quiyi na'a' chaqai quena no'ueenaxa. 
GEN.34.29	Chaqai rocachita sá'ogue só'maq hueetaugui so 'imqaipi, chaqai ỹauec so loxonallipi 'aallipi chaqai so ñaaqaipioqui'. 
GEN.34.30	Co'na'le, ca 'naaco' so Jacob queso Simeón chaqai queso Leví:
GEN.34.30	—Nagui qamiri 'viichii quiyim qaypataxata'. Ma' na la'a' najo 'laua cananeo laseripi chaqai na ferezeoipi noquii'a ỹim. Nagui, ca' lapoỹata' ma'le na'maxare, ca' nalauate'e' aỹim ma'le na'maxare. Qam ma' sqo vito'olqai' naua ñale', ca' qanalauachiñi aỹim chaqai na ỹaalqaipi.
GEN.34.31	Qam saua'maxare 'neraco':
GEN.34.31	—Ca' ¿ỹa'maqachiguiño' quiyim so'maxare 'neeta'gue quiyim 'ec aca nanatqa lo'o' añi qarqaỹa?
GEN.35.1	Ñi qota'olec 'naaco' na'le queso Jacob:
GEN.35.1	—Ne'laxachirishiguim, ca' qui', ca ñira'ño' ma'le yi Betel. Ca' quiyi ma'le, ca' no'xoñirishiguim aca ncopatoxonaxalate quiyim ỹovita nqouagaxaiñitot ñi qota'olec ñí'maq nauanchiguit na' 'iichisa'piguit ca rqaỹa'e' Esaú. 
GEN.35.2	Co'na'le, ca 'naaco' so Jacob queso llaalqaipi chaqai quesá'ogue so liỹaripi:
GEN.35.2	—Naqachiuec ná'ogue na nqolaqaipi hueeto'oto qamiri. Nachillii, chaqai dalaxachii' naua qatoohi. 
GEN.35.3	Se ñaỹaloxonaq quiyim saxague da Betel, ma' queda ma'le, ca' so'uet aca icopatoxonaxalate quiyim ñqouagaxainot ñi qota'olec ñí'maq yotauan na' yiuocqotac chaqai ycoỹaretegueñi quecá'maq seueta'gue.
GEN.35.4	Ca' so qomyipi ỹaanem so Jacob sá'ogue so lqolaqaipi chaqai so nishitellipi. Ca' so Jacob ishiñi'ñot aso qo'paq leenaxat encina na'ñi yi sqoỹoqaque quiyi Siquem. 
GEN.35.5	Ca co'na' eec sá'ogue so lauo' so Jacob, ca' ñi qota'olec ỹo'uet quiyim 'xoic da lqolonaxa sá'ogue so lauoraripi sqoỹoqaque quiyi'maxare. Vichiguiño' se qaỹocan so llaalqaipi so Jacob.
GEN.35.6	Ca' so Jacob chaqai sá'ogue so nalliripi liỹaatac ỹovijta yi Luz, yí'maq na'a' qai'neeta leenaxat Betel, huaugui yi 'laua Canaán. 
GEN.35.7	Ca na'le, ca' ỹo'uet aca lcopatoxonaxalate quiyim nqouagaxain. Ime, ca' ỹanegue sojo 'laua leenaxat El-Betel, loqo'm la'a' yí ñi qota'olec. Ma' na' 'eetapeguem so lqaỹa, ca' qanachaxano' na'le quiñi qota'olec quiyi'maxare. 
GEN.35.8	Chaqai qai'neeta hua'ño' yi na'le na' ileu aso Débora; sojo 'aalo reloqoto'o' quen na'le aso Rebeca. Ca' qaishiñi'ñoto' na'le aca qo'paq leenaxat encina quiyi sqoỹoqaque yi Betel. Ca' so Jacob ỹanco' leenaxat yijo 'laua Ada encina hua'ñi yi oỹenqa'.
GEN.35.9	Ca co'na' so Jacob chicqota'gue da Padan-aram, ca' lotqai qanachaxana quiñi qota'olec. Ca' ỹaanem da no'uen llicyaxac, 
GEN.35.10	'naaco':
GEN.35.10	Qami' qadeenaxachi' Jacob,
GEN.35.10	qam nagui, ca' tot qadeenaxachi' da'maxare;
GEN.35.10	ca' nagui, ca' qadeenaxachi'o' Israel.
GEN.35.10	Ca' co'na' ime qaỹadalaxat da leenaxat so'maxare quiñi qota'olec, 
GEN.35.11	ca 'naaco' queso'maxare:
GEN.35.11	Ỹim ná'maq ỹim qota'olec sqaica lqalanec;
GEN.35.11	'xoic ma'le ca qachaalaxai'pi chaqai ca qauachi'ipi.
GEN.35.11	Qami' chicqochigui ma'le ca 'xoic ỹoreta'oguit qomyipi,
GEN.35.11	ca' queca qachaalaxai'pi 'ue ma'le ca chicqaugui nashillipi.
GEN.35.12	Chaqai na 'laua saanem na'le so Abraham chaqai so Isaac,
GEN.35.12	qai'neeta saanem qami' ma'le,
GEN.35.12	ca ma' imeuo qami', ca lotqai saanem na qachaalaxai'pi.
GEN.35.13	Ca co'na' ñi qota'olec ca'e yí'maq hua'ño' na' retaqata'pegue' so Jacob. 
GEN.35.14	Ca so'maxare icono' so qa', ca ỹalamaxajñi, letanec quiyí'maq hua'ño' na' retaqata'pegue' ñi qota'olec. Ca co'na' ime, ca' so'maxare ỹocorelec queso aceite chaqai so lataxa. 
GEN.35.15	Ca' sojo 'laua ỹanegue leenaxat Betel, loqo'm qota'olec la'a'.
GEN.35.16	Ca co'na' ime, ca' quere'e yi Betel, qam ñaqai ỹoxauc yi Efrata co'na' aso Raquel co'o, qam 'xoico' lqalaic so lco'oxoc. 
GEN.35.17	Qam co'na' tot qaica ca la'maqa', ca' aso ncochaaqoro 'naaco':
GEN.35.17	—Qaica huapigui qavilli', totaxan ro'chi'i', ma' ỹale yí'maq dalaxaic qachaalqui'.
GEN.35.18	Qam aso'maxare mashic ileuetac, ca' quesó'maq co'uaataxanta lacatoqui', ca ỹanco' Benoni, llaalec da i'xoric, só'maq llaalec, 'eno'm só'maq leta'a ỹanco' leenaxat Benjamín, loqo'm ỹoic llaalec.
GEN.35.19	Ca' chaqaido' da 'neeta co'na' ileu aso Raquel. Ca qaishinñi quena lahi so nayic quiyi Efrata. Ca' nagui yi'maxare leenaxat Belén. 
GEN.35.20	Ca' so Jacob nachaalataxanñi so qa', ỹanalec aso napal lahi'. Ca' chaqaiso só'maq qa' qaỹalamaxajñi, so'maxare ñaqai netanaxaset aso lahi' aso Raquel.
GEN.35.21	Ca' so Israel ñaqai queeta quecá'maq taigue. Ca na' napaguelec aso naue leenaxat Edar, ca' lotqai na'ñi. 
GEN.35.22	Ca co'na' ñaqai neetalec yijo 'laua so Israel. Ca 'uo' so na'xa'a co'na' so Rubén lapa'ñi' aso Bilha só'maq leloxoỹaxanata so leta'a. Ca co'na' ỹa'den so'maxare, ca' ỹaatqajam ro'o.
GEN.35.22	Ca' saua llaalqa so Jacob ỹovite' doce. 
GEN.35.23	Ca sauá'maq llaalqo' caso Lea, saua Rubén só'maq ỹi llaalec, ime, ca' so Simeón, Leví, Judá, Isacar chaqai so Zabulón. 
GEN.35.24	Ca' saua llaalqa caso Raquel, saua José chaqai so Benjamín. 
GEN.35.25	Chaqai saua llaalqa caso Bilha só'maq la'a aso Raquel, chaqaisaua saua Dan chaqai so Neftalí. 
GEN.35.26	Chaqai saua llaalqa caso Zilpa só'maq la'a aso Lea, saua Gad chaqai so Aser. Ca' 'esaua saua llaalqa so Jacob ne'xaira'ñi yi Padan-aram.
GEN.35.27	Ca' so Jacob quepegue' so leta'a Isaac ra'ajnaxana quiyi Mamre yí'maq na'a' leenaxato' quen qai'neeta da Arba, loqo'm Hebrón. Yi nera'ño' quen saua Abraham chaqai so Isaac. 
GEN.35.28	Ca' so Isaac ỹovito'o' saua ciento ochenta ñaxari co'na' ileu. 
GEN.35.29	Ca' lapooguita saua 'auaxaic leta'allipi co'na' mashic qo'xoỹom. Ca' saua llaalqa Esaú chaqai so Jacob ishiñiño' na'le so'maxare.
GEN.36.1	Ca' 'ena na llaalqaipi so Esaú, na'aamataxat da Edom. 
GEN.36.2	So Esaú o'neuguilo saua 'aalo quiyi Canaán: loua aso Ada, llaale so Elón hitita le'ec, chaqai aso Aholibama, llaale so Aná chaqai laual so Zibeón heveo le'ec, 
GEN.36.3	chaqai aso Basemat, llaale so Ismael, lqaỹa so Nebaiot. 
GEN.36.4	Ca co'na' ne'qaañi so llaalec so Esaú caso Ada, ca' leenaxato' Elifaz. Ca' aso Basemat ne'qaaño' so llaalec Reuel. 
GEN.36.5	Chaqai aso Aholibama qai'neeta ne'qaaño' so llaalec Jeús, Jaalam chaqai so Coré. Ca' 'ena na llaalqaipi so Esaú ne'qaaño' na' ñaqai neeta'ñi yi Canaán.
GEN.36.6	Ca' so Esaú liỹaaterec saua loua' chaqai so llaalqaipi chaqai so llaallipi chaqai sá'ogue so lauoraripi. Ca' eec ỹoqa'a ca quepegue' 'laua, qaiyi qoỹoqo'ta nqai'en so lqaỹa Jacob. I'xat sá'ogue so iseripi chaqai sá'ogue só'maq louenqaipi ỹachigoxota'ñi yi Canaán. 
GEN.36.7	Ma' mashic ỹapaguelec só'maq na'aateteripi saua'maxare, ca' tot ỹa'maxañi quiyim neralec cá'ogue ca 'laua. Chaqai quecá'maq 'laua tot nalolec cá'maq iseripi quiyim que'eelec. 
GEN.36.8	Ca' vichiguiño' so Esaú na'aamataxat da Edom quepegue' yi 'laua leenaxat Seir, ca' naalec. Quesojo 'laua 'xoic ana qa' ladocai.
GEN.36.9	Ca' najo ná'maq llaalqaipi so Esaú só'maq chigoxougui na edomita laseripi ná'maq neetalec yi 'laua Seir, yí'maq huaalec ana quemaralec qa' ladocaipi. 
GEN.36.10	Ca' najo ná'maq leenqateripi na llaalqaipi so Esaú: caso Ada ca llaalec so Elifaz, chaqai caso liỹa loua Basemat ca llaalec so leenaxat Reuel. 
GEN.36.11	Ca' so 'auaxaic llaalec so Elifaz leenaxat Temán, chaqai so liỹa, ca' leenaxat Omar, chaqai saua Zefo, Gatam chaqai so Cenaz. 
GEN.36.12	Ca' so Elifaz 'uo' aso leloxoỹaxanata leenaxat Timna. Ca so'maxare qai'neeta 'uo' so llaalec, ca ỹanco' leenaxat Amalec. Ca' 'ena na chigoxougui aso Ada, só'maq liỹa loua so Esaú. 
GEN.36.13	Ca' saua llaalqa so Reuel leenqate' Nahat, Zera, Sama chaqai so Miza. Ca' 'ena na llaalqaipi aso Basemat só'maq liỹa loua so Esaú. 
GEN.36.14	Ca' aso liỹa loua so Esaú, Aholibama. Saua llaalqa leenqate'o' Jeús, Jaalam chaqai so Coré. Aso'maxare llaale so Aná chaqai laual so Zibeón.
GEN.36.15	Ca' so nashillipi quesó'maq chigoxougui so Esaú, ca' chaqainaua nauajo so nashillipi quesaua llaalqa so Elifaz só'maq ỹi llaalec so Esaú, ca chaqaisaua saua Temán, Omar, Zefo, Cenaz, 
GEN.36.16	Coré, Gatam chaqai so Amalec. Ca' 'ena ná'maq nashillipi quena llaalqaipi so Elifaz ná'maq neetalec yi 'laua Edom. Ca ná'ogue na'maxare chigoxougui aso Ada. 
GEN.36.17	Ca ná'maq llaalqaipi so Reuel só'maq liỹa llaalec so Esaú, ca nashil saua Nahat, Zera, Sama chaqai so Miza. Ca' 'ena ná'maq nashillipi llaalqaipi so Reuel neetalec yi 'laua Edom. Ca ná'ogue na'maxare chigoxougui aso Basemat só'maq liỹa loua so Esaú. 
GEN.36.18	Ca' quena llaalqaipi aso Aholibama, só'maq llaale so Aná, só'maq liỹa loua so Esaú, ca' saua nashil quesaua llaalqa leenqate' Jeús, Jaalam chaqai so Coré. 
GEN.36.19	Ca sá'ogue so'maxare chigoxougui so Esaú da liỹa leenaxat Edom. Ca' chaqaiso só'maq la'gaxala' ná'maq chi lauo'.
GEN.36.20	Ca' naua leenqate' saua llaalqa so Seir só'maq horeo le'ec só'maq neetalec yijo 'laua: Lotán, Sobal, Zibeón, Aná, 
GEN.36.21	Disón, Ezer chaqai so Disán. Ca' chaqaina ná'maq nashillipi queso horeo laseripi llaalqaipi so Seir, neetalec so 'laua Edom. 
GEN.36.22	Ca' saua llaalqa so Lotán leenqate' Hori chaqai Hemam. Ca' aso Timna, qam chi lqaỹo' so Lotán. 
GEN.36.23	Ca' so Sobal llaalqa saua Alván, Manahat, Ebal, Sefo chaqai so Onam. 
GEN.36.24	Ca' daua leenqate' saua llaalqa so Zibeón: Aja chaqai so Aná. Ca' so Aná chaqaiso' só'maq iuanejlec ca huaxaỹaq ne'paxantashiguim quiyi 'laua qaica qom co'na' reloqota'alo saua laloo 'ashiñi' so leta'a Zibeón. 
GEN.36.25	Ca' so Aná 'uo' so llaalec leenaxat Disón chaqai aso llaale leenaxato' Aholibama. 
GEN.36.26	Ca' so Disón llaalqa saua Hemdán, Esbán, Itrán chaqai so Querán. 
GEN.36.27	Ca' so Eser llaalqa saua Bilhán, Zaaván chaqai so Acán. 
GEN.36.28	Ca' so Disán llaalqa saua Uz chaqai so Arán.
GEN.36.29	Ca' 'ena na leenqateripi na lashillipi so horeo laseripi: Lotán, Sobal, Zibeón, Aná, 
GEN.36.30	Disón, Ezer chaqai Disán. Ca' nauajo nauá'maq lashil na horeo laseripi quiñi 'óna reloqota'a cá'maq chi lauo' laseripi quiyi qoyintalec 'laua Seir.
GEN.36.31	Ca' 'ena ná'maq nashillipi ỹoiquentac yi Edom na' saqa'leca ca nashi quena llaalqaipi so Israel: 
GEN.36.32	Bela só'maq llaalco' so Beor, ca chaqaiso' só'maq ỹaatqajam nasho' na'le quiyi Edom. Ca' yí'maq na'ñi na'a' leenaxat Dinaba. 
GEN.36.33	Ca co'na' mashic ileu so Bela, ca lotqai nashi so Jobab só'maq llaalec so Zera. So'maxare na'ño' yi na'a' leenaxat Bosra. 
GEN.36.34	Ca co'na' ileu so Jobab, ca lotqai nashi so Husam. So'maxare naalec yi 'laua leenaxat Temán. 
GEN.36.35	Ca co'na' ileu so Husam, ca' lotqai nashi so Hadad só'maq llaalec so Bedad. So'maxare loxonco' na'le so Madián laseripi huaalco' yi no'ueenaxa so Moab. Ca Avit leenaxato' cá'maq la'a' so'maxare. 
GEN.36.36	Ca co'na' ileu so Hadad, ca lotqai nashi so Samla. So'maxare na'ño' yi na'a' Masreca. 
GEN.36.37	Ca co'na' ileu so Samla, ca lotqai nashi so Saúl. Ca so'maxare na'ño' yi Rehobot, yijo na'a' neeto'oto' na lahi aso lachiugue. 
GEN.36.38	Ca co'na' ileu so Saúl, ca lotqai nashi so Baal-hanán. So'maxare llaalco' so Acbor. 
GEN.36.39	Chaqai co'na' ileu so Baal-hanán, ca lot nashi so Hadad. So'maxare na'ño' yi na'a' leenaxat Pau. Ca' aso loua so Hadad leenaxato' Mehetabel, llaalo' so leenaxat Matred chaqai laual so Mezaab.
GEN.36.40	Ca' 'ena ná'maq leenaxat ná'ogue na nashillipi chicqaugui ná'maq llaalqaipi so Esaú quená'maq chi lauo' quiñi 'óna chaqai naua leenqate' naua la'aate' Timna, Alva, Jetet, 
GEN.36.41	Aholibama, Ela, Pinón, 
GEN.36.42	Cenaz, Temán, Mibzar, 
GEN.36.43	Magdiel chaqai Iram. Ca' so Esaú qai'neeta leenaxato' quen da Edom. Ca' najo ná'maq nashillipio' na'le quiyi Edom nachiñi'chiguita nauá'maq lalamaxarete' na'aate' neetalgoto.
GEN.37.1	Ca' so Jacob naalco' yi 'laua Canaán yí'maq 'auo' neeta'ñi so leta'a. 
GEN.37.2	Ca' dajo dá'maq na'qaataxac só'maq llaalqaipi so Jacob.
GEN.37.2	Ca co'na' mashic ne'nec so José na' mashic ỹovite' saua diecisiete ñaxari, ca' reloqota'a ana qagreta, liỹareta'pe saua lqaỹa' saua llaalqa aso Bilha chaqai aso Zilpa sauá'maq chi leloxoỹaxanata so leta'a. Ca' so José ra'qaataxanem so leta'a quiyim ỹaatqajam se no'uen da no'ueenataxague' saua lqaỹa'.
GEN.37.3	Ca' so Israel paguec lqo'iichi queso José quesaua liỹa' lqaỹa', ma' ne'qaaño' co'na' mashic qo'xoic so'maxare. Vichiguiño' ỹo'ueeto' so lachiimec ỹaatqajam lo'yaxanec nqai'en. 
GEN.37.4	Qam saua lqaỹa' co'na' retane' quiyim só'maq leta'a' paguec nqo'ta quesaua'que saua'maxare, ca' qanoquii'a chaqai vire'ta tot qaiquin.
GEN.37.5	Ca 'uo' so na'xa'a, ca' so José 'uo' so le'guemataxac, ca ra'qaataxanalo' saua lqaỹa'. Qam saua'maxare nqo'neuco' da loquiiqa' queso'maxare. 
GEN.37.6	Ma' 'naaco' quesaua'maxare:
GEN.37.6	—Ñaq na'xaỹaxañii'ta, ñaq sa'xat da ỹi'guemataxac. 
GEN.37.7	Se'guematetapega quiyim qomá'ogue seuqatalec yi no'ueenaxa, sahoqotaque ana qarcoñiita quena trigo. Ca' chi qaiuane'ta aso ỹaqata nachajñi ỹalamqachiguiñi. Qam saua rcoñitahi lapoorau'a aso icoñiita. Ime, ca' qanqouagaxainot.
GEN.37.8	Ca' saua lqaỹa' 'neraco':
GEN.37.8	—¡Ca' quedajo, ca 'ñirac quiyim qami' qarashi ma'le, ca' 'viiquiñisa'pe qomi' ma'le!
GEN.37.8	Ca co'na'le, ca' paguec qanoquii'a queso le'guemataxac chaqai quedá'maq 'neeto' na' ỹa'xat.
GEN.37.9	Ca co'na' ime, ca' so José lotqai 'uo' so liỹa le'guemataxac. Ca lotqai ra'qaataxanalo' saua lqaỹa', 'naaco':
GEN.37.9	—'Yiiñii lotqai 'ue so liỹa ỹi'guemataxac, ca queso'maxare, ca ya'iita'a añi ra'aasa chaqai ñi shiraigo chaqai saua once huaqajñi huaqaishiguim caỹim, ca' nqouagaxaintot aỹim.
GEN.37.10	Ca co'na' so José ỹa'xat dajo le'guemataxac queso leta'a chaqai quesaua lqaỹa', ca' so leta'a 'naaco' queso'maxare:
GEN.37.10	—¿Negue' cá'maq 'neeto' dá'maq dajo re'guemataxaqui'? Ca' ¿peeta'a ishito' quiyim añi qachii'i', naua rqaỹachi' chaqai aỹim sa'daqoto qami' naua qare'cootal, ca' ñqouagaxainqot qami'?
GEN.37.11	Ca' saua lqaỹa' ỹaatqajam 'ue da lpa'guenaxanqa'. Qam so leta'a ỹaatqajam 'xoic da 'neeta ỹa'deentapega cá'maq 'neeto' dajo.
GEN.37.12	'Uo' so na'xa'a, ca saua lqaỹa' so José taategue da Siquem, idaansaque lqui'ỹaaqa' quena 'uaqapi saua laloo qagreta ca leta'a'. 
GEN.37.13	Co'na'le, ca' so Israel 'naaco' queso José:
GEN.37.13	—Caua rqaỹachi' hueesa'gue da Siquem reloqosa'a ca qagretaipi. Ca' ỹim sahotaque quirepegueto 'ajnaxañitalo.
GEN.37.13	—Ajá'a, hua', ỹim shico' —'naaco' so José.
GEN.37.14	—Hua' —'naaco' so Israel—, mo'e', 'ajñi' negue' cá'maq 'neesari' caua rqaỹachi' chaqai ca 'neetari' ca qagretaipi. Ime, ca' rapilli', vite ca ỹa'xaỹaxac.
GEN.37.14	Ca' so Israel ila' so José chicqochi'ñi so ca'megue quiyi 'laua Hebrón. Ca' so José co'na' ỹovita yi Siquem, 
GEN.37.15	ca ỹo'maaco' queso no'ueenaxa. Co'na'le, ca qaiuanejlco' queso ỹale. Ca qainato':
GEN.37.15	—¿Negue' cá'maq daañisaque?
GEN.37.16	—Sedaantapiguii caua ỹaqaỹa' —'naaco' so José—. ¿Tegue' chaqai 'yiiñi' ca hua'gue ca leloxoiqate' caua'maxare queca qagretaipi?
GEN.37.17	—Shi'gue que' quere'e najo —'naaco' so ỹale—. Qam sa'xaỹapegalo quiyim 'nerac taasa'gue da Dotán.
GEN.37.17	Ca' so José eec idaanapiguii saua lqaỹa', ca' ỹanatalo na' ỹovita yi Dotán. 
GEN.37.18	Ca saua'maxare ñaq qoỹoqo'chiguit, qa' idaanda'guit. Ca co'na' saqa' ỹoviro, ca chaqa'ma' na'deenta' quiyim ỹalauate' ma'le. 
GEN.37.19	Ca 'neraco' saua'maxare:
GEN.37.19	—Ñaq ra'iiguit naỹa'quena na 'guemataxaic. 
GEN.37.20	Ỹalahi salauataq. Ca ma'le, ca' senaxasoxo'ñigui maca ni'ỹa. Ime, ca' shinqaco' 'uo' ca isecỹac toxonaxai ito, ca' ỹa'ic. Ca ma'le, ca' sa'deenaq negue' cá'maq 'neeta so le'guemataxac.
GEN.37.21	Ca co'na' 'xaỹa dajo so Rubén, ca ỹahotaco' ro'ootaxanlec quesaua lqaỹa'. Ca 'naaco':
GEN.37.21	—'E', se salauatqo'. 
GEN.37.22	Sqai coraxachiỹa'pe caua neuo'. Ta'ta'a quiyim naxai'ñigui añi ni'ỹa quena 'laua qaica qom, qam qaica cá'maq 'ñii'tegue da'maxare.
GEN.37.22	So Rubén 'naaco' dajo, ma' ỹahotaque nca'laxatec so lqaỹa. Ime, ca' ỹopilaxateu'a so leta'a. 
GEN.37.23	Qam co'na' so José ỹovira'alo saua lqaỹa', ca' saua'maxare naqate'o' so lachiimec ỹantañi. 
GEN.37.24	Ca qaiconlec, ca' qainaxa'ñigui aca ni'ỹa co'chiichigui chaqai rashivichigui.
GEN.37.25	Ca co'na' ime, ca nqa'xañiñi qui'ỹe'. Ca' queco'na'le, ca' iuanchichiguit so Ismael llaalqaipi no'viiquetañi chicqota'gue da Galaad, ỹahote'e ana li'ỹaaquioxolate lalo nauaanaxanaxa late'ellipi, li'ỹaac na coraxat lo'daxaraic lahita, chaqai na qo'paq louaq ỹoreta'oguit leenaxat bálsamo chaqai ana mirra, ỹodo'ogue da Egipto. 
GEN.37.26	Co'na'le, ca' so Judá 'naaco' quesaua lqaỹa':
GEN.37.26	—¿Negue' queto' ca qaraueguec quiyim salauataq ñi qarqaỹa, ime, ca' soxotqategueñi ca lelauaxa? 
GEN.37.27	Paguec la'maxa quiyim semeenaq quena Ismael llaalqaipi. Ca' se salauataq, ma' ñi'maxare qarqaỹa.
GEN.37.27	Ca' saua lqaỹa' ỹa'maxarente' dá'maq 'naac so'maxare. 
GEN.37.28	Ca co'na' que'tegueyi so nemeenaxaiquipi, liỹa leenaxat Madián laseripi, ca' qanaqajshiguim so José cañi ni'ỹa quesaua lqaỹa', ca qaimen queso Ismael llaalqaipi, veinte ana chiróla chicqaugui ana plata lesega'a nqohin so José. Ca' qai'xategue da Egipto.
GEN.37.29	Ca co'na' so Rubén liỹa ỹovita añi ni'ỹa, qa' totqai hueeta'ñigui so José. Ca nasectaqta'ahi saua loho queda lqui'ic nqai'en. 
GEN.37.30	Ime, ca' quepegue' yi neesa'ñi saua lqaỹa', ca 'naaco' quesaua'maxare:
GEN.37.30	—¡Ca ne'nec totqai hua'ñigui añi ni'ỹa! Ca' nagui, ca ¿nega'ỹo' ca shinta'gue?
GEN.37.31	Co'na'le, ca saua'maxare iconta so lachiimec so José. Ca' iñitaxaterelec ca leuoripi so lalauategue' quetaq llaalec. 
GEN.37.32	Co'na'le, ca' ilajta so leta'a', ca 'neraco':
GEN.37.32	—Seuanqajlec anajo. Ỹaatqajam 'ajñite' tegue' chaqana na lachiimec ca qachaalqui'.
GEN.37.33	Ca co'na' no'uenegue so Jacob, ca 'naaco':
GEN.37.33	—¡Ajá'a, chaqana na lachiimec ca ỹaalec! 'Uo' ca isecỹac toxonaxai ito' ca ỹaalec, ca ỹa'ic.
GEN.37.34	Co'na'le, ca' so Jacob nasectaqta'ahi saua loho, ca' ỹañiñi saua noho nasouaxaqui'. Ca' dajo lasouaxac so llaalec mesqai chita'gue ca ỹapalaxat. 
GEN.37.35	Ca sá'ogue so llaalqaipi chaqai so llaallipi ỹahotaque quiyim lo'yigui lauel so'maxare. Qam so'maxare se ỹa'maxaren qaicochaq. Lama'xa noỹenteguelec da na'laxac so llaalec. Ca 'naaco' da la'qaatec:
GEN.37.35	—Ỹim se seshit ñaqate' naua ỹoho ỹasouaxaqui', chi ỹovireto'o' quiyim llapoo'guit queca loma' na lqui'i na leuaxaiquipi.
GEN.37.36	Ca' so Madián laseripi co'na' ỹovi' queda Egipto, ca' qaimen so José, qaimeenot so ỹale leenaxat Potifar. So'maxare neloxoỹaq queso qomyipi nalliripi so Faraón, nashi quiyi Egipto.
GEN.38.1	Ca' quesojo ñaaxa, ca' so Judá ca'e so lqaỹaripi, ca' quepegue' yi la'a' so ỹale leenaxat Hira, naugui yi na'a' leenaxat Adulam. 
GEN.38.2	Hua'ño'yi, na' iuana aso llaale so ỹale Canaán le'ec leenaxat Súa, ca louo' na'le. Ca co'na' mashic loua, 
GEN.38.3	ca aso'maxare 'mano'. Ca 'uo' so llaalec, ca ỹanco' leenaxat Er. 
GEN.38.4	Ime, ca lotqai liỹo' 'man, ca 'uo' so liỹa llaalec, ca ỹanco' leenaxat Onán. 
GEN.38.5	Ca lotqai liỹo' 'ue so llaalec, ca ỹanco' leenaxat Sela. So'maxare ne'qaaño' co'na' so Judá neeta'ño' yi Quezib.
GEN.38.6	So Judá ỹo'naxano' só'maq ỹi llaalec leenaxat Er caso 'aalo leenaxat Tamar. 
GEN.38.7	Qam ñi qara'gaxala' se nqo'to' dá'maq no'ueenataxac so Er, ca' icona da nachaalataxac. 
GEN.38.8	Ca' so Judá 'naapego' so llaalec Onán:
GEN.38.8	—O'ñichiguit añi pa'ỹe añí'maq loua na'le yi ropiichi'i'. Repaquichichiguit quiyim roua'e', qaiyi yi rqaỹa'e' 'ue aca llaqtaxai chicqochigui qami'.
GEN.38.9	Qam so Onán ỹa'den quiyim ne'qaañi ca llaalec, ca 'ec se lalamaxaret llaalec. Ca' vichiguiño' quena' viguit aso pa'ỹe ỹahotaque ca la'maqa' quiyim sqai 'man aso'maxare, qaiyi cá'maq lqaỹa qaca aca llaqtaxai chicqaugui so'maxare. 
GEN.38.10	Ca' ñi qara'gaxala' se nqo'ta qai'neeta dá'maq 'neetari' so Onán, ca' qai'neeta icona da nachaalataxac. 
GEN.38.11	Co'na'le, ca' so Judá 'naaco' caso late Tamar:
GEN.38.11	—Quirepegue' yi la'a' ca qataa'i', ca ñira'ñi. Qam chaqai 'ñi'sari' qami' pa'ỹe, sqo 'ñi', toco' ma' ỹi ñi ỹaalec Sela, ca roua'e' ma'le.
GEN.38.11	Qam so Judá 'neetapigui lauel quiyim qai'neeta ileu ma'le so llaalec Sela, 'nejme' da 'neete' saua lqaỹa'. Ca' aso Tamar quepegue' yi la'a' so leta'a.
GEN.38.12	Ca co'na' mashic 'vii saua ñaxari, ca ileuo' aso loua so Judá, asó'maq llaale so Súa. Ca co'na' ime'uegue so lasouaxac so Judá, ca quepegue' yi na'a' leenaxat Timnat, yí'maq hueeta'ñi na nepetquetac ana lalo qagreta. Ca qaicoỹa' queso nauochaxaua leenaxat Hira, adulamita le'ec. 
GEN.38.13	Ca co'na' aso Tamar ỹa'den so ni'ỹoqo' taigue da Timnat quiyim nepetec aso lalo qagreta, 
GEN.38.14	ca' aso'maxare naqate' saua loho netanqa quiyim pa'ỹe. Ca' ỹa'ue so napoxoqui, qaiyi qaica ca no'uenegue. Ca' nqa'xanñi, ñiichi'ñi na lahi so ñigo quiyi na'a' leenaxat Enaim. Yi'maxare neeta'ñigui na lahi so nayic taỹa'gue da Timnat. 'Ne'teco' dajo aso'maxare, ma' retano' quiyim mashic ỹi so Sela, qam se qaỹo'naxañiguit aso'maxare.
GEN.38.15	Ca co'na' so Judá iuane'ta, ca 'neetapego' nanatqa lo'o', ma' ỹapootalco' na lqahic. 
GEN.38.16	Ca ỹoqta'a, ma' ỹahotaque nqo'neu'a aso'maxare, qam ma' se ỹa'den quiyim chaqaso' aso late. Ca 'naaco' caso'maxare:
GEN.38.16	—¿'Maxariñite' quiyim sahoqe ca qaranatec?
GEN.38.16	Ca aso'maxare renataxano':
GEN.38.16	—¿Negue' cá'maq nañaañi', no'm sahoqe ca qaranatec?
GEN.38.17	Ca' so Judá 'naaco':
GEN.38.17	—Sa'uo' ca 'óna quetaq ñilata qami' ma'le queso iloipi.
GEN.38.17	Ca aso'maxare 'naaco':
GEN.38.17	—Hua', ỹa'maqachiguiñi. Qam vite ca no'ueenaqchirañi quenaua rouenaxahi', toco' ma' ỹovita quiyim nelachi' ca'maxare.
GEN.38.18	Ca' so Judá 'naaco':
GEN.38.18	—¿Negue' cá'maq vi'saque quiyim ño'ueenaqtañi?
GEN.38.18	Ca aso'maxare 'naaco':
GEN.38.18	—Ỹim sahotaque quiyim no'ueenaqchirañi ana retanaxanqachi'i' quena' 'chiriñi ca qadeenaxachi', liỹa'uegue' na lequet, chaqai ana rashillichi'i' lo'qo'isa'a.
GEN.38.18	Ca' so Judá ỹaane' saua'maxare, ca nenañi'ñi' aso'maxare. Ca' i'manqachitañi. 
GEN.38.19	Ca co'na' ime, ca' aso Tamar naqate'e so napoxoqui lapooque' na lqahic. Ca' ỹañiñi saua loho netanqa quiyim pa'ỹe.
GEN.38.20	Ca co'na' mashic shi'gom, ca' so Judá ila'o' so quetaqoqui', ilategue so nauochaxaua adulamita le'ec, qaiyi aso 'aalo ỹopilaxate' saua louenqa. Qam so nauochaxaua tot ỹanata aso 'aalo. 
GEN.38.21	Co'na'le, ca inato' só'maq qomyipi na'ñi yi'maxare, 'naaco':
GEN.38.21	—¿Negue' ca neeta'gue aca 'aalo nanatqa lo'o' na'ñi na Enaim, cá'maq neetau'e na'le na nayic lahi?
GEN.38.21	Ca saua'maxare 'neraco':
GEN.38.21	—'Taque', quenajo qaca aca 'aalo nanatqa lo'o'.
GEN.38.22	Co'na'le, ca so'maxare pila yí'maq neeta'ñi so Judá, ca 'naaco':
GEN.38.22	—Se sanata acá'maq 'aalo. Chaqai yí'maq qomyipi na'ñi yi'maxare 'naac quiyim quiyi'maxare qaca aca 'aalo nanatqa lo'o'.
GEN.38.23	Ca 'naaco' so Judá:
GEN.38.23	—Hua', ca chaqai hueeto'oto' caua ỹouenqa aca'maxare, qaiyi qaica cá'maq i'neeta'pe qomi', qam qaiyi qaỹa'deenta quiyim aỹim mashic sela' so quetaq, qam qami' sqa nachita.
GEN.38.24	Ca co'na' mashic ỹovirerec saua tres shiriguiri, ca 'uo' so la'xaỹaxac so Judá. Qohinaco':
GEN.38.24	—Añi rachi'i' Tamar 'uo' ca lapaatapi'ñi' liỹa ỹale, ca' nagui 'manaxai.
GEN.38.24	Ca' so Judá ỹaualaq, ca 'naaco':
GEN.38.24	—Vigue'oguiyi, ca' copachiu'a.
GEN.38.25	Ca co'na' mashic qaỹaueguec aso'maxare, ca ilato' da la'qaatec so ni'ỹoqo', 'naaco':
GEN.38.25	—Cá'maq louenqa nauajo, ca' chaqaica cá'maq yi'manqachit. Ñaqai 'ajñii' negue' cá'maq louenqa nauajo ana netanaxanqate chaqai na lequet chaqai ana nashilete.
GEN.38.26	Ca' so Judá co'na' no'ueneguelo sauá'maq chi louenqa, ca 'naaco':
GEN.38.26	—Ỹaatqajam paguec ỹa'maqachiguiñi dá'maq 'ne'tegue caỹim, ma' ỹim ná'maq se ipac quiyim so'naxañiguit so ỹaalec Sela.
GEN.38.26	Ca' tot qaica ma' liỹa quet nanoiquiñiguit aso'maxare.
GEN.38.27	Ca co'na' ỹovire'oga so na'xa'a lco'oxoqui aso Tamar. Ca' huaaya' saua llaalqa ne'qa'iñi. 
GEN.38.28	Ca co'na' sham ne'qa'iñi, ca 'uo' so 'au nañaanec da lqai'laxat quesaua'maxare. Ca asó'maq ncochaaxa coñirigui da lqai'laxat queso hilo toc. Ca 'naaco':
GEN.38.28	—Najo ná'maq 'au ne'qaañi.
GEN.38.29	Qam co'na' ncopaata, ca' so noctoqui' liỹa ỹopilaxato' da lqai'laxat. Ca' so lqaỹa só'maq 'auo' ne'qaañi. Vichiguiño' aso ncochaaxa ỹanco' leenaxat Fares, loqo'm ñiguec, ma' 'naaco':
GEN.38.29	—¡Quecá'maq 'neeto' ma' na'aavirec!
GEN.38.30	Co'na' ime, ca lotqai ne'qaañi so liỹa noctoqui' só'maq coñirquio' na'le da lqai'laxat so hilo toc. Ca ỹanco' leenaxat Zara.
GEN.39.1	Ca co'na' so José qaỹaueguegue da Egipto, ca 'uo' so Egipto le'ec, leenaxat Potifar, rishiujnaxano' quesó'maq Ismael llaalqaipi ỹaueguegue da'maxare. So Potifar lasho' só'maq neloxoỹaripi queso Faraón só'maq lashi yá'ogue yi Egipto. 
GEN.39.2	Qam ñi qara'gaxala' liỹaatac so José, ca' sqaica canchaqaica na' ñaqai hueeta'ñi yi la'a' so na'co' Egipto le'ec. 
GEN.39.3	So na'co' retan quiyim so José na'deeta'guit ñi qara'gaxala', vichiguiño' quecá'maq ỹo'uet so José, qam ỹa'maqachiguiñi. 
GEN.39.4	Ca' quedajo, ca chicqochigui quiyim qanqo'ta so José queso na'co', ca icona quiyim lotaua chaqai pataxalec quiyim reloxoỹa'a ná'ogue ná'maq louenqaipi hueeta'ñi yi la'a'. 
GEN.39.5	Ca' quecá'maq na'xa'o' na' so Potifar pataxalec so José quiyim reloxoỹa'a yi la'a' chaqai ná'ogue na louenqaipi, ca' ñi qara'gaxala' nqo'naxatec da lqouagaxa quiyi la'a' chaqai quena looỹac no'ueenaxa. 
GEN.39.6	Ca co'na' so José reloqota'a so louenqaipi so Potifar, ca so'maxare tot qaica ca ỹo'uet, ta'ta'a da lqui'ỹaxac.
GEN.39.6	Ca' so José ỹaatqajam imaañi da loyac, ca' quena' qaỹa'ajan, ca' qanqo'ta. 
GEN.39.7	Ca co'na' mashic shi'gom neeta'anyi, ca asó'maq loua so na'co' ỹaatqajam nqo'to' so José. Ca 'uo' so na'xa'a, ca isecna'a, 'naaco':
GEN.39.7	—Sahoqe qaranatec.
GEN.39.8	Qam so José se na'xaỹaxan, ca 'naaco' caso'maxare:
GEN.39.8	—'Ajñi', so ña'co' pataxailec ná'ogue na louenqaipi. Ca' quiyim aỹim senta'ñi najo, ca ñi'maxare tot qaica ca hueetapigui lauel. 
GEN.39.9	Quenajo na'a' qaica ca liỹa ỹapacauec, qaỹimeta. Chaqai so ña'co' qaica ca ỹollaapiguim, chi qaqamite', ma' qami' loua. Ca' ¿chi'negue queta' so'uet ca se ỹa'maxañi, chaqai quiyim sa'ue ca ỹasauaxaset quiñi qota'a?
GEN.39.10	Qam aso'maxare ỹaatqajam 'ue da lepagaxallic queso José quenaua'que naua na'xata' quiyim viguit aso'maxare chaqai quiyim huaqate'e', qam so José se na'xaỹaxana. 
GEN.39.11	Ca 'uo' so na'xa'a, ca' so José inoxonougui so 'imec quiyim ỹo'uet so lo'ueenatec. Qam qaico' na'le ca hua'anyi. 
GEN.39.12	Ca aso'maxare ỹaconaho', nolliisañi saua loho. Ca 'naaco':
GEN.39.12	—Ñinanaxañi, sahoqe qaranatec.
GEN.39.12	Qam so'maxare 'eet, no'ueenaqtetañi so lapo' caso'maxare. 
GEN.39.13	Ca aso'maxare co'na' ỹa'den inoxonec, qam no'ueenaqtetauo so lapo', 
GEN.39.14	ca roỹaxane'oga so lelaatqaipi quiyi la'a', ca 'naaco':
GEN.39.14	—Ñaqai 'ajñii, so ỹoua nauego so hebreo le'ec quena qara'a'. Ca' nagui, ca' qare'naari'. Ma' so'maxare inoxonau'a aỹim, ca' sham yocaat, qam ỹaatqajam ñitenegue quiyim yaualaq. 
GEN.39.15	Ca na' 'xaỹa quiyim ỹaatqajam ñitenegue da ỹaualaxac, ca 'eet, ta'oguiyi, ca vire'ta na lapo' no'ueenaqtañi.
GEN.39.16	Ime, ca aso'maxare ỹa'maxat so lapo' so'maxare, chi ỹovireta'a na' noviro quiyi la'a' so loua. 
GEN.39.17	Ca co'na' noviro so loua, ca lotqai ra'qaataxana, 'naaco':
GEN.39.17	—So qara'ac hebreo le'ec inoxonau'a aỹim quiñi 'imec, ca sham yocaat. 
GEN.39.18	Qam na' ỹaatqajam ñitenegue ca ỹaualaxac, ca' 'eet, inoxonec. Ca no'viinchiguiñi na lapo'. 
GEN.39.19	Ca' dá, 'ne'tegue caỹim ñi ra'aqui'.
GEN.39.19	Ca ỹaatqajam ro'o' na'le so na'co' so José, co'na' 'xaỹa da la'qaataxanaxac aso loua. 
GEN.39.20	Ca' iconlec so José, ca relaataxanlec quiyim qaicoñi', qoỹanaugui añi ncoñiitaxanaxaqui ñí'maq neetaugui so lcoñiitecseripi so nashi. Qam cañi ncoñiitaxanaxaqui 
GEN.39.21	qaiyiita ñi qara'gaxala' na'deeta'guit so José, ichoxotetac da lqouagaxa. Ca ỹo'uet quiyim qanqo'ta queso lashi añi ncoñiitaxanaxaqui. 
GEN.39.22	Ca ilarelec quiyim reloqota'a sá'ogue so ncoñiitecseripi. Ca' so José chaqaiso' quen só'maq relaataxanlec ná'ogue ná'maq qaỹo'uet caso ncoñiitaxanaxaqui. 
GEN.39.23	Ca só'maq lashi añi ncoñiitaxanaxaqui tot ỹouen quiyim liỹa ỹa'ajan ná'maq mashic leloxoiqateguesec so José. Ma' ñi qara'gaxala' na'deeta'guit so'maxare, ca ỹa'ue quiyim ỹa'maqachiguiñi ná'ogue ná'maq ỹo'uet so'maxare.
GEN.40.1	Ca co'na' mashic shi'gom, ca só'maq 'taxaqui lo'o só'maq qaỹamaxalec quiyim ỹaanapeguem na ne'taxat lataxa so nashi, chaqai so pan lo'o, 'uo' na'le ca lasauaxasete' queso na'coote', nashi quiyi Egipto, leenaxat Faraón. 
GEN.40.2	Ca' so Faraón ro'ỹalo' saua dos lelaatqa, so lashi na 'taxaqui lo'ollipi chaqai so lashi na pan lo'ollipi. 
GEN.40.3	Ca relaataxanlgoto quiyim qaicoñite' quiñi ncoñiitaxanaxaqui quiyi la'a' so lashi so neloxoỹaripi, queso lashi yi Egipto. Ca chaqaiyi neeta'ño' so José ncoñiiteguesec. 
GEN.40.4	Ca' so lashi so neloxoỹaripi ila'o' so José quiyim cochiỹalo saua dos ỹale'. Ca' saua'maxare mashic 'vio' saua shiriguiri neesaugui añi ncoñiitaxanaxaqui.
GEN.40.5	Ca 'uo' so pe, ca saua dos ncoñiiteguese', so 'taxaqui lo'o chaqai so pan lo'o, quiñi 'óna 'uo' ca le'guemataxac. Ca' queca 'óna ne'guemataxac 'ue cá'maq chi leloxoỹaxac. 
GEN.40.6	Ca co'na' nete'etam, ca ra'ỹau'alo' so José, ca iuane'talo quiyim rachicotem'. 
GEN.40.7	Ca renataxano' so José, 'naaco':
GEN.40.7	—¿Chi'negue ma' chigoita nagui, chaqai ỹoqa'a na qashiiguii?
GEN.40.8	—'Ue so qare'guemataxac, qam qaica cá'maq ichoxot ca leloxoỹaxac —'neraco' saua'maxare.
GEN.40.8	—Ca ¿mesqaiño' ñi qota'olec ñí'maq ichoxot cá'maq leloxoỹaxac? —'naaco' so José—. Qamaxahi, 'xachii caỹim cá'maq re'guemataxaguii.
GEN.40.9	Ca só'maq lashi so 'taxaqui lo'ollipi ỹa'xat so le'guemataxac queso José. Ca 'naaco':
GEN.40.9	—Quesó'maq i'guemataxac, ca seuane'ta aso 'úva lashi, 
GEN.40.10	'vii saua tres lasote ñaxaterec, chaqai 'ue ana lenoỹaxai. Ca chaqa'ma' ñigui ana 'úva laxale ỹiita. 
GEN.40.11	Ca' ỹim, naxan llo'qoota'a aso ne'taxaqui so Faraón nashi quiyi Egipto, ca naxan secono' quen aso 'úva, ca ñilami'ñigui na li'i aso 'taxaqui. Ime, ca lotqai chaqaỹim sañigui ana napoquena so nashi.
GEN.40.12	Co'na'le, ca' so José 'naaco':
GEN.40.12	—Dajo re'guemataxaqui' 'neetasa' da leloxoỹaxac: saua tres lasote ñiguilo yaua tres na'xata'. 
GEN.40.13	Ca' quenauajo tres na'xata', ca ñi Faraón lotqai liỹa ỹa'ajan cá'maq 'neeta cá'maq 'ñiite'. Ca lotqai liỹa ỹopilaxata'a qami' ca ro'ueenachiqui'. Ca' qami' lotqai pillichirigui dá'maq 'ñiisari'o' quen quesom quiyim 'ỹaañiso'ot aca ne'taxaqui ñi Faraón. 
GEN.40.14	Ca ma' ỹovita ca na'xa'a quiyim ipaquichigui dajo, ca' qouaquiric no'viñisa'co' aỹim, 'qaataxañitemo' ma'le ca Faraón caỹim, qaiyi naqata'a aỹim quena sentaugui. ¡Nañaañi'o' ca rqouagaxa'e' lodegaxat! 
GEN.40.15	Ma' chaqaỹim nocataxat quiyi qana'laua qomi' hebreo laseripi. Ca' sqa saiguit quiyim sentaugui ana ncoñiitaxanaxaqui, ma' sqaica quet cá'maq so'uet se ỹa'maxañi.
GEN.40.16	Ca' so pan lo'o co'na' 'qa'ta so José na' ichoxot da leloxoỹaxac so ne'guemataxac, ca dá'maq no'uen taỹalec só'maq 'taxaqui lo'o. Ca 'naaco' queso'maxare:
GEN.40.16	—Ỹim, qam 'neetayi da i'guemataxac: naxan 'vii saua tres lahiri na pan lalagaxaic neesañigui ana yoto. 
GEN.40.17	Ca' aso pa'aatashiguim pan lahi' hueetañigui ana ỹoreta'oguit naqaulata qaỹahotaque loqo so Faraón. Qam na ỹoipi anac, ca' ỹa'ic aná'maq hueetagui aso lahi' pa'aatashiguim quena iqahic.
GEN.40.18	Co'na'le, ca 'naaco' so José:
GEN.40.18	—Dá'maq reloqo'tegue da re'guemataxaqui' 'neetasa': saua tres pan lahiri ñiguilo yaua tres na'xata'. 
GEN.40.19	Ca' quenauajo tres na'xata', ca' ñi Faraón lotqai ỹa'ajan cá'maq 'neeta cá'maq 'ñiite'. Ca ma'le, ca' relaataxanlec aqami' quiyim qarcoñiichirishiguim queca qo'paq. Ca anac na ỹoipi, ca' ỹa'ic na ra'aachi'.
GEN.40.20	Ca co'na' ỹovirerec saua tres na'xata', ca ỹovire'oga so na'xa'a ne'xaỹoqsoxoqui so Faraón. Ca' ỹo'uet so lemaqachic. Ca' que'e, qui'ỹa'e' ná'ogue na lotauaripi. Ca co'na' reloqota'guit so lalecseripi, ca' so Faraón relaataxana'alo so lashi na 'taxaqui lo'ollipi chaqai so lashi na pan lo'ollipi. 
GEN.40.21	Ca só'maq 'taxaqui lo'o, ca lotqai ỹopilaxachichi'ñi ca lo'ueenatec, ca lotqai liỹa ỹaanto'ot aso ne'taxaqui so Faraón, 'nejem cá'maq 'auaxaic. 
GEN.40.22	Qam so pan lo'o, ca relaataxanlec quiyim qaicoñishiguim. Ca chaqaida ipaquichigui dá'maq 'naaco' na'le so José. 
GEN.40.23	Qam so 'taxaqui lo'o coua'e dá'maq 'naaco' na'le so José.
GEN.41.1	Ca co'na' mashic ỹovite' saua dos ñaxari, ca' so Faraón 'uo' so le'guemataxac 'neetasa': naxan nachaatetaño' quena lahi aso lachiugue leenaxat Nilo. 
GEN.41.2	Ca' caso lachiugue chicqochiriñigui saua siete huaca lo'yaxana, 'uegaxasaxal, ỹa'queesac na 'uaqapi hueetegueñigui na na'uaatesat. 
GEN.41.3	Ca co'uaataxansashiguim saua liỹa' siete huaca se no'viiñi chaqai ỹapo'otem', nenoxoñishiguim caso lachiugue, leseeque'talo quesaua liỹa'. 
GEN.41.4	Ca na' ncopaata, ca' saua huaca po'xohi ỹa'gue' saua siete 'uegaxasaxal huaca.
GEN.41.4	Ca' so Faraón nelouco'. 
GEN.41.5	Qam lotqai liỹo' laq, ca lotqai 'uo' so liỹa le'guemataxac 'neetasa': idaanta'alo' saua siete nasoolqa lo'yaxanqa, neesagui aso 'oono'lli' nasoolec lashi. 
GEN.41.6	Ca lotqai co'uaataxansashiguim saua liỹa' siete nasoolqa roỹapitem' chaqai qaỹashiviaxate' quena nonot lqodoiguesec. 
GEN.41.7	Ca' saua nasoolqa roỹapitem' ỹa'gue' sauá'maq nasoolqa lo'yaxanqa.
GEN.41.7	Ca nelouco' so Faraón, ca' no'uena'gue quiyim chi re'guematatac. 
GEN.41.8	Qam co'na' richiguiñi, ca na' nete'etam queso liỹa na'xa'a tot ỹa'den ca 'neeta. Ca relaataxane'oga ná'ogue ná'maq idaanau'alo naua 'ueenataxaco chaqai na 'deenaxanqachaqaiquipi quiyi Egipto. Ca na' so Faraón ỹa'xat da 'neeta da le'guemataxac quesaua'maxare, qam qaica ca ishit ỹa'xat ca leloxoỹaxac. 
GEN.41.9	Co'na'le, ca 'naaco' so lashi na 'taxaqui lo'ollipi queso Faraón:
GEN.41.9	—Nagui, ca ño'uene'tegue quiyim se no'uen dá'maq shintari'o'. 
GEN.41.10	Qami' qarashi, na' roquia'ita so lashi na pan lo'ollipi chaqai aỹim ma' ỹim relaachiqui', ca qarayañiraugui añi ncoñiitaxanaxaqui yí'maq na'ñi yi la'a' so lashi na neloxoỹaripi. 
GEN.41.11	Ca 'ue ca pe, ca' so lashi na pan lo'ollipi 'ue so le'guemataxac, chaqai aỹim lotqai 'ue so i'guemataxac. Qam quiñi 'óna 'ue da chi leloxoỹaxac. 
GEN.41.12	Ca' na' senqataugui añi ncoñiitaxanaxaqui, ca' 'ue ca qariỹa ne'nec hebreo le'ec. So'maxare la'aco' na'le so lashi na neloxoỹaripi. Na' sa'xatqaem ca qare'guemataxac, ca ca'maxare chaqa'ma' ỹa'xat ca leloxoỹaxac. 
GEN.41.13	Ca dá'ogue ipaquichigui dá'maq 'naac ca'maxare coqomi'. Ca' ỹim yapila'a na ỹo'ueenatec, ca' so iỹa, ca qaicoñirashiguim.
GEN.41.14	Ca' so nashi Faraón relaataxana'a so José. Ca chaqa'ma' qanaqata'a caso ncoñiitaxanaxaqui. Ca' so José nepetec so lqahic laue, ca ỹadalaxate' saua loho. Ca' quepegue' so nashi. 
GEN.41.15	Ca' so Faraón 'naaco' queso'maxare:
GEN.41.15	—Ỹim 'ue so i'guemataxac, qam qaica ca ishit ichoxot ca leloxoỹaxac. Qam 'ue da ỹa'xaỹaxac caqami' qohinac quiyim co'quena' 'qa'ita ca ne'guemataxac, ca chaqa'ma' choxochi' ca leloxoỹaxac.
GEN.41.16	Ca' so José 'naaco':
GEN.41.16	—Qam mesqaỹim chicqochigui. Qam ñi qota'olec ỹaañiraxarom ca leloxoỹaxac, qam da'maxare chi ra'maxa'e'.
GEN.41.17	Ca' so Faraón 'naaco' queso José:
GEN.41.17	—Queso i'guemataxac naxan ñachaatetañi quena lahi aso lachiugue leenaxat Nilo. 
GEN.41.18	Ca' caso lachiugue chicqochiriñigui saua siete huaca 'uegaxasaxa chaqai lo'yaxana ỹa'queesac na 'uaqapi hueetegueñigui ana na'uaate. 
GEN.41.19	Ca' co'uaataxansashiguim saua liỹa' siete huaca, qam se no'viiñi chaqai ỹapo'otem'. ¡Qaca aca seuana huaca 'nejem la'aaqa' quená'ogue na Egipto! 
GEN.41.20	Saua huaca po'xohi chaqai la'axahi ỹa'gue' saua 'auaxahi siete huaca 'uegaxasaxa. 
GEN.41.21	Qam na' mashic qo'gue', qam qaica ca retane', ma' saua'maxare chaqaidaata da 'neesari' ỹapo'otem'.
GEN.41.21	Na'le, ca' ñilouec. 
GEN.41.22	Qam na' ime, ca lotqai 'ue so liỹa i'guemataxac 'neetasa': naxan seuane'talo saua siete nasoolqa lo'yaxanqa neesagui so 'oonoqui' lpi'nec. 
GEN.41.23	Ca co'uaataxante' saua liỹa' siete nasoolqa roỹapitem' chaqai rashivite', ỹavigaxate' na nonot lqodoiguesec. 
GEN.41.24	Ca' saua nasoolqa roỹapitem' ỹa'gue' saua siete nasoolqa lo'yaxanqa. Ca' ỹim sa'xatema dajo na ra'ỹau'alo naua 'ueenataxaco, qam naua'maxare se ỹa'deene' ca reloqo'tegue.
GEN.41.25	Co'na'le, ca' so José 'naaco' queso Faraón:
GEN.41.25	—Saua dos re'guemataxagohi' saua'maxare 'oonoqui' da leloxoỹaxague'. Ñi qota'olec ichoxotem qami' dá'maq sham ỹo'uet ma'le. 
GEN.41.26	Saua siete huaca lo'yaxana, saua'maxare siete ñaxari, ca chaqai 'nejme' saua siete nasoolqa. Qaidaata dá'maq leloxoỹaxague'. 
GEN.41.27	Ca' saua siete huaca la'axahi chaqai ỹapo'otem' co'uaataxansashiguim quesaua liỹa'. Qai'neete' siete ñaxari ca chaqai 'nejme' saua siete nasoolqa roỹapite' chaqai ỹasoote' sauaxat na nonot lqodoiguesec, saua'maxare taỹauguilo caua siete ñaxari ỹaatqajam chalego da nouenaxanaxa. 
GEN.41.28	Ca' ipaquichigui dá'maq shi'gue shinac caqami': ñi qota'olec ichoxochiraxarom dá'maq ỹahotaque ỹo'uet. 
GEN.41.29	Naxan naate' caua siete ñaxari ỹaatqajam qaica ca qaỹouen quená'ogue na 'laua Egipto. 
GEN.41.30	Ca ma' ime'ueque, ca novite' caua siete ñaxari ỹaatqajam chalego nouenaxanaxa. Ca ma'le, ca' qaica ca ỹo'leenta'a ca quiyim qaican qoue quiyi Egipto. Ma' ca nouenaxanaxa i'xoraqachit ma'le na na'lauahi. 
GEN.41.31	Mashic ỹapaguelec ma'le na nouenaxanaxa naata, ca tot qaỹo'leente cá'maq viquio' na' qaica ca qaỹouen. 
GEN.41.32	Ca' qami' dooso' pilalec da re'guemataxaqui' qaidaata, ma' ñi qota'olec ỹahotaque ipacalec ỹo'uet chaqai sqaỹaloq nqai'en.
GEN.41.33	Ca' vichiguiño' paguec la'maxa quetqai daañiraque ca qom 'deenaxanqachaqaic quiyim ỹo'uet dajo, ca' idaanlec na 'laua Egipto. 
GEN.41.34	Ca' qami' no'uen quiyim vite ca rotauachi'ipi quiyim quigui ná'ogue na na'aateripi, ca' lapoon aná'maq qanaqata'a nanecsec ala quena 'laua Egipto quenaua'que naua siete ñaxari qaica ca qaỹouen. 
GEN.41.35	Ca' lapoon ná'ogue na trigo quenaua lo'yaxanqa ñaxari naasaho, ca' qaỹa'ue ca lapooqo', qaiyi shichi' loqoisa'a. Ca' qaỹa'maxat, qailla'ñi na na'aateripi, qaiyi loq ma'le na qomyipi. 
GEN.41.36	Ca' na trigo qaỹa'maxat quenajo 'laua, qaiyi na qomyipi se ỹalauat lqopaaxa quenaua siete ñaxari ne'xoyaxaqui' naasalec najo 'laua Egipto.
GEN.41.37	Ca' dajo 'naac so José ỹaatqajam qaỹa'maxarenta queso Faraón chaqai quesá'ogue so lotauaripi. 
GEN.41.38	Co'na'le, ca 'naaco' so Faraón queso liỹaripi:
GEN.41.38	—¿Tegue' chaqa 'ue ca liỹa ỹale qaranataxat 'nejem da'maxare hueeto'ot ca ne'espíritu ñi qota'a?
GEN.41.39	Ca 'naaco' na'le queso José:
GEN.41.39	—Qaica ca liỹa paguec 'deenaxanqachaqaic, qaqamite', ma' ñi qota'a ỹa'deenaxanaxanegue qami' dá'ogue dajo. 
GEN.41.40	Ca' nagui spa'xañiraxalec quiyim daañirelec na ỹa'a' lodegaxat chaqai ná'ogue na iuo' laseripi quiyim na'xaỹaxane'ta qami' quecá'maq 'ñirac. Chaqaỹimeto' sapacauec caqami'; ỹim, ma' ỹim nashi. 
GEN.41.41	Ca' ỹim shiriñi qami' quiyim qami' ỹotaua quiyim loqoisa'a ná'ogue na 'laua Egipto.
GEN.41.41	Ca co'na' 'naac dajo, 
GEN.41.42	ca' so Faraón naqate'e aso lichicshaqate asó'maq hueetalec aso netanaxasete quiyim nashi, ca' ỹanñi nqai'en so José. Ime, ca relaataxanlec quiyim qaỹa'vii saua loho lo'yaxanqa chaqai nqolaanñi nqohin aso nqola oro. 
GEN.41.43	Ca co'na' ime, ca' renojñigui nqai'en aso nahoglena, chaqai'eno' quen coỹaretaho casó'maq chi lahi'. Ca' relaataxan quiyim 'ue na 'aueta ỹaualqatagui 'naacsa': ¡Ñaqai huachigue ca ñic!
GEN.41.43	Ca' chaqaido' da 'neeta na'le na' so José qoỹanagui quiyim idaanlec yá'ogue yi 'laua Egipto.
GEN.41.44	Ime, ca 'naaco' so Faraón:
GEN.41.44	—Ca 'eno'm ỹim nashi quená'ogue na Egipto, qaica ca redaỹac, no'm sqai 'ỹaañirec ca ra'qaachiqui'.
GEN.41.45	Ca' so Faraón ỹa'uo' da dalaxaic leenaxat nqai'en so José, ỹanco' da la'aamataxanaxat na Egipto laseripi Zafnat-Panea, chaqai ỹo'naxañiguit aso Asenat, llaale so Potifera, só'maq letaxaỹaxanqajnec na Egipto laseripi quena' qaretaxaỹa'pegue' na nenatqaipi. So Potifera na'ñi yi na'a' leenaxat On. Ca chaqaido' da 'neeta na'le so José co'na' idaanlec nqohin yi Egipto. 
GEN.41.46	So José ỹovito'o' saua treinta ñaxari co'na' qaỹauega'a so Faraón nashi quiyi Egipto.
GEN.41.46	Co'na'le, ca' so José niquine'e' so Faraón, ca' eec quigui yá'ogue yi 'laua Egipto. 
GEN.41.47	Ca' quiyi 'laua ỹaatqajam 'xoic laỹaxac quesaua'que saua siete ñaxari sauá'maq hueraugui quiyim qaica ca qaỹouen. 
GEN.41.48	Ca' so José lapoon ná'ogue na trigo queso 'laua, ỹoviraqterauec saua siete ñaxari. Ca ỹa'maxat quenaua na'aate' quenaua no'ueenaxari sqo ỹoxe'ogalo. 
GEN.41.49	Ca' so José lapoonecsec trigo peeta'a 'ec na lo'uaxanaxa hueeto'ot na lahi ana huaaxai. Ỹaatqajam ỹapaguelec, ca' chi qalapoon, tot qaica ca ishit naloqochin.
GEN.41.50	Na' saqa' novite' saua ñaxari chalego da nouenaxanaxa, ca' so José mashic dos saua llaalqa caso loua Asenat. 
GEN.41.51	Ca' so 'auaxaic llaalec ỹanegue leenaxat Manasés, loqo'm scoua'e, ma' 'naaco' da la'qaatec: Ñi qota'olec scoua'e nqai'en sá'ogue so i'xoric chaqai ná'ogue na iuo' laseripi.
GEN.41.52	Ca' so dalaxaic llaalec, ca ỹanegue leenaxat Efraín, loqo'm paguelec ana ỹaxataxai, ma' 'naaco': Ñi qota'olec ỹo'uet quiyim 'ue na ỹaalqaipi quena 'laua hua'ñi na 'xoic da ñqa'viic.
GEN.41.53	Ca co'na' ỹovirerec saua siete ñaxari quiyim qaica ca qaỹouen quiyi 'laua Egipto. 
GEN.41.54	Ime, ca eec queuguilo saua siete ñaxari ỹaatqajam 'xoic da nouenaxanaxa. Ca ipaquichigui dá'maq 'naaco' na'le so José. Ca 'xoic na nqopaaxa quenaua'que naua lahil yi 'laua, qaiyiita yi Egipto 'ue na na'ic. 
GEN.41.55	Ca co'na' ỹoviro'ot na lqopaaxa ná'maq na'ñi yi Egipto, ca quepegue' so Faraón qaỹashiila quena trigo. Ca' so Faraón 'naaco' quena Egipto laseripi:
GEN.41.55	—Quiipegue' ca José, ca cá'maq 'naac, ca' chaqaida nqai'ñii.
GEN.41.56	Ca co'na' so nqopaaxa ỹoviraqtec yá'ogue yi 'laua, ca' so José ỹauatouguilo naua'que naua lapoonaxaqui' na trigo. Ca imeenot na Egipto laseripi, ma' na nqopaaxa lama'xa nqo'neetauec. 
GEN.41.57	Ca' na qom chicqote'ogalo quenaua na'aate' quiyi Egipto, rishiujnaxantaque na trigo queso José, ma' quená'ogue na 'laua qaica ca na'ic.
GEN.42.1	Ca co'na' so Jacob 'ue ca la'xaỹaxac quiyim 'ue na trigo queda Egipto. Ca 'naaco' quesaua llaalqa:
GEN.42.1	—¿Negue' cá'maq 'ñiita'pegue quena, chi na'iitecta'? 
GEN.42.2	'Ue da ỹa'xaỹaxac quiyim 'ue na trigo queda Egipto. Mohi, 'iiquera, shiujnaxañiỹaque ca qonoq trigo, qaiyi se qaralauat na qarqopaaxa.
GEN.42.3	Co'na'le, ca' que' saua diez lqaỹa' so José rishiujnaxandaque trigo queda Egipto. 
GEN.42.4	Qam so Jacob nollaañi sqai eec nqai'en so Benjamín, lqaỹa so José, ma' 'naaco': Sqoue ca lo'maxaset.
GEN.42.5	Saua llaalqa so Israel queuguilo' saua liỹa' qai'neete' que' neuorene', ma' quiyá'ogue yi 'laua Canaán 'xoic na nqopaaxa.
GEN.42.6	Ca' so José só'maq idaanteguelec yijo 'laua, ca' chaqaiso só'maq imeentac na trigo quena qomyipi chicqote'ogalo ỹoviretapego. Ca co'na' ỹoviro so lqaỹaripi, ca' ỹa'dooto naua le'cootal, ỹoviraqta'guita naua lataapi' na 'laua. 
GEN.42.7	Ca' so José co'na' chi iuane'talo saua lqaỹa', chaqa'ma' no'ueneguelo. Qam 'eco' se no'ueneguelo. Ca' inate'o', qam se ichira'guelo naua la'qaatqa, 'naaco':
GEN.42.7	—Qamiri ¿negue' ca chigoxoỹa'gue?
GEN.42.7	Ca saua'maxare 'neraco':
GEN.42.7	—Sachigoxosqa'a yi 'laua Canaán, seshiujnaxanqataque na trigo.
GEN.42.8	So José chaqa'ma' no'ueneguelo saua lqaỹa', qam saua'maxare se no'uentegue so'maxare. 
GEN.42.9	Co'na'le, ca' so José no'uenco' so le'guemataxac taỹauguilo saua'maxare. Ca 'naaco':
GEN.42.9	—Qamiri chaqaiqamiri na'ajnaxanqajanqa, ca chi na'ajnaxañiỹa najo 'laua negue' cá'maq paguec hua'ñi quiyim qaica ca lquesaxanaxa.
GEN.42.10	Ca' saua'maxare 'neraco':
GEN.42.10	—¡'E', qami' qara'gaxala'! Qomi' relaataxahi', qomi' ñanaguinaq, qam chi seshiujnaxanqataque na trigo. 
GEN.42.11	Qomá'ogue 'oonoqui' ca qareta'a chaqai se ña'majanqatac quedá'maq sa'xataq. Ca se ỹauanapega quiyim qomi' quet na'ajnaxanqajanqa.
GEN.42.12	Ca' so José 'naaco':
GEN.42.12	—¡'E', sqai llic! Qamiri ra'iitaque cá'maq hua'ñi ca qaica ca la'ñaxac quenajo 'laua.
GEN.42.13	Qam saua'maxare 'neraco':
GEN.42.13	—Qomi' relaataxahi', qomi' doce nqaỹaripi, 'oonoqui' ñi qareta'a. Ca senqata'ñi yi 'laua Canaán. Ca cá'maq qarqaỹa na'aasa no'ueena'ansop ñi qareta'a. Ca' ca liỹa, ca totqai neetauguilo qomi'.
GEN.42.14	Qam so José 'naaco' liỹa:
GEN.42.14	—¡Ca cha'regue ipaquichigui dá'maq shinac quiyim chaqaiqamiri na'ajnaxanqajanqa! 
GEN.42.15	Ca' nagui, ca' se'guenaxe' qamiri quedajo, se'taxajñi da ỹa'qaatec chaqai yotauan ñi Faraón ma'le, quiyim sqo quii quenajo no'm se novi' ca rqaỹahi na'aasa. 
GEN.42.16	Ca 'óna cá'maq eec caqamiri i'guena'a ca'maxare. Ca' na liỹaripi, ca' qaicoñi', qaiyi sa'deenaq quiyim ỹaatqajam llic dá'maq ra'qaachiguii. Ca no'm sqai llic, ca' qamiri na'ajnaxanqajanqa. ¡Ca' ñi Faraón ỹo'uet ca nouaxanaxashichii!
GEN.42.17	Ca' so José coñi' sá'ogue quesaua tres na'xata'. 
GEN.42.18	Ca na' ime' saua tres na'xata', ca 'naaco' quesaua'maxare:
GEN.42.18	—Ỹim 'ue da iqolonaxa quiñi qota'olec. Ca vichiguiño' 'maxaraic quiyim 'viichii da ỹa'qaatec, qaiyi qai'xorene' qamiri: 
GEN.42.19	no'm llic qaica ca nishichiỹapegueu'a, ca' no'ueenaxachiỹañi ca 'oonoqui' rqaỹahi cañi ncoñiitaxanaxaqui. Ca' na liỹa, ca pil, ỹodo na trigo, qaiyi que'e ca llaalqaipi. 
GEN.42.20	Ma'le, ca naviguii ca rqaỹahi na'aasa. Ca' sa'ajnaq quiyim tegue' chaqai llic dá'maq 'ñiỹac. No'me', ca rillivii.
GEN.42.20	Ca saua'maxare saate', 
GEN.42.21	qam quena'le, ca' chi retaqatecta', 'neraco' quen:
GEN.42.21	—Ỹaatqajam llic se no'uen dá'maq shinqa'tegue na'le ca qarqaỹa José, ma' se ña'xaỹaxanaxa quena' ne'xoresentouguilo qomi' quiyim se'xorenaq. Vichiguiño' ỹoviro'oto qomi' nagui da qare'xoric.
GEN.42.22	Ca' so Rubén 'naaco' quesaua'maxare:
GEN.42.22	—Ỹim shinac na'le quiyim qaica ca 'ñii'tegue ca qarqaỹooqui', qam se na'xaỹaxañiua'. Vire'to' nagui, ca taalgoto qomi' da lelauaxa ca'maxare.
GEN.42.23	Ca saua'maxare se ỹa'deene' quiyim qara'xaỹalo queso José, ma' so'maxare na' retaqatac, qam 'ue so letaxaỹaxanqajnec. 
GEN.42.24	Ca' so José noỹootec quesaua'maxare, ca' noỹen. Co'na' rapila yí'maq hueesa'ñi saua'maxare, ca' ishit retaqa. Ca' ỹoỹootec so Simeón, ca ỹa'ajansac nqai'ne' na' relaataxanlec quiyim qaicoñirañi. 
GEN.42.25	Ime, ca' relaataxan quiyim qano'xataxate' saua lloxoqui' queso trigo, chaqai quiyim qaỹopilaxatema saua lami', qailliitagui ca lloxoqui quiñi 'óna, chaqai quiyim qaỹa'ue ca loq nouene' queca nayic. Ca' chaqaida qohine'tegue. 
GEN.42.26	Ca saua'maxare inaqaishiguim so li'ỹaague' trigo quesaua 'ashiñi'. Ca que', pile'.
GEN.42.27	Ca co'na' ỹovijta ca ỹahosaque la'xasqote', ca 'uo' so ỹauajñigui aso lloxoqui, ma' ỹahotaque qui'ỹaxan so lalo 'ashin. Ca iuane'ta aso lam pa'aatashiguim quena lap aso lloxoqui. 
GEN.42.28	Co'na'le, ca 'naaco' quesaua lqaỹa':
GEN.42.28	—¡'Ajñii, qarapilaxateta ana ỹam! ¡'Ana hueeta'guit na lap ana ỹoxoqui!
GEN.42.28	Ca saua'que no'daxateterec, i'loxoltasa'lo quena lqolonqa'. Ca chi retaqatecta', 'neraco' quen:
GEN.42.28	—¿Negue' cá'maq 'neetoxorico' ñi qota'olec?
GEN.42.29	Ca co'na' ỹovite' queda Canaán, ca ỹa'xate' queso leta'a' Jacob dá'ogue dá'maq 'neeto' na'le quesaua'maxare. Ca 'neraco':
GEN.42.30	—Ñí'maq ỹale nashi quiyi 'laua, na' retaqa, ca se ỹa'maxata'guelo qomi' chaqai 'naac quiyim qomi' qolaxapegue' yijo 'laua, qam chaqaiqomi' na'ajnaxanqajanqa. 
GEN.42.31	Qam qomi' shinqac, quiyim qomi' se ỹauanapega saataxa ca se no'uen, chaqai sqai qomi' na'ajnaxanqajanqa. 
GEN.42.32	Chaqai quiyim qomi' doce nqaỹa', cá'ogue ca qareta'a, qam ca 'óna totqai ỹalequetauguilo qomi', chaqai cá'maq na'aasa no'ueena'ansop qami' quena Canaán. 
GEN.42.33	Ca 'naac coqomi': Ca' quedajo, ca' sa'deene' qamiri ma'le quiyim llic qaica ca naỹii'a. No'ueenaxachiỹañi quenajo ca 'óna rqaỹahi, ca' qamiri pillii, dohi na trigo queca qachaalaxahi. 
GEN.42.34	Qam naviguii ma'le ca rqaỹahi paguec noctoqui', qaiyi ỹaatqajam sa'deenta quiyim qaica ca naỹii'a, sqai qamiri na'ajnaxanqajanqa. Qaiyi sosouec ma'le ñi rqaỹahi, chaqai qamiri qaica ca rovichiỹaque ma'le quiyim huoxoñitac najo 'laua.
GEN.42.35	Ca co'na' qaico'taxatetapiguilo saua lloxoqui' saua lqaỹa' so José. Ca' cañi lloxoqui quiñi 'óna 'ue ana ñoxoquio'lli' hueetagui ana lam lishiuetenaxanqate quiñi 'óna. Ca saua'maxare chaqai so leta'a' no'daxateterec. 
GEN.42.36	Co'na'le, ca 'naaco' so Jacob quesaua'maxare:
GEN.42.36	—Qamiri ỹaatqajma' tot qaica nqai'ñii ca ỹaalec. Ca José mashic tot ỹalequetauguilo qomi', ca Simeón qai'neeta. ¡Chaqai nagui viitaque huootaxañiỹa'gue ñi Benjamín! ¡Ca dá'ogue chaqaỹimeta taateguelec!
GEN.42.37	Co'na'le, ca' so Rubén 'naaco' queso leta'a:
GEN.42.37	—'Xañirec ñi Benjamín quiyim seloqota'a ñauequeta'pegue', ca' ỹim yapilaxat ma'le. Ca no'm se yapilaxat, ca' qami' lauachi'o' saua dos ỹaalqa.
GEN.42.38	Qam so Jacob 'naaco':
GEN.42.38	—Ñi ỹaalec sqai queguelo nqaishine' qamiri. Ma' so lqaỹa José tot qaica, ca ñi'maxare qaiñiita no'ueenañi. Ca no'm 'ue ca lo'maxaset quecá'maq 'iỹa'gue nagui, ca' qamiri rasauaxashichii ma'le najo qo'xoicolec quiyim ileu, ỹalauat ca lachicoxo.
GEN.43.1	So nqopaaxa nqo'neuec quiyi 'laua. 
GEN.43.2	Ca co'na' so Jacob chaqai saua llaalqa qo'gue' ca trigo lishiujnaxanaxate' chigoxotera'gue da Egipto. Ca 'naaco' so Jacob:
GEN.43.2	—Mohi, liỹa 'iiquera, shiujnaxañiỹaque ca qonoq trigo.
GEN.43.3	Qam so Judá 'naaco':
GEN.43.3	—Ñi ỹale na' seuqata'quera ỹaatqajam ỹaatqate'uegue da la'qaatec coqomi', 'naac: No'm se naviguii ca rqaỹahi na'aasa, ca 'maxaraic quiyim se noviriua'. 
GEN.43.4	Ca' chaqaida, no'm ñauecqata'pegue' ñi'maxare, ca' qaigueme qolaq, seshiujnaxanqaque ca trigo. 
GEN.43.5	Qam no'm sqai 'xañirec quiyim ñauecqata'pegue', ca sqai qolaq. Ma' cajo ỹale 'naac na'le coqomi': No'm se riỹahitac ca rqaỹahi na'aasa, ca' se novirii liỹa quena senta'ñi.
GEN.43.6	Co'na'le, ca 'naaco' so Israel:
GEN.43.6	—¿Chi'negue ma' paguec se no'ueno' da 'ñii'tegue caỹim? ¿Chi'negue ma' 'ñiỹaco' quecajo ỹale quiyim 'ue ñi liỹa rqaỹahi?
GEN.43.7	Ca saua'maxare 'neraco':
GEN.43.7	—Vinta'iquet ñi'maxare 'xoic da lenataxanaxac na'le coqomi' chaqai na qochaalqaipi. Chaqai qai'neeta 'naac: ¿Ñaqa 'ue ca qataa'i? ¿'Ue ca liỹa rqaỹahi? Ca' qomi' sa'xatqata dá'maq renataxanta'pegue. ¿Qa' sa'deenqata quet quiyim 'naapegoxoua': Naviguio' ma'le ca rqaỹahi?
GEN.43.8	Ca' so Judá 'naaco' na'le queso leta'a Israel:
GEN.43.8	—No'm sahoqotaque qarca'leuec, ca' 'xañirec ñi qarqaỹooqui' quiyim ñauecqata'pegue'. Ca' ỹim seloqota'a ma'le, ca chaqa'ma' qolaq, qaiyi se qareleu, qami' chaqai qomi' chaqai naua qochaalqa. 
GEN.43.9	Ỹim seshiueten da nachaalataxac ñi'maxare. Ca no'm 'ue ca 'neeta, qam taalec aỹim. No'm se yapilaxat ma'le quenajo 'laua, ca' ỹim imailec ma'le quiyim ỹasauaxaset qaica lqodoc, chi ỹovireta'a quiyim yileu. 
GEN.43.10	¡Quetaxan sqaico' dá'maq qara'pigui nagui, shi'gue quet ỹoxoguelo qomi', 'ue quet shi'gue dos sopilaxalec na'maxare!
GEN.43.11	Co'na'le, ca 'naaco' so leta'a Israel:
GEN.43.11	—Hua', mashic qaica quet cá'maq lata'. Ca' yí, 'viichii dá'maq shinac: ỹoxoiguilo naua qachoxoquiri queca ramii quecajo ỹale. Dohi ma'le ná'maq paguec loyac la najo 'laua. 'Viichio' ca ri'ỹaaguii quena 'ec qo'paq louaq leenaxat bálsamo, chaqai na rapic li'i, chaqai coraxat lo'daxaraic lahita, chaqai na mirra chaqai ana qo'paq ala leenaxat nueces chaqai ana almendras. 
GEN.43.12	Chaqai ỹapacauec nqai'ñii aca 'xachii qadamii, chaqai pilaxachiuo ma'le aca qadamii rapiletec na'le, ma' sqoue chi qanelamaqtauec. 
GEN.43.13	¡Qamaxahi! Riỹahi ñi rqaỹahi na'aasa, ca' liỹa quiipegue' cajo ỹale. 
GEN.43.14	Ca' ñi qota'olec ñí'maq sqaica lqalanec ỹo'uet quiyim qare'xoriñii ma'le, qaiyi qaỹosouec ca liỹa rqaỹahi chaqai ñi Benjamín. Chaqai caỹim, no'm taachigui quiyim qaica ca ỹaalec, ca' ¡chaqaida qaica ca ỹaalec!
GEN.43.15	Ca' saua llaalqa so Jacob iconalo saua lachitaxanataxanqate' chaqai ỹapaguec nqai'ne' aso i'xate' lame', chaqai so Benjamín. Ca' que', taategue da Egipto. Ca co'na' ỹovijta so José. 
GEN.43.16	Ca' so José iuana so Benjamín liỹareta'pe saua'maxare. Ca' 'naapega so neloxoỹaq quiyi la'a':
GEN.43.16	—Viqui' dauajo ỹale' quiyi ỹa'a'. Ca lauachi' ma'le aca 'óna huaca. Ca' 'maxachisañi, ma' daua'maxare ñouanta'to ma'le ma' na'xa'a lavinñi.
GEN.43.17	Ca só'maq neloxoỹaq ipacqajanchigui dá'maq qohinapega queso José. Ca' ỹauegue' saua'maxare. 
GEN.43.18	Qam saua'maxare no'daxateterec, ma' qaỹaueguera'a yi la'a' so José. Ca 'neraco' quen:
GEN.43.18	—¡Caalata'm 'ue ca qohi'nteguelo qomi', quiyim qanauegue'ogalo qomi' najo! Peeta'a chaqaca aca qodam qaỹopilaxate'toto qomi' na' 'auaxaic ñanaxaquena. Nagui, ca' qaỹoqoca'pe qomi', ca qaỹo'ueenataxanaxane' qomi' chaqai na qoloipi.
GEN.43.19	Ca na' ỹovirera'a ca lasom ca na'a', ca nqo'netot so neloxoỹaq quiyi na'a', ỹahosaque retaxaira'pegue' so'maxare. 
GEN.43.20	Ca 'neraco':
GEN.43.20	—Qami' qara'gaxala', 'ue da nqui'ic coqomi', na' 'au ñanaguinaq ỹaatqajam llic seshiujnaxanqaque na trigo. 
GEN.43.21	Qam na' sovitaxa yí'maq sham qala'xasqo', ca' sauataxañiguilo caua qochoxoqui', ca' hueetaguilo naua laapi' caua qochoxoqui' cá'maq chaqai lam quiñi 'óna, ca cá'maq qarishiuetenaxanqate cá'ogue naloochiguiñi. Ca' nagui ñodoq yapilaxataq. 
GEN.43.22	Chaqai paguec ana ñi'xataq qodam, ma' sahoqotaque seshiujnaxanqaque na trigo. Qam qomi' se sa'deenaq negue' cá'maq illañiguilo' na'le aca qodam caua qochoxoqui'.
GEN.43.23	Ca só'maq neloxoỹaq quiyi na'a' 'naaco':
GEN.43.23	—Yí, re'maxaita, qaica ro'chiỹaque. Cá'maq qota'a caqamiri chaqai ca qataa'i peeta'a chaqaica cá'maq illañiguilo caua qachoxoquiri ca qadamii, ma' ỹim secoñiguit na'le acá'maq rishiuetenaxanqachii qadamii.
GEN.43.23	Ca' so neloxoỹaq ỹauata'a so Simeón, ca ỹaueguec quiyí'maq neesa'ñi saua'maxare. 
GEN.43.24	Ime, ca sá'ogue ỹaueguec queca la'a' so José. Ỹa'ue ca huaxaỹaq, qaiyi quiỹo' naua lapiaate', chaqai ỹa'ue qai'neeta ca loq so 'ashinyipi. 
GEN.43.25	Ca saua'maxare ỹa'maxatesañi so lachitaxanataxanaxate'. Ca nauaansa'guit so José quiyim ỹoviro queca na'xa'a lavinñi, ma' ỹa'deene'o' quiyim chaqaiyi lqui'ỹaaqate'.
GEN.43.26	Ca co'na' so José ỹoviro quiyi la'a', ca saua'maxare ỹaane' so ne'xatete' lachitaxanataxanaxate'. Ime, ca ỹa'chi'iñi naua le'cootal, ỹoviraqta'guita naua lataapi' na 'laua. 
GEN.43.27	Ca' so José inate'o' saua'maxare negue' cá'maq 'neesari', chaqai qai'neeta renataxan:
GEN.43.27	—¿Negue' cá'maq 'neetari' ca qataa'i cá'maq qo'xoicolec 'xachitac? ¿Ñaqa 'ue?
GEN.43.28	Ca' saua'maxare liỹa ỹa'chi'iñi naua le'cootal, ca 'neraco':
GEN.43.28	—Ñi qareta'a ñí'maq relaachiqui' ỹa'maqachiguiñi, ñaqa 'ue.
GEN.43.29	Ca' so José liỹa ra'ỹauguilo, ca iuane'ta so Benjamín, cá'ogue ca leta'a' chaqai aca late'e'. Ca 'naaco':
GEN.43.29	—¿Dajo dá'maq 'ñiitapega rqaỹahi na'aasa? ¡Ñi qota'olec no'ueenaxat ca qayicyaxaqui', qami' ỹaalcolec!
GEN.43.29	Ca co'na' 'naac dajo, 
GEN.43.30	ca so José ỹaatqajam 'ue da 'neeta, ma' iuana so lanoq. Ca' se nalo'guit da noỹenaxac, ca inoxonaugui ca lauo', ca' noỹen. 
GEN.43.31	Ca co'na' ime ca noỹenaxac, ca' quiỹogui na lashic, ca inoxonec. Ca 'naaco':
GEN.43.31	—¡Niỹoxoishiguim ca na'ic!
GEN.43.32	Ca' so José qaỹoỹooteta'oga ca lqui'ỹaaqa' queca lqui'ỹaaqa' so llaalqaipi so Jacob, chaqai so liỹa ỹoqotec lqui'ỹaaqa' so Egipto laseripi, ma' na Egipto laseripi se qaỹa'maxaren lqui'ỹaxaua na hebreo laseripi. 
GEN.43.33	Ca' saua lqaỹa' so José nqa'xañiño' na' chi qohinapegalo queso José, qaipa'xaneto só'maq paguec qo'xoic, ca só'maq na'aasa qaipa'xantec. Ca ỹaatqajam 'ue da le'laqa', ca' chi na'iitecta'. 
GEN.43.34	Ca' so José qui'ỹaxanataxanegue só'maq hueetalec so lqui'ỹaxala'. Qam ỹapacauec nqai'en so ỹaanem so Benjamín quesaua liỹa'. Ca' so José chaqai saua lqaỹa' saua'que ne'taxaua'. Ca saua'maxare 'xoic da laỹaague'.
GEN.44.1	Co'na' ime dajo, ca' so José 'naapega so neloxoỹaq quiyi la'a':
GEN.44.1	—Ỹoqoiriguilo naua lloxoqui' nauajo ỹale' quecá'ogue cá'maq trigo ishite' i'xate', chaqai aca lame' lli'rañiguilo naua laapi' naua lloxoqui'. 
GEN.44.2	Chaqai lli'rañigui qai'neeta aca ñi'taxaqui plata aca lloxoqui ñí'maq lqaỹa' paguec noctoqui', liỹaatac aca lam lishiuetenaxanqate quena trigo.
GEN.44.2	Ca' so neloxoỹaq ỹo'uet dá'maq qohinapega queso José. 
GEN.44.3	Ca co'na' richilecna, ca' so José ỹaxandec quiyim que' saua lqaỹa' chaqai saua laloo 'ashiñi'. 
GEN.44.4	Ca saqa' ỹoxe'ueque quiyi na'a' co'na' so José 'naapega so neloxoỹaq quiyi la'a':
GEN.44.4	—Mo'e', cuañira'pe saua ỹale'. Ca ma' vichi', ca 'ñiraco': ¿Chi'negue ma' dá'maq no'uen pilaxachiguit quecá'maq se no'uen? ¿Chi'negue ma' cuachiỹa aca 'taxaqui plata?, 
GEN.44.5	só'maq ỹaatqajam ne'taxaqui ñi ña'co', chaqai louena quena' ỹahotaque ra'iuec canchaqaica. ¡Qamiri ỹaatqajam se ỹa'maxañi dá'maq 'ñii'tegue!
GEN.44.6	Qam co'na' qaỹoviralgoto queso nelaatec, ca liỹa ỹa'xat dá'maq qohinapega. 
GEN.44.7	Ca saua'maxare 'neraco':
GEN.44.7	—¿Chi'negue ma' 'ñirac dajo coqomi'? ¡Qomi' qaica ma' so'ueetaq quet dajo! 
GEN.44.8	Ma' qomi' sachigoxosqota'gue da Canaán, yapilaxataq aca qodam seuanqajlec quena laapi' naua qochoxoqui'. Ca ¿chi'negue queta' socachaxa quet ca plata chaqai ca ne'óro quiyi la'a' ñi na'coochi'? 
GEN.44.9	Ca no'uen quiyim qaỹalauat canchaqaica quenauajo relaataxahi' quecá'maq qaiuanalec hueeto'ot cajo 'taxaqui, vire'talo qomi' qai'neeta qomi' relaataxahi' ma'le.
GEN.44.10	Ca' só'maq neloxoỹaq quiyi na'a' 'naaco':
GEN.44.10	—Hua', ca chaqaida dá'maq 'ñiỹac qohine'tegue ma'le. Qam qaicaata cá'maq hueeto'ot aca 'taxaqui, ca' chaqaica ỹa'ac ma'le. Ca ná'maq liỹaripi, ca' qaica ca lasauaxaset.
GEN.44.11	Ca chaqa'ma' quiñi 'óna naqajñi aca lloxoqui quena 'laua. Ca' qaỹauajñigui. 
GEN.44.12	Ca só'maq nelaatec idaanaque caca lloxoqui quiñi 'óna, ỹa'auaxanta só'maq paguec ỹi, chi ỹovireta'a só'maq paguec na'aasa. Ca ỹanata aso 'taxaqui caso lloxoqui so Benjamín. 
GEN.44.13	Ca saua'maxare quiñi 'óna nasectaqta'ahi naua loho paguec nqui'ic. Ca na' ime, ca quiñi 'óna inaxashiguim ca li'ỹaac queca lalo 'ashin, ca pilda'a yi na'a'. 
GEN.44.14	Ca co'na' so Judá chaqai saua lqaỹa' ỹovirera'a yi la'a' so José, ca so'maxare ñaqai neeta'anyi. Ca ỹa'chi'iñi naua le'cootal, ỹoviraqtera'guit naua lataapi' na 'laua. 
GEN.44.15	Ca' so José 'naaco' quesaua'maxare:
GEN.44.15	—¿Negue' cá'maq 'neeto' dá'maq 'viichii? ¿Sqa 'yiiñiỹo' queca ỹale 'nejem aỹim ỹa'den quiyim 'ec ra'ỹaauec ca liỹa?
GEN.44.16	Ca' so Judá 'naaco':
GEN.44.16	—¿Negue' queto' cá'maq shinqac caqami'? ¿Negue' queto' ca se'guenaxague? Ma' ñi qota'olec mashic ỹauajlec da qarasauaxaset. Ca' nagui ñañaanaq quiyim qomi' relaataxahi', qariỹaataho dá'maq hueeto'ot aso ne'taxagui'i'.
GEN.44.17	Qam so José 'naaco':
GEN.44.17	—'E', qaidaata dá'maq hueeto'ot aso ñi'taxaqui no'ueenañi, ca ỹa'ac. Ca na liỹaripi, ca pil queca la'a' ca leta'a. Qaica cá'maq quepaxat.
GEN.44.18	Co'na'le, ca' so Judá nqo'not so José, ca 'naaco':
GEN.44.18	—Ỹim ñi'xoresene'tot, qami' qara'gaxala', quiyim 'maxariñi' 'ue ca sa'xat caqami' ñimoote'tot. Qam qouaquiric, sqai 'o'iriua', ma' qami' chaqai 'ec 'ñiisari' ñí'maq Faraón. 
GEN.44.19	Qami' na'le qarenachi' quiyim 'ue ca qareta'a, loqo'm ca liỹa qarqaỹa. 
GEN.44.20	Ca qomi' shinqac quiyim 'ue ca qareta'a, qam mashic qo'xoỹom, chaqai 'ue ca qarqaỹa ñaqai noctoqui'. Ca'maxare ne'qaañi na' mashic qo'xoic ñi qareta'a. Chaqai qai'neeta shinqac ñi qareta'a ỹaatqajam lauochaxat, ma' qaiñiita no'ueeno'ot cá'ogue acá'maq late'e', ma' cá'maq liỹa lqaỹa ileu. 
GEN.44.21	Ca na'le, ca' qarashiila'e' quiyim ñauegaq, ma' vi'saque huañita. 
GEN.44.22	Ca qomi' shinqac na'le quiyim ñi ne'nec se ishit ca'e ñi leta'a, ma' no'm ca'e, ca' ileu ñí'maq leta'a. 
GEN.44.23	Qam qami' 'ñirac quiyim se ñauegaq, ca totqai daañichiguita qomi'.
GEN.44.24	Ca na' sovitaxa ca qareta'a, ca sa'qaataxanaxa quedá'ogue dá'maq 'ñirac na'le coqomi'. 
GEN.44.25	Ca' na'le ca qarela' ñi qareta'a quiyim ñanaxaquena, liỹa seshiujnaxanqaque na trigo. 
GEN.44.26	Qam qomi' shinqac quiyim se seshitaq ñanaguinaq, no'm se qariỹaatac ñi qarqaỹa na'aasa. Ma' no'm sqai eec ñi'maxare, ca' se ñiuanaxa'e' qami'. 
GEN.44.27	Ca' ñi qareta'a 'naac coqomi': Qamiri 'yiiñita quiyim doosolqai' naua ỹaalqa caso ỹoua. 
GEN.44.28	So 'óna mashic shi'gue ỹoxogue, ca' chaqaica vigui, ca' tot seuana. Ỹaatqajam llic quiyim 'uo' ca isecỹac ito. 
GEN.44.29	Ca no'm 'xachii ñi liỹa ỹaalec quenajo, ca 'ue ca lo'maxaset, ca' qamiri rasauaxashichii quiyim najo qo'xoicolec ileu, ỹalauat ca lachicoxo.
GEN.44.30	Ca' da nachaalataxac ñi qareta'a ỹaatqajam na'deeta'guit da nachaalataxac ñi ne'nec. Ca' ñi ne'nec no'm sqa riỹaatac ma' soviraq, 
GEN.44.31	ca' ca qareta'a ileu ma' se iuana. Ca' qomi' qarasauaxaset quiyim ñi qo'xoỹom qareta'a ileu, ỹalauat ca lachicoxo. 
GEN.44.32	Ỹim shinac na'le queca qareta'a quiyim ỹim seloqota'a ñi ne'nec. Chaqai qai'neeta shinac: No'm se yapilaxat da'maxare quenajo, ca ỹasauaxaset nqai'ñi'. Qam cajo ỹasauaxaset sqaica ca lqodoc, chi ỹovireta'a ca lqodoc aca ỹaqauaxaqui. 
GEN.44.33	Vichiguiño' ñi'xoresene'tot qami' quiyim ỹim yo'ueenañi, ỹim ra'aqui', ñigui aỹim ñí'maq ne'nec. Ca ñi'maxare 'xañirec quiyim pil, liỹareta'pe yaua lqaỹa'. 
GEN.44.34	Ma' ¿negue' quet cá'maq 'neeta quiyim sopil, sopila ca ita'a, no'm se iỹaatac dá'maq ne'nec? Se sa'maxaren quiyim seuantalec ca le'xoric ca ita'a.
GEN.45.1	Ca' so José tot nalo'guit dá'maq 'neeta. Qam reloqotaho sá'ogue só'maq lelaatqaipi, ca' ỹaualaq, 'naaco':
GEN.45.1	—¡Qamiá'ogue 'iu'oguiyi!
GEN.45.1	Ca' qaico' ca hueeta'anyi co'na' so José nichoxota so lqaỹaripi. 
GEN.45.2	Co'na'le, ca' noỹen, ỹaatqajam nelamaxaren. Ca sá'ogue so Egipto laseripi ỹa'den, chaqai vire'ta so Faraón 'ue da la'xaỹaxac. 
GEN.45.3	Ca so José 'naaco' quesaua lqaỹa':
GEN.45.3	—Ỹim José. ¿Ñaqa 'ue nca'leetauec ca ita'a?
GEN.45.3	Ca saua'maxare ỹaatqajam no'daxateterec só'maq reloqoso'ot. Ca saua'maxare i'maretem', qaica ca retaqa. 
GEN.45.4	Qam so José 'naaco' quesaua'maxare:
GEN.45.4	—Qouaguiic, nqo'ñiiuo caỹim.
GEN.45.4	Ca co'na' nqo'nero saua'maxare, ca 'naaco':
GEN.45.4	—Ỹim ná'taq ỹim rqaỹahi José, yimiiñii na'le quena Egipto. 
GEN.45.5	Qam qouaguiic, qaica huapigui qavillii chaqai sqai 'ohiỹa dá'maq chi no'ueenataxaguii quiyim yimiiñii. Ma' qota'olec ñí'maq 'au yila' caqamiri, ma' ỹahotaque ñca'laxatec ca chaalataxac. 
GEN.45.6	Mashic ỹovite' dos ñaxari nagui nqopaxaqui' quenajo 'laua, chaqai saqa'lecaua caua liỹa' cinco ñaxari qaica ca qanaqat, 'eno'm 'ue ca qoỹanñi. 
GEN.45.7	Qam ñi qota'olec ya'auaxan yila', qaiyi qamiri 'ue aca qachaxataxahi quena 'laua, qaiyi 'ue ca ne'laxa quiyim ñca'laxaterec qamiri queda nqopaaxa. 
GEN.45.8	Ca' chaqaiñi ñi qota'olec ñí'maq yila' quenajo, ca' mesqai qamiri. Ñi'maxare ñí'maq ỹo'uet quiyim aỹim lotaua ñi Faraón quiyim sa'xatem cá'maq 'neeta'gue, chaqai quiyim seloqota'a yá'ogue yi la'a', chaqai quiyim seloqota'a ná'ogue na 'laua Egipto. 
GEN.45.9	Ca' mohi, chaqa'ma' quiipegue' cá'maq neeta'ñi ca ita'a. Ca 'ñiỹaco': Dajo 'naac ñi qachaalqui' José: Ñi qota'olec ỹo'uet quiyim ỹim na'gaxala' quená'ogue na 'laua Egipto, chaqa'ma' naico'na, sahotaque ñauane'e'. Se naỹaloxoriñiỹo'. 
GEN.45.10	Ñiỹalec ma'le yi 'laua Gosén, riỹahitac na qachaalaxahipi, chaqai ná'ogue na qalohipi, chaqai na roviñiguii, chaqai sqoỹoqapiguii qamiri caỹim. 
GEN.45.11	Quenajo sa'ue ma'le ca qanoxohi, chaqai cá'ogue ca qachaalaxahipi, chaqai cá'ogue cá'maq qauorahi, qaiyi qaica ca viñiỹaque. Ma' ñaqai naate' naua liỹa' cinco ñaxari nqopaxaqui'. 
GEN.45.12	Ñi inoq Benjamín chaqai qamiri 'xaichigui dajo ỹa'qaatec quiyim ỹim shinac dajo. 
GEN.45.13	'Qaataxañim ca ita'a quedá'ogue dá'maq shintari' quena Egipto, chaqai quená'ogue ná'maq huañiỹa quenajo. ¡Se naỹaloxoriñii, mohi, naviguii ca ita'a!
GEN.45.14	Ca' so José qa'aalgue so lanoq Benjamín, ca' noỹen. Ca' so Benjamín qai'neeta noỹen na' qa'aalgue so lopiichi José. 
GEN.45.15	Na' ime, ca' so José nqo'goq so lqaỹaripi, ca' noỹen quena' qa'aalgue. Ca na' ime dajo, ca saua lqaỹa' qaigueme ishite' retaxaira'pegue'.
GEN.45.16	Ca' quiñi lauo' so Faraón ỹoviro so na'xaỹaxac quiyim ỹovite' saua lqaỹa' so José. Ca' so Faraón 'ue da netoonaxac chaqai sá'ogue so lotauaripi. 
GEN.45.17	Ca' so Faraón 'naaco' queso José:
GEN.45.17	—'Ñirapegalo caua rqaỹachi' quiyim iỹoxolgoto caua laloo, ca' pile' queda Canaán. 
GEN.45.18	Ca' nauegue' ca leta'a' chaqai ca llaalqaipi. Ỹim saanem ma'le na paguec loyac quena Egipto. Ca ỹa'gue' ná'maq paguec loyac nanecsec quenajo 'laua. 
GEN.45.19	'Ñirapegalo quiyim i'xate' caua nahoglena quena Egipto, ca ne'xate' caua loua', chaqai ca llaalqaipi, chaqai cá'maq qataa'i. Qai'neeta anac, 
GEN.45.20	chaqai se ỹa'deentapega cá'maq 'ue hueeto'ot nagui, ma' ná'ogue ná'maq paguec loyac quena Egipto taỹoto ma'le qamiri.
GEN.45.21	Ca' saua llaalqa so Israel chaqaida 'netetegue. Ca' so José ỹaandec saua nahoglena relaataxanlgoto so Faraón chaqai so nouenete' queso nayic. 
GEN.45.22	Qai'neeta ỹa'vii saua loho dalaxaqa, qaiyi nadalaxat. Qam queso Benjamín, ca' ỹaanem aso trescientas lamo'lli' plata, chaqai saua cinco loho no'ueetaxaqui'. 
GEN.45.23	Chaqai queso leta'a, ca ilate' saua diez 'ashiñi' no'qajlgoto quená'maq no'uen chicqa'ñi yi Egipto, chaqai saua liỹa' diez 'ashiñi' no'qajlgoto quena trigo, chaqai pan chaqai loq ỹauaaque nouene' so leta'a ma' ỹovita quiyim nanac. 
GEN.45.24	Co'na' so José ime npoyiguinto saua lqaỹa', ca 'naaco' quesaua'maxare:
GEN.45.24	—'Neeto' nco'uaitecta' quena nayic.
GEN.45.24	Ca saua'maxare que', 
GEN.45.25	chicqochiri'ñi yi Egipto, ca ỹovirera'gue da Canaán yí'maq neeta'ñi so leta'a' Jacob. 
GEN.45.26	Ca co'na' qara'qaataxana so Jacob quiyim so llaalec José ñaqa 'ue nca'leetauec, chaqai chaqaiso só'maq reloqota'a yá'ogue yi 'laua Egipto, ca tot ỹa'den ca 'neeta chaqai qaica ca 'naac, ma' sqai huelec dá'maq qaỹa'xatetac. 
GEN.45.27	Qam qaỹa'xatem dá'ogue dá'maq 'naaco' na'le so José, ca na' iuanalo saua nahoglena qaỹauaapigui lahiri ma' eec queso José, ca ỹaatqajam 'ue da lpe'e. 
GEN.45.28	Co'na'le, ca 'naaco':
GEN.45.28	—¡Qaidaata quiyim sa'den ca ỹaalec José quiyim ñaqa 'ue nca'leetauec! Ca ỹim shic, shicpegue', qaiyi ñauane'e' tomaq saqa' yileu.
GEN.46.1	Co'na'le, ca' so Israel na'maxajñi quiyim eec i'xat sá'ogue só'maq hueeto'ot. Ca co'na' ỹovita yi Beerseba, ca' ỹa'ue so lachitaxanataxanaxat ỹavigaxat, ca ỹaanot ñi qota'olec queso leta'a Isaac. 
GEN.46.2	Ca' queso pe ñi qota'olec retaxaỹa'pegue' so Israel, viichigui nqai'en so lelaxac, roỹaxana queda liỹa leenaxat Jacob. Ca so'maxare saat, 'naaco':
GEN.46.2	—Aỹim seuete'e najo.
GEN.46.3	Co'na'le, ca ñi qota'olec 'naaco' queso'maxare:
GEN.46.3	—Ỹim qota'olec, nqota'olec so qataa'i', qaica ca ro'chi'saque quiyim 'itegue da Egipto. Ma' chaqaiyi hua'ñi ma'le quiyim ñoquiigaxatec na qachaalaxai'pi, ỹaatqajam 'xoic nqaishin. 
GEN.46.4	Ỹim ñauequeta'pegue' qami' nagui quiyim 'itegue da Egipto, chaqai chaqaỹim ñaqata'a ma'le na qachaalaxai'pi quiyi'maxare. Chaqai ma' ỹovita ca lqodoc aca rqauaxagui'i', ca' ñi José hueetau'e ma'le na rahi'i'.
GEN.46.5	Ime, ca' Jacob eec, ca'e yi Beerseba. Ca' so llaalqaipi so Israel renojshiguim nqai'en so leta'a, chaqai so llaalqaipi, chaqai saua louaaripi saua'maxare quesaua nahoglena nelate' so Faraón, ỹahotaque lahiri ma' qai'xate' saua'maxare. 
GEN.46.6	Ca' imaa sá'ogue so lauo' so Jacob taigue da Egipto. Ca i'xat aso lalo huaca, qagreta, chaqai ná'ogue na louenec chicqa'ñi yi Canaán. 
GEN.46.7	Sá'ogue so llaalqaipi, llaallipi, lauaripi, ỹalliripi, chaqai 'aallipi eec, liỹaatac so'maxare.
GEN.46.8	Ca' so Israel dá'maq liỹa leenaxat Jacob, najo ná'maq leenqateripi só'maq llaalqaipi taigue da Egipto:
GEN.46.8	Ca só'maq ỹi llaalec so Jacob leenaxat Rubén. 
GEN.46.9	Ca' saua llaalqa so Rubén leenqate': Hanoc, Falú, Hezrón chaqai so Carmi.
GEN.46.10	Ca saua llaalqa so Simeón leenqate': Jemuel, Jamín, Ohad, Jaquín, Zohar chaqai so Saúl. So'maxare llaalec aso 'aalo, lase yi Canaán.
GEN.46.11	Ca' saua llaalqa so Leví leenqate': Gersón, Coat chaqai so Merari.
GEN.46.12	Ca' saua llaalqa so Judá leenqate': Er, Onán, Sela, Fares chaqai so Zara. Er chaqai so Onán ileue'o' na'le quiyi Canaán. Ca' saua llaalqa so Fares leenqate': Hezrón chaqai so Hamul.
GEN.46.13	Ca' saua llaalqa so Isacar leenqate': Tola, Fúa, Job chaqai so Simrón.
GEN.46.14	Ca' saua llaalqa so Zabulón leenqate': Sered, Elón chaqai so Jahleel.
GEN.46.15	Ca' najo na llaalqaipio' so Jacob caso Lea co'na' ñaqai neeta'ñi yi Padan-aram, chaqai aso llaale Dina. Ca sá'ogue so llaalqaipi, ima'ta' ỹale chaqai ana 'aalo, ỹovi' treinta y tres so qomyipi.
GEN.46.16	Ca' so llaalqaipi so Gad leenqate': Zifión, Hagui, Ezbón, Suni, Eri, Arodi chaqai Areli. 
GEN.46.17	Ca' so llaalqaipi so Aser leenqate': Imna, Isúa, Isúi, Bería chaqai aso lqaỹa' 'aalo saua'maxare leenaxato' Sera. Ca' saua llaalqa so Bería leenqate': Heber chaqai Malquiel. 
GEN.46.18	Ca nauajo nauá'maq llaalqa aso na'a Zilpa na' co'ỹiguit so Jacob. So'maxare la'o' na'le so Labán, ca' ỹaanem aso llaale Lea. Ca quesá'ogue so llaalqaipi ỹovi' dieciseis qomyipi.
GEN.46.19	Ca saua llaalqa aso Raquel so loua so Jacob leenqate': José chaqai Benjamín. 
GEN.46.20	Ca' saua llaalqa so José caso Asenat leenqate': Manasés chaqai Efraín. Ne'qa'iñi na'le quiyi Egipto. Aso Asenat llaalo' so Potifera só'maq letaxaỹaxanqajnec na Egipto laseripi quena' qaretaxaỹa'pegue' na nenatqaipi, na'ñi yi na'a' On. 
GEN.46.21	Ca' so llaalqaipi so Benjamín leenqate': Bela, Bequer, Asbel, Gera, Naamán, Ehi, Ros, Mupim, Hupim chaqai so Ard. 
GEN.46.22	Najo ná'maq llaalqaipi saua Raquel chaqai so Jacob quiyim ná'ogue ỹovi' catorce qomyipi.
GEN.46.23	Ca' so llaalec so Dan leenaxat: Husim. 
GEN.46.24	Ca' saua llaalqa so Neftalí leenqate': Jahzeel, Guni, Jezer chaqai Silem. 
GEN.46.25	Ca nauajo naua llaalqaipi aso na'a Bilha queso Jacob, asó'maq la'o' na'le so Labán, ca' ỹaanemo' aso llaale Raquel. Ca' quesá'ogue so llaalqaipi ỹovi' siete qomyipi.
GEN.46.26	Ca sá'ogue só'maq qomyipi liỹaatac so Jacob na' ỹovi' queda Egipto. Chaqai sá'ogue chi lalamaxaret ỹovi' sesenta y seis ỹalliripi, qam se qanaloqojna'oga ana loua so llaalqaipi. 
GEN.46.27	Ca dooso' sauá'maq llaalqa so José ne'xaira'ñi yi Egipto. Ca' setenta só'maq qomyipi ỹovi'o' na'le quiyi Egipto queso llaalqaipi so Jacob.
GEN.46.28	Na' saqa' ỹovi' so Jacob, ca ỹa'auaxan so Judá quiyim quepegue' so José, qaiyi qoyica'guit quiyi 'laua Gosén. Ca na' ỹovijta yi Gosén, 
GEN.46.29	ca' so José relaataxanlec aso lahi' nahoglena, ma' ỹahotaque ca'guit so leta'a. Ca na' ỹovichiguit so leta'a, ca' nqa'aalliguit. Ca shi'gom noỹentac huaqatalec na lallaac. 
GEN.46.30	Co'na'le, ca 'naaco' so Israel queso José:
GEN.46.30	—Ime quiyim seuañiraxaua' chaqai quiyim ñaq rca'lli'sauec, ca ¡no'm yileu, 'eno'chaqai!
GEN.46.31	Ime, ca' so José 'naaco' quesó'maq novi' chaqai queso liỹa llaalqaipi so leta'a:
GEN.46.31	—Aỹim shicpegue' ca Faraón, sa'ue la'xaỹaxac quiyim mashic novi' na ỹaqaỹaripi ná'maq llaalqaipi ñi ita'a neeta'gue na'le da Canaán, novita ỹim quiyim iuoraripi. 
GEN.46.32	Ne'xateta ana lalo qagreta chaqai ana huaca, ma' chi no'ueenataxac reloqota'a quen ana lalo qagreta chaqai ana huaca. 
GEN.46.33	Ca ma' ñi Faraón roỹaxane'ogalo qamiri, ca ma' renachii negue' cá'maq ro'ueenachiguio' quen, 
GEN.46.34	ca' qamiri 'ñiỹaco' dá'maq ỹaatqajam qaro'ueenataxanaxac qaidaata da quiyim seloxoiqata'a ana qagreta shinqatam yí'maq 'auaxaic qareta'allipi. Qaiyi shichii ñiỹalec najo 'laua Gosén, ma' na Egipto laseripi se qaỹa'maxariñiguit quiyim lauora na neloxoỹaripi cana qagreta.
GEN.47.1	Ca' so José eec ỹa'ue la'xaỹaxac so Faraón. Ca 'naapega quiyim so leta'a chaqai so lqaỹaripi novi', chicqota'gue da Canaán, chaqai mashic neeta'ñi yi 'laua Gosén, ne'xateta ana lalo qagreta chaqai ana huaca chaqai ná'ogue na louenqaipi. 
GEN.47.2	Nca'au'alo saua cinco quesaua lqaỹa', ca ỹaueguero queso Faraón, qaiyi ỹauanalo. 
GEN.47.3	Co'na'le, ca' so Faraón inate' saua lqaỹa' so José. 'Naaco':
GEN.47.3	—¿Negue' cá'maq ỹaatqajam ro'ueenachiguio' quen?
GEN.47.3	Ca saua'maxare 'neraco':
GEN.47.3	—Qomi' ma' qomi' relaataxahi', dá'maq qaro'ueenataxanaxac 'neetasa': Qomi' neloxoỹa' cana qagreta, shinqatam yí'maq 'auaxaic qareta'allipi. 
GEN.47.4	Qomi' ñanaguinaxapegue' najo, sahoqotaque senqalec najo 'laua, ma' queda Canaán ỹaatqajam 'xoic da nqopaaxa, chaqai qaica na 'uaqapi loq ana qolo qagreta. ¿Chi'neco' ma' se qouaquiroxoric quiyim senqa'ñi quet yi 'laua Gosén?
GEN.47.5	Co'na'le, ca' so Faraón 'naaco' queso José:
GEN.47.5	—Ca qataa'i' chaqai caua rqaỹachi' shi'gue novirero lapoota'guita qami'. 
GEN.47.6	Ca' najo 'laua Egipto 'viiquiñi'sac, 'ỹaañitem ma'le yi 'laua Gosén yí'maq paguec loyac quenajo 'laua, qaiyi 'neralec yi'maxare. Chaqai no'm 'ue ca ỹa'den reloxoỹa'a ca 'aatet nelo, ca chaqaica reloxoỹa'a nqai'ñi' na ña'aateteripi.
GEN.47.7	Ca' so José ỹauego qai'neeta so leta'a Jacob quiyim nauañiguit so Faraón. Ca' so Jacob niquine'e' so Faraón, ỹa'maxate'tegue da liquinaxanaxac. 
GEN.47.8	Ca' so Faraón inato' so'maxare, 'naaco':
GEN.47.8	—¿Ỹote' caua niñaxari' nagui?
GEN.47.9	Ca' so Jacob 'naaco':
GEN.47.9	—Mashic sovite' yaua ciento treinta ñaxari quiyim ñamaqategueri' saachi'ñalo. Sqo vite', qam se no'viiñi naua seuetauguilo ñaxari. Ma' saqa' sovite' nagui caua ñaxari ỹovite' yí'maq 'auaxaic ita'allipi.
GEN.47.10	Ca co'na' ime, ca' so Jacob niquine'e' so Faraón, ca' pilec queca la'a'. 
GEN.47.11	Ca' so José ỹo'ueeto' na'laua, ỹaanemo' ná'maq paguec loyac quiyi 'laua Egipto, qaiyi naalec so'maxare, ipacqajanchigui dá'maq 'naaco' na'le so Faraón. Ca' so leta'a chaqai so lqaỹaripi 'ue na'laua quiyi 'laua Ramsés huaugui yi Gosén. 
GEN.47.12	Chaqai so José ỹo'ueetetaco' na loq sá'ogue so lqaỹaripi quecá'maq taachi'ñi ca louenaxanaxa quiñi 'óna.
GEN.47.13	Quiyá'ogue yi 'laua qaica ca hua'gue ca trigo, chaqai da nqopaaxa lama'xa nqo'neetauec. Quiyi Egipto chaqai yi Canaán ileueta'oguit na qom quena lqopaaxa. 
GEN.47.14	Ca' so José lapoon ana lam na Egipto laseripi chaqai na Canaán laseripi ná'maq shi'gue rishiuetenaxana quena i'xat trigo. Ca ỹa'maxat quiñi lauo' so Faraón. 
GEN.47.15	Ca co'na' tot qaca ana nam quiyi Egipto chaqai quiyi Canaán. Ca' so Egipto laseripi quepegue' so José, ca 'naaco':
GEN.47.15	—¡Vite ca qonoq! Se ỹa'maxañi queta' qaralauachitegue ca qarqopaaxa quiyim mashic tot qaca aca qodam.
GEN.47.16	Ca' so José 'naaco':
GEN.47.16	—Noma' tot qaca aca qadamii, ca' naviguiuo meca qalohi, ca' sañiguit ma'le ca trigo.
GEN.47.17	Ca' so Egipto laseripi ỹauega'a so José na lalo shipiguiripi, qagreta, huaca, chaqai na 'ashin. Ca' so José ỹañiguit quiyim ỹaanem so trigo sá'ogue so ñaaxa. 
GEN.47.18	Qam na' ime so ñaaxa, ca' queso liỹa ñaaxa, ca lotqai qoyicpegue' so José, ca' qohinac:
GEN.47.18	—Se ñañoxotqategueñi quiyim tot qaca aca qodam. Chaqai na qoloipi mashic taỹot qami'. Ca' qaica quet cá'maq liỹa saanqaem qami', ta'ta'a na qana'laua chaqai qomi' ñañaanqalta'. 
GEN.47.19	Ca qami' shiujnaxañitalo qomi' chaqai na qana'laua, taỹa'guit nqaishinaq ca trigo, ca qomi' la'aqa ñi Faraón, cá'ogue cá'maq so'ueetaq taỹot ma'le ñi'maxare. Ta'ta'a quiyim 'ỹaañitema qomi' aca qodanecse, qaiyi qarca'leuec, chaqai quiyim se na'laañi na 'laua. Ma' ¿chi'negue queta' 'xañitegue qomi' quiyim qareleu qariỹaata'ñi' na qana'laua?
GEN.47.20	Co'na'le, ca' so José rishiujnaxana yá'ogue yi 'laua Egipto, ỹa'ue na'laua so Faraón, ma' so Egipto laseripi imeene' naua na'lauari paguelec na lqopaaxa. Ca' so Faraón ỹomata'ta' lalamaxaret yá'ogue yi 'laua Egipto. 
GEN.47.21	Ca sá'ogue so Egipto laseripi ỹovira'a quiyim la'aquipi so Faraón quiyá'ogue yi 'laua Egipto. 
GEN.47.22	Qainaata na na'laua na netaxaỹaxanqajanqaipi quena' qaretaxaỹa'pegue' na nenatqaipi, se rishiujnaxana so José, ma' so Faraón ỹaante'em na trigo. Vichiguiño' se imen na na'lauaripi, ma' so Faraón ỹaante'em na loq.
GEN.47.23	Co'na' ime, ca' so José 'naaco' queso qomyipi:
GEN.47.23	—Nagui, ca' qamiri chaqai na na'lauahi taỹot ñi Faraón, ma' ỹim seshiujnaxana sauaaque lalamaxaret ñi'maxare. Ca nagui, ca' 'ana aná'maq qadañicshii, qaiyi ỹañilec na 'laua. 
GEN.47.24	Qam naqachiu'alo ca 'óna quecaua cinco ala queca qadañicshiguii, ca 'ỹaañim ñi Faraón. Ca' quecaua cuatro no'ueendañi, ca taỹaugui quiyim liỹa ñiiñi quena 'laua chaqai quiyim a'guii qamiri chaqai naua qachaalaxahi chaqai ná'ogue ná'maq qauorahi.
GEN.47.25	Ca saua'maxare 'neraco':
GEN.47.25	—Ỹaatqajam qami' qouagaxanqachaqaic coqomi', ma' ¡nca'laxachirec qomi' queso nqopaaxa! Ca' nagui, ca qomi'o' la'aqa ñi Faraón.
GEN.47.26	Ca' chaqaida 'neeto' na'le so José na' ỹa'yiñi quiyim qaishiueten so Faraón, qanaqata'a añi 'óna quecaua cinco ala quená'maq qoỹanñi quiyá'ogue yi 'laua Egipto. Ca' dajo ñaqaida 'neetari' nagui, qam na netaxaỹaxanqajanqaipi sqaca aca ishiueten, ma' na na'laua se ỹovita quiyim looỹac so Faraón.
GEN.47.27	Ca' so Israel llaalqaipi naalec yi Egipto, ỹa'ue la'a' quiyi 'laua leenaxat Gosén. Ca quiyi'maxare, ca' nqo'neuec, ca ỹaatqajam 'xoic. 
GEN.47.28	So Jacob mashic ỹovi' diecisiete ñaxari neetalco' yi Egipto, ca ỹovite' yaua ciento cuarenta y siete ñaxari.
GEN.47.29	Ca 'uo' so na'xa'a so Israel nauata'guito' quiyim tot qaỹaloq ileu. Ca roỹaxane'oga so llaalec José, ma' ỹahotaque 'naapega:
GEN.47.29	—No'm llic vi'saque qouaquiric, ca' shichitot na rqai'laxachi' na ỹoteleta'. Ca 'ỹaañitot ca ra'qaachiqui' ñi qota'olec, quiyim shichi' 'viichi' cá'maq sashiilaxanaque. ¡Qouaquiric, se yishiñiriño' ma'le quena Egipto! 
GEN.47.30	Ma' ỹovita quiyim qayco'mataxanaxanec quiyim llapoo'guita saua 'auaxaqa ita'al, ca' naqachira'a aỹim quena Egipto. Ca yishiñiri'ñi aca lahite' caua'maxare.
GEN.47.30	—Chaqaida shine'tegue ma'le —'naaco' so José.
GEN.47.31	Ca' so leta'a Israel liỹo' pilalec da la'qaatec, 'naaco':
GEN.47.31	—¡'Ỹaañirec, 'taxachiriñi ca ra'qaachiqui'!
GEN.47.31	Ca' so José ỹaanot da la'qaatec ñi qota'olec. Co'na'le, ca' so Israel nanaqachiguiñi nqai'en na lqahic quena lo'xaiqa' so lomala'.
GEN.48.1	Ca' quesaua liỹa' na'xata', ca 'uo' so la'xaỹaxac so José quiyim so leta'a ralola. Co'na'le, ca' so José eec ra'ajnaxana, ỹauegue' saua dos llaalqa Manasés chaqai so Efraín. 
GEN.48.2	Ca co'na' qaỹa'ue da la'xaỹaxac so Jacob quiyim so José ỹoviro ra'ajnaxana'a, ca so'maxare chi na'ñaxateta nqa'aamñi queso lomala'. 
GEN.48.3	Ca 'naaco' queso José:
GEN.48.3	—Ñi qota'olec ñí'maq sqaica lqalanec nachaxana ỹim na'le quiyi na'a' Luz huaugui yi 'laua Canaán. Ca' nañaañim da no'uen la'qaatec. 
GEN.48.4	Ca da la'qaatec 'neetasa': “Aỹim saanem ma'le qami' ca 'xoic qachaalaxai'pi. Ca' cajo qachaalaxai'pi chicqaugui ca ỹoreta'oguit qomyipi. Chaqai cajo qachaalaxai'pi saanem quiyim lalamaxaret ma'le najo 'laua, qaica ca rouootaxana'gue.” 
GEN.48.5	Hua', ca nagui naua qachaalaxahi' Efraín chaqai Manasés nauá'maq ne'xaỹoqsoqote' najo Egipto na' saqa' ñovita qami' quenajo 'laua, taỹoto aỹim naua'maxare, quiyim ỹalamaxarete' 'neete'm saua Rubén chaqai so Simeón. 
GEN.48.6	Ca cauá'maq dalaxaqa qachaalaxahi' ma'le, ca' ralamaxarichichi', ca ma' lqaỹa' naua Efraín chaqai Manasés, ca nouandau'a ma'le ca qaỹaqatqajantari' nesallaxa. 
GEN.48.7	Ca na' sachicqota'gue da Padan-aram, ca sou ayi qachii'i' Raquel quiyi Canaán na' sepalqata'a yi Efrata. Ca seshinñi na'le queso nayic lahi taỹau'a yi Efrata yí'maq nagui leenaxat Belén.
GEN.48.8	Ca na' so Israel ra'ỹauguilo saua llaalqa so José, ca renataxano', 'naaco':
GEN.48.8	—Qam dauajo, ¿negue' daua'maxare?
GEN.48.9	—Nauajo nauá'maq ỹaalqa nañaane' na'le ñi qota'olec quena Egipto —'naaco' so José.
GEN.48.9	Co'na'le, ca 'naaco' so leta'a:
GEN.48.9	—Qouaquiric, liỹa nqo'naxachiro caỹim, qaiyi saanema da no'uen llicyaxague'.
GEN.48.10	Ca' so Israel mashic qo'xoỹom, ca tot qailligueme' no'viiñi naua nqote', sqai ỹaatqajam nauanchiguiñi. Ca' so José nqo'naxatero saua ñaaqolqai' queso leta'a, ca so'maxare qa'aalguelo chaqai nqo'goxe'. 
GEN.48.11	Ime, ca 'naaco' queso José:
GEN.48.11	—Tot sahotaque quiyim liỹa quet sauañiraxaua'. Qam ñi qota'olec ỹa'uo' quiyim seuanalo qai'neeta naua qachaalaxahi'.
GEN.48.12	Ca' so José naqata'alo saua ñaaqolqai' quenaua loteletari so leta'a. Ca' ỹa'dooto naua le'cootal, ỹoviraqta'guit na latap na 'laua. 
GEN.48.13	Ime, ca iconeu'alo saua llaalqa, so Efraín pa'xana'gue da loic, chaqai so Manasés queda nemaq, ca' nqo'naxatero queso leta'a. Ca' so Efraín pa'aata'gue da nemaq so Israel chaqai so Manasés queda loic. 
GEN.48.14	Qam co'na' ỹashilgoto saua'maxare so Israel, ca nemeenta' nqai'ne' saua lqai'laqate'. Ca' queda loic ỹashil-lec na lqahic so Efraín só'maq paguec na'aasa, ca da nemaq ỹashil-lec na lqahic so Manasés 'eno'm chaqaiso só'maq paguec ỹi. 
GEN.48.15	Ime, ca' ỹaanec da no'uen la'qaatec queso José, 'naaco':
GEN.48.15	Ñí'maq qota'olec ñí'maq huelec so ỹapi' Abraham chaqai so ita'a Isaac,
GEN.48.15	ñí'maq qota'olec ñí'maq quepaqataxanteguelec aỹim
GEN.48.15	shi'gue na' ñaq ñi'xaỹañi,
GEN.48.16	ñí'maq qota'olec lelaatec piguim le'ec,
GEN.48.16	ñí'maq ro'ootaxanteguelec aỹim quená'ogue na se no'uen,
GEN.48.16	ñi'maxare no'ueenaxat ca llicyaxague' nauajo ñaaqolqa.
GEN.48.16	Chaqai quiyim chicqochiguilo naua'maxare quiyim se qaicoua'e da ỹeenaxat
GEN.48.16	chaqai da leenaxat so ỹapi' Abraham chaqai so ita'a Isaac.
GEN.48.16	Chaqai quiyim 'xoic ca llaalqaipi naua'maxare quena 'laua.
GEN.48.17	Qam so José 'ec se ỹa'maxañi nqai'en dá'maq 'ne'tegue so leta'a quiyim ỹashil-lec na lqahic so Efraín queda loic. Ca' icono' da lqai'laxat so leta'a, ỹahotaque se qaỹashil-lec so Efraín, ca qaỹashil-lec so Manasés. 
GEN.48.18	Ca 'naac:
GEN.48.18	—'E', qami' ita'a. Najo 'e'. Najo ná'maq paguec ỹi. Shillirelec na lqahic queda rqai'laxachi' qatoiqui' na'maxare.
GEN.48.19	Qam so leta'a se ỹa'maxaren. Ca 'naaco':
GEN.48.19	—¡Shi'gue sa'den, qami' ỹaalec! Qam na'maxare qai'neeta ỹovira'a ma'le quiyim 'xoic ca llaalqaipi. Qam najo lqaỹa paguec na'aasa paguec qaimaqachin ma'le, chaqai ỹovira'a quiyim 'xoic ma'le ca llaalqaipi chicqochigui ca ỹoreta'oguit qomyipi.
GEN.48.20	Ca' quesojo na'xa'a, ca' so Jacob ỹaanema saua'maxare da nqouagaqa', 'naaco':
GEN.48.20	—Na llaalqaipi na Israel ỹouen ma'le da qadeenaxachii quiyim ỹaanec ca no'uen ñicyaxac, chaqai qohinac: Ñi qota'olec 'ne'tegue caqami' dá'maq 'ne'tegue na'le queso Efraín chaqai queso Manasés.
GEN.48.20	Ca' da 'ne'teco' na'le so Israel 'au nqai'en so Efraín queso Manasés. 
GEN.48.21	Ime, ca 'naaco' queso José:
GEN.48.21	—Ỹim mashic ỹovita quiyim yileu. Qam ñi qota'olec no'ueena'guita qamiri, chaqai ỹopilaxatalo qamiri ma'le yi na'laua so 'auaxaic qareta'allipi. 
GEN.48.22	Ca' qami' paguec ca saañiraxarom quena rqaỹachi'ipi: saanem qami' yi Siquem yí'maq souootaxana'gue na'le queso amorreo laseripi na' ñalauateta'pegue'.
GEN.49.1	Ca' so Jacob roỹaxane'oga so llaalqaipi, ca 'naaco' quesaua'maxare:
GEN.49.1	—Nqo'ñiiuo caỹim, qaiyi sa'xatema qamiri dá'maq ñaqa naataho viriỹau'a ma'le:
GEN.49.2	Noquiiguiuo, na'xaỹaxañii qamiri, llaalqaipi na Jacob,
GEN.49.2	na'xaỹaxañiỹa na qataa'i Israel.
GEN.49.3	Qami' Rubén, qami' ná'maq qami' ỹi ỹaalec;
GEN.49.3	qami' iquesaxanaxa, qami' 'auaxaic chicqochigui da ñquesaxanqataxac,
GEN.49.3	qami' la'auaxanec da nemaqachic chaqai da na'ñaxac.
GEN.49.4	Qam nagui, ca totqai qami' 'auaxaic,
GEN.49.4	ma' 'ñiisari' ca la'uaxac qaica quepaqchiguit:
GEN.49.4	ma' hualaxaiñirari' ca ỹomala'
GEN.49.4	na' rapa'ira'ñi' aca iloxoỹaxanata Bilha.
GEN.49.5	Ca' da Simeón chaqai da Leví nqaỹa';
GEN.49.5	naua lo'goxonqate' louenqa quiyim se ra'maqataxan.
GEN.49.6	¡Ỹaatqajam se yqo'ta salequetau'alo caua lapooqote'!
GEN.49.6	Ma' na' ro'ỹe', ca' ỹalauate' ca qomyipi,
GEN.49.6	qaica quet cá'maq 'neeta, qam chaqai 'ñiigue,
GEN.49.6	ca qaicchii' naua lichil so huacallipi.
GEN.49.7	¡Se no'uen da nayicyaxague', ajá'a, ỹaatqajam se no'uen,
GEN.49.7	sauaxat da lonogoxonaxague' quiyim qaican quepaxat!
GEN.49.7	¡Seuagaxaterec ma'le daua'maxare
GEN.49.7	quená'ogue na llaalqaipi na Israel!
GEN.49.8	Qami' Judá, na rqaỹachi'ipi remaqachiñi' ma'le.
GEN.49.8	Na npa'guenaxauachi'ipi coñitot ma'le na lqosot,
GEN.49.8	chaqai nauá'maq chi rqaỹachi' ỹa'dooto qami' ma'le naua le'cootal.
GEN.49.9	¡Ca' qami' Judá, qami' ỹaalcolec!
GEN.49.9	'Ñiisari' meca sauaxaic llaalec
GEN.49.9	quena' ỹovita ỹaxanñi quiyim ỹa'queetac aca loxona:
GEN.49.9	nqai'guiñi, ca nqa'paxanñi quena 'laua,
GEN.49.9	'neetari' meca sauaxaic lodegaxat.
GEN.49.9	¿Negue' queto' cá'maq ishit quiyim sqai ỹaxanac?
GEN.49.10	Qaica ca ishit rouootaxana'gue da lquesaxanaxa ñi Judá
GEN.49.10	chaqai quiyim na'gaxala' cada lo'qoota'a lashilete,
GEN.49.10	chi ỹovireta'a quiyim novi' cá'maq lalamaxarete lashilete ada'maxare,
GEN.49.10	ca ca'maxare qana'xaỹaxana ma'le quená'ogue na ỹoreta'oguit qomyipi.
GEN.49.11	Cá'maq coñirari' ca lalo 'ashin queca uva loma',
GEN.49.11	cá'maq quiỹo' caua loho ỹahote'e na lataxa,
GEN.49.11	¡ỹahote'e na uva li'i!
GEN.49.12	Naua nqote' paguec naueralgoto da letocqa' quena lataxa;
GEN.49.12	chaqai naua louee paguec lalacqa' quenaua lo'i'.
GEN.49.13	Ca' da Zabulón neeto'ot ma'le na lahi aso huaaxai,
GEN.49.13	yí'maq 'ue ma'le ca lovirqa' ana nahi' huaxaỹaqse.
GEN.49.13	Ca na loma' ỹovira'gue ma'le da Sidón.
GEN.49.14	Da Isacar 'neetari' meca nelo nodoxonaxala'
GEN.49.14	nco'matqa' ca qo'parit.
GEN.49.15	Ca' ma' iuane'ta quiyim lo'yaxanec ca 'laua
GEN.49.15	chaqai 'maxaraic quiyim co'matqa',
GEN.49.15	ca' quemaraxajlgoto naua lallaaco quiyim 'ue ca li'ỹaac,
GEN.49.15	i'maqatam nañaañiguit quiyim na'ac.
GEN.49.16	Ca' da Dan reloxoỹa'a ma'le ná'maq chi lauo' laseripi,
GEN.49.16	'nejem na liỹa llaalqaipi na Israel.
GEN.49.17	Da'maxare 'nejem ma'le ca nanaic
GEN.49.17	hueetau'e na lahi ca nayic,
GEN.49.17	quiyim ỹa'guiguilo naua la'ỹaaxal na shipiguiripi,
GEN.49.17	ca ỹanataxajñi cá'maq neetalec.
GEN.49.18	Qami' ỹa'gaxala', ñauaanta'a quiyim yca'laxachirec.
GEN.49.19	Ca' da Gad qanalauate'e' ma'le queca nouaataxanaq,
GEN.49.19	qam ma'le, ca da'maxare rocanaxan.
GEN.49.20	Ca' da Aser qaica ca louenaxanaxa ma'le quena na'ic;
GEN.49.20	da'maxare ỹaan ma'le ca na'ic 'nejem na loq na nashillipi.
GEN.49.21	Ca' da Neftalí 'nejem na re'xone' ỹaatqajam nosoochiguiñi
GEN.49.21	chaqai ỹaatqajam lo'yaxanec da llaalquenaxanaxac.
GEN.49.22	Ca' da José 'neetari' ma'le aca qo'paq neeto'ot na lahi ca huaxaỹaq,
GEN.49.22	ỹaatqajam 'xoic ana la
GEN.49.22	chaqai naua lasotee nqai'guerelec na napoxonaxat.
GEN.49.23	Na no'xoshic lo'ollipi noquii'a, ỹahintapeguec na lovic,
GEN.49.23	chaqai se neme se qaỹo'daxat;
GEN.49.24	qam da José ỹaatqajam ra'ñi'teguelo naua lqai'laqate',
GEN.49.24	lo'qoochiguiñi da lo'xoshic;
GEN.49.24	¡ña'aachic quiñi qota'olec quena Jacob, ma' quesaxanaxaic!,
GEN.49.24	¡ña'aachic quiñí'maq neloxoỹaq ro'ootaxanteguelec na Israel!,
GEN.49.25	¡ña'aachic quiñí'maq qota'olec quena qataa'i', ñí'maq rotauañi'sac ma'le;
GEN.49.25	ñi qota'olec qaica ca lqalanec, ñi'maxare no'ueenaxat ma'le ca qayicyaxaqui'!
GEN.49.25	¡Quecá'maq lqouagaxanaxat chicqo'ot na piguim!
GEN.49.25	¡Queca lqouagaxanaxat chicqa'ñi ca lauajñi aca huaaxai!
GEN.49.25	¡Dá'maq nqouagaxa queca nco'oxoc chaqai quiyim qarillipegue aca nate'e!
GEN.49.26	Na qataa'i' ỹapacauec nqai'en ca lqouagaxanaxat caqami'
GEN.49.26	quedá'maq lqouagaqa' saua ita'al caỹim.
GEN.49.26	Napaqueralec ca lqodoc naua quemaralgoto qa' ladocai 'ec qaica ca lqodoc
GEN.49.26	nauajo qouagaxaco hueetalgoto ma'le na lqahic da José,
GEN.49.26	dá'maq qanca'au'a na'le quena lqaỹaripi.
GEN.49.27	Ca' da Benjamín 'neetari'o' ca isecỹac toxonaxai,
GEN.49.27	ca' quiyi nete'etam, ca ỹo'taxantañi ỹa'ic ca loxonec
GEN.49.27	chaqai quiyi avit, ca imeenec ca li'ỹoxot.
GEN.49.28	Ca' 'ena ná'maq ne'qaipi quesaua doce llaalqa so Israel, ca' dajo dá'maq la'qaatco' na'le so leta'a queso llaalqaipi na' ỹaanem da no'uen llicyaxac.
GEN.49.29	Ca 'uo' so na'xa'a so Jacob ỹa'uo' da la'qaatec queso llaalqaipi, 'naaco':
GEN.49.29	—Tot qaỹaloq yileu. Ca ma' yileu, yishiñiño' ma'le quiyi hua'ñi yi ita'allipi, quiñi lauac na'ñi yi na'laua so Efrón só'maq hitita le'ec, 
GEN.49.30	queda 'laua Canaán. Ñijo lauac na'ñi yi Macpela naloote'oga yi la'a' so Mamre, yí'maq lishiujnaxanaxat na'le so Abraham, liỹa'uegue' so na'laua so Efrón, ỹahotaque loma' na lasauaxanqaipi. 
GEN.49.31	Yí'maq qaishiñi'ñi na'le so Abraham chaqai aso loua Sara, chaqai so Isaac chaqai aso loua Rebeca. Chaqai qai'neeta seshiñi'ñi na'le aso ỹoua Lea. 
GEN.49.32	Yí'maq 'laua chaqai ñi lauac na'ñi yi'maxare, nishiujnaxanaxat na'le queso hitita laseripi.
GEN.49.33	Ca co'na' so Jacob ỹomat da laqataxac queso llaalqaipi, ca' liỹa nenanñi queso lomala'. Ca ileu.
GEN.50.1	Co'na'le, ca' so José qa'aal-lec so leta'a, ca na' noỹentac, ca' nqo'goq. 
GEN.50.2	Ca na' ime, ca' ila' so natarenataxanaripi só'maq chi lelaatqaipi quiyim ỹocorigui, qaiyi ỹashiviaxat so loshicmaxa so leta'a Israel. Ca' chaqaida qohine'tegue so'maxare. 
GEN.50.3	Ca' ỹovi' cuarenta na'xata' quiyim qaỹocoretapigui, ca rashivi so loshicmaxa, ma' chaqaiyaua yauá'maq na'xata' naloqojonqa quiyim qaỹo'uet dajo, qaiyi sqai sogui.
GEN.50.3	Ca' so Egipto laseripi ỹovite' yaua setenta na'xata' ỹo'uet da netanec da lasouaxac so Israel. 
GEN.50.4	Ca co'na' ime'ueque saua na'xata' nasouaxaqui', ca' so José eeco' quepegue' só'maq nashillipi neeta'ñi yi la'a' so Faraón. Ca 'naaco':
GEN.50.4	—Quiyim ỹaatqajam llic rqo'chiiua', ca qouaguiic quet quiyim 'ñiỹapega ñi Faraón, 
GEN.50.5	ma' na' sham ileu yi ita'a yashiila quiyim se'taxajñi ca ỹa'qaatec quiñi qota'olec quiyim seshinñi cacá'maq chi ỹauaaque lahi' yi'maxare na'ñi yi 'laua Canaán. Vichiguiño' ñi'xoresene'toto qamiri quiyim vii ca idaaqa' quiyim shic, ca' seshinñi yi ita'a. Ca ma' ime, ca' yapil.
GEN.50.6	Ca' so Faraón 'naaco':
GEN.50.6	—Mo'e', shiñiriñi ca qataa'i'. Pacqajñichirigui dá'maq ỹahotaque.
GEN.50.7	Ca' qaicoỹa' so José quesá'ogue só'maq lotauaripi 'ue na loma' quiñi lauo' so Faraón chaqai quiyi Egipto. 
GEN.50.8	Só'maq chaqai llaalqaipi so Jacob, chaqai so lauo' so José, chaqai so lqaỹaripi eec. Qainaata no'ueenaxatañi na ñaaqaipioqui' chaqai na laloipi quiyi Gosén. 
GEN.50.9	Ca 'uo' na ỹahote'e ana nahoglena chaqai na neetashiguim coỹa' so José. Ca 'xoico' so qomyipi. 
GEN.50.10	Ca co'na' qaỹovita yi Goren-ha-atad yí'maq pa'ỹa'gue da lqodoigue caso lachiugue Jordán, ca' qaỹo'uet so nasouaxac, ca' noỹentagui so qomyipi na'le. Ca' so José ỹo'uet so lasouaxac quesaua siete na'xata' queso leta'a.
GEN.50.11	Ca co'na' so Canaán laseripi naalec yijo 'laua iuane'ta dajo, ca 'naaco': Na Egipto laseripi 'uo' ca lasouaxac lodegaxat.
GEN.50.11	Ca' vichiguiño' qaỹamata'gue leenaxat Egipto laseripi no'ueenaxa. Yijo 'laua pa'ỹa'gue da lqodoigue caso lachiugue Jordán.
GEN.50.12	Ca' saua llaalqa so Jacob ipacqajanchirigui dá'maq ỹahotaque so leta'a'. 
GEN.50.13	Ca' ỹodootegue da Canaán, ca' ishiñiñi queso lauac quiyi 'laua Macpela, yí'maq rishiujnaxano' na'le so Abraham queso Efrón, só'maq hitita le'ec, ỹauaaque nishinqa' na lauo' laseripi. Yijo 'laua chaqai ñi lauac pa'ỹa'gue da lqodoigue quiyi Mamre. 
GEN.50.14	Ca co'na' ime quiyim so José ishinñi so leta'a, ca' pil queda Egipto, liỹaatac so lqaỹaripi chaqai sá'ogue so ncoỹaataxanaripi.
GEN.50.15	Ca co'na' mashic ileu so Jacob, ca' saua lqaỹa' so José 'ñiichiriquio' lauele': Sqoue ro'ỹalo qomi' nagui ñi José. Ca' ỹa'ue lovi' quedá'maq se no'uen shinqa'tegue na'le.
GEN.50.16	Ca co'na'le, ca ilate'o' da la'qaategue', 'neraco':
GEN.50.16	—Na' saqa' ileu so qataa'i', ca' 'naapegalo qomi' 
GEN.50.17	quiyim shinqac caqami': Qouaquiric, sqo quirapeguem dá'maq se no'uen chaqai lasauaxasete' naua rqaỹachi', ma' ỹaatqajam se no'uen dá'maq 'neetetco' na'le caqami'. Vichiguiño' nagui ñi'xoresenqa'tot qami' quiyim sqo quirapeguem dá'maq shinqatari' se no'uen, ma' qomi' lelaatqa ñí'maq qota'olec quesó'maq qataa'i'.
GEN.50.17	Ca co'na' ñaq ỹa'xatesac dajo saua nelaatqa, ca' noỹen so José. 
GEN.50.18	Co'na'le, ca ỹovirero sauá'maq lalamaxarete' lqaỹa', ca ỹa'chi'iñi naua le'cootal, ỹoviraqta'guita naua lataapi' na 'laua. Ca 'neraco':
GEN.50.18	—'Viiquiñisa'pe nagui qomi', qomi' relaataxahi'.
GEN.50.19	Qam so José 'naaco' quesaua'maxare:
GEN.50.19	—Totaxan ro'chii. Ma' ỹim se ñpa'xanlec da lo'ueenataxanaxac ñi qota'olec. 
GEN.50.20	Ma' qamiri se no'uen dá'maq 'ñii'tegue na'le caỹim, qam ñi qota'olec dá'maq se no'uen nimiiñiguit nqai'en da lo'yaxanec dá'maq seuanaxa nagui: ma' ỹahotaco' quiyim nca'laxatec na 'xoic qomyipi. 
GEN.50.21	Ca vichiguiño' totaxan ro'chii. Ỹim saanema qamiri ca qanoxohi chaqai naua qachaalaxahi.
GEN.50.21	Ca' chaqaida 'ne'teco' na'le so José na' ỹo'daqaine', ma' ỹaatqajam ineequesente' saua'maxare.
GEN.50.22	So José chaqai so llaalqaipi so leta'a ñaqai queeta neetalec yi Egipto na' so José ỹovite' yaua ciento diez ñaxari. 
GEN.50.23	Ca ỹovirau'a quiyim iuanalo saua laua' so llaalqaipi so Efraín. Chaqai qai'neeta ỹovirau'a quiyim icoñiguit so llaalqaipi so laual Maquir só'maq llaalco' so llaalec Manasés, ca' ỹalecqajnougui só'maq lalamaxat llaalqaipi.
GEN.50.24	Ca 'uo' so na'xa'a, ca so José 'naaco' queso lqaỹaripi:
GEN.50.24	—Tot qaỹaloq yileu. Qam ñi qota'olec rotauañii ma'le, naqata'alo qamiri ma'le quenajo 'laua, ca i'xate' qamiri ma'le quiyi 'laua ỹachaxan na'le, ỹahotaque ỹaanema saua qarapiri Abraham, Isaac chaqai so qareta'a Jacob.
GEN.50.25	Co'na'le, ca ỹo'uet quiyim so llaalqaipi so Israel ỹaanot da la'qaatec ñi qota'olec. Ca 'naaco' quesaua'maxare:
GEN.50.25	—Ỹaatqajam llic ñi qota'olec rotauañii ma'le. Ca ma' ỹovirelec ipaquichigui dajo, ca 'xachii'o' ma'le na ipi'naqa.
GEN.50.26	Ca' so José mashic ỹovite' saua ciento diez ñaxari na' ileu quiyi Egipto. Ca' qaỹocorigui so loshicmaxa queso lata' quiyim qaỹashiviaxat. Ime, ca' qaỹa'maxat casó'maq lahi' ná'maq tot qaica.
EXO.1.6	Ca co'na' so José chaqai so lqaỹaripi chaqai sá'ogue so naloxouaripi nimiichiguiñi. 
EXO.1.7	Qam só'maq Israel llaalqaipi co'o, ca ỹaatqajam 'xoic na llaalqaipi noquiiquetauec, vire'to' na' 'ue da lquesaxanaxa. Ca sham yá'ogue yi 'laua no'xalec quena'maxare. 
EXO.1.8	Ca na' ncopa, ca 'uo' so dalaxaic nashi quiyi Egipto. So'maxare se iuanapega so José, ca' 'naaco' quesó'maq reloqota'a qomyipi:
EXO.1.9	—Ñaqai 'ajñii, na Israel llaalqaipi paguec 'xoic chaqai paguec quesaxanaxaic coqomi'. 
EXO.1.10	Ca 'maxaraic quiyim sahoqe ca shinqa'tegue, ca' squepaxataq, qaiyi se nqo'neuec. Ma' sqoue quiyim 'ue ca lauataq, ca' huaxaiguit ca qanpa'guenaxaua, ca nco'ỹa'to qomi', ca' ca'e najo 'laua.
EXO.1.11	Co'na'le, ca' na Egipto laseripi ỹa'ue na neloxoỹaq, qaiyi se ỹala'gue quiyim ro'ueenataxan nqai'en, no'xoñishiguim nqai'en naua na'aate' quiyi Pitón chaqai yi Ramsés, la'maqataxanqa'o' quena' ỹa'maxat na na'ic so Faraón. 
EXO.1.12	Qam co'na' paguec nqo'neuec da nqa'viic, lotqai nqo'neuec na llaalqaipi. Ca' so Egipto laseripi nqo'neuec da lqolonaxa.
EXO.1.13	Ca' so Egipto laseripi nqo'neuec da lqa'viic quena' ila' so Israel llaalqaipi. 
EXO.1.14	Ca ỹaatqajam qaỹa'ue da le'xoric quena' ỹo'uet nqohin na nishaaxa chaqai na losoc chaqai ná'ogue na liỹa no'ueenatec hua'oga na no'ueenaxa. Chaqai ná'ogue ná'maq resalli qaỹamaxalec, se qai'xoren. 
EXO.1.15	Só'maq nashi quiyi Egipto qai'neeta retaxaỹa'pegue' aso Sifra chaqai aso Fúa sauá'maq ncochaaxal cana 'aalo hebreo lasellipi. 'Naaco' quesaua'maxare:
EXO.1.16	—Ma' 'ue aca cochiỹa cana 'aallipi hebreo lase, ca' 'yiiñita ca llaalec. Quiyim ỹale, ca' lauachii. Qam no'm 'aalo, ca' nca'laxachitauec.
EXO.1.17	Qam saua ncochaaxal cana 'aalo ỹaatqajam 'xoic da lqolonqa' quiñi qota'olec. Ca' se na'xaỹaxanto' na'le dá'maq 'naaco' so nashi. Ta'ta'a quiyim nca'laxatesauec na ñaaqaipioqui'. 
EXO.1.18	Co'na'le, ca' so nashi quiyi Egipto roỹaxane'ogalo saua ncochaaxal. Ca 'naaco':
EXO.1.18	—¿Chi'neco' ma' nca'laxachitauec na ñaaqaipioqui'?
EXO.1.19	—Ma' aná'maq 'aalo hebreo lase sqai 'nejem ana Egipto lase —'neraco' saua'maxare—. Ma' paguec da lquesaxanaxa. Ca quena' saqa' sovitaxa, qa' shi'co' quen ne'qaañi ñi llaalec.
EXO.1.20+EXO.1.21	Ca' chaqaida dá'maq 'neeto' na' nqo'neuec chaqai nqo'neetauec da lquesaxanaxa. Chaqai sauá'maq ncochaaxal 'ue da lqolonqa' quiñi qota'olec, ca ñi'maxare nqouagueque quiyim 'xoic nqai'en ca llaalqaipi. 
EXO.1.22	Qam so Faraón 'naaco' quesó'maq chi lauo' laseripi:
EXO.1.22	—No'm 'ue ca ne'qaañi noctoqui' quena hebreo lasellipi, ca qainaxe'ogo' ma'le aso lachiugue. Qam ana nocto'lli' ne'qaañi, ca' qanca'laxatetauec.
EXO.2.1	Ca 'uo' so ỹale chigoxougui so llaalqaipi so Leví. 'Uo' aso loua llaale só'maq qai'neeta chicqaugui so llaalqaipi so Leví. 
EXO.2.2	Ca 'mano' na'le aso'maxare, ca 'uo' so llaalec. Ca aso'maxare co'na' iuana so llaalec quiyim lo'yaxanec, ca ỹoxojño' quesaua tres shiriguiri. 
EXO.2.3	Qam co'na' tot ishit quiyim queeta ỹoxotetegueñi, ca' icono' aso nepaqata natal. Ca' ỹapoguilo naua lauaco quena qo'paq louaq, qaiyi se ca'laaho na huaxaỹaq. Ime, ca' inaxañigui aso nepaqato'lli' so noctoqui'. Ime, ca' illaugui so na'uaatesat quiyi lahi aso lachiugue leenaxat Nilo. 
EXO.2.4	Co'na'le 'naaco' casó'maq lqaỹa so noctoqui' quiyim no'ueenañi, qam se loỹootaque, qaiyi ỹauanchigui canchaqaica 'neeta so'maxare.
EXO.2.5	Ca co'na' ncopauc, ca' aso llaale so Faraón quepegue' aso lachiugue nachilaxasom. Qam saua lelaata ñaq ỹouoxonsac na lahi aso lachiugue, ca aso'maxare iuantaxaso'ma aso nepaqata neetañigui ca na'uaatesat. Co'na'le, ca 'uo' aso ila' quesaua la'aa quiyim caqso'ma asó'maq nepaqata. 
EXO.2.6	Ca' aso llaale so Faraón co'na' ỹauajñigui aso nepaqata, ca iuanchi'ño' so noctoqui' noỹentac. Ca ỹaatqajam 'uo' da le'xorenataxanaxa queso'maxare. Ca 'naaco':
EXO.2.6	—Najo noctoqui' chicqaugui na hebreo laseripi.
EXO.2.7	Co'na'le, ca só'maq lqaỹa so noctoqui' 'naaco' caso llaale so Faraón:
EXO.2.7	—¿Tegue' chaqai 'maxariñite' quiyim sedaanaque acá'maq cochiỹa na noctoqui' quena hebreo lasellipi, qaiyi illipaxan na'maxare?
EXO.2.8	—Hua', daañiraque —'naaco' aso llaale so Faraón.
EXO.2.8	Co'na'le, ca asó'maq nequetegaxai ỹalamaxatau'a asó'maq chi late'e so noctoqui'. 
EXO.2.9	Co'na'le, ca 'naaco' aso llaale so Faraón:
EXO.2.9	—Coñita najo noctoqui', ỹaxachi'. Ca' ỹim seshiueten ma'le ca redaxaqui'.
EXO.2.9	Ca' aso 'aalo ỹodota so noctoqui', ca' iỹaxat. 
EXO.2.10	Ca co'na' mashic ỹeuc so noctoqui', ca' qaỹodou'a so noctoqui' aso llaale so Faraón. Ca aso'maxare ỹiro quiyim lalamaxaret llaalec. Ca ỹanco' leenaxat Moisés, loqo'm qanaqajshiguim, ma' 'naaco':
EXO.2.10	—Ỹim ñaqajta na'le sachigoxotañigui yi huaxaỹaq.
EXO.2.11	Ca co'na' mashic sham qo'xoic so Moisés, ca 'uo' so na'xa'a eec, ra'piichiu'ga so lqaỹaripi chi lauo' laseripi. Ca retano' quiyim chalego lquesaxanaxa da lo'ueenataxanaxac. Co'na'le, ca iuane'to' so Egipto le'ec ỹouaxantac so chi lauo' le'ec hebreo le'ec. 
EXO.2.12	Co'na'le, ca' 'au ỹomateta'pe naua lahil yi hueete'e. Ca co'na' qaica ca leseeca'a iuana, ca ỹalauato' so Egipto le'ec, ca ishinño' queca lo'uaxanaxa. 
EXO.2.13	Ca' queso liỹa nete'e, ca lotqai liỹa taauec. Ca iuane'talo' saua dos hebreo lase' nco'uaatecta'. Co'na'le, ca inato' só'maq ỹouaxantac so liỹa:
EXO.2.13	—¿Chi'negue ma' huaxañi'sac dá'maq ralamaxarichi' qauochi' le'ec?
EXO.2.14	Ca só'maq hebreo le'ec 'naaco':
EXO.2.14	—¿Negue' cá'maq ỹanagui qami' quiyim qarelachi', chaqai quiyim 'ñirapegalo qomi' queca ỹa'maqachiguiñi chaqai queca se ỹa'maxañi? ¿Loqo'm vi'saque quiyim yalauachi', 'ñitetegue aỹim dá'maq 'ñitetegue na' lauachi' so Egipto le'ec?
EXO.2.14	Ca co'na' 'xaỹa dajo so Moisés, ca' 'ue da lqolonaxa, ma' retano' quiyim mashic qaỹa'den quiyim ỹalauat so Egipto le'ec. 
EXO.2.15	Ca' chaqaida 'neeto', ma' co'na' ỹa'den so Faraón quiyim so Moisés ỹalauat so Egipto le'ec, ca' relaataxan quiyim qaidaanaque so Moisés, ca' qaỹalauat. Qam so Moisés shi'co' 'eet, quepegue' yi 'laua leenaxat Madián. Co'na' ỹovita, ca nqa'xanño' quena lahi aso ni'ỹa.
EXO.2.16	Ca' so letaxaỹaxanqajnec só'maq na'ñi yi Madián quiyim retaxaỹa'pegue' na nenatqaipi, so'maxare 'vio' saua siete llaale. Ca' queso na'xa'a, ca saua'maxare querepegue' aca ni'ỹa, ỹahosaque naviquishiguim na huaxaỹaq, ca ne'taxane' aso lalo qagreta so leta'a'. 
EXO.2.17	Qam qaỹo'derauco' quesauá'maq liỹa' neloxoỹa' cana qagreta. Ca co'na'le, ca ne'laxashiguim so Moisés, ca ro'ootaxanlgoto, ca ne'taxan so qagretaipi quena huaxaỹaq. 
EXO.2.18	Ca co'na' saua'maxare pilda'a ca neeta'ñi so leta'a', ca so'maxare renataxano':
EXO.2.18	—¿Negue' cá'maq 'neeto' ma' chita'gue, ca' liỹa novirita?
EXO.2.19	Ca saua'maxare 'neraco':
EXO.2.19	—'Ue so Egipto le'ec ro'ootaxanlgoto qomi' queso liỹa neloxoỹaripi cana qagreta. Ime, ca' naqajshiguim na qari'llivioxot, chaqai ne'taxan na qagretaipi.
EXO.2.20	Co'na'le, ca' so Reuel inate'o' saua llaale:
EXO.2.20	—¿Negue' ca hueeta'gue cajo ỹale? ¿Chi'neco' ma' no'ueenaqchiỹañi nodaatec nqai'ñii? ¡Mohi, ỹaxañii'oga, qaiyi naho'quena, ca' que'e!
EXO.2.21	Ca' so Moisés saat quiyim na'ñi yi la'a' so Reuel, ca' so Reuel ỹo'naxañiguito' aso llaale leenaxat Séfora. 
EXO.2.22	Ca so'maxare 'uo' so llaalec, ca' so Moisés ỹanco' leenaxat Gersón, loqo'm ỹoqa'a ca chicqa'gue, ma' 'naaco':
EXO.2.22	—Ỹim ỹoqa'a ca sachicqa'gue quenajo 'laua sentalec nagui.
EXO.2.23	Ca co'na' mashic 'vii saua ñaxari, ca ileuo' so nashi quiyi Egipto. Qam so llaalqaipi so Israel ñaqai queeta nqohin da le'xoric, ma' na'aquipi. Co'na'le, ca' ñi qota'olec 'xaỹa da noỹenaxac. 
EXO.2.24	Ca na'xaỹaxana da rashiilaxantaque, ma' no'ueena'co' da na'maqataxaco' na'le queso Abraham, Isaac chaqai so Jacob. 
EXO.2.25	Ca' ñi qota'olec iuana, ca' retan dá'maq 'neetari' so llaalqaipi so Israel.
EXO.3.1	So Moisés reloqoto'o' quen aso lalo qagreta so niỹoqo' Jetro, da liỹa leenaxat Reuel, só'maq letaxaỹaxanqajnec na neeta'ñi yi Madián quena' qaretaxaỹa'pegue' na nenatqaipi. Ca 'uo' so na'xa'a, ca' so Moisés ỹo'degue aso qagreta yi 'laua qaica qom, ca ỹoviraqteta'a aso qa' ladocai Horeb, da liỹa leenaxat Sinaí, asó'maq lalamaxarete ñi qota'olec. 
EXO.3.2	Ca hua'ño'yi na'le, ca' qanachaxano' queso lelaatec ñi qara'gaxala' piguim le'ec caso qo'paqo'lli' hueetaugui so norec lauaq. Ca' so Moisés ỹaatqajam na'ijne'tegue, ca iuane'ta quiyim aso qo'paqo'lli' 'ue ana le ỹaatqajam ỹaviquetaugui, qam se nasogoñi. 
EXO.3.3	Ca ra'deenataxantaco', 'naaco': ¡Ỹaatqajam qaica iuanapega dajo! Ñaq sa'ajnaxana negue' cá'maq 'neeto' quiyim se nasogoñi adá'maq qo'paqo'lli'.
EXO.3.4	Ca co'na' ñi qara'gaxala' qota'olec idaana'guit so Moisés quiyim nqo'neuo, ỹahotaque ỹa'ajanta, ca' ñi qara'gaxala' roỹaxan 'maqatougui aso qo'paqo'lli', 'naaco':
EXO.3.4	—¡Moisés! ¡Moisés!
EXO.3.4	Ca' so Moisés 'naaco':
EXO.3.4	—Aỹim.
EXO.3.5	Ca' ñi qota'olec 'naaco' queso'maxare:
EXO.3.5	—Totaxan nqo'ñiro. Naqachi' naua qapelachichi', ma' ná'maq 'laua co'viisalec ỹaatqajam 'ue da lichic, ma' ỹalamaxaret.
EXO.3.6	Ca lotqai liỹo' 'naac:
EXO.3.6	—Chaqaỹim ná'maq ỹim qota'olec quesó'maq 'auaxaic qata'i'llipi. Aỹim qota'olec quesaua qapirilli' Abraham, Isaac chaqai so Jacob.
EXO.3.6	Ca' so Moisés ỹapoquio' na lashic, ma' no'cho' quiyim ra'ỹo'ot ñi qota'olec. 
EXO.3.7	Qam ñi qara'gaxala' queetalco' dá'maq ỹa'xatetac, 'naaco':
EXO.3.7	—Ỹim ỹaatqajam seuanchigui da le'xoric yi ỹalamaxareteripi neeta'ñi yi Egipto. Sa'qaatapega quiyim se nqo'ta dá'maq qohinta'gue quená'maq neloxoỹaq quena no'ueenataxanaq, chaqai sa'deenta dá'maq le'xoric. 
EXO.3.8	Vichiguiño' ñanac, sahotaque ñaqata'a queda lquesaxanaxa quena Egipto laseripi, ñaqata'a quiyijo 'laua. Ca' sauega yi 'laua lodegaxat chaqai lo'yaxanec, yí'maq hua'ñi quiyim sqoue na huaca lo'i' chaqai na rapic li'i, yí'maq na'ñi na cananeoipi, na hititaipi, na amorreoipi, na ferezeoipi, na heveoipi chaqai na jebuseoipi. 
EXO.3.9	Ỹim sa'qaatapega da lachitachic na Israel llaalqaipi, chaqai sedaanta'a quiyim na Egipto laseripi 'xoic da lqa'viic quena'maxare. 
EXO.3.10	Vichiguiño' nagui qui', selata qami' ñi Faraón, ca' naqachira'a quiyi Egipto yi ỹalamaxareteripi Israel llaalqaipi.
EXO.3.11	Ca' so Moisés 'naaco' na'le quiñi qota'olec:
EXO.3.11	—¿Negue' queto' aỹim quiyim shicpegue' ca Faraón, ca ñaqata'a quiyi Egipto yi Israel llaalqaipi?
EXO.3.12	Ca ñi qota'olec 'naaco' queso'maxare:
EXO.3.12	—Ñauequeta'pegue' qami' ma'le. Ca' dajo dá'maq retanqui' quiyim chaqaỹim selachi': Ma' naqachira'a quiyi Egipto yi ỹalamaxareteripi, ca qamiá'ogue nqouagaxaiñiỹot aỹim ma'le canajo qa' ladocai.
EXO.3.13	Qam so Moisés 'naaco' quiñi qota'olec:
EXO.3.13	—Da'maxare 'ue da lqalaic, ma' no'm shicpegue' yi Israel llaalqaipi, ca' shinapega: Ñi qota'olec quesó'maq 'auaxaic qareta'allipi yilatalo qamiri, ca no'm yinat: ¿Negue' cá'maq leenaxat ca'maxare? ca' ỹim ¿negue' cá'maq shinaco' ma'le?
EXO.3.14	Ca' ñi qota'olec 'naaco' queso Moisés:
EXO.3.14	—Ỹim ná'maq chaqaỹim. Ca' 'eda 'ñirac ma'le quena Israel llaalqaipi: Ñí'maq leenaxat Chaqaỹim yilatalo qamiri.
EXO.3.15	Ñi qota'olec 'naac qai'neeta queso Moisés:
EXO.3.15	—Qai'neeta 'ñiraco' ma'le quiyi Israel llaalqaipi: Ñi qara'gaxala' qota'olec queso 'auaxaic qareta'allipi Abraham, Isaac chaqai so Jacob nachaxana aỹim, ca 'naapiguiỹa': 'Eda da ỹeenaxat, dajo ỹeenaxat qaica ca lqodoc. 
EXO.3.16	Mo'e', lapooñirata' yi qo'xoiquipi quiyi Israel llaalqaipi. Ca 'ñirapega: Ñi qara'gaxala' qota'olec quesó'maq 'auaxaic qareta'allipi, ñi qota'olec queso Abraham, Isaac chaqai so Jacob, nachaxana ỹim na'le. Ca 'naapiguiỹa' quiyim na'xaỹaxanalo qamiri chaqai iuana dá'maq nqa'viiguii quena Egipto laseripi. 
EXO.3.17	Chaqai qai'neeta 'naapiguiỹa' quiyim naqata'alo qamiri queda lqa'viic na Egipto, ca ỹauegue' qamiri queda 'laua na'ñi na cananeoipi, hititaipi, amorreoipi, ferezeoipi, heveoipi chaqai na jebuseoipi. Yí'maq 'laua sqoue naua huaca lo'i' chaqai na rapic li'i.
EXO.4.1	—Caalata'm sqai huelec aỹim ma'le chaqai se na'xaỹaxañiua' —'naaco' so Moisés—. Ta'ta'a quiyim 'naac ma'le caỹim: Peeta'a se nachaxana qami' ñi qara'gaxala'.
EXO.4.2	—¿Negue' ná'maq lo'qo'isa'a? —'naaco' ñi qara'gaxala'.
EXO.4.2	Ca so Moisés 'naaco':
EXO.4.2	—Ỹashilete.
EXO.4.3	—Lli'riñi quena 'laua —'naaco' ñi qara'gaxala'.
EXO.4.3	Ca' so Moisés illiguiño' quena 'laua. Ca co'na' taañi quena 'laua, ca' aso nashilete ñigui nanaic. Ca' so Moisés 'eet, no'cha'a so'maxare. 
EXO.4.4	Qam ñi qara'gaxala' 'naaco' queso'maxare:
EXO.4.4	—Coñita na lqai'it yi'maxare.
EXO.4.4	Ca co'na' so Moisés ỹacona na lqai'it, ca' so nanaic pilchigui nashilete.
EXO.4.5	Ca 'naaco' ñi qara'gaxala':
EXO.4.5	—Ca' dajo 'neeta ma'le, qaiyi qoyiuelec quiyim nachaxana qami' najo na'gaxala', qota'olec quesó'maq 'auaxaic qataa'illipi, qota'olec queso Abraham, Isaac chaqai so Jacob. 
EXO.4.6	Hua' nagui, ca' shichiri'ñigui ana rotogui'i' na rqai'laxachi'.
EXO.4.6	Ca' so Moisés ishichi'ñigui ana lotogue da lqai'laxat. Ca co'na' navicshiguim, ca' iuane'ta quiyim rishiita chaqai ỹalagaq 'ec ana loñi. 
EXO.4.7	Co'na'le, ca ñi qota'olec liỹo' 'naapega so'maxare:
EXO.4.7	—Liỹa shichiri'ñigui ana rotogui'i' na rqai'laxachi'.
EXO.4.7	Ca' chaqaida 'ne'tegue so Moisés. Ca co'na' liỹa navicshiguim, ca' no'ueenta, liỹa 'nejem ná'ogue na loshicmaxa. 
EXO.4.8	Co'na' ime, ca 'naaco' ñi qara'gaxala':
EXO.4.8	—No'm quesó'maq 'auaxaic netanec se qoyiuelec qami', qam casó'maq liỹa, ca' qoyiuelec qami' ma'le. 
EXO.4.9	Qam no'm se qoyiuelec chaqai se qana'xaỹaxana qami' quesauajo netanqa, ca' naqachirishiguim ca huaxaỹaq caso lachiugue, ca cochirelec na 'laua. Ca cá'maq huaxaỹaq taañi quena 'laua, ca' ñigui leuoripi.
EXO.4.10	Qam so Moisés 'naaco' quiñi qara'gaxala':
EXO.4.10	—Qam naua ỹa'qaatqa se ỹa'machiñi, ma' na'perapeguec. Qam dajo sqai naquita quiyim taxaisa'pegue' najo relaachiqui'. Qam shi'gue quesom. Ma' quena' sham setaqa, ca' sqalanac dá'maq shim sa'xat.
EXO.4.11	Ca' ñi qara'gaxala' 'naaco' queso'maxare:
EXO.4.11	—¿Nega'ỹo' cá'maq ỹo'ueeto' na'le na lap na qom? ¿Peeta'a sqaỹimo' ná'maq ỹo'uet quiyim 'ue ca qaicaua naua la'qaatqa, ra'ñaagui na lqahic, qai'laq, loqo'm quiyim neuanchiguiñi? 
EXO.4.12	Ca' vichiguiño' nagui qui', ca' qami' iỹaatac ma'le. Ca ma' taxahi', ca sapaxaguiñitegue cá'maq 'ñirac.
EXO.4.13	Qam so Moisés liỹo' 'naac:
EXO.4.13	—¡Qami' ỹa'gaxala', qouaquiric vite ca ỹaxañita liỹa, ca' lachi'!
EXO.4.14	Co'na'le, ca' ñi qara'gaxala' ro'ỹo' so Moisés. Ca 'naaco' queso'maxare:
EXO.4.14	—Qam neeta'anyi ñi rqaỹa'e' Aarón ñí'maq llaalec so Leví. Ỹim sa'den quiyim ñi'maxare ỹa'den da letaxaỹaxac. Chaqai ñi'maxare ca'guit ma'le qami', ca' netoon ma' nauañichiguit. 
EXO.4.15	Taqaira'pegue' ma'le ñi'maxare, 'xachitem dá'ogue dá'maq shim 'xachi' ma'le. Ca' ỹim seuetañiguilo qamiri ma' taxahi, chaqai sapaxaguiñiigue cá'maq 'neeta cá'maq 'viichii. 
EXO.4.16	Qami' taqaira'pegue' ma'le ñi Aarón shiquiaxam ỹim setaqata'pegue'. Ca' ñi Aarón 'naapega ma'le na qomyipi cá'maq 'ñirac. 
EXO.4.17	'Xachite' ma'le anajo nashilete, ma' chaqana aná'maq 'ueenataxañita ma'le quiyim 'viichi' cá'maq ỹo'uet ca ne'laxa.
EXO.4.27	Ca' ñi qara'gaxala' shi'co' 'naapega so Aarón:
EXO.4.27	—'Itegue da 'laua qaica ca qom qachira'guit na Moisés.
EXO.4.27	Ca' so Aarón eec qata'guit so Moisés cada qa' ladocai lalamaxarete ñi qota'olec. Ca na' ime niquine'e', ca' nqo'goxoguit. 
EXO.4.28	Co'na'le, ca' so Moisés ra'qaataxanem so Aarón quená'ogue ná'maq qohinapega quiyim ỹa'xatem quiñi qara'gaxala' chaqai ná'maq chalego lecaic netanqaipi ỹo'uet da ne'laxa qailarelec quiyim ỹo'uet. 
EXO.4.29	Ca na' ime, ca saua'maxare que' lapoonta' ná'ogue ná'maq qo'xoiquipi quena llaalqaipi so Israel. 
EXO.4.30	Ca' so Aarón ỹa'xatemo' na'le dá'ogue dá'maq qohinapego' na'le so Moisés quiñi qara'gaxala', chaqai qai'neeta iuanchigui nqai'en so qomyipi ná'maq netanec ỹo'uet da ne'laxa qailarelec quiyim ỹo'uet quiñi qota'olec.
EXO.4.31	Co'na'le, ca' na qomyipi ỹaatqajam huejlec. Chaqai co'na' ỹa'den quiyim ñi qara'gaxala' na'xaỹaxana so'maxare chaqai quiyim iuana da le'xoric so'maxare, ca ỹa'chi'iñi naua le'cootal, ca' nqouagaxainot ñi qota'olec.
EXO.5.1	Ca co'na' ime dajo, ca' so Moisés chaqai so Aarón querepegue' so Faraón, ca 'neraco':
EXO.5.1	—Ñi qara'gaxala', ñí'maq qota'olec queso Israel llaalqaipi, 'neetasa' da la'qaatec: 'Xañirec ñaqai eec na qomyipi, quepegue' yi 'laua qaica ca qom, qaiyi ỹo'uet ca lemaqachic quiyim yimaqachin.
EXO.5.2	Qam so Faraón 'naaco':
EXO.5.2	—¿Negue' cá'maq ra'gaxalari quiyim ña'xaỹaxana, ca' saxanec quiyim eec na Israel llaalqaipi? Se seuanapega cá'maq na'gaxala', ca' sqai saxanec quiyim eec na Israel llaalqaipi.
EXO.5.3	Co'na'le, ca' saua'maxare 'neraco':
EXO.5.3	—Ñi qota'olec quena hebreo laseripi ỹanaxata'guita qomi'. Ca' qomi' qolaq, saxague da 'laua qaica qom. Yi'maxare ỹovite' caua tres na'xata' queeta ca qom, ca' ỹovita. Ca ma'le, ca' savigaxataq ca qarachitaxanataxanaxat, ca' saanqot ñi qara'gaxala' qota'olec, 'neeto' quiyim inaxalgoto qomi' ca ne'ne', loqo'm ỹahote'e ca lecat llaaxa.
EXO.5.4	Qam so nashi quiyi Egipto 'naaco':
EXO.5.4	—Qami' Moisés chaqai qami' Aarón, ¿chi'negue ma' ỹaxanñi nqai'ñii na qomyipi da lo'ueenataxanaxac? ¡Mohi, quiitalec da ro'ueenataxanaxaguii!
EXO.5.5	Chaqai qai'neeta 'naaco' so Faraón:
EXO.5.5	—Nagui mashic 'xoic na Israel llaalqaipi quenajo 'laua, ca' ¿sham ỹaxanñi nqai'ñii da lo'ueenataxanaxac?
EXO.5.6	Ca' chaqaiso só'maq na'xa'a, ca' so Faraón ỹilen so neloxoỹaripi chaqai so lashillipi so qomyipi, 'naaco':
EXO.5.7	—Ca' tot nodoitau'a ca 'uaqapi na Israel llaalqaipi quiyim ỹo'uet ca losoc, dá'maq 'ñiita'gue quen queso quiyim 'ỹaañite'em. ¡Ca na'maxare chi idaanaco' cá'maq 'uaqapi! 
EXO.5.8	Qam 'ñiỹapego' quiyim se naqaguiñi nqai'en ca lo'ueenatec liỹorete' ca losoc. ¡Quenagui se naqaguiñi ca 'oonoqui' losoc! Ma' na'maxare hualaiquipi, chi ỹaualqatagui, 'naac: “Qolaq, so'ueetaq aca qarachitaxanataxanqate, savigaxataq, ca' saanqot ñi qota'olec coqomi'.” 
EXO.5.9	Paguec lquesaxanaxa nqai'ñii ca lo'ueenataxanaxac yijo qomyipi. Ca' chaqaida 'neetari' nqai'ñii se nocoỹaxachishiguim, qaiyi sqai huelec ca na'maachic.
EXO.5.10	Ca' so idaaneguelec chaqai so lashillipi so qomyipi eec, ca 'naapega so qomyipi:
EXO.5.10	—Ñi Faraón 'naac coqomi' quiyim tot qoỹaante'ema qamiri nagui na 'uaqapi. 
EXO.5.11	Ca' nagui, ca' chaqaqamii daañiỹaque chaqai lapooñii quecá'maq hua'ñi nachiỹa. Qam se naqaguiñi cá'maq liỹorete' ca ro'ueenachiguii losoc.
EXO.5.12	Ca' so Israel llaalqaipi neuagaxajlec yá'ogue yi Egipto, imitetaque na nanecsec lovi, ỹahotaque ro'ueenataxana, 'ec nqai'en na 'uaqapi. 
EXO.5.13	Ca' na neloxoỹaq queso no'ueenataxanyipi ỹaatqajam iỹalqachit so qomyipi ỹahotaque quiyim ipaquichigui cá'maq lo'ueenatec na' ñaq qanodoota na 'uaqapi. 
EXO.5.14	Chaqai qai'neeta qaiỹalqachit qaỹouaxantalec ná'maq nashillipi quena no'ueenatec queso Israel llaalqaipi, ca' qohinapega:
EXO.5.14	—¿Chi'negue ma' scavit chaqai nagui sqo viri cá'maq ỹorete' quen cá'maq ro'ueenachiguii?
EXO.5.15	Ca' na la'gaxala' da no'ueenatec queso Israel llaalqaipi eec quepegue' so Faraón. Ca' 'naapega, 'naaco':
EXO.5.15	—¿Chi'neco' dá'maq 'ñitetegue quená'maq najo relaataxai'pi? 
EXO.5.16	Ma' tot qanodoota nagui na 'uaqapi, qam qaiyiita qaỹahotaque quiyim ipaquichigui yí'maq qaro'ueenatec quen losoc, chaqai qaỹouaxantalgoto qomi'. Ca' se ỹa'maxañi dá'maq 'neetoxoric na relaataxai'pi.
EXO.5.17	Qam so Faraón 'naaco' quesaua'maxare:
EXO.5.17	—¡Caqamiri qaica quet cá'maq liỹa, chaqai qamiri hualaiquipi! Vichiguiño' 'ñiỹac: “Savigaxataq aca qarachitaxanataxanqate, ca' saanqot ñi qara'gaxala'.” 
EXO.5.18	¡Mohi, quii, 'ueenataxañii! Ca 'eno'm tot qanodootau'alo qamiri nagui na 'uaqapi, qam qaiyiita viritac cá'maq chaqai'en ỹorete' ca losoc ro'ueenachiguii.
EXO.5.19	Ca' saua la'gaxalate' da no'ueenataxanaxac quena Israel llaalqaipi ỹaatqajam 'ue da leuogoxo na' qohinapega quiyim ipaquichigui yí'maq ỹo'uet losoc quiyi na'xa'a. 
EXO.5.20	Ca co'na' nenoxonec quiyim retaqata'pegue' so Faraón, ca nachiñi'chiguita saua Moisés chaqai so Aarón rauaanaxanta'pe. 
EXO.5.21	Ca' qohinapegalo':
EXO.5.21	—Ñi qara'gaxala' ỹa'ajanta'pe qamiri chaqai quiyim ỹouaxane' qamiri queda 'ñii'tegue. Ma' rasauaxashichii quiyim ñi Faraón chaqai na lotauaripi ỹaatqajam qa'viỹa'que qomi' chaqai ỹaan na lo'goxonqateripi, qaiyi qaralauat.
EXO.5.22	Ca' so Moisés 'naaco' na'le quiñi qara'gaxala' na' nqouagaxaintac:
EXO.5.22	—Qami' ỹa'gaxala', ¿chi'negue ma' 'ñitetego' dajo quena qomyipi? ¿Chi'neco' ma' yilachi'o' na'le? 
EXO.5.23	Ma' na' ime quiyim sechoxotem ñi Faraón dá'maq 'ñirac quiyim shinapega, ca ñi'maxare lama'xa da lqa'viic quena qomyipi, qam qami' sqai 'ootaxañirelec.
EXO.6.1	Ca' ñi qara'gaxala' 'naaco':
EXO.6.1	—Nagui, ca' huañichigui ma'le dá'maq shine'tegue ñi Faraón, ma' ñi'maxare se nanoiquentac quiyim ỹaxandec qamiri quenajo 'laua. Chaqai sqa ỹodolec ca chi reto nquesaxanaxa, ca ñi'maxare chi ỹo'derauec qamiri ma'le.
EXO.7.14	Ca na' ime, ca ñi qara'gaxala' 'naac queso Moisés:
EXO.7.14	—Ñi Faraón ỹaatqajam 'ue da na'ñaaqataxac, ca' sqai ỹaxanec quiyim eec na Israel llaalqaipi. 
EXO.7.15	Qam nete'e ma' nete'etam, ca' quirepegue'. Ma' queeto'ot na lahi aso lachiugue, ca' nauaañichiguit. Qam 'xachite' ma'le aca rashillichi'i' cataq ñigui na'le nanaic. 
EXO.7.16	Ca' quiyi ma'le, ca 'ñirapega: Ñi qara'gaxala', ñi qota'olec quena hebreoipi yilata qami' quiyim shinac quiyim 'xañirec na qomyipi quiyim quepegue' ñi'maxare, ca nqouagaxainot quiyi 'laua qaica qom. Qam vire'ta nagui saqa' na'xaỹaxañi'. 
EXO.7.17	Vichiguiño' ñi qara'gaxala' 'naac caqami': Nagui, ca' ya'yiiñi' ma'le quiyim aỹim na'gaxala'. Nagui ma' souaxanñigui na huaxaỹaq cana lachiugue cana ỹashilete llo'qoota'a, ca' najo huaxaỹaq ñigui leuoripi ma'le. 
EXO.7.18	Ca ileu ma'le na nallinyipi huañigui ana lachiugue, ca' se no'uen ma'le na lahita. Ca vire'ta na Egipto laseripi naqaica'a ma'le na huaxaỹaq le'ec ana'maxare.
EXO.7.19	Chaqai qai'neeta 'naac ñi qara'gaxala' queso Moisés:
EXO.7.19	—'Ñirapega ñi Aarón quiyim ỹacona yi lashilete, ỹeguec da lqai'laxat, quelec nqai'en ana lachiuguellipi, chaqai na ñaachipi, chaqai naua qai'mi', chaqai ana laquip lahi' na Egipto laseripi, chaqai ná'ogue ana huaxaỹaq lahi'. ¡'Ue ma'le na leuoripi, vire'ta ana na'maqataxanaxaqui quena huaxaỹaq, qo'paq chaqai ana qa'!
EXO.7.20	Ca' so Moisés chaqai so Aarón 'neetetegue dá'maq qohinapegalo quiñi qara'gaxala'. Ca' so Aarón ỹachaxanshiguim aso lashilete, ca' ỹouaxanñigui so huaxaỹaq caso lachiugue, iuanchigui nqai'en so Faraón chaqai so lotauaripi. Ca sá'ogue so huaxaỹaq ñigui leuoripi. 
EXO.7.21	Ca' na nallin ileu, ca' na huaxaỹaq tot qaishit qani'chigui quena Egipto laseripi. Ca' no'xagui ná'ogue na huaxaỹaq lahiripi quiyá'ogue yi Egipto quena leuoripi.
EXO.7.22	Qam so 'viiquiaxairipi quiyi Egipto qai'neeta ro'ueenataxana da lo'viiquiaxac, ỹadenaxat so'maxare. Ca' vichiguiño' so Faraón paguec se na'xaỹaxanalo saua Moisés chaqai Aarón. Ca chaqaido' dá'maq qohinapegalo quiñi qara'gaxala'. 
EXO.7.23	Ca' so Faraón pila'a ca lauo' lodegaxat 'ec sqaica nqai'en dajo. 
EXO.7.24	Ca sá'ogue so Egipto laseripi ỹo'uet ana li'ỹa quena lahi aso lachiugue, qaiyi 'ue ca huaxaỹaq co'teeta. Ma' na huaxaỹaq caso lachiugue tot ishit qani'chigui.
EXO.7.25	Ca co'na' ñi qara'gaxala' ime ỹouaxanñigui aso lachiugue, ca co'na' ỹovirerec saua siete na'xata',
EXO.8.1	ca' 'naaco' queso Moisés:
EXO.8.1	—Mo'e', quirepegue' ñi Faraón. Ma' vichira'a, ca 'ñiraco': 'Neetasa' da la'qaatec ñi qara'gaxala': 'Xañirec quiyim eec na qomyipi ỹalamaxaret, qaiyi nqouagaxainot aỹim. 
EXO.8.2	Ma' no'm sqai 'xañirec na qomyipi quiyim eec, ca' ỹim ño'xataxajlec ná'ogue na na'laua'e' cana piyiloxoloxo. 
EXO.8.3	Ana lachiugue ỹaatqajam 'ec ni'ỹam ma'le cana piyiloxoloxo. Ime, ca' chicqochiguiñigui aso lachiugue, ca' ta'oga yi ra'aachi'. Ca inoxonougui ỹovirau'a yi relaqsoqochi' quiyi romalachi', chaqai na la'a' na rotaua'e'ipi, chaqai quena liỹa qauochi' laseripi, chaqai na nqatelaxanaxaqui, chaqai na naqaulatqa' na pan. 
EXO.8.4	Ma'le, ca' renojlec qami' ana piyiloxoloxo, chaqai na rotaua'e'ipi, chaqai ná'ogue na qauochi' laseripi.
EXO.8.5	Ca' ñi qara'gaxala' 'naaco' queso Moisés:
EXO.8.5	—'Ñirapega ca Aarón quiyim ỹachaxanshiguim aca lashilete, quelec nqai'en na lachiuguellipi, ñaachipi, chaqai qai'imipi, qaiyi chicqochiguiñigui ma'le ana piyiloxoloxo, nenoxonshiguim, ca' taalec ná'ogue na 'laua Egipto.
EXO.8.6	Ca' so Aarón quelec nqai'en sá'ogue so huaxaỹaq quiyi Egipto. Ca chicqañigui ana piyiloxoloxo, ca' no'xalec yá'ogue yi 'laua. 
EXO.8.7	Qam so 'viiquiaxairipi qai'neeta 'ne'tegue dajo queda lo'viiquiaxac. Ca no'xalec yi 'laua Egipto cana piyiloxoloxo. 
EXO.8.8	Co'na'le, ca so Faraón roỹaxane'ogalo' saua Moisés chaqai so Aarón, ca 'naaco':
EXO.8.8	—Nqouagaxaiñiỹot ñi ra'gaxalari qota'olec, qaiyi naqat caỹim chaqai quena iuo' laseripi ana piyiloxoloxo. Ca saxanec ma'le na qauori quiyim ỹo'uet aca lachitaxanataxanqate, ca ỹaanot ñi'maxare.
EXO.8.9	Ca' so Moisés 'naaco' queso Faraón:
EXO.8.9	—Hua', nagui 'ñirapiguiỹa' lagui vi'saque quiyim sashiilaxanlec qami', chaqai na rotaua'e'ipi, chaqai na qauochi', qaiyi eec ana piyiloxoloxo quena ra'aachi' chaqai quena rotaua'e'ipi, ca' qanaata ana lachiugue hueetañigui.
EXO.8.10	—Ma' nete'e —'naaco' so Faraón.
EXO.8.10	Ca 'naaco' so Moisés:
EXO.8.10	—Ca' chaqaida 'neeta ma'le, qaiyi 'yiiñi' quiyim qaica 'nejem ñi qara'gaxala' qota'olec. 
EXO.8.11	Ca' ana piyiloxoloxo ca'e ma'le ñi qauochi', ca' qanaata ana lachiugue hueetañigui. Ca' tot novira'a qami', na rotaua'e'ipi chaqai na qauochi' laseripi.
EXO.8.12	Ca' so Moisés chaqai so Aarón inoxondec quiñi lauo' so Faraón. Ca na' ime, ca' so Moisés ỹashiila ñi qara'gaxala' quiyim loỹoote'oga ana piyiloxoloxo quiyi la'a' so Faraón. 
EXO.8.13	Ca' ñi qara'gaxala' ỹo'uet cá'maq rashiilaxantaque so Moisés. Ca ileu aná'maq piyiloxoloxo hueeta'ñi ca la'a', nasoxoc chaqai quena no'ueenaxa. 
EXO.8.14	Ca na qomyipi lapoon ana piyiloxoloxo leuaxai, ỹahota'ahi naua lapoonqa, ỹomaxata' na lahita se no'uen. 
EXO.8.15	Qam qaiyiita so Faraón, na' no'ueenlec quedajo, ca lotqai se ỹaqamaq chaqai se na'xaỹaxanalo saua Moisés chaqai so Aarón. Ca ipaquichigui dá'maq 'naaco' na'le ñi qara'gaxala'.
EXO.8.16	Ca' ñi qara'gaxala' 'naaco' queso Moisés:
EXO.8.16	—'Ñirapega ñi Aarón ỹacona ayi lashilete, ca ỹouaxanñigui na lamoxoỹaxa na 'laua, qaiyi ñigui ra'gaxan, ca no'xalec ná'ogue na 'laua Egipto.
EXO.8.17	Ca' chaqaida 'neetetegue. Ca' so Aarón nanojshiguim aso lashilete, ca ỹouaxanñigui na lamoxoỹaxa na 'laua quiyi Egipto. Ca' ñigui ra'gaxan, ca se lo'daxat na qomyipi chaqai na iseripi. 
EXO.8.18	Ca' so 'viiquiaxairipi qai'neeta ỹahotaque ro'ueenataxana da lo'viiquiaxac quiyim ỹo'uet na ra'gaxan, qam se ishit ỹo'uet. Ca' na ra'gaxan queetalec quiyim sqai ỹaxanac na qomyipi chaqai na iseripi. 
EXO.8.19	Co'na'le, ca' so 'viiquiaxairipi 'naaco' queso Faraón:
EXO.8.19	—Chaqaiñi ñi qota'olec ñí'maq ỹo'ueetetac dá'ogue dajo.
EXO.8.19	Qam so Faraón qaiyiita se ỹaqamaq chaqai se na'xaỹaxan, ma' chaqaida 'naaco' na'le ñi qara'gaxala'.
EXO.8.20	Ca' ñi qara'gaxala' 'naaco' queso Moisés:
EXO.8.20	—Ñi Faraón o'teetaxasom nete'e caso lachiugue. Ca' qami' ma' na'xa'atac, ca' qui', ca 'ñirapega: 'Eda da 'naac ñi qara'gaxala': 'Xañirec na ỹalamqateripi, qaiyi nqouagaxainot aỹim. 
EXO.8.21	Ma' no'm sqai 'xañirec quiyim eec na ỹalamqateripi, ca' ñilata qami' ma'le aca qogo, chaqai na rotaua'e'ipi, chaqai na qauochi' laseripi, chaqai quiñi qauochi' 'imec. Chaqai ná'ogue na lauo' na Egipto laseripi no'xagui ma'le cana qogo, chaqai vire'ta na 'laua. 
EXO.8.22	Ca ma' ỹovirelec quiyim ipaquichigui dajo, ca soỹoote'oga ma'le yi 'laua Gosén yí'maq neetalec yi ỹalamqateripi. Ca quiyi'maxare qaca aca 'oonole qogo ma'le, qaiyi qami' 'yiiñi' quiyim ỹim na'gaxala' seuetalec najo 'laua. 
EXO.8.23	Ca' ỹim soỹoote'oga ma'le na chi ỹalamaxareteripi quená'maq chi qauochi' laseripi. Ca' nete'e ỹovirelec nqaishin dajo.
EXO.8.24	Ca' chaqaida 'ne'tegue so qara'gaxala'. Ca' novi' aso ỹaatqajam 'xoic qogo. Ca' taugui ñi lauo' lodegaxat so Faraón, chaqai naua la'aate' so lotauaripi, chaqai yá'ogue yi 'laua Egipto. Ca ma' paguelec ana qogo, ca ná'ogue ná'maq huaalec yi 'laua na'axat.
EXO.8.25	Co'na'le, ca' so Faraón roỹaxane'ogalo saua Moisés chaqai so Aarón. Ca 'naaco':
EXO.8.25	—Mohi, quiipegue' ca qota'olec. Vigaxachii aca rachitaxanataxanqachii, ca 'ỹaañiỹot. Qam sqo quiỹa'e najo 'laua.
EXO.8.26	Ca' so Moisés 'naaco':
EXO.8.26	—'E', se ỹa'maxañi quiyim shinqa'tegue dajo. Ma' ná'maq iseripi saanqot ñi qara'gaxala' qota'olec coqomi' 'ue da lichic, ma' quena Egipto laseripi lashiilec na'maxare. Ca no'm na Egipto laseripi iuanchigui quiyim savigaxataq ca 'óna quena iseripi nqouagaxaintacot na'maxare, caalata'm qaralauat, qarenaq quena qa'. 
EXO.8.27	Qam qomi' sahoqotaque quiyim qolaqpegue' yi 'laua qaica qom. Yi'maxare sovitaxa quecaua tres na'xata' qolqata. Ca' ma' sovitaxa, ca' savigaxataq aca qarachitaxanataxanqate, ca saanqot ñi qara'gaxala' qota'olec, qaiyi ipaquichigui nqaishinaq dá'maq la'qaatec ñi'maxare.
EXO.8.28	Co'na'le, ca 'naaco' so Faraón:
EXO.8.28	—Hua', ỹim saxanterec qamiri quiyim quiipegue' yi 'laua qaica qom, qaiyi vigaxachii aca rachitaxanataxanqachii, ca 'ỹaañiỹot ñi ra'gaxalari qota'olec. Qam 'neeto' paguec qoỹoqo'teguelo qamiri quenajo, chaqai nqouagaxaiñitalec aỹim qai'neeta.
EXO.8.29	Ca' so Moisés 'naaco':
EXO.8.29	—Ca ma' ỹim shique'e najo, ca' nete'e chaqa'ma' sashiila ñi qara'gaxala' quiyim ỹoỹoote'oga ana qogo caqami', chaqai quena rotaua'e'ipi, chaqai quena qauochi' laseripi, qam no'm sqai queeta qarayiñi'sac chaqai quepaqchi'sac na llaalqaipi so Israel quiyim eec ỹavigaxat aca lachitaxanataxanqate, ca' ỹaanot ñi qara'gaxala'.
EXO.8.30	Ca co'na' inoxonec so Moisés quiñi lauo' so Faraón, ca nqouagaxainot ñi qara'gaxala'. 
EXO.8.31	Ca' ñi qara'gaxala' ỹo'uet dá'maq rashiilaxantaque so Moisés. Ca' aso qogo ca'e so Faraón, chaqai queso lotauaripi, chaqai queso lauo' laseripi. 
EXO.8.32	Qam so Faraón lotqai ỹa'ñaxat añi le'taxanata. Ca' sqai ỹaxanec quiyim eec so Israel llaalqaipi.
EXO.9.1	Co'na'le, ca' ñi qara'gaxala' 'naaco' queso Moisés:
EXO.9.1	—Mo'e', quirepegue' ñi Faraón. Ca ma' vichita, ca 'ñiraco': Ñi qara'gaxala' ñí'maq qota'olec quena hebreoipi 'naac caqami': 'Xañirec na ỹalamqateripi, qaiyi nqouagaxainot aỹim. 
EXO.9.2	Ca no'm sqai 'xañirec, ta'ta'a quiyim ñaq nolli'sañi, 
EXO.9.3	ca' ñi qara'gaxala' nela' ma'le da lquesaxanaxa, taalec nqai'en na qalo'e'ipi hueetalec na no'ueenaxa. Ca' 'ue ma'le ca le'ne' 'xoic lecaic. Ca nilliviñi ma'le na shipiguiripi, 'ashinyipi, nauaanaxanaxa late'ellipi, huacallipi chaqai ana qagretaipi. 
EXO.9.4	Qam ñi qara'gaxala' ỹoỹooteta'oga ma'le na laloipi na Israel llaalqaipi quena laloipi na Egipto laseripi, qaiyi qaica ca ileu quena lalo na Israel llaalqaipi.
EXO.9.5	Chaqai ñi qara'gaxala' ỹahote'e yi laloqojnec, ca 'naac:
EXO.9.5	—Ma' nete'e, ca' so'uet dajo.
EXO.9.6	Ca' queso liỹa na'xa'a, ca' ñi qara'gaxala' ỹo'uet quiyim sá'ogue so laloipi so Egipto laseripi nilliviñi. Qam quena laloipi so Israel llaalqaipi qaica ca ileu. 
EXO.9.7	Ca' so Faraón relaataxan quiyim qara'ajnaxane'oga so laloipi so Israel llaalqaipi, qam qaica ca ileu. Qam qaiyiita so Faraón ỹa'ñaxat añi le'taxanata, ca sqai ỹaxanec quiyim eec so Israel llaalqaipi.
EXO.9.8	Co'na'le, ca 'naaco' ñi qara'gaxala' queso Moisés chaqai queso Aarón:
EXO.9.8	—Coñiỹa ma'le ca lo, chigoxochiỹaugui ca nqatelaxanaxaqui. Ime, ca' da Moisés imiishiguim, ỹa'ajantac nqai'ñii so Faraón. 
EXO.9.9	Ca' cajo lo ñigui ma'le namoxoỹaxa, ca neuagaxajlec ma'le ná'ogue na 'laua, ca ỹa'ue ma'le na lquenaxa ná'ogue na qomyipi chaqai na iseripi quená'ogue na 'laua Egipto.
EXO.9.10	Ca so Moisés chaqai so Aarón ỹaconta so lo quiñi nqatelaxanaxaqui, ca' querepegue' so Faraón. Ca' quiyi, ca' so Moisés imiishiguim so lo, ca' na qomyipi chaqai na iseripi quenaq ná'ogue na loshicmaxa. 
EXO.9.11	Ca' so 'viiquiaxairipi se ishit reloqoto'ot so Moisés, ma' saua'maxare chaqai sá'ogue so Egipto laseripi quenaq na loshicmaxa. 
EXO.9.12	Qam ñi qara'gaxala' ỹo'uet quiyim so Faraón ỹa'ñaxat añi le'taxanata, ca se na'xaỹaxanalo saua Moisés chaqai so Aarón. Ca' ipaquichigui dá'maq 'naaco' na'le ñi qara'gaxala' queso Moisés.
EXO.9.13	Co'na'le, ca 'naaco' ñi qara'gaxala' queso Moisés:
EXO.9.13	—No'chi'sashiguimo' nete'e ma' nete'etam, ca' quirepegue' ñi Faraón. Ca ma' vichita, ca 'ñiraco': Ñi qara'gaxala' ñí'maq qota'olec quena hebreo laseripi 'naac caqami': 'Xañirec na ỹalamaxareteripi, qaiyi nqouagaxainot aỹim. 
EXO.9.14	Ma' nagui sahotaque quiyim senaxalec qami' ná'ogue na ỹouaxanaxanqateripi, chaqai na rotaua'e'ipi, chaqai na qauochi' laseripi, qaiyi 'yiiñi' quiyim qaica ca 'nejem aỹim quená'ogue na 'laua. 
EXO.9.15	Ỹim seshit quet quiyim sachaxañiraxarom da iquesaxanaxa quiyim so'uet ca nouaxanaxashichi' senaqairaxalec, chaqai na qauochi' ca ne'ne', ca shi'gue quet palac aqami' quena 'laua. 
EXO.9.16	Qam ñca'laxachisauec, qaiyi huañita da iquesaxanaxa, ma' sahotaque qaỹa'den quená'ogue na 'laua. 
EXO.9.17	Qam qaiyiita quedá'ogue dajo, ñaq quepaqchisa'piguit na ỹalamaxareteripi, ca sqai 'xañirec quiyim eec. 
EXO.9.18	Vichiguiño' ma' nete'e ma' 'nejem nagui, ca' anac nqaishin aca qalachi late'ogue' se ỹauanapega 'ue aca liỹa 'nejem taalec na Egipto quesá'ogue so 'au ñaxaripi. 
EXO.9.19	Ca' vichiguiño' laataxañirelec quiyim qaỹa'maxajñi ca loma' na qalo'e'ipi chaqai ná'ogue na hueeta'oga na no'ueenaxa. Ma', ma' novi' aca qalachi, ca' nalauajñi ná'ogue na qomyipi chaqai na iseripi qaica ca ri'iito'ot lapooque'.
EXO.9.20	Ca 'uo' na quena lotauaripi so Faraón no'cha'a dá'maq 'naac ñi qara'gaxala'. Ca' na lelaatqaipi chaqai na laloipi ỹa'ue na ỹano'ot lapooque' nqai'en. 
EXO.9.21	Qam 'uo' na liỹa sqailligueme' huelec da 'naac ñi qara'gaxala', ca ỹaxantac quiyim qaica ca ỹano'ot lapooque' na lelaatqaipi chaqai na laloipi, ca' hueetauec nqai'en. 
EXO.9.22	Co'na'le, ca' ñi qara'gaxala' 'naaco' queso Moisés:
EXO.9.22	—Chaxañirishiguim na rqai'laxachi' quena piguim, qaiyi nac ana qalachi, ca' taalec ná'ogue na qom chaqai na iseripi chaqai na nanecsec quena 'laua Egipto.
EXO.9.23	Ca' so Moisés ỹachaxanshiguimo' da lqai'laxat quena piguim. Ca' ñi qara'gaxala' nela' ana soxonaxa, nqai'legaxa chaqai ana qalachi, taalec nqai'en yá'ogue yi 'laua Egipto. 
EXO.9.24	Ca' ana qalachi chaqai na nqai'legaxa ỹaatqajam se rachipi. Ca quedá'ogue dá'maq chicqochi'ño' na' 'ue yi Egipto se ỹauanapega quiyim 'ue quet aca qalachi late'ogue' 'nejem aso'maxare. 
EXO.9.25	Aso qalachi naqaguijñi ná'ogue ná'maq 'ue quiyi na'laua so Egipto laseripi, nalauajñi na qomyipi chaqai na iseripi, chaqai naqaguijñi ná'ogue ana nanecse quena no'ueenaxa, chaqai naqaguijñi ana lasote ná'ogue ana qo'paq quiyi 'laua Egipto. 
EXO.9.26	Qam quedá'ogue dajo quiyi 'laua Gosén qaca aca 'oonole qalachi taalec yí'maq neetalec so Israel llaalqaipi.
EXO.9.27	Ca' so Faraón roỹaxane'ogalo' saua Moisés chaqai so Aarón. Ca 'naaco':
EXO.9.27	—Ñauatalta' quiyim 'ue da so'maqajantac, qam chi ỹasauaxaset chaqai na iuo' laseripi. Mesqaiñi ñi ra'gaxalari. 
EXO.9.28	Ma' mashic ỹapaguelec ana soxonaxa chaqai ana qalachi nela' ñi qota'olec. Ca' vichiguiño' nagui, ca' tot ñollirañi qamiri. Shiilaxañilgoto qomi' queca ra'gaxalari, ca' ỹim saxandec qamiri quiyim quiipegue' ca'maxare.
EXO.9.29	Co'na'le, ca' so Moisés 'naaco':
EXO.9.29	—Ca' nagui ma' sovire'oguiyi quena na'a' lodegaxat, ca' ñanojshiguim na ỹaqai'laxat. Ca ñqouagaxainot ñi qara'gaxala', ca' ỹaxanegue ma'le ana qalachi chaqai qaca ma'le ana soxonaxa, qaiyi 'yiiñi' quiyim ñi qara'gaxala' loiquenatec na 'laua. 
EXO.9.30	Qam ỹim ỹaatqajam sa'deenta quiyim qami' chaqai na rotaua'e'ipi se no'cha'a ñi qota'olec ñí'maq qara'gaxala'.
EXO.9.31	Ca' naua nanaxanqate' quena lino chaqai ana cebada, aso cebada mashic 'ue ana la chaqai so lino mashic 'ue ana lenoỹaxai na' qanopoxoỹaxajñi caso qalachi. 
EXO.9.32	Qam so trigo chaqai so centeno, ca' qaica ca 'negue, ma' liỹa 'uala na'le.
EXO.9.33	Ca co'na' so Moisés inoxonec quiyi na'a' lodegaxat na' ime retaqata'pegue' so Faraón, ca' ỹachaxanshiguim da lqai'laxat, nqouagaxainot ñi qara'gaxala'. Ca chaqa'ma' ỹaxanegue aso qalachi chaqai so ỹaxat, chaqai tot qaca aca soxonaxa. 
EXO.9.34	Qam so Faraón co'na' ỹa'den quiyim ỹaxanegue so ỹaxat chaqai aso qalachi, ca lotqai 'ue da lasauaxaset. Ca' tot qaisoota se na'xaỹaxan, ma' qai'neeta sá'ogue so lotauaripi. 
EXO.9.35	Ca' so Faraón lotqai ỹa'ñaxat añi le'taxanata, ca lotqai se ỹasenec quiyim eec so Israel llaalqaipi. Ca' ipaquichigui dá'maq 'naaco' na'le ñi qara'gaxala' queso Moisés.
EXO.10.1	Ca' ñi qara'gaxala' 'naaco' queso Moisés:
EXO.10.1	—Mo'e', quirepegue' ñi Faraón, ma' ỹim so'uet quiyim ñi'maxare chaqai na lotauaripi ỹa'ñaxat añi le'taxanata, ca' se na'xaỹaxan. Qaiyi seshit sachaxanem quiyim so'uet ná'maq chalego lecaic ỹo'uet ca ne'laxa, 
EXO.10.2	chaqai qaiyi qami' 'qaataxañita ma'le ca qachaalaxai'pi chaqai ca qauachi'ipi dá'maq shinta'gue quiyim seualaxaintac na Egipto laseripi, chaqai ná'maq chalego lecaic ỹo'uet da ne'laxa iuanchigui nqaishin na'maxare, qaiyi ya'yiiñii qamiri ma'le quiyim aỹim ná'maq ỹim na'gaxala'.
EXO.10.3	Ca' so Moisés chaqai so Aarón querepegue' so Faraón, ca 'neraco':
EXO.10.3	—Ñi qara'gaxala' ñi qota'olec quena hebreoipi 'naac: ¿Chi' laquio' quiyim niñiiquishiñi' caỹim? 'Xañirec na ỹalamaxareteripi, qaiyi nqouagaxainot aỹim. 
EXO.10.4	Ma' no'm qaiyiita se na'xaỹaxañi', ñaq nolli'sañi, sqai 'xañirec na ỹalamaxareteripi, ca' nete'e ñila' aca piñai, taalec nqaishin ná'ogue na na'laua'e'. 
EXO.10.5	Ca' ca'maxare ỹapolec ná'ogue ma'le. Ca' se re'xo'ña na 'laua, ca' ỹa'ic ma'le ná'maq no'ueenauec caso qalachi, chaqai qai'neeta ỹa'ic ná'ogue na lo'ualaxa ana qo'paq quena no'ueenaxa. 
EXO.10.6	Ca no'xataxachigui ma'le na qauochi', chaqai na lauo' na rotaua'e'ipi, chaqai ná'ogue na lauo' na Egipto laseripi. ¡Ca da'maxare ỹaatqajam se qaiuanapega quesaua qata'alli' chaqai quesaua qapirilli' quesá'ogue so ñaxaripi, chi ỹovireta'a nauajo na'xata' seuqatauguilo!
EXO.10.6	Ca co'na' ime da letaxaỹaxac, ca' so Moisés naqalgoxoñi, ca' eec, ca'e ñi lauo' so Faraón. 
EXO.10.7	Ca co'na'le, ca' saua lotaua' so Faraón 'neraco':
EXO.10.7	—¿Chi' laquio' qarayaxanñi sojo ỹale? 'Maxaraic 'xañirec yijo qomyipi, qaiyi eec, quepegue' nqouagaxainot ca chi la'gaxala' qota'olec. ¿Se retañi'o' quiyim na Egipto mashic nqo'neetañi?
EXO.10.8	Ca' so Faraón liỹo' roỹaxane'ogalo so Moisés chaqai so Aarón. Ca 'naaco':
EXO.10.8	—Mohi, quiipegue' nqouagaxaiñiỹot ca ra'gaxalari, cá'maq qota'olec caqamiri. Qam 'au 'ñiỹapiguiỹa' negue' cá'maq eec ma'le.
EXO.10.9	Ca' so Moisés 'naaco':
EXO.10.9	—Qomi' ma' qolaq, ca' qariỹaatac na ñaaqaipioqui' chaqai na qo'xoiquipi, naua qochaalqa chaqai naua qochaale, chaqai ana qolo qagreta chaqai ana huaca, ma' coqomi' ỹaatqajam lemaqachic lodegaxat ñi qara'gaxala'.
EXO.10.10	Qam so Faraón 'naaco' queso Moisés:
EXO.10.10	—¿Ca 'ñiitapego' quiyim ca ra'gaxalari liỹareta'pe qamiri ma'le, chaqai quiyim saseneterec qamiri chaqai naua qachaalaxahi quiyim oquii? ¡Ma' chaqa'ma' re'qoota quiyim se no'uen da ra'deenataxanaxaguii! 
EXO.10.11	Qam sqai 'ñii'tegue dajo. Qamiri quet nauá'maq quii ná'maq qomyipi mashic ỹi, ca nqouagaxaiñiỹot cá'maq ra'gaxalari, ma' chaqaida dá'maq viitaque.
EXO.10.11	Ca' so Faraón talaxanque quiyim qaỹo'derauec quiyí'maq neeta'ñi. 
EXO.10.12	Qam ñi qara'gaxala' 'naaco' queso Moisés:
EXO.10.12	—Chaxañirishiguim na rqai'laxachi', quelec nqai'ñi' na Egipto, qaiyi nanac ma'le ana piñai, qaiyi ỹa'ic ná'ogue na nanecse quena Egipto, chaqai ná'ogue aná'maq ỹitauec na'le aso qalachi.
EXO.10.13	Ca' so Moisés ỹachaxanshiguim da lqai'laxat, quelec nqai'en yi Egipto. Ca' ñi qara'gaxala' ỹo'uet quiyim nanac so nonot chicqo'tegue da lqodoigue, ca' quelec nqai'en yi 'laua Egipto sá'ogue so na'xa'a chaqai sá'ogue so pe. Ca' queso liỹa nete'e, ca' so nonot lqodoiguesec noviraxato' aso piñai. 
EXO.10.14	Ca' ỹaatqajam no'qajlec nqai'en yá'ogue yi 'laua Egipto cana piñai. Se ỹauanapego' quen 'ue chaqai qaca liỹa na'le 'nejem sojo na'xa'a mashic ỹapaguelec aso piñai. 
EXO.10.15	Ma' mashic ỹapaguelec aso'maxare, ca' tot re'oq nqai'en na 'laua. Ca' ỹa'ic ná'ogue ana nanecse chaqai ná'ogue ana la ana qo'paq caná'maq no'ueenaxaỹo' na'le na' ime'uegue aso qalachi. Qaica ca no'ueenañi lo'ualaxa quiyá'ogue yi Egipto quena no'ueenaxa chaqai cana qo'paq.
EXO.10.16	Ca' so Faraón chaqa'ma' roỹaxane'ogalo saua Moisés chaqai so Aarón. Ca 'naaco':
EXO.10.16	—Ỹim 'ue da ỹasauaxaset quiñi qota'a ñí'maq ra'gaxalari chaqai caqamiri. 
EXO.10.17	Qam ñi'xoresene'toto qamiri quiyim qainaquita nagui sqo quiỹapeguem da ỹasauaxaset chaqai quiyim nqouagaxaiñiỹot ñi qota'olec ñí'maq ra'gaxalari, quiyim naqata'a aỹim quedajo ñouaxanaxaset ralauataxan.
EXO.10.18	Ca co'na' so Moisés inoxonec quiñi lauo' so Faraón, ca' nqouagaxainot ñi qara'gaxala'. 
EXO.10.19	Co'na'le, ca ñi qara'gaxala' ỹoỹoota'a nqai'en da taigue ca nonot, ca' ñigui nqai'en so nonot quesaxanaxaic, chicqa'gue da lauashiguim. Ca i'xat sá'ogue aso piñai, ca taañigui nqai'en aso huaaxai, leenaxat huaaxai toc. Ca' quiyá'ogue yi Egipto qaca aca piñai no'ueenañi. 
EXO.10.20	Qam ñi qara'gaxala' ỹo'uet quiyim so Faraón ỹa'ñaxat añi le'taxanata, ca se ỹa'maxaren quiyim eec so Israel llaalqaipi.
EXO.10.21	Co'na'le, ca 'naaco' ñi qara'gaxala' queso Moisés:
EXO.10.21	—Ỹicshiguim nqai'ñi' na rqai'laxachi' quena piguim, qaiyi 'ue ca napalaxa quená'ogue na 'laua Egipto, chi ỹovireta'a quiyim chi qaipootete'era.
EXO.10.22	Ca' so Moisés ỹachaxanshiguim da lqai'laxat quena piguim. Ca 'uo' so napalaxa chalego lecaic quiyá'ogue yi Egipto. 
EXO.10.23	Ca' ỹovirerauec saua tres na'xata' sqaica ca qaiuana quena neuora chaqai sqaican reda quecá'maq neeta'ñi. Qam so Israel llaalqaipi neuanchiguiñi quiyí'maq neeta'ñi.
EXO.10.24	Co'na'le, ca' so Faraón relaataxane'ogo' so Moisés, ca 'naaco':
EXO.10.24	—Mohi, quiipegue' ca ra'gaxalari, ca nqouagaxaiñiỹot. Ca 'xachii naua qachaalaxahi, qam no'ueenaqchiỹañi quenajo ana qalohipi qagreta chaqai ana huaca.
EXO.10.25	Qam so Moisés 'naaco' queso'maxare:
EXO.10.25	—'E', ma' chaqaqami' nañaañirec ma'le cá'maq iseripi, cá'maq savigaxataq ma'le ma' sahoqe ca qarachitaxanataxanaxat quiyim saanqot ñi qara'gaxala' ñí'maq qota'olec. 
EXO.10.26	Chaqai ná'maq qoloipi se'xataq. Qaica ca ño'ueenaqtaqañi, ma' ma'le, ca' ñica'axagui, ca' 'ue ca seconaxau'a, ca' semaqachinaq ñi qota'olec ñí'maq qara'gaxala'. Ma' quiyim saqa' soviraq, ca saqa' sa'deenaq cá'maq souenaq quiyim semaqachinaq ñi qara'gaxala'.
EXO.10.27	Qam ñi qara'gaxala' ỹa'ñaxat añi le'taxanata so Faraón, ca se ỹasenec quiyim eec so qomyipi. 
EXO.10.28	Chaqai so Faraón 'naac qai'neeta queso Moisés:
EXO.10.28	—Mo'e', 'ire'oguiyi, chaqai ỹaatqajam rovichisari'o' quiyim liỹa novichiro. Ma' ca na'xa'a quiyim liỹa novichiro quenajo, ca rillivi'.
EXO.10.29	Ca' so Moisés 'naaco':
EXO.10.29	—Ỹa'maqachiguiñi da 'ñirac. Ca nagui tot ñovira'a qami'.
EXO.11.1	Ca' ñi qara'gaxala' 'naaco' queso Moisés:
EXO.11.1	—Qaiyiita so'uet ca nouaxanaxaset, taalec nqaishin ñi Faraón chaqai na Egipto laseripi. Ca ma' ime dajo, ca' ñi Faraón sqaidaata quiyim ỹasenterec qamiri quiyim oquii. Ta'ta'a quiyim chaqaiñi ñi'maxare ỹo'derauec ma'le qamiri quenajo. 
EXO.11.2	Qam nagui 'ñirapega na ỹale chaqai ana 'aalo quena llaalqaipi so Israel quiyim rashiilaxanaque canchaqaica nouenec quena 'oro loqo'm na plata quena Egipto laseripi.
EXO.11.3	Ca' so qara'gaxala' ỹo'uet quiyim so Egipto laseripi 'naxanaxaraic queso Israel llaalqaipi. Chaqai qai'neeta só'maq lotauaripi so Faraón ỹaatqajam 'ue nqai'negue nqohin so Moisés, chaqai qai'neeta sá'ogue so Egipto laseripi.
EXO.11.4	Ca' so Moisés 'naaco' queso Faraón:
EXO.11.4	—'Neetasa' da la'qaatec ñi qara'gaxala': “Ma' lepe lauel, ca' shiguelec ná'ogue na Egipto. 
EXO.11.5	Ca' ileu ma'le cá'maq ỹi ñaalec quecá'maq 'óna na'a' quena Egipto laseripi, vire'ta ñí'maq ỹi llaalec ñi Faraón ñí'maq mashic nqa'xanñigui añi nqa'xanaxaqui na nashi, vire'ta ná'maq la'auaxanec llaalec ana na'a ná'maq lo'o ana namaquinaxanaxaqui qa'. Chaqai ileu ná'maq 'auaxaic llaalec na iseripi. 
EXO.11.6	Ca' quená'ogue na Egipto 'ue da naualaxac queda nqui'ic, dá'maq se ỹauanapega 'ue, chaqai qaica ma' liỹa quet 'ue.” 
EXO.11.7	Qaiyi 'yiiñii qamiri quiyim ñi qara'gaxala' ỹa'den quiyim ỹoỹooteta'oga na Egipto laseripi quena Israel llaalqaipi, quiyim vire'ta ñaqai pioq quet ca itou'ga ca qom loqo'm ca isecỹac quena Israel llaalqaipi. 
EXO.11.8	Ca ma'le, ca nacpegue' aỹim ná'ogue na rotauachi'ipi yashiila, ỹa'yiichiriñi naua le'cootal, ca 'naac: “Mohi, quii qami' chaqai ná'ogue ná'maq qauochi'. Queeta'pegue' qami'.” Qam no'm saqa' ỹovita dajo, ca' sqa shique'e najo.
EXO.11.8	Ca' so Moisés ỹaatqajam ro'o na' inoxonec quiñi lauo' so Faraón. 
EXO.11.9	Ca na' ime, ca' ñi qara'gaxala' qota'olec 'naac queso Moisés:
EXO.11.9	—Ñi nashi Faraón se na'xaỹaxanalo qamiri ma'le, qaiyi paguec lecaic cá'maq so'uet ma'le quiyi Egipto.
EXO.11.10	Ca' so Moisés chaqai so Aarón ỹo'ueete' ná'ogue ná'maq se ỹauanapega, iuanchigui so nashi Faraón, qam ñi qara'gaxala' ỹa'ñaxachigui lauel nqai'en so'maxare, ca' so nashi sqai ỹaxanec quiyim ca'e yi Egipto so llaalqaipi so Israel.
EXO.12.1	Ca ñi qara'gaxala' retaxaỹa'pegueto saua Moisés chaqai so Aarón quiyi Egipto, 'naaco':
EXO.12.2	—Najo shiraigo chaqaina ná'maq ỹapacauec nqai'ñii qamiri, ná'maq 'auaxaic shiraigo quiyi ñaaxa. 
EXO.12.3	Ca 'ñiỹapega ná'ogue na llaalqaipi so Israel, 'ñiỹaco': Ma' ỹovirerec naua diez na'xata' quenajo shiraigo, ca' quiñi 'óna 'imec caqamiri, ca cá'ogue cá'maq neeta'ñi ca na'a', ca ỹaconeu'a ca 'oonoqui' qagreta llaalec, loqo'm ca quetaqoqui'. 
EXO.12.4	Qam no'm 'ue ca sqo vite' caua llaalqa, ca retan quiyim se qo'oc ca isecỹac, ca cá'maq paguec leseeque'ta queca la'a', ca nouante'e', imeentauec quecá'maq liỹorete' caua qomi', chaqai ỹaỹajanta cá'maq naloote'e' ỹa'ic quiñi 'óna. 
EXO.12.5	Qam cajo isecỹac ỹovi' yi 'óna niñaaxa, chaqai ỹale, chaqai qaica ca natoc, qagreta loqo'm quetaqoqui'. 
EXO.12.6	Ca' qaỹa'maxat cajo isecỹac, toco' ma' ỹovire'oga ca na'xa'a catorce quenajo shiraigo. Ca quecajo na'xa'a ná'ogue na Israel llaalqaipi lapoonta' na llaalqaipi, ca ma' mashic lavit, ca ỹalauat ca'maxare. 
EXO.12.7	Ca ma' ime, ca' queca 'óna 'imec iconalo caua leuo' cajo qagreta llaalec, ca' ỹa'meene' naua'que naua lasomse' ca 'imec cá'maq hua'ñi na' ỹa'ic cajo qagreta llaalec. 
EXO.12.8	Ca' quecajo pe qaỹa'ic ca la'at, qam qaico'iita qaỹalecqajanta'guit ana peue nochaua nqohin, chaqai na pan, qam qaca aca lalequete cana pe'taxachigui. 
EXO.12.9	Ca' qaica ca 'guii quiyim saqa' rato, loqo'm ca qoỹantauaq. Cá'ogue cajo isecỹac, vire'ta ca lqahic, lapiaate', chaqai caua lauel lase', cá'ogue qaico'iita. 
EXO.12.10	Chaqai qaica ca no'ueenaqchiỹauec, ỹovira'guit nqai'ñii ca liỹa nete'e. Chaqai no'm 'ue ca no'ueenauec, ca lachiuaq queca norec, copachiu'a. 
EXO.12.11	Ca ma' qui'ii quecajo qagreta llaalec, qam ñiitañi naua qatoohi, chaqai naua qapelachiri, chaqai lo'xoita'a aca rashillichii, chaqai qui'guiñita'gue ca rqui'ỹaxaguii quecajo isecỹac. Ma' dajo taỹaugui quiyim qaimaqachin ñi qara'gaxala' na' naqata'a na' na'aquipi na Israel llaalqaipi. 
EXO.12.12	Quecajo pe, ca' shiguelec yá'ogue yi Egipto. Ca' salauat ná'ogue ná'maq ỹi ñaalec quená'ogue ná'maq Egipto laseripi, chaqai ná'ogue ná'maq 'auaxaic llaalec na iseripi. Chaqai sa'ue ca nouaxanaxaset ná'ogue ná'maq lashiilec na Egipto laseripi. Ỹim ra'gaxalari shinac dajo.
EXO.12.13	Ca' so neuoripi, ca' chi netanegue' qamiri quiyim tañii' naua ra'aachiri, qaiyi ma' ñalauajñi na llaalec na Egipto laseripi, qam caqamiri, ca' qaica ca ileu. Ca ma' seuana ca leuoripi queca 'imec, ca' sa'iitalec. 
EXO.12.14	Najo ná'maq na'xa'a ná'maq qamiri sqai 'laxachii. Ca quiyim ỹovire'oga, ca' 'viichii ca nemaqachic lodegaxat, maqachiñitac najo ra'gaxalari. Maqachiñitac 'ñiita'gue meca nelaataxanaxac qaica lqodoc, chicqotougui na neta'allipi, ca queetougui chi ỹovireta'oga ca ñaalqaipi. 
EXO.12.15	Ca a'guii ma'le na pan qaca aca lalequete caná'maq pe'taxachigui quecaua siete na'xata'. Ca quecá'maq 'auaxaic na'xa'a, ca chaqa'ma' qaca ana nalequetenaxanqate pe'taxachigui na pan quenaua ra'aachiri. Ma' canchaqaica no'm ỹa'ic ca pan 'ue aca lpe'taqate, ca' qaỹoỹoote'oga quena llaalqaipi so Israel. 
EXO.12.16	Ca' quecajo 'auaxaic na'xa'a chaqai ca pa'aatec quecaua siete na'xata', ca' lapohigui da la'qaatec na ra'gaxalari. Ca' quecauajo na'xata' se qaro'ueenataxañiguilo, qaidaata quiyim chi ỹa'maxajñi ca loq ca qom. 
EXO.12.17	Ca' ma' ỹovire'oga cajo na'xa'a quiyim qaỹa'ic na pan sqaca lpe'taqate, ca quecajo na'xa'a, ca' 'viichii ca remaqachiguii. Ma' chaqaica cajo na'xa'a viichigui na' ñaqata'alo qamiri quiyi Egipto. Ca ma' ỹovire'oga cajo na'xa'a lotqai 'viichii ca remaqachiguii, ca' chaqaida 'ne'tegue na qachaalaxahipi, sqai 'xañiñi quiyim 'viichitac.
EXO.12.21	Ca' so Moisés relaataxane'oga ná'ogue ná'maq mashic qo'xoiquipi queso Israel llaalqaipi. Ca 'naapego':
EXO.12.21	—Mohi, coñiu'a ca qagretoqui' loqo'm quetaqoqui'. Ca' lauachii, qaiyi quecá'maq chi ni'icoqui' queca na'a' ỹo'uet cá'maq chi lemaqachic. 
EXO.12.22	Ca' ca leuoripi hueetañigui nqohin ca quiỹoxoqui. Ime, ca' coñiỹa ana peue leenaxat hisopo, coñiriỹata'. Ca' qaillijñigui ca leuoripi, ca' qaỹa'meene' naua'que naua lahise' ca lasom ca qauori. Ca' qaica ca nenoxonec queca 'imec quiyim saqa' richiguiñi. 
EXO.12.23	Ca ma' ñi qara'gaxala' ma' quelec quiyim nalauajñi na llaalec ỹi na Egipto laseripi, ca iuane'ta ma'le ca leuoripi queca lasom, ca' ỹa'iitalec cajo 'imec. Ca' ñi qara'gaxala' se inoxono nqai'en ma'le ca nalauataxanaq queca qauori. 
EXO.12.24	Dajo ñilnataxanaxac se napaguiỹalec qamiri chaqai ca qachaalaxahipi. Quiyim ỹovire'oga, ca 'viichii, ca' dajo 'ñiita'gue ca ỹaatqajam nelaataxanaxac qaica lqodoc nqai'ñii. 
EXO.12.25	Ca ma' noxoñiu'a yi 'laua yí'maq ỹachaxantac ñi qara'gaxala' quiyim ỹaanema qamiri ma'le, ca ma' viri, qam qaiyiita quiitalec 'viichitac dajo nemaqachic. 
EXO.12.26	Chaqai no'm caua qachaalaxahi inate' qamiri, 'nerac: “¿Negue' cá'maq 'neeto' cá'maq taỹauquio' quen dajo nemaqachic?”, 
EXO.12.27	ca qamiri 'ñiỹaco' ma'le: “Ñijo isecỹac na' qaỹalauat, ca' qaỹa'ic, taỹaugui quiyim qaimaqachin ñi qara'gaxala'. Ma' ñi'maxare nalauajñi na'le na llaalqaipi na Egipto laseripi, ca ỹa'iitalgoto naua la'aate' na Israel llaalqaipi neeta'ñi yi Egipto. Ca' ca'laxatec na qochaalqaipi.”
EXO.12.27	Ca' na Israel llaalqaipi ỹa'chi'iñi naua le'cootal, ca' nqouagaxainot ñi qara'gaxala'. 
EXO.12.28	Ime, ca' sá'ogue eec, ca ỹo'uet dá'ogue dá'maq 'naaco' na'le ñi qara'gaxala' queso Moisés chaqai queso Aarón.
EXO.12.29	Ca co'na' mashic pe lauel, ca' ñi qara'gaxala' nalauajñi na 'auaxaic llaalegue' caua noua' quesá'ogue so Egipto laseripi, chaqai qai'neeta so 'auaxaic llaalec so nashi Faraón, chaqai na 'auaxaic llaalec na ncoñiitecseripi neetaugui añi ncoñiitaxanaxaqui, chaqai na 'auaxaic llaalec na neloipi iseripi. 
EXO.12.30	Ca so Faraón chaqai so lotauaripi chaqai sá'ogue so Egipto laseripi ne'laxashiguim queso pe, ca' ỹaatqajam 'ue da nqui'ic chaqai da naualaxac quiyá'ogue yi Egipto. Qaica ma' 'ue quet ca 'imec sqai hua'ñi quet ca leuaxaic. 
EXO.12.31	Ca' chaqaicaata ca pe, ca' so Faraón relaataxane'ogalo saua Moisés chaqai so Aarón. Ca 'naaco' quesaua'maxare:
EXO.12.31	—Mohi, oquii'e najo, noỹoochiuec quena iuo' laseripi qamiri chaqai ná'ogue na Israel llaalqaipi. Mohi, quiipegue' nqouagaxaiñiỹot ca ra'gaxalari, repaguiỹalec dá'maq 'ñiỹac. 
EXO.12.32	'Xachii qai'neeta ana qalohi qagreta chaqai ana huaca dá'maq viitaque quen. Ca' mohi, oquii. Ca' shiilahi ma'le ñi qota'olec, nqouagaxaiñilec aỹim ma'le.
EXO.12.33	Ca' na Egipto laseripi ỹaatqajam iỹalqachit na Israel llaalqaipi quiyim se naỹaloxoren quiyim ca'e yi 'laua, ma' 'neetapigui lauel quiyim sá'ogue ileu. 
EXO.12.34	Ca' so Israel llaalqaipi ỹaconot aso laqaulata hueetagui ana laqaulataxanaxaqui saqa'laca ana lalequete pe'taxachigui, ca lepachigui quena looỹac, ca i'xat, illiitalgoto naua lallaaco. 
EXO.12.35	Ca' so qomyipi ipacqajanchigui dá'maq la'qaatec so Moisés. Ca' ỹashiila so Egipto laseripi quena louenec 'oro chaqai na plata, chaqai na nooỹac. 
EXO.12.36	Ca' ñi qara'gaxala' ỹo'uet quiyim 'naxanaxaraic nqai'en so Egipto laseripi. Ca' ỹaanec ná'ogue ná'maq rashiilaxanaque so Israel llaalqaipi. Ca' quiyi, ca' so Israel llaalqaipi nouoretam so Egipto laseripi.
EXO.12.37	Ca' so Israel llaalqaipi co'na' eec, ca'e yi Ramsés que'tegue yi leenaxat Sucot. So'maxare 'uo' ca sham ỹovi' seiscientos mil ỹalliripi co'ueetañi mashic ỹovite' yaua niñaxari quiyim taho quena nouaataxanaq. Qam se qanaloqochin ana 'aalo chaqai na ñaaqaipioqui'. 
EXO.12.38	Ca' queso qomyipi ỹaatqajam 'xoic so liỹaate'uegue' ỹoreta'oguit qomyipi. Chaqai qai'neeta 'xoic ana qagreta chaqai ana huaca. 
EXO.12.39	Ca ma' sqaica ca ledaaqa' quiyim ỹo'uet ca nouene' aloq, ma' so Egipto laseripi ỹo'daauec ca'e nqai'en yi 'laua, ca ỹo'uet ana lqueualata ỹachigoxotaugui aso laqaulata quiyi Egipto saqa'laca aca lalequete lpe'taqate.
EXO.12.40	So Israel llaalqaipi ỹovi'o' cuatrocientos treinta ñaxari quiyim neetalec yi 'laua Egipto. 
EXO.12.41	Ca' chaqaiso so na'xa'a na' ỹovi' cuatrocientos treinta ñaxari, ca sá'ogue so nalliripi ñi qara'gaxala' ca'e sojo 'laua Egipto. 
EXO.12.42	Ca' quesojo pe, ca ñi qara'gaxala' ma' ỹahotaque naqata'a quiyi Egipto, ca' chaqaiso sojo pe lalamaxaret ñi qara'gaxala' quiyim qaimaqachin. Ca' qai'neeta queso Israel llaalqaipi qaica ca laq quesojo pe, ca' chaqaida dá'maq 'neeta quena' ỹovire'oga ca laloqo' quiyim qaimaqachin ñi qara'gaxala'.
EXO.13.17	Ca co'na' so Faraón ỹasenec quiyim eec so Israel llaalqaipi, ca' ñi qota'olec sqai que'tegue nqai'en so nayic queetougui yi na'laua so filisteoipi só'maq paguec ỹalamqata, ma' 'neetapigui lauel quiyim so Israel llaalqaipi queta' 'ue canchaqaica, ca' se nalauat. Qaidaata quiyim ỹahotaque pilegue da Egipto. 
EXO.13.18	Vichiguiño' lepajlec nqai'en da llicyaxac queso nayic quiichigui yi 'laua qaica qom taachigui aso huaaxai leenaxat huaaxai toc.
EXO.13.18	Ca' so Israel llaalqaipi na' ca'e yi Egipto chaqa'ma' naloqojonchiguiñi, 'ec na nouaataxanaq. 
EXO.13.19	Ca' so Moisés i'xate' saua lpi'naqa so José, ma' so José 'naaco' na'le queso llaalqaipi so Israel quiyim ỹaan da la'qaatec quiyim qaipacqajanchigui dá'maq la'qaatec: Ỹaatqajam llic quiyim ñi qota'olec ỹotauane' qamiri ma'le, qam ma' ỹovirelec quiyim ipaquichigui dajo, ca' qamiri 'xachii' ma'le naua ipi'naqa.
EXO.13.20	Ca' so Israel llaalqaipi na' eec ca'e yi Sucot, ca' lotqai na'ñi yi leenaxat Etam. Yi'maxare taachi'ñi ca ỹovira'a yi 'laua qaica qom. 
EXO.13.21	Ca' ñi qara'gaxala' liỹaatac so qomyipi quiyi na'xa'a, qam hueetaugui so naueguelec 'aueta'gue dá'maq taata'gue, chaqai quiyi pe, ca' hueetaugui so 'ec norec lauaq, ca' coỹaretalec so'maxare. Ca' vichiguiño' so qomyipi ishit queetagui yi na'xa'a chaqai yi pe. 
EXO.13.22	Ca' sojo naueguelec chaqai 'neetari' 'aueta'gue dá'maq taata'gue so qomyipi yá'ogue yi na'xa'a. Ca' quiyi pe, ca chaqaiso só'maq 'ec norec lauaq.
EXO.14.1	Ca' ñi qara'gaxala' ỹalamaxachichigui so Moisés quiyim 'naapega:
EXO.14.2	—'Ñirapega na Israel llaalqaipi quiyim pil. Ca na'ño' ma'le quiyi naloote'oga yi Pi-hahirot, ñiichiguiñigui na lavinñi quiyi Migdol chaqai aso huaaxai, quiyi naloote'oga yi Baal-zefón. Ca ỹana'ño' ca nco'matqa' yi naloote'oga yijo 'laua quena lahi aso huaaxai. 
EXO.14.3	Ca' quiyi, ca' ñi Faraón 'ñiichigui lauel ma'le: “So Israel llaalqaipi, ca tot ỹa'den ca taigue ỹo'meetac quiyi 'laua qaica qom.” 
EXO.14.4	Ca' ỹim so'uet ma'le quiyim ñi Faraón ra'ñii añi le'taxanata, ca' co'uajlgoto qamiri ma'le. Ca' quiyi hua'ñi ma'le, ca sachaxanem ñi'maxare da iquesaxanaxa chaqai qai'neeta ná'ogue na nalliripi. Qaiyi ỹa'den ná'ogue na Egipto laseripi quiyim chaqaỹim ná'maq ỹim na'gaxala'.
EXO.14.4	Ca' chaqaida 'ne'tegue so Israel llaalqaipi. 
EXO.14.5	Ca' so lashi yi Egipto 'uo' so la'xaỹaxac quiyim so Israel llaalqaipi qoỹit. Co'na'le, ca' so nashi chaqai so lotauaripi ỹoỹoota'a da la'deenataxanaxac queso'maxare. Ca 'neraco': ¿Chi'neco' ma' saxanqatec so Israel llaalqaipi quiyim eec, ca' tot ro'ueenataxanoto qomi'?
EXO.14.6	Ca' so Faraón relaataxanlgoto quiyim qaỹa'maxachiñi saua nahoglena lauataxaqui'. Ca' i'xat so nalliripi. 
EXO.14.7	Ca' i'xat aso seiscientos caná'maq no'uen nahoglena chaqai ná'ogue ana liỹa nahoglena quiyi Egipto, cañi 'óna neetañigui ñi 'óna nouaataxanaq lashi. 
EXO.14.8	Ca' ñi qara'gaxala' ỹo'uet ra'ñiigui lauel nqai'en so Faraón. Ca' co'uajlec so Israel llaalqaipi, 'eno'm so'maxare ỹaatqajam chalego da lquesaxanaxa na' ca'e yi'maxare.
EXO.14.9	So Egipto laseripi sá'ogue so nalliripi chaqai neetañigui ana nahoglena chaqai na shipiguiripi eec, co'uajlec so Israel llaalqaipi. Ca ỹoviralco' na'le neeto'oto' na lahi aso huaaxai quiyi Pi-hahirot naloote'oga yi Baal-zefón yí'maq neeta'ño' nco'matetapeguec. 
EXO.14.10	Ca co'na' so Israel llaalqaipi retan quiyim so Faraón chaqai so Egipto laseripi tot qoỹoxoguit, ca' chalego da lqolonaxa. Ca' ỹashiila ñi qara'gaxala' quiyim qaỹotauan. 
EXO.14.11	Chaqai queso Moisés, ca qohinaco':
EXO.14.11	—¿Ca' sqaco' aca napal lahi' quiyi Egipto, ma' naqachira'alo qomi' quiyim vi'saque qareleu quena 'laua qaica qom? ¿Chi'neco' ma' 'ñitetegue dajo coqomi'? ¿Chi'neco' ma' naqachira'alo qomi' quiyi Egipto? 
EXO.14.12	Ca' chaqaida dá'maq shinqaiquen na'le caqami' queda Egipto: Qarayaxañirac quiyim so'ueenataxanqatac quena Egipto. ¡Paguec la'maxa quiyim qomi' na'aqa, qam quiyim se qareleualec na 'laua qaica qom!
EXO.14.13	Qam so Moisés 'naaco' queso qomyipi:
EXO.14.13	—Sqaica ro'chiỹaque queda 'ñiitari'. Chaqaida 'ñiitari', ca' 'ajñii cá'maq lo'ueenataxanaxac ñi qara'gaxala' quiyim nca'laxaterec qamiri, ma' tot qaica ma' liỹa quet huañiỹa ná'maq daañita'guit nagui Egipto laseripi. 
EXO.14.14	Qaica huapigui qavillii, ma' ñi qara'gaxala' reloquilgoto nagui qamiri.
EXO.14.15	Ca' ñi qara'gaxala' 'naaco' queso Moisés:
EXO.14.15	—¿Chi'neco' quiyim yashiilahitac quiyim sotauañii? ¡'Ñirapega na Israel llaalqaipi quiyim eec, ipaca quedá'maq taỹa'gue! 
EXO.14.16	Ca' chaxañirishiguim ana rashillichi'i', nalojlec nqai'ñi' da rqai'laxachi' ana huaaxai. Ca' shicchigui nqai'ñi' na huaxaỹaq cana huaaxai, qaiyi na Israel llaalqaipi pacta, 'ec rashivichigui. 
EXO.14.17	Ca' ỹim sa'ñaxat añi le'taxanata na Egipto laseripi quiyim quelgoto ỹocana'pe qamiri. Ca' re'oq nqaishin ma'le da iquesaxanaxa quena Faraón chaqai quená'ogue na nalliripi chaqai cana lahoglena chaqai quena shipiguiripi. 
EXO.14.18	Ca ma' sachaxanem da iquesaxanaxa na Faraón chaqai quena lahoglenaipi chaqai quena shipiguiripi, ca' na Egipto laseripi ỹa'den ma'le quiyim aỹim na'gaxala'.
EXO.14.19	Ca queco'na'le, ca' so qota'a lelaatec piguim le'ec chaqai so lapo naueguelec só'maq 'auetauco' quen queso Israel llaalqaipi, ca' ỹadalaxat ca loma', ca co'uaataxanta queso qomyipi. 
EXO.14.20	Ca' so lapo naueguelec, ca hueetañigui na lavinñi queso nalliripi nouaataxanaq so Egipto laseripi chaqai queso Israel llaalqaipi. Ca' queso Egipto laseripi, ca napalligui so naueguelec, qam queso Israel llaalqaipi, ca' coỹaretalec. Ca vichiguiño' so Egipto laseripi se ỹovi' so Israel llaalqaipi quesá'ogue so pe.
EXO.14.21	Ca' so Moisés ỹachaxanshiguim so lqai'laxat nalojlec nqai'en aso huaaxai, ca' ñi qara'gaxala' nela' so quesaxan nonot chicqa'gue da lqodoigue, naquetac quesá'ogue so pe. Ca' shicchigui nqai'en aso huaaxai, ca' chaqaido' da 'neeta na'le, ca' ñi qara'gaxala' ñigui nqai'en aso huaaxai 'laua rashivijlec. 
EXO.14.22	Ca na' pacta so Israel llaalqaipi 'ec 'laua rashivijlec. Ca 'ec nquepaqataxanaxat so huaxaỹaq quenaua lahil da nemaq chaqai queda loic.
EXO.14.23	Ca sá'ogue so lahoglenaipi chaqai so shipiguiripi queso Faraón coỹarejlec liỹaataxasom, ca na' ỹoviriñigui na lavinñi aso huaaxai. 
EXO.14.24	Qam na' na'xa'atac, ca' ñi qara'gaxala' ỹa'ajan so nouaataxanaq nalliripi yi Egipto quesó'maq hueetaugui ỹaviquetaugui naueguelec. Ca' chicqochigui quiyim tot na'maxajta' so'maxare. 
EXO.14.25	Ca' na'aa ana lasaxalona ana lahoglena, ca' sham tot ishit quiyim eec. Ca co'na'le, ca 'naaco' na Egipto laseripi:
EXO.14.25	—Seetqapeguem na Israel llaalqaipi, ma' ñi la'gaxala' ro'ootaxanlec na'maxare, ca npa'xañiguita qomi' quiyim nco'ỹa'to.
EXO.14.26	Qam ñi qara'gaxala' 'naaco' na'le queso Moisés:
EXO.14.26	—Nachaxañirishiguim na rqai'laxachi' naloqojñiterelec ana huaaxai, qaiyi pilta' na huaxaỹaq, ca' taalec ma'le na Egipto laseripi chaqai ana lahoglena chaqai na shipiguiripi.
EXO.14.27	Ca' so Moisés ỹachaxanshiguim da lqai'laxat, naloqojnejlec aso huaaxai. Ca na' mashic richiguiñi, ca pilta' so huaaxai, ca' ipaquichigui dá'maq chaqai'en 'neetari'. Ca co'na' so Egipto laseripi ỹahotaque llic quiyim 'eet, ca' natena'guit so huaxaỹaq caso huaaxai. Ca' da 'neeto' na'le na' ñi qara'gaxala' iyinñi nqai'en so'maxare. 
EXO.14.28	Ca co'na' pilta' na huaxaỹaq caso huaaxai, ca polec nqai'en so nahoglenaipi chaqai so shipiguiripi chaqai sá'ogue so nalliripi so Faraón só'maq taañigui aso huaaxai ỹocantac so Israel llaalqaipi. Ca sá'ogue nimiichiguiñi, qaica ca no'ueenauec ca'laaxaic. 
EXO.14.29	Qam so Israel llaalqaipi paca'ta aso huaaxai 'ec 'laua rashivijlec. Quenaua lahil, ca 'ec lquepaqataxanqate' so huaxaỹaq queda loic chaqai queda nemaq.
EXO.14.30	Ca quesojo na'xa'a, ca ñi qara'gaxala' nca'laxatec so Israel llaalqaipi queso Egipto laseripi. Ca' so Israel llaalqaipi ỹaatqajam iuanchigui na leuaxaiquipi hueeto'ot na lahi aso huaaxai queso Egipto laseripi. 
EXO.14.31	Ca' so Israel llaalqaipi na' iuanchigui da chalego lecaic lquesaxanaxa ñi qara'gaxala' quedá'maq 'ne'tegue queso Egipto laseripi. Ca' só'maq Israel llaalqaipi ỹa'dooto naua le'cootal ñi qara'gaxala'. Ca' queco'na'le, ca' ỹaatqajam qoyiuejlec ñi qara'gaxala' chaqai so lelaatec Moisés.
EXO.15.1	Co'na'le, ca' so Moisés chaqai so Israel llaalqaipi ỹo'ueeno' da lo'ueenec, imaqachin ñi qara'gaxala':
EXO.15.1	So'ueenaxano', semaqachintac ñi qara'gaxala',
EXO.15.1	ma' 'ue da ne'laxa na' rauegaxan
EXO.15.1	na' iyinñi nqai'en caso huaaxai so shipiguiripi qoyintalec.
EXO.15.2	Dajo ỹo'ueenec saantacot ñí'maq qara'gaxala',
EXO.15.2	ñi'maxare chi iquesaxanaxa chaqai ica'laxa.
EXO.15.2	Ñi'maxare chaqaiñi ñi qota'olec caỹim, ca' semaqachintac;
EXO.15.2	ñí'maq qota'olec quiyi ita'a, ca' ỹim sapacqajnauec.
EXO.15.3	Ñi qara'gaxala' ỹaatqajam nalauataxai.
EXO.15.3	Ñi'maxare ¡chaqaida da leenaxat qara'gaxala'!
EXO.15.4	Ñi qara'gaxala' iyinñi nqai'en caso huaaxai
EXO.15.4	so nahoglenaipi chaqai so nalliripi so Faraón;
EXO.15.4	¡chaqai só'maq no'uen nalliripi
EXO.15.4	homac nqai'en caso huaaxai leenaxat huaaxai toc!
EXO.15.5	Ta'ñi da lauajñi, 'ec qaripi,
EXO.15.5	ca' so qoỹoqochi'ñigui huaaxai pojlec nqai'en.
EXO.15.6	Qami' qara'gaxala', da qatoiqui' ỹaatqajam quesaxanaxaic,
EXO.15.6	dá'maq ỹopoxoỹaxachigui so qanpa'guenaxaua.
EXO.15.7	Tepaxañi nqai'ñi' queda rquesaxanaxa'e' ná'maq reloqoguit aqami';
EXO.15.7	na' 'xañirec da ronogoxonaxaqui',
EXO.15.7	ca na'maxare nachipishiguim, 'ec na 'uaqapi.
EXO.15.8	Queda lquesaxanaxa so racachi', ca' so huaxaỹaq lapoỹata';
EXO.15.8	ca' na lo'paxa nachajñi, 'ec na nquepaqataxanaxat;
EXO.15.8	¡ca' se reda na lavinñi aso huaaxai qoỹoqochi'ñigui!
EXO.15.9	Ca' so npa'guenaxaua 'neetapiguio' lauel:
EXO.15.9	“Aỹim socanac so'maxare, vire'to' ma' soviralec,
EXO.15.9	ca' semeenec ma'le ca ỹouootaxanaxat,
EXO.15.9	ca ma'le, ca chi ỹovireta'a quiyim ỹaatqajam ya'maqachiguiñi.
EXO.15.9	Ñavicshiguim ma'le na llicat,
EXO.15.9	ca' na iqai'laxat nalauajñi ma'le sá'ogue.”
EXO.15.10	Qam npi'chirec so racachi', ca' aso huaaxai ỹaqan so'maxare;
EXO.15.10	'ec na quiguiñi na' iyinñi queso huaxaỹaq chalego lquesaxanaxa.
EXO.15.11	Qami' qara'gaxala',
EXO.15.11	¡ỹaatqajam qaica ca liỹa nalo'guit aqami'!
EXO.15.11	¡Qaica ca co'teeta chaqai lodegaxat 'nejem qami'!
EXO.15.11	¡Ma' 'viichi' na ỹo'uet ca ne'laxa chaqai 'xoic lichic!
EXO.15.11	¡Ca' ta'chiguit quiyim qaimaqachin qami'!
EXO.15.12	¡'Xañirec da rquesaxanaxa'e',
EXO.15.12	ca' na 'laua sá'ogue ỹaqan so Faraón nalliripi!
EXO.15.13	Shaxañi'sac queda re'xorenataxanaxa'e'
EXO.15.13	najo qomyipi ralamaxarichi', ca nca'laxachirec;
EXO.15.13	viise'e da rquesaxanaxa'e', ca viquisa'a ca co'teeta ra'aachi'.
EXO.15.14	Ná'ogue na ỹoreta'oguit qomyipi ỹaatqajam i'loxol ma' 'ue ca la'xaỹaxac,
EXO.15.14	na filisteoipi namaqachigui ma'le quena nqui'ic,
EXO.15.15	na nashillipi quiyi Edom tot qaica ma'le ca lacat,
EXO.15.15	na nashillipi quiyi Moab i'loxol ma'le quena lqolonaxa,
EXO.15.15	chaqai ná'ogue na Canaán laseripi qaica ma'le ca la'ñaxac lauel.
EXO.15.16	Qami' qara'gaxala',
EXO.15.16	¡No'chi nqai'ñi'!, ca ¡'xoic da lqolonaxa!
EXO.15.16	chaqai ¡quecá'maq hueeta'ñi, ca 'ec qa'
EXO.15.16	queda lquesaxanaxa da rqai'laxachi',
EXO.15.16	chi ỹovireta'a pacta na ralamaxarichi' qomyipi
EXO.15.16	ná'maq rca'acshiqui'!
EXO.15.17	Qami' qara'gaxala',
EXO.15.17	qare'xachi' quiyim senqalec yi Jerusalén,
EXO.15.17	yí'maq co'teeta 'laua qoỹoqoshi'megue ralamaxachi',
EXO.15.17	yí'maq rca'acshiqui' quiyim ñira'ñi,
EXO.15.17	yí'maq qouagaxainqa' chaqaqami' 'yiriñi.
EXO.15.18	¡Ñi qara'gaxala' ñí'maq sqaica lqodoc quiyim ỹoiquentac ná'ogue najo!
EXO.15.19	Ca na' inoxonñi caso huaaxai so lahoglenaipi chaqai so shipiguiripi queso Faraón, ca' ñi qara'gaxala' ỹo'uet quiyim pilta' so huaxaỹaq caso huaaxai, ca ỹapolec sá'ogue. Qam so Israel llaalqaipi paca'ta aso huaaxai 'ec 'laua rashivijlec. 
EXO.15.20	Co'na'le, ca' aso qota'a letaxaỹaxaqui leenaxat María, lqaỹa so Aarón, icona aso nasaquinata. Ca' sá'ogue so liỹa 'aallipi coỹaretalec rasoteta chaqai ỹasaquintapigui aso nasaquinata. 
EXO.15.21	Ca na' ñaq ro'ueenaxantalec so liỹa 'aallipi:
EXO.15.21	'Ueenaxañii, maqachiñitac ñi qara'gaxala',
EXO.15.21	ma' ñi'maxare chalego lecaic da lauegaxanaxac
EXO.15.21	na' iyinñi nqai'en so shipiguiripi qoyintalec.
EXO.16.1	Ca sá'ogue so Israel llaalqaipi ca'e yi Elim, ca quepegue', ca' ỹovita yi 'laua sqaica qom leenaxat Sin. Queca lavinñi so liỹa shiraigo na' ime ca'e yi Egipto. Yi'maxare viichiguiñiguilo yaua Elim chaqai yi Sinaí. 
EXO.16.2	Ca' quiyijo 'laua qaica qom, ca sá'ogue so'maxare queeteguelec quena se no'uen so Moisés chaqai so Aarón. 
EXO.16.3	Ca 'naaco' quen so qomyipi:
EXO.16.3	—¡Saxanchi' ñi qara'gaxala' ileue' nqai'ne' qomi' na'le quiyi Egipto! Na' senqata'ñi quen yí, ñqa'xanqata'ñi' quen aca qana'ueena no'qaachigui quena la'at, chaqai ỹaatqajam qarquema' quena' squi'ỹaq, qam qamiri naviguiu'galo qomi' najo 'laua qaica qom, ma' viitaque qomá'ogue qaralauat qarqopaaxa.
EXO.16.4	Co'na'le, ca' ñi qara'gaxala' 'naaco' queso Moisés:
EXO.16.4	—So'uet quiyim 'ec ỹaxat nqaishin ca na'ic chicqashiguim quena piguim. Ca' na qomyipi lapoon cá'maq ỹouen quiyi na'xa'a. Sahotaque quiyim tegue' chi na'xaỹaxana da ỹa'qaatec loqo'm 'e'. 
EXO.16.5	Qam ma' ime' saua cinco na'xata', ca' queso liỹa na'xa'a, ca' paguec ca lapoon quecajo na'xa'a, ca ỹodouo queca la'a'.
EXO.16.6	Co'na'le, ca' so Moisés chaqai so Aarón 'neraco' na'le queso Israel llaalqaipi:
EXO.16.6	—Quena avit, ca 'yiiñii ma'le quiyim chaqaiñi ñi qara'gaxala' ñí'maq naqata'alo qamiri na'le quiyi Egipto. 
EXO.16.7	Chaqai ma' nete'e ma' nete'etam, ca' huañiỹa ma'le da lquesaxanaxa ñi qara'gaxala', ma' ñi'maxare 'xaỹa dá'maq 'xachitac se no'uen quiñi'maxare. Ma' ¿negue' queto' qomi' quiyim qarenaxaitac?
EXO.16.8	Ca' so Moisés liỹa 'naac:
EXO.16.8	—Ma' lavit ñi qara'gaxala' ỹa'ue ca qanoxohi la'at, ca' quiyi nete'eta, ca' ỹaanema qamiri ca 'xoic pan. Ma' ñi'maxare 'qaatapegalo qamiri na' se no'uen da 'xachitac quiñi'maxare. Ma' ¿negue' queto' qomi'? Qamiri sqai qarenaxaitac, ma' naxaitac ñi qara'gaxala'.
EXO.16.9	Na' ime, ca' so Moisés 'naac queso Aarón:
EXO.16.9	—'Ñiỹapega ná'ogue na Israel llaalqaipi quiyim nqo'neu'a ñi qara'gaxala', ma' ñi'maxare 'xaỹo' na'le dá'maq 'xachitac se no'uen quiñi'maxare.
EXO.16.10	Ca na' ñaq retaqatapougui so Aarón so Israel llaalqaipi, ca sá'ogue ra'ỹa'a yi 'laua qaica qom, ca re'oq so lauaq ñi qara'gaxala' hueetaugui so naueguelec. 
EXO.16.11	Ca' ñi qara'gaxala' ỹalamaxachichigui so Moisés, ca 'naaco':
EXO.16.12	—Ỹim sa'qaatapega na Israel llaalqaipi na' queeteguelec aỹim yinaqatac. Taqaira'pegue' na'maxare, ca 'ñirapego': Ma' lavitari', ca' qui'ii ma'le la'at. Chaqai quiyi nete'eta, ca' qui'ii ma'le queca pan, chi ỹovireta'a rquemari. Qaiyi 'yiiñii ma'le quiyim aỹim ra'gaxalari qota'olec.
EXO.16.13	Ca' qaicaata ca avit, ca' novi'o' na nasalo, ca' ỹaatqajam no'qajlec so co'matqa'. Ca na' nete'etam queso liỹa na'xa'a, ca' 'ue ana 'ỹa' qoỹoqochiguiñi quenaua lahil yi qoyinta'ñi co'matqa'. 
EXO.16.14	Ca na' ime taashiguim aso 'ỹa', ca' 'ue na no'ueenañi 'ec loñi queso 'laua qaica qom. 
EXO.16.15	Ca ma' só'maq Israel llaalqaipi se ỹa'den so'maxare. Ca co'na' iuana, ca nenatetecta', 'naaco' quen: ¿Negue' ná'maq najo?
EXO.16.15	Ca' so Moisés 'naaco':
EXO.16.15	—Najo ná'maq pan ỹauaaque qanoxohi ñi qara'gaxala'.
EXO.16.31	Ca' so Israel llaalqaipi ỹanegue leenaxat maná, (¿negue' ná'maq najo?) ná'maq lapoontac. So'maxare lalagaxaic, 'ec ana la na nanecse leenaxat cilantro; lo'daxaraic, 'ec naqaulata 'aríña lalegue' na rapic li'i.
EXO.17.1	Ca sá'ogue so Israel llaalqaipi ca'e yi 'laua sqaica qom, leenaxat Sin. Queeta, qam chi rashiishita, ipaquichigui nqai'en dá'maq la'qaatec ñi qara'gaxala'. Ca na'le, ca na'ñi yi Refidim, qam qaica ca huaxaỹaq quiyi'maxare quiyim ni'chigui so qomyipi. 
EXO.17.2	Co'na'le, ca' ỹaatqajam qaỹoviraqta'a so Moisés, qohinaco':
EXO.17.2	—¡Vite ca huaxaỹaq, qaiyi ñi'taq!
EXO.17.2	—¿Chi'negue ma' 'ue dá'maq 'xachitac caỹim? ¿Chi'negue ma' 'guiñitac ñi qota'olec? —'naaco' so Moisés.
EXO.17.3	Qam so qomyipi 'xoic na laquip. Ca' retaxaỹa'guit so Moisés, ca 'naaco':
EXO.17.3	—¿Chi'negue ma' qolqa'e nqai'ñi' qomi' yi Egipto? ¿Vi'saco' quiyim qaralauat na qaraquip qariỹaata'ñi' na qochaalqaipi chaqai na qoloipi?
EXO.17.4	Co'na'le, ca' so Moisés ỹaualqot ñi qara'gaxala'. Ca 'naaco':
EXO.17.4	—¿Negue' cá'maq shinto' nagui quena qomyipi? ¡Mashic saqa'leca cocho'qui', ca' yalauat, ỹoda'a aỹim na qa'!
EXO.17.5	Ca' ñi qara'gaxala' 'naaco' queso'maxare:
EXO.17.5	—Mo'e', 'avisauec quena qomyipi. Vite caua nauegaxauachi' quena qo'xoiquipi quena Israel. 'Xachi' qai'neeta aca rashillichi'i' cá'maq lo'o nqai'ñi' na'le aso huaaxai. Ca nagui chaqa'ma' qui'. 
EXO.17.6	Ca' ỹim ñauaanta'piguit qami' ma'le cada qa' ladocai, leenaxat Horeb. Ca' ma' huaxañirigui ada qa', ca nenoxonec ma'le na huaxaỹaq, qaiyi ne'et na qomyipi.
EXO.17.6	Ca' so Moisés co'na' 'ne'tegue dajo, qam iuanchigui nqai'en so qo'xoiquipi queso Israel llaalqaipi. 
EXO.17.7	Ca ỹanco' leenaxat novirqataxanqa' yijo 'laua, ma' so Israel llaalqaipi ỹaatqajam ỹoviraqta'a so Moisés. Chaqai qai'neeta ỹanco' leenaxat 'guenqa', ma' so qomyipi i'gueno' na'le ñi qota'olec, co'na' 'naac: ¿Ỹalequetauguilo' qomi' ca qara'gaxala', loqo'm 'e'?
EXO.17.8	So Amalec llaalqaipi ỹalamaxata'gue da Refidim, ma' ỹahotaque nalauate'e' so Israel llaalqaipi. 
EXO.17.9	Co'na'le, ca' so Moisés 'naaco' queso Josué:
EXO.17.9	—Vite nca'a'ira'alo ỹale', ca' quiichiguit ma'le, ca nalauachire'e' na Amalec llaalqaipi. Ca' ỹim seuetalec ma'le ada qa' ladocai, llo'qoota'a ma'le aca qo'paq lashilete ñi qota'olec.
EXO.17.10	Ca' so Josué ỹo'uet dá'maq qohinapega queso Moisés. Ca' eec, quiguit quiyim nalauate'e' so Amalec llaalqaipi. Ca' so Moisés chaqai so Aarón chaqai so Hur taarishi'megue aso qa' ladocai. 
EXO.17.11	Co'quena' so Moisés nanochishiguim naua lqai'laqate', ca' so Israel llaalqaipi nqo'neuec da lquesaxanaxa queso nalauataxaua. Qam co'quena' nanaqaiñi naua laua', ca lotqai nqo'neuec da lquesaxanaxa so Amalec llaalqaipi. 
EXO.17.12	Qam ma' so Moisés nco'terec naua lqai'laqate', ca' qaicono' so qa', ca nqa'xanlec nqohin. Ca' so Aarón chaqai so Hur nolliisañi ỹachaxansashiguim nqai'ne' naua lqai'laqate'. Quiñi 'óna lo'qootañi da lqai'laxat ỹiquesashiguim nqohine'. Ca' chaqaida qohine'teco' na'le queso Moisés, ca' se nanaqaiñi naua lqai'laqate', chi ỹovireto'o' na' inoxonñi aso ra'aasa. 
EXO.17.13	Ca' so Josué loxonec so nalauataxaua Amalec llaalqaipi, ỹodoota'a na lecat llaaxa. 
EXO.17.14	Co'na'le, ca' ñi qara'gaxala' 'naaco' queso Moisés:
EXO.17.14	—'Chiriñi dajo caca lere, qaiyi no'leentaxat. Chaqai 'ñirac queda Josué quiyim ỹim sapalaxat da 'neeta na Amalec llaalqaipi.
EXO.17.15	Ca' so Moisés no'xonshiguim aso lcopatoxonaxalate quena lachitaxanataxanaxat, ca leenaxat nqai'en Ñi qara'gaxala' 'ec aca itana sa'auaxantauec. 
EXO.17.16	Ca 'naaco':
EXO.17.16	¡Aso letana ñi qara'gaxala' lo'xoita'a!
EXO.17.16	¡Ñi qara'gaxala' nalauateta'pegue' na Amalec llaalqaipi,
EXO.17.16	ca' se neme queetaugui qai'neeta na llaalqaipi!
EXO.19.1	So Israel llaalqaipi ỹovito' yi 'laua qaica qom, leenaxat Sinaí, co'na' ỹovite' tres shiriguiri quiyim queeta chicqota'ñi yi Egipto. 
EXO.19.2	Co'na' ime ca'e yi Refidim, ca ỹovito' yi 'laua qaica qom, leenaxat Sinaí. Ca na'ño' yi leseeque'ta aso qa' ladocai. 
EXO.19.3	Hua'ño'yi na'le, ca' so Moisés quishi'megue aso qa' ladocai, ca' neuañiguit ñi qota'olec. Ma' ñi qara'gaxala' noỹaxañi'ño' na'le cadá'maq qa' ladocai, ca 'naaco':
EXO.19.3	—'Xachitem dajo ỹa'qaatec na llaalqaipi so Jacob, da liỹa leenaxat Israel: 
EXO.19.4	“Qamiri huañichigui dá'maq shine'tegue na'le so Egipto laseripi, chaqai dá'maq shine'teguelo qamiri na' ñauegalo qamiri ná'maq senta'ñi, 'ec quiyim ñiitalgoto caua laua' ca o'ic. 
EXO.19.5	Ca no'm qamiri na'xaỹaxanchiua' quená'ogue, chaqai pacqajñichigui dá'maq qana'maqataxac, ca sapacqajnauec quiyim qamiri ỹalamaxarete' quená'ogue na liỹa qomyipi quena 'laua, ma' ná'ogue na 'laua ỹalamaxaret. 
EXO.19.6	Ca' qamiri 'ñiitari' ma'le ca qomyipi netaxaỹaxanqajanqaipi quiyim qaretaxaỹa'pegue' aỹim quena ỹoreta'oguit qomyipi. Chaqai 'ñiitari' ma'le ca qomyipi qaỹoỹoota'oga, ca qoỹaanot aỹim.” Ca' dá'ogue dajo 'xachi'o' ma'le quena Israel llaalqaipi.
EXO.19.7	Ca' eec so Moisés, ca roỹaxana so qo'xoiquipi queso qomyipi, ca' ỹa'xatem dá'ogue dá'maq qohinapego' quiñi qara'gaxala'. 
EXO.19.8	Co'na'le, ca' sá'ogue so Israel llaalqaipi 'naaco':
EXO.19.8	—Cá'ogue cá'maq 'naac ñi qara'gaxala', ca so'ueetaq.
EXO.19.8	Ca' so Moisés ỹodou'a ñi qara'gaxala' dá'maq 'naaco' so qomyipi. 
EXO.19.9	Ca' ñi qara'gaxala' 'naaco' queso Moisés:
EXO.19.9	—Ỹim ñachaxan ma'le quiyim seloqota'guit aqami', seuetaugui so lapo naueguelec, qaiyi ỹauanchigui na qomyipi quiyim setaqata'pegue' qami', ca' qaiyi se neme quiyim huejlec qami'.
EXO.19.9	Ca' so Moisés lotqai liỹa ỹa'xato' dá'maq 'naac so qomyipi quiñi qara'gaxala'. 
EXO.19.10	Ca' ñi qara'gaxala' 'naaco' na'le queso'maxare:
EXO.19.10	—Mo'e', 'maxachiriñi yi qomyipi nagui chaqai nete'e quiyim imaqachin aỹim ma'le. Ca' quiỹo' naua loho, 
EXO.19.11	chaqai chaqa'ma' na'maxatetañi, ma' ỹim nete'e liỹa, ca' ñinojñi, yinotec cada qa' leenaxat Sinaí, ỹim na'gaxala', iuanchigui ma'le aỹim yá'ogue yi qomyipi. 
EXO.19.12	Ca qaỹa'ue na netanec quenaua lahil añi qa' ladocai, qaiyi na qomyipi se napacalec. Chaqai 'ñirapego' quiyim se napacqachin cañi qa' ladocai, chaqai sqai quishi'megue, chaqai se nqo'neu'alo naua lahil. Ma' cá'maq nqo'neuo cañi'maxare, ca' ileu nqohin. 
EXO.19.13	Qam qaica ca ỹashil-lec. Ta'ta'a quiyim qaỹalauat, qaỹodoota'a na qa', loqo'm qaỹahinta quena novic; 'eno'm ca qom, loqo'm ca isecỹac se qanca'laxatetauec. Na qomyipi ishit quiyim taashi'megue ma' ime quiyim 'xaỹaque ca lelamaxa aca npe'te qagreta loua' lasote.
EXO.19.14	Ca' so Moisés renotec caso qa' ladocai, ca 'naapega so qomyipi quiyim na'maxajñi, ca imaqachin ñi qara'gaxala'. Ca' so qomyipi ỹaatqajam quiỹoote' naua loho. 
EXO.19.15	Ca 'naaco' so Moisés:
EXO.19.15	—Na'maxachitaño', qaiyi co'teete' qamiri ma' nete'e liỹa. Chaqai sqaico' ca nanoiquiñiguit aca loua.
EXO.19.16	Ca na' richiguiñi na' ỹovirerec saua dos na'xata', ca' 'ue na nqai'legaxa chaqai ana soxonaxa, chaqai so naueguelec lapo hueetalec aso qa' ladocai. Chaqai ỹaatqajam chalego lelamaxa na npe'tellipi. Ca i'loxolqachit quena lqolonaxa sá'ogue só'maq neetaugui na lauo' na'daañoqui'. 
EXO.19.17	Co'na'le, ca' so Moisés ỹauegue'oguiyi so qomyipi quena lauo' na'daañoqui', qaiyi nauane'e' ñi qota'olec. Ca' so qomyipi nahiquinchiguiñi ada qa' ladocai. 
EXO.19.18	Ca' nichiitapeguec ada qa' ladocai leenaxat Sinaí, ma' ñi qara'gaxala' hueetalec aso'maxare, hueetaugui so lavinñi so norec. 'Ec nqatelaxanaxaqui, ca chicqotapougui so nesalaxaripi. Ca sá'ogue asó'maq qa' ladocai ỹaatqajam i'loxoltac. 
EXO.19.19	Chaqai nqo'neetauec na lelamaxa ana npe'te. Ca co'quena' retaqa so Moisés, ca' ñi qota'olec saat, qam na lauel 'ec soxonaxa.
EXO.19.20	Ca' ñi qara'gaxala' nqo'ñi'ña na lo'lo ada qa' ladocai Sinaí. Ca 'naapega so Moisés quiyim nqo'ñishi'ma yi'maxare. Ca' so Moisés nqo'ñishiguim. 
EXO.19.21	Ca' ñi qara'gaxala' 'naaco' queso'maxare:
EXO.19.21	—Renochirec, ca' 'ñirapega na qomyipi se napacalec yí'maq netanec, chaqai quiyim se ỹahotaque iuañiua'. ¡'Neeto' 'xoic ca ileu ma'le! 
EXO.19.22	Chaqai vire'ta na letaxaỹaxanqajnec na qomyipi qai'neeta quiyim nqo'neuo caỹim. Qam 'au nco'taxateta, ¡'neeto' 'ue ca ñopoxoỹaxajñi quena'maxare!
EXO.19.23	Ca' so Moisés 'naaco' quiñi qara'gaxala':
EXO.19.23	—Na qomyipi sqai huapigui lauel quiyim quishi'megue anajo qa' ladocai, leenaxat Sinaí, ma' qami' vite naua laloqote' cá'maq se qaishit.
EXO.19.24	Qam ñi qara'gaxala' 'naaco' queso Moisés:
EXO.19.24	—Mo'e', nochirec. Ca ma' rapillirishiguim, ca riỹa'isaco' ñi Aarón. Qam na netaxaỹaxanqajanqaipi chaqai na qomyipi, ca' se napacalec na netanec quiyim naashi'ma ná'maq senta'ñi. ¡'Neeto' 'ue ca ñopoxoỹaxajñi quena'maxare!
EXO.19.25	Ca' renotec so Moisés, ca lotqai liỹa 'naac dajo queso Israel llaalqaipi.
EXO.20.1	Nauajo' nauá'maq la'qaatqa ñi qota'olec co'na' retaqa, ca 'naaco':
EXO.20.2	—Ỹim ná'maq ỹim ra'gaxalari qota'olec naqaterec qamiri na'le quiyi Egipto na' qamiri na'aqa.
EXO.20.3	Sqaico' ca liỹa rashiilliguii, chaqaỹimeta.
EXO.20.4	Totaxan 'viichiỹo' ca rashiilliguii re'oq chaqai vire'ta ca radenqachigui quena hueeto'ot na piguim, chaqai vire'ta quená'maq hueetalec na 'laua, chaqai vire'ta quená'maq 'ue hueetañigui ana huaaxai pa'aatañi quena 'laua. 
EXO.20.5	Ca' se ni'iiñi quiyim 'yiỹoto naua re'cootallii na'maxare, chaqai sqai maqachiñii. Ma' ỹim ná'maq ỹim ra'gaxalari qota'olec, ma' ỹim qota'olec sqaican sa'maxaren. Ca' ỹim sa'ue ca nouaxanaxaset cá'maq se no'uen queca neta'a quiyim se nqo'chiiua', chaqai ca llaalqaipi, chaqai ca lauaripi, chaqai ca llaalqaipi ca lauaripi. 
EXO.20.6	Qam ỹaatqajam se'xoren chaqai ỹaatqajam se neme da i'xorenataxanaxa quena llaalqaipi cá'maq yi'xoren chaqai ỹo'ueete' naua ilaataxanaxaco.
EXO.20.7	'Neeto' chaqai 'ñiỹa'gue quiyim 'xachii da ỹeenaxat ỹim ra'gaxalari qota'olec, ma' ỹim sqaica ma' sqaica quet ca nouaxanaxaset nqaishin cá'maq chaqai 'na'gue da ỹeenaxat.
EXO.20.8	'Neeto' couahi'e yi na'xa'a co'mataxaqui quiyim yimaqachiñii. 
EXO.20.9	'Ueenataxañiiguilo yaua seis na'xata', 'ueenataxañiiguilo quecanchaqaica 'viichi'. 
EXO.20.10	Qam quecajo liỹa na'xa'a, ca' chaqaica cá'maq co'mataxaqui, ca' chaqaica cá'maq viichigui quiyim yimaqachiñii ỹim ra'gaxalari qota'olec. Qaico' ca 'viichi' quecajo na'xa'a, chaqai ca qachaalqui' chaqai aca qachaalli'i', chaqai ca ra'aqui' loqo'm aca ra'a'e', chaqai caua qalohi', chaqai ca qom chicqauec neetauguilo qamiri queca ra'aari. 
EXO.20.11	Ma' ỹim ra'gaxalari quecaua seis na'xata', ca so'uet na'le na piguim, na 'laua, ana huaaxai, chaqai ná'ogue nanchaqaina 'ue quena'maxare. Ca ñco'matec na' ime' saua seis na'xata'. Vichiguiño' lloyagaxat da ỹa'qaatec quesojo na'xa'a ñco'mataxaqui, ca soỹoote'oga quiyim sauaaque qayimaqachin quesojo na'xa'a.
EXO.20.12	Na'xaỹaxañita ca qataa'i' chaqai aca qachii'i', qaiyi ladoc aca rqauaxagui'i' quena 'laua ná'maq saanem qami' ỹim ra'gaxalachi' qota'olec.
EXO.20.13	Sqa lauataxañi'.
EXO.20.14	Se nanoiquiñichiguit aca se roua'e'.
EXO.20.15	Sqo cuachi'.
EXO.20.16	Se na'majñi' quiyim cuachirau'a ca 'xachi' se no'uen quecanchaqaica qom.
EXO.20.17	'Neeto' lotqai 'ue ca ripichisa'a coñita queca la'a' quecanchaqaica qom. 'Neeto' ripichisa'a aca loua, chaqai ca la'ac loqo'm aca la'a, loqo'm ca lauegaxanaxala' ñii'lola, loqo'm ca lalo 'ashin, loqo'm canchaqaica quena louenqaipi.
EXO.20.18	Ca sá'ogue so Israel llaalqaipi ỹaatqajam iuanchigui so soxonaxallipi, chaqai so nqai'legaxaripi, so lelamaxa aso npe'tellipi, chaqai aso quemaralec qa' ladocai pojlec queso nesalaxaripi. Ca' ỹaatqajam 'ue da lqolonaxa, ca' se ishit nqo'neuo. 
EXO.20.19	Ca co'na'le, ca qohinapego' so Moisés:
EXO.20.19	—Qaqamite' taqaira'pegueto qomi', ca cá'maq 'ñirac, ca ña'xaỹaxanqa'ta. Qam quiyim se retaxaỹa'pegueto qomi' ñi qota'olec. ¡'Ase' no'm qareleu!
EXO.20.20	Ca' so Moisés 'naaco':
EXO.20.20	—Totaxan ro'chii. Ma' ñi qota'olec novi', qam ri'guiñi, qaiyi se neme quiyim ro'chiỹa ñi'maxare, qaiyi sqai 'viichii ca rasauaxashichii.
EXO.20.21	Ca na' ñaqai qoỹoqote'oga so qomyipi, ca' so Moisés nqo'neu'a so napalligui naueguelec só'maq hueetaugui ñi qota'olec.
EXO.21.18	Ca' ñi qota'olec 'naaco':
EXO.21.18	—No'm 'ue ca co'uaq, ca no'm 'ue ca ỹale coñirqachit ca liỹa, ỹoda'a ca qa', loqo'm ỹahote'e nashitaxañi, ca' 'vii caua na'xata' illaañi, qam se ileu, 
EXO.21.19	ca cá'maq coñirqachit, ca' qaica nqohin ca lasauaxaset. Ta'ta'a no'm cá'maq coñiraxaic nenoxonec, qam ỹahote'e aca lashilete, ca cá'maq coñirqataxan ishiueten cá'maq natarenataxac chaqai cauá'maq na'xata' na'laxaterañi.
EXO.21.20	Chaqai no'm 'ue ca ỹouaxan ca la'ac loqo'm aca la'a, ỹodoota'a ca qo'paq, ca' ỹalauat, ca' qaỹa'ue ca nouaxanaxaset. 
EXO.21.21	Qam no'm queugui ca na'xa'a loqo'm 'vii caua na'xata' nca'leetauec, ca' sqaica ca lasauaxaset, ma' lalamaxaret cá'maq la'ac.
EXO.21.22	Ca no'm nco'ỹata' caua ỹale', ca no'm ilamqara'a aca 'aalo 'manaxai, ca nachi'ñigui, qam sqaica nqai'negue da nachaalataxac, ca cá'maq lasauaxaset, ca' ishiueten acá'maq roỹaxanaque cá'maq loua, quecá'maq 'neeta'gue cá'maq ỹoiquenac na leloxoỹaxac na nasauaxaset. 
EXO.21.23	Qam no'm acá'maq 'aalo sham tot qaica ca la'maqa' ileuetac, ca' qaỹalauat cá'maq rasauaqataxan. 
EXO.21.24	Ca cá'maq ỹachipiaxachigui aca nqote ca liỹa, ca ca'maxare qanaqat aca nqote, loqo'm aca loue, loqo'm ca lqai'laxat, loqo'm ca lapia', 
EXO.21.25	loqo'm ca ỹavigaxat ca liỹa, loqo'm ca coñirqachit ca liỹa, loqo'm ca ỹouaxan ca liỹa, ca cá'maq 'ne'tegue ca liỹa, ca' chaqaida qohine'tegue.
EXO.21.26	Chaqai no'm 'ue ca ỹouaxañigui aca nqote ca la'ac loqo'm aca la'a, ca' qotesaq nqai'en, ca ca'maxare ỹaxanec ca'maxare ñiguit quiyim qotesaq nqai'en. 
EXO.21.27	Chaqai no'm nac nqai'en aca loue, ca' qai'neeta ỹaxanec, ca' chi laseue' quiyim nac aca loue nqai'en.
EXO.21.33	Chaqai no'm 'ue ca 'ue aca li'ỹa loqo'm ỹo'uet aca li'ỹa, qam se ỹapo'ñigui, ca no'm 'ue ca ilamqa'ñigui ñii'lola loqo'm ca 'ashin, 
EXO.21.34	ca cá'maq lo'ueenata cajo ni'ỹa, ca ca'maxare ishiueten cá'maq lalo cajo isecỹac quiyim ỹasauaxat. Qam no'ueeno'ot ca'maxare cá'maq isecỹac ileu.
EXO.21.35	Chaqai no'm 'ue ca ñii'lola ỹotogoq ca liỹa nauegaxanaxala', ca' ileu, ca' qaimen cá'maq ralauataxan. Ca acá'maq laseuete, ca qaneuagaxachigui chaqai ná'maq la'at cá'maq ileu ñii'lola. 
EXO.21.36	Qam no'm qaỹa'den quiyim cá'maq ñii'lola chaqai'en lanatec togoxosoxonaxai, qam cá'maq na'co' chaqai ỹaxantac, ca cá'maq ileu ỹa'ue cá'maq laseue' quecá'maq chi lalo nca'leetauec. Ca cá'maq ileu, ca' chaqa taỹot.
EXO.22.20	Chaqai qai'neeta 'naac ñi qota'olec:
EXO.22.20	—Ca qom no'm 'ue ca lachitaxanataxanaxat, ca ỹaanot canchaqaica nashiilec nqolac, qam sqai ỹaanot aỹim, ca ca'maxare qaỹalauat.
EXO.22.21	'Neeto' sqa 'maxachiỹa'gue chaqai 'ñiỹari' ca ỹoqa'a ca chicqa'gue, ma' qamiri qai'neeta ỹoqa'a ca chigoxoỹa'gue na' ñiita'ñi yi Egipto.
EXO.22.22	'Neeto' sqa 'maxachiỹa'gue na pa'ỹellipi chaqai na na'pelyipi, 
EXO.22.23	ma' no'm sqa 'maxachiỹa'gue, ca' nqouagaxainot aỹim yashiila quiyim sotauan, ca' ỹim sotauan. 
EXO.22.24	Ca ma'le, ca' ỹaatqajam so'o, ca' salauate' qamiri, sodoota'alo ca lecat. Ca' ma'le, ca cá'maq pa'ỹe chaqai ca na'peloq, ca chaqaicaua caua rouarii chaqai cauá'maq qachaalaxahi.
EXO.22.25	Loqo'm no'm 'ue ca 'ualaxanaxañi' quená'maq ỹalamaxareteripi 'xoic ca le'xoric quená'maq neetauguilo qamiri, 'neeto' quiyim 'ñiisari' ca na'ualaxanaxala' quiyim ỹa'ue añi noquiicshiguim nqai'en caca na'uale lam. 
EXO.22.26	Chaqai no'm 'ue ca qom ỹa'ue ca louenec po'aano'ot qami' quiyim letanec cacá'maq la'uale, ca pilaxachitem ma' sham inoxonñi aca ra'aasa, 
EXO.22.27	ma' cajo looỹac qaicaata lquepaqataxanaxat quena no'oomaxa. No'me', ca ¿negue' quet cá'maq napo'ña'? Ma' no'm yashiila quiyim sotauan, ca' sotauan, ma' ỹim qouagaxanqachaqaic.
EXO.23.1	Sqai 'xachi' cá'maq chi na'qaataxanaxac quiyim sqai llic, chaqai sqai qoshi'relec cá'maq ỹo'uet cá'maq se no'uen.
EXO.23.2	Chaqai sqo quire'uegue ca 'xoic qomyipi ỹahotaque que'uegue cá'maq se no'uen.
EXO.23.2	Ca quiyim ỹovita 'xachi' ca na'qaataxanaxac, ca 'neeto' qoshi'relec cá'maq retañi' quiyim sqai llic, 'eno'm ca 'xoic qomyipi llic nqai'en. 
EXO.23.3	Qam 'neeto' lotqai qoshi'relec cá'maq qom 'xoic le'xoric quiyim sqa taagui ca leloxoỹaxac.
EXO.23.4	No'm huañiterelec ca lalo na'laañi ca npa'guenaxaua'e', ñii'lola loqo'm 'ashin, ca pilaxachitem. 
EXO.23.5	'Neeto' lotqai sqo tauañi' cá'maq qami' loquiiaxat. Chaqai no'm ca lalo 'ashin hua'ansop ca lesallaxa ca li'ỹaac, ca' tauañi' quiyim qanaqat ca li'ỹaac.
EXO.23.6	'Neeto' lotqai se quelollita ca 'xoraic, no'm reloqota'guit ca nashi queca ỹo'ueetetac.
EXO.23.7	'Neeto' lotqai 'isapegueu'a ca na'qaataxanaxac quiyim sqai llic, chaqai sqai 'ỹaañichiguit quiyim qaỹalauat cá'maq sqaica ca taỹapegueu'a chaqai quiyim sqaica ca lasauaxaset. Ma' ỹim sqai shinac sqaica ca lasauaxaset cá'maq 'ue ca ỹasauaxat.
EXO.23.8	'Neeto' coñichiguit aca nishivichi'i' quiyim qoshi'relec ca se no'uen, ma' ca chaqai shiuete, ca 'ec qai'laqachit ca qom, ca cá'maq qaica ca taỹapegueu'a, ca na'laxatañi cá'maq 'neeta'pegue.
EXO.23.9	Chaqai sqai 'ñiỹari' cá'maq ỹoqa'a ca chicqa'gue, ma' qamiri ỹoqa'a ca chicqoỹa'gue na' ñiita'gue da Egipto, ca' mashic 'yiiñii dá'maq 'neeta quiyim 'ue ca ỹoqa'a ca neeta'gue.
EXO.23.10	Saugaxañi', danaxañi', ca' lapooñi' ca qadañicshiqui' la quecaua seis ñaxari. 
EXO.23.11	Qam ma' ỹovire'oga ca liỹa ñaaxa, ca' se nasauguii ca'maxare. Nco'mataxañirec, qaiyi na qom 'xoraic neetalec na na'lauahi ishit ỹa'ic ca qadañicshiguii, chaqai qaiyi ná'maq iseripi huelecna ỹa'ic ná'maq no'ueenañi. Ca' chaqaida 'ñii'tegue qai'neeta quena qadanaxanqari 'uva loma' chaqai na 'olivo loma'.
EXO.23.12	Ca' quecaua seis na'xata', ca 'viichi' cá'maq ro'ueenachiqui'. Qam queca liỹa na'xa'a, ca nco'machirec, qaiyi nco'matec qai'neeta ca qalo'e' nauegaxanaxala' ñii'lola chaqai ca qalo'e' 'ashin, qaiyi rapil ca lquesaxanaxa ca relaachiqui' chaqai cá'maq ỹoqa'a ca chicqa'gue.
EXO.23.13	Ca' pacqajñichigui dá'ogue dá'maq shinac caqamiri, chaqai quiyim sqaica ma' 'ue quet ca qara'xaỹa caqamiri ca leenaxat ca liỹa nashiilec.
EXO.23.14	Vite ca nemaqachic, tres yimaqachiñi' quiyi ñaaxa. 
EXO.23.15	Vii ca lemaqachic ca pan sqaca ana lalequete pe'taxachigui. Ipaquichigui nqai'ñii dá'maq ỹa'qaatec, ca' queca ma'le, ca' 'guii cajo pan quecaua siete na'xata'. Yí'maq laloqo' nqohin cajo nemaqachic viichigui nqohin ca shiraigo leenaxat Abib, ma' quecajo shiraigo na'le quiỹa'e yi Egipto. Ca' sqaica quet cá'maq novira'a aỹim no'm sqaica ca nachiitauo lame.
EXO.23.16	Qai'neeta 'viichi' nemaqachic ma' ỹovire'oga ca laloqo' quiyim naqachi' ca ala 'auaxaic ca qadañicshiguii ca ñi'riñi quecá'maq na'laua'e'. Qaican ỹapaguec ma' qataxañi' ma' ime ca ñaaxa ma' ime naqachi' ca la cá'ogue cá'maq qadañicshiqui'.
EXO.23.17	Ná'ogue na ỹalliripi tres ỹovira'a quiyim yimaqachin quiyi ñaaxa.
EXO.24.1	Ca ñi qara'gaxala' 'naaco' queso Moisés:
EXO.24.1	—'Irishi'megue ada qa' ladocai leenaxat Sinaí, riỹa'isashiguim yaua Aarón, Nadab, chaqai ñi Abiú, chaqai co' setenta qo'xoiquipi quena Israel llaalqaipi. Naguiipegue' ná'maq senta'ñi, qam ỹoxauc ca viita'ñi, ca' 'yiiñii naua re'cootallii. 
EXO.24.2	Ca' qaqamite', qami' Moisés, nqo'ñira'a ma'le aỹim, ca' naua riỹachi' se nqo'nero, chaqai ná'maq qomyipi riỹahitac.
EXO.24.3	Ca' so Moisés eec, ca' ỹa'xato' quesá'ogue so qomyipi dá'maq qohinapego' quiñi qara'gaxala'. Ca sá'ogue 'naaco':
EXO.24.3	—¡So'ueetaq ma'le cá'ogue cá'maq 'naac ñi qara'gaxala'!
EXO.24.4	Ca' so Moisés ỹiriño' dá'ogue dá'maq qohinapego' quiñi qara'gaxala'. Ca' queso liỹa na'xa'a na' nete'etam, ca no'teetashiguim. Ca' no'xonshiguim aso lcopatoxonaxalate, ỹane'tot aso qa' ladocai. Ca ỹanda'anyi saua doce qari ỹocanchiguilo nqai'en sauá'maq doce llaalqa so Israel. 
EXO.24.5	Ime, ca' ỹa'vii saua ilate' ne'naqa quena Israel llaalqaipi quiyim ỹalauate' ca ñii'lola, ca ỹavigaxat, ca' lachitaxanataxanaxat, ca' ỹaanot ñi qara'gaxala', qaiyi pilot ñi'maxare. 
EXO.24.6	Ime, ca' so Moisés ỹacona so leuoripi, ca' ỹocorigui so lahiripi; chaqai so lahi, ca iñitaxajlec aso ncopatoxonaxalate. 
EXO.24.7	Ca co'na' ime, ca ỹacona aso lere hueetalec da 'maqataxac, ca' retaqalec, 'qaatac nqai'en sá'ogue so qomyipi. Ca' so qomyipi 'naaco':
EXO.24.7	—Cá'ogue cá'maq 'naac ñi qara'gaxala', ca ña'xaỹaxanqa'ta, ca' so'ueetaq.
EXO.24.8	Co'na' ime, ca' so Moisés ỹaconalo' saua leuo', ca iñitaxajlec sá'ogue so qomyipi. Ca 'naaco':
EXO.24.8	—Nauajo leuo' chaqainaua nauá'maq i'taxachiñi quiyim ñi qara'gaxala' mashic na'maxajto qamiri, quiichiguilo nqai'ne' naua'que nauajo la'qaatqa.
EXO.24.9	Ime, ca' so Moisés taashi'megue aso qa' ladocai, liỹaresashiguim saua Aarón, Nadab, Abiú chaqai so setenta qo'xoiquipi queso Israel llaalqaipi. 
EXO.24.10	Ca' quiyi, ca iuanto' só'naq qota'olec queso Israel. Quecá'maq co'ueeta'ñi, ca' 'ue ca co'ueetalec qashilec 'ec na qa' leenaxat zafiro, chaqai richaañi 'ec na piguim. 
EXO.24.11	Ca' ñi qota'olec qaico' ca 'negue na'le queso qomyipi nca'acseripi queso Israel llaalqaipi. Ca' so'maxare iuana ñi qota'olec, ca' na'le, ca' so qomyipi que'e chaqai ne'et.
EXO.24.12	Ca' ñi qara'gaxala' 'naaco' queso Moisés:
EXO.24.12	—Quirishi'megue ana qa' nqo'ñirishi'ma na seueta'ñi. Ca ma'le, ca' nauaañira'piguit aỹim, ma' ỹim saañiraxaroma ma'le caua dos qari mashic seretalgoto queda ỹaqataxac chaqai da ilaataxanaxac, qaiyi paxaguiñi' na Israel llaalqaipi.
EXO.24.13	Ime, ca' ne'laxashiguim so Moisés, ca taashi'megue aso qa', taashi'ma yí'maq neeta'ñi ñi qota'olec, liỹaatac so lotaua Josué. 
EXO.24.14	Ca' queso qo'xoiquipi, ca 'naaco':
EXO.24.14	—Nauaañiỹa'piguita qomi' quenajo, toco' ma' yapilaq. Najo hueeso'o' daua Aarón chaqai da Hur ro'viiñiỹa'guita. Ca no'm 'ue ca 'ue ca qalaneguelec, ca 'naapegalo daua'maxare.
EXO.24.15	Ca co'na' ime 'naac dajo so Moisés, ca' taashi'megue aso qa' ladocai. Qam aso qa' ladocai ỹaatqajam pojlec queso naueguelec. 
EXO.24.16	Ca' da lauaq ñi qara'gaxala' hueetalec aso qa' ladocai leenaxat Sinaí. Ca ỹovirerauec saua seis na'xata' pootalec aso qa' queso naueguelec. Ca' queso liỹa na'xa'a, ca' ñi qara'gaxala' roỹaxano' so Moisés 'maqatougui so naueguelec. 
EXO.24.17	Ca na' re'oq da lauaq ñi qara'gaxala', ca' so Israel llaalqaipi iuana, qam 'ec norec ravicqataxan cana roto adá'maq qa' ladocai. 
EXO.24.18	Ca' so Moisés inoxonougui so naueguelec, ca quishiguim cada qa' ladocai. Ca' hueetaugui quesaua cuarenta na'xata' chaqai saua cuarenta piri.
EXO.25.1	Ca' ñi qara'gaxala' 'naapego' so Moisés:
EXO.25.2	—'Ñirapega ma'le na Israel llaalqaipi quiyim nodou'a aỹim na lachitaxanataxanaxat. Ca ná'ogue lapoon na lame ỹaatqajam qaica ca huapigui na lauel quiyim ỹa'ue ca lame caỹim. 
EXO.25.3	Ca ma'le, ca' nodouo' na 'oro, chaqai na plata, chaqai na cobre, 
EXO.25.4	chaqai ana lepate lo'lo naueralec da lecolaxa, chaqai na naueralec da letogaxa, chaqai ná'maq ỹaatqajam toc, chaqai na no'uen lepate nesateta, chaqai na quetaq laue, 
EXO.25.5	chaqai na qagreta loua' loshicmaxa nqo'lecsec toc nqohin, chaqai na 'alolec loshicmaxa, chaqai na qo'paq leenaxat acacia, 
EXO.25.6	chaqai aceite lavigaxat ana ncoỹeraxanaxaqui, chaqai lo'daxaraic lahita lalegue' na aceite quiyim 'ue ca qaỹocorelec, chaqai locoraxat ca nichiinaxanaxat quiyim lo'daxaraic lahita nqohin na lesalaxaripi, 
EXO.25.7	chaqai na qa' leenaxat cornalina, chaqai na liỹa qa' qaỹahotaque no'ueetaxat na nepo' leenaxat efod, chaqai ca lallaacsec ca la'gaxala' na netaxaỹaxanqajanqaipi quena' qaretaxaỹa'pegue' aỹim. 
EXO.25.8	Chaqai 'viichii ca na'daañi 'imec lodegaxat, qaiyi sentañiguilo qamiri ma'le. 
EXO.25.9	Qam cajo 'imec na'daañi cá'maq sentaugui ma'le, chaqai ca laseripi, ỹaatqajam denaxachichirigui da no'ueenataxac cá'maq sachaxanem qami' ma'le.
EXO.25.10	Ca qaỹo'uet ma'le aca na'maqataxanaxaqui, qaỹa'data' na qo'paq leenaxat acacia. Ca un metro chaqai yi diez centímetros ladoquejlec nqohin, chaqai sesenta y cinco centímetros yi leca'gue, chaqai sesenta y cinco centímetros da lishiiquishi'megue. 
EXO.25.11	Ca 'miiñilec quena 'oro na lauel chaqai na pa'aauec. Chaqai naua lahil, ca' quelgoto nqai'ñii' na 'oro. 
EXO.25.12	Chaqai 'viichi' ma'le caua cuatro dególla chigoqchiraugui na 'oro. Ca nocqajñiro quenaua cuatro lasoguel caca'maxare, dos dególla que'óna lahi, chaqai da liỹa lahi, ca' lotqai dos. 
EXO.25.13	'Viichi' qai'neeta caua qo'paq saxarigui, chigoqchiraugui na qo'paq leenaxat acacia, ca 'miiñirelec quena 'oro. 
EXO.25.14	Ca nocqajñiro queetouguilo nqai'ñi' caua dególla neesau'e na lahi aca ro'ueenata'e', ca' chi neconqa ma' qai'xat. 
EXO.25.15	Ca chaqa'ma' tot naqachi'; leneesagui caua dególla quena lahi aca ro'ueenata'e'. 
EXO.25.16	Ca lli'ragui aca ro'ueenata'e' dá'maq ilaataxanaxaquipi saanem qami' ma'le.
EXO.25.17	Ca 'viichi' aca lapooquete nodaachiguiñi 'oro nqai'ñi'. Un metro chaqai yi diez centímetros da ladoquejlec, chaqai sesenta y cinco centímetros da leca'gue. 
EXO.25.18	Ca ñi'ralgoto caua dos nadenqatqa piguim lase' 'vii laua' imerañi 'oro. Ma' qaỹo'ueete', ca qaỹahote'e na notogoxosoxonaxat, ca qoỹana'guita naua dos lo'lo'. 
EXO.25.19	Ca lapooquete chaqai caua nadenqatqa 'vii laua', caua'que ima'ta'. Ca 'óna quecaua'maxare hueeta'gue na lo'lo, chaqai ca liỹa queda liỹa lo'lo. 
EXO.25.20	Ca 'óna reloqota'guit ca liỹa, qam na'iisa'ña aca lapooquete. Ca' naua laua' ỹiquesauec, nalooterelec aca lapooquete, 'ec la'altalec nqai'ne'. 
EXO.25.21	Ca lli'rañigui ma'le caua nelaataxanaxaco saanema qami' ma'le, ca po'iri'ñigui ma'le aca ro'ueenata'e' caca lapooquete. 
EXO.25.22	Ca' quiyi hua'ñi ma'le, ca ñauane'e' qami'. Ca quena pa'aashiguim caca lapooquete, ca' quena lavinñi quecaua dos nadenqatqa 'vii laua', ca' sa'deenaxanaxanegue qami' na ilaataxanaxaquipi taỹaugui na Israel llaalqaipi.
EXO.32.1	Ca' so Israel llaalqaipi co'na' retan quiyim qaua' rapilñi so Moisés caso hueetalec qa' ladocai, ca lapoỹo'ot so Aarón, ca 'naaco':
EXO.32.1	—'Viichi' ca qarashiilec, ca' chaqaica cá'maq qolaxalec ma'le. Ma' qomi' se sa'deenaq cá'maq 'neeto' ca Moisés cá'maq naqata'alo qomi' quiyi Egipto.
EXO.32.2	Ca' so Aarón 'naaco':
EXO.32.2	—Naqachii' naua lishite 'oro naua rouarii, chaqai naua qachaalaxahi, chaqai naua qachaallii. Ca' nodoiuo quenajo.
EXO.32.3	Ca sá'ogue naqat ana lishite 'oro, ca' qaỹodou'a so Aarón. 
EXO.32.4	Ca so'maxare icoñiguit. Ca icaxajta' so 'oro, ca' inaxañigui aso no'ueetaxaqui, ca' chicqochigui nqai'en so huaqui llaalec. Co'na'le, ca sá'ogue 'naaco':
EXO.32.4	—¡Qamiri Israel llaalqaipi, najo ná'maq rashiilliguii ná'maq naqata'alo qamiri na'le quiyi Egipto!
EXO.32.5	Ca co'na' so Aarón iuana dajo, ca' no'xonshiguim aso lcopatoxonaxalate. Ime, ca ỹaualaq, netenegue da la'qaatec, 'naaco':
EXO.32.5	—¡Ma' nete'e so'ueetqo' ca qaremaqachic, ca' semaqachinaq ñi qara'gaxala'!
EXO.32.6	Ca na' nete'etam queso liỹa na'xa'a, ca qaỹodouo na iseripi quiyim qaỹavigaxat, qaỹa'ue nachitaxanataxanaxat, ca qaỹopilot ñi'maxare. Ca na' ime, ca sá'ogue so qomyipi nqa'xanñi, ca' que'e chaqai ne'et. Ime, ca ne'laxashiguim, ca rishiguiỹata'.
EXO.32.15	Ca co'na'le, ca' so Moisés rapilñi caso hueetalec quemaralec qa' ladocai, ne'xatete' saua dos qari naneretalgoto da nelaataxanaxaquipi. Saua'maxare qoỹeretalgoto naua'que naua lahil. 
EXO.32.16	Qam chaqaiñi ñi qota'olec lo'ueenatqa saua qari, chaqai chaqaiñi ñi'maxare lerqa sauá'maq hueetalgoto saua'maxare.
EXO.32.17	Ca co'na' so Josué 'xaỹaco' so laualaxac so qomyipi, ca 'naaco' queso Moisés:
EXO.32.17	—'Ec laualaxac na qom quena' lauataq dá'maq sa'qaataque quiyi co'matqa'.
EXO.32.18	Qam so Moisés 'naaco':
EXO.32.18	—Dá'maq sa'qaataque se no'ueenec quiyim netoon rauegaxan, chaqai se no'ueenec quiyim rachicota 'ue ca noxonec, 'eco' ỹoqa'a no'ueenec dá'maq sa'qaataque.
EXO.32.19	Ca co'na' so Moisés paguec sqoỹoqaque nqai'en so co'matqa', ca iuane'ta so huaqui llaalec chaqai ca rasotaxaripi, ca' ỹaatqajam ro'o. Ca nenaqaiño' saua lo'qoota'alo qari, ca ropoqoguilo nqai'ne' quena lahi aso quemaralec qa' ladocai. 
EXO.32.20	Ca co'na'le, ca' icona so huaqui llaalec, ca' inaxañigui ca norec. Ime, ca' ỹopoxoỹaxachigui, ramoqota nqai'en. Ca na' ramoqota, ca' icona, ca inaxañigui ca huaxaỹaq. Ca na' ime, ca' ni'chigui nqai'en so Israel llaalqaipi ca huaxaỹaq. 
EXO.32.21	Ime, ca 'naaco' queso Aarón:
EXO.32.21	—¿Nega'ỹo' cá'maq 'ne'tegue qami' najo qomyipi? ¿Chi'neco' ma' ỹo'uet nqai'ñi' da chalego lecaic lasauaxaset?
EXO.32.22	Ca' so Aarón 'naaco':
EXO.32.22	—Qami' ỹa'gaxala', totaxan 'o'iriua'. Qami' 'yiiñite' najo qomyipi ỹaatqajam nqo'ta ỹo'uet da se no'uen. 
EXO.32.23	Na'maxare 'naapiguiỹa': 'Viichi' ca qarashiilec, qaiyi qara'gaxala', ma' se sa'deenaq negue' cá'maq 'neeto' ca Moisés cá'maq naqata'alo qomi' quiyi Egipto. 
EXO.32.24	Ca' ỹim shinac na'le: Quecá'maq 'ue ca hueeto'ot 'oro, ca' ỹoỹootec. Ca na'maxare nañan ca 'oro, ca' ỹim senaxañigui ca norec, ¡ca chicqochigui na'le ñi huaqui llaalec!
EXO.32.25	Ca co'na' so Moisés iuana so qomyipi quiyim qaica ca nollaañi, chaqai 'ue da lichic quiyim chi ne'naxat quena npa'guenaxauaripi, ma' so Aarón tot ishit quepaxat. 
EXO.32.26	Co'na'le, ca' nachajñi, hueetougui ñi ñigo queso co'matqa'. Ca 'naaco':
EXO.32.26	—Ná'ogue ná'maq ñaqai queetalec ñi qara'gaxala', ca nacpegue' aỹim.
EXO.32.26	Ca sá'ogue so llaalqaipi so Leví lapoouo queso'maxare. 
EXO.32.27	Co'na'le, ca 'naaco' so Moisés:
EXO.32.27	—Ñi qara'gaxala', ñí'maq qota'olec quena Israel llaalqaipi, 'naacsa': Quiñi 'óna icona cá'maq chi lecat, ca pilliu'ga na co'matqa', ca' quiitaguilo naua lasomi', ca chi nalauachiỹata'. Quiñi 'óna ỹalauat ca lqaỹa, nauochaxaua chaqai ca lauora.
EXO.32.28	Ca so Leví llaalqaipi ipaquichigui nqai'en da 'naac so Moisés. Ca quesojo na'xa'a tres mil so ỹalliripi ileu. 
EXO.32.29	Co'na'le, ca 'naaco' so Moisés:
EXO.32.29	—Ca' nagui, ca' qoỹanaguilo qamiri quiyim qamiri letaxaỹaxanqajanqa na qomyipi quiyim qaretaxaỹa'pegue' ñi qara'gaxala'. Ma' quiñi 'óna npa'guene'e' ca llaalec chaqai quena liỹa queca chi lqaỹa. Ca' vichiguiño' nagui, ca' ñi qara'gaxala' no'ueenaxat nagui ca qayicyaxaguii.
EXO.32.30	Ca' queso liỹa na'xa'a, ca' so Moisés 'naaco' queso qomyipi:
EXO.32.30	—Qamiri ỹaatqajam chalego lecaic da rasauaxashichii. Ca' vichiguiño' nagui, ca saashi'ma ñi qara'gaxala', sha'apiguito' seshit quiyim ỹapalaxat da rasauaxashichii.
EXO.32.31	Ca' so Moisés pilshi'ma yi neeta'ñi ñi qara'gaxala'. Ca 'naaco':
EXO.32.31	—Yi qomyipi ỹaatqajam chalego lecaic da lasauaxaset na' ỹo'uet so lashiilec 'oro. 
EXO.32.32	Ca' ñi'xoresene'tot qami' nagui quiyim palaxachi' da lasauaxaset. Qam no'm sqai palaxachi', ca ¡'maxaraic palaxachi' ca ỹeenaxat mashic 'chiriñi caso nilliri'i'!
EXO.32.33	Qam ñi qara'gaxala' 'naaco':
EXO.32.33	—Cá'maq 'ue ca lasauaxaset caỹim, qaicaata sapalaxat cayi ñilere. 
EXO.32.34	Ca' qami' qui', viquita na qomyipi yí'maq shiquetapi'ñi. Ca' so ilaatec piguim le'ec ỹashaxantac qami' ma'le. Ca ma' noviro ca na'xa'a quiyim sa'ue ca nouaxanaxaset, ca ỹim sa'ue ma'le ca nouaxanaxaset cá'maq 'ue ca lasauaxaset.
EXO.32.35	Ca' ñi qara'gaxala' ỹa'ue so nelata ne'ne' so qomyipi sauaxat nqouagaxainot só'maq huaqui llaalec só'maq lo'ueenatec so Aarón.
EXO.33.18	Ca' so Moisés ne'xoresene'tot ñi qara'gaxala', ca 'naaco':
EXO.33.18	—¡Ñaq seuana nqai'ñi' ca rauaqe'!
EXO.33.19	Qam ñi qara'gaxala' 'naaco':
EXO.33.19	—Ca' ỹim quejlec qami' nqaishin ná'ogue na iqouagaxa, chaqai 'qa'ita ma'le da ỹeenaxat. Ca' ỹim se'xoreno' cá'maq se'xoren, chaqai yqouagueco' cá'maq yqouaguegue. 
EXO.33.20	Qam sechoxotem qami' quiyim sqai huañirigui na ỹashic, ma' qaica ca qom quiyim iuañiua', qam ñaqai queeta nca'leetauec.
EXO.33.21	Qai'neeta 'naaco' ñi qara'gaxala':
EXO.33.21	—'Anta quenajo senta'ñi, ñaqa 'ue na ledaaqa'. Ca' qami' shichi' nachaachisañi co'vi'salec najo qa'. 
EXO.33.22	Ca ma' qami' quejlec da lquesaxanaxa da ỹauaq, ca sillaho'gue qami' ma'le ñi lauac ana qa'. Ca' sapolec qami' ma'le cana ñapoquena, toco' ma' ime ỹoxogue aỹim. 
EXO.33.23	Ca ma' ime, ca' ñavicshiguim da iqai'laxat. Ca ma'le, ca' shichi' 'ajñi' na ilaq, qam na ỹashic sqaica ca iuañigui.
EXO.34.1	Ca' ñi qara'gaxala' 'naaco' queso Moisés:
EXO.34.1	—Chaqai 'viichi' caua dos qari, denaxachichiriguilo saua 'auaxaqa, qaiyi serelgoto quedá'maq 'au hueetalgoto saua 'auaxaqa qari, sauá'maq poxoỹaxachiriguilo na'le. 
EXO.34.2	Chaqai na'maxachiriñi quiyim liỹa quirishi'megue ada quemaralec qa' ladocai Sinaí nete'e ma' nete'etam. Ca' quirepegue' aỹim quiyí'maq senta'ñi, yí'maq paguec lishicshi'ma cada quemaralec qa' ladocai. 
EXO.34.3	Qaica ca liỹa quishiguim, qaqamite'. Chaqai qaica ca liỹa re'oq quenaua'que naua lahil añi qa'. Chaqai sqaca aca qagreta loqo'm huaca que'eetac quena 'uaqapi quena sqoỹoqaque cana qa' ladocai.
EXO.34.4	Ca' so Moisés ỹo'ueete' saua dos qari 'neete'm caua 'auaxahi. Ca' queso nete'e na' nete'etam, ca' iconalo saua dos qari, ca' quishi'megue aso qa' ladocai leenaxat Sinaí, ma' chaqaida dá'maq 'naac ñi qara'gaxala'. 
EXO.34.5	Co'na'le, ca ñi qara'gaxala' renotec, naquichi'ñigui so naueguelec. Ca' reloqota'guit so Moisés, ca' ỹa'xat dá'maq chaqai leenaxat. 
EXO.34.6	Ca co'na' que'tot so Moisés, ca 'uo' da 'naac, qam netenegue da la'qaatec:
EXO.34.6	—¡Na na'gaxala'! ¡Na na'gaxala'! ¡Na'maxare qota'olec sotaxaraic chaqai 'xorenataxanaxaic, hualaxauaic, chaqai ỹaatqajam chalego lecaic da lqouagaxa quena qomyipi, chaqai ipacqajanchiguilo naua la'qaatqa quena' 'ue da 'naac!
EXO.34.28	Ca' so Moisés na'anyi neeto'ot ñi qara'gaxala', ỹovirerauec nqai'ne' saua cuarenta na'xata' chaqai saua cuarenta piri, se que'e chaqai se ne'et. Ca' quiyi, ca ỹirelgoto saua qari dauá'maq na'qaatqa queda 'maqataxac loqo'm daua diez nelaataxanaxaco. 
EXO.34.29	Ca co'na' ime, ca renotec so Moisés caso qa' ladocai leenaxat Sinaí, i'xatete' saua dos qari hueesalec da nelaataxanaxaquipi. Qam co'na' noviriñi caso qa', ca' se retan quiyim 'ue na lauaq na lashic sauaxat retaqata'pegue' ñi qara'gaxala'. 
EXO.34.30	Ca co'na' so Aarón chaqai sá'ogue so Israel llaalqaipi iuana quiyim so Moisés 'ue na lauaq na lashic, ca' 'ue da lqolonaxa, ca' se nqo'not so'maxare. 
EXO.34.31	Qam roỹaxano' na'le so Moisés. Ca co'na' so Aarón chaqai sá'ogue so lashillipi so qomyipi pila yí'maq hueeta'ñi so Moisés, ca so'maxare retaxaỹa'pegue' so qomyipi. 
EXO.34.32	Co'na' ncopaata, ca nqo'neuo' sá'ogue so Israel llaalqaipi. Ca' so Moisés ỹa'xatem dá'ogue dá'maq qohinapego' na'le quiñi qara'gaxala' cada qa' ladocai Sinaí. 
EXO.34.33	Ca co'na' ime retaqata'pegue' so qomyipi, ca' ỹa'ue so lapooque' na lashic.
EXO.34.34	Ca co'quena' so Moisés inoxono quiyim retaxaỹa'pegue' ñi qara'gaxala', ca naqato' quen so lapooque' na lashic, chi ỹovireta'a quiyim nenoxonec. Ca ỹa'xato' quen queso Israel llaalqaipi dá'maq qohinac quiñi qara'gaxala'. 
EXO.34.35	Ca co'na' ỹa'den so Israel llaalqaipi quiyim 'ue na lauaq na lashic so Moisés, ca lotqai liỹa ỹapogui na lashic queso lapooque'. Ca' chaqaida 'neetari' nqai'en, toco' quena' ỹovita quiyim ỹovita liỹa retaxaỹa'pegue' ñi qara'gaxala'.
EXO.40.1	Ca' ñi qara'gaxala' ỹalamaxachichigui so Moisés, ca 'naaco':
EXO.40.2	—Ca 'auaxaic na'xa'a quiñi 'auaxaic shiraigo, ca 'yiriño' ma'le ca na'daañi 'imcoqui'. Ca' quecajo 'imec na'daañi, ca hua'ñi quiyim qanauane'e' aỹim. 
EXO.40.3	Ca' ñiraugui ma'le añi lahi' naua nelaataxanaxaco, ca' vite ma'le ca viqui' lapooque'. 
EXO.40.4	Qai'neeta lli'raugui ca lomala' ca pan chaqai añi ncoỹeraxanaxaqui lashi. 'Maxachichiriñi ca lomala' ca pan, ca' nocqajñiro naua lauaq llicshiguim añi ncoỹeraxanaxaqui. 
EXO.40.5	Qai'neeta pa'xañirauo ca 'oro ncopatoxonaxala' quena nichiinaxanaxat, ca ñi'ra'ñi yi naloote'oga aca lahi' na ỹaqataxaquipi. Ime, ca' viqui' ca lapooque' ca ñigo queca 'imec na'daañi. 
EXO.40.6	Ime, ca' pa'xañirauo qai'neeta aca ncopatoxonaxalate quena nachitaxanataxanaxat, ñi'ra'ñi yi ñigo quiñi 'imec na'daañi yí'maq hua'ñi quiyim qanauane'e' aỹim. 
EXO.40.7	Ime, ca ñi'rañigui na lavinñi' ca 'imec chaqai aca ncopatoxonaxalate ca quiỹoxoqui, ca' no'xataxachirigui queca huaxaỹaq. 
EXO.40.8	Ime, ca' viqui' ca lquepaqataxat yi nasoxoc quenaua lahil chaqai ca lapoxot ca ñigo quiyi nasoxoc.
EXO.40.9	Ime, ca' coñita ca aceite cá'maq nocoraxanaxat, ca' cochirelec cajo 'imec chaqai ná'ogue ná'maq hueetaugui ca'maxare. Chaqai ỹaatqajam co'taxachite' ná'maq no'ueetqateripi ca'maxare, ca' cajo 'imec na'daañi lalamaxaret ñi qota'olec. 
EXO.40.10	Chaqai qai'neeta cochirelec queca aceite aca ncopatoxonaxalate quiyim qaỹavigaxat na nachitaxanataxanaxat chaqai ná'ogue na no'ueetqateripi. Ỹaatqajam qaico'taxateta, ca ca'maxare lalamaxaret ñi qota'olec. 
EXO.40.11	Chaqai qai'neeta cochirelec queca nocoraxanaxat ca nquiỹoxonaxaqui chaqai na pa'aañi, ca ca'maxare ỹaatqajam qaico'taxateta.
EXO.40.12	Ime, ca viqui' ñi Aarón chaqai na llaalqaipi quiñi leseeque'ta ñi lasom quiñi na'daañi 'imcoqui'. Ca' nachile' nqai'ñi'. 
EXO.40.13	Chaqai ñi Aarón ỹañiñi cauá'maq qaỹauaapigui no'ueetaxaqui' loho. Ime, ca' ñitaxachirelec queca aceite nocoraxanaxat, qaiyi letaxaỹaxanqajnec na qomyipi quiyim retaxaỹa'pegue' aỹim. 
EXO.40.14	Ime, ca lotqai qanaueguero caua llaalqa, ca lotqai qoỹañiguilo caua loho lo'ueenataxanaxaqui'. 
EXO.40.15	Ca' cochirelgoto caua'maxare 'nejem nqai'ñi' na'le da 'ñitetegue so Aarón, qaiyi qai'neeta netaxaỹaxanqajanqa quiyim retaxaira'pegue' aỹim. Ca quiyim qaỹocorelgoto queca aceite, ca' taỹaugui quiyim netaxaỹaxanqajanqa, ca' qaica lqodoc da lo'ueenategue'.
EXO.40.16	Ca' so Moisés ỹo'uet ipacqajanchigui dá'ogue dá'maq qaỹamaxalec quiñi qara'gaxala'. 
EXO.40.17	Ca' chaqaida nqai'en, ca na' ỹovire'oga so 'auaxaic na'xa'a queso 'auaxaic shiraigo queso co'uaataxanaxaic ñaaxa na' ime qoyique'e yi Egipto, ca' qaỹa'yiñi so na'daañi 'imec lodegaxat. 
EXO.40.18	Ca' so Moisés ỹa'yiñi so 'imec na'daañi, ỹa'vii saua lacanqa, ỹa'vii saua qo'pa', ỹa'vii naua saxariguilo, ỹa'chi'iñi saua lashil. 
EXO.40.19	Ime, ca' ỹaueguelec so lapooque' so na'daañi 'imec lodegaxat. Ime, ca' lotqai pa'xanashiguim so liỹa lapooque' nqai'en na pa'aashiguim. Ca ipaquichigui nqai'en dá'maq qohinapega quiñi qara'gaxala'.
EXO.40.20	Ca co'na' ime, ca' so Moisés ỹaconalo saua qari naneretalgoto saua nelaataxanaxaco, ca' illirañigui aso lahi'. Ime, ca ỹaando saua qo'pa' naconqa so na'maqataxanaxaqui, ca' ỹapoñigui queso lapooque'. 
EXO.40.21	Ime, ca ỹodougui na lauel so 'imec na'daañi. Ca' ỹauec so lapooque', qaiyi pojlec aso lahi' saua naqataxaco. Ca ipaquichigui dá'maq la'qaatec ñi qara'gaxala'.
EXO.40.22	Ca' so Moisés qai'neeta pa'xanauo so lomala' na pan, ỹanaugui so na'daañi 'imec lodegaxat, pa'xana'gue da rapiguim, qam pa'xanauec queso lapoxot. 
EXO.40.23	Ca ỹa'maxachichiguiñi so pan queso lomala', qaiyi qaỹachaxanoto ñi qara'gaxala'. Ca' ipaquichigui nqohin dá'maq 'naaco' ñi qara'gaxala'.
EXO.40.24	Pa'xanauo qai'neeta so lashi na ncoỹeraxanaxat queso 'imec, nalo'chiguit so pan lomala', pa'aata'gue nqai'en da 'guiñi quena lauel so 'imec na'daañi. 
EXO.40.25	Ca' copata'alo' na'le saua ncoỹeraxanaxaqui', ca' ỹachaxanoto ñi qara'gaxala'. Ca' ỹaatqajam ipaquichigui nqai'en dá'maq la'qaatec ñi'maxare.
EXO.40.26	Ca' so Moisés pa'xanauo qai'neeta so 'oro ncopatoxonaxala' quena lauel, naloote'oga nqai'en yi napoxonaxat. 
EXO.40.27	Ime, ca' illaalec so nichiinaxanaxat lo'daxaraic na lahita, ca ỹavigaxat, dá'maq chaqai 'naaco' na'le ñi qara'gaxala'.
EXO.40.28	Co'na' ime, ca' so Moisés ỹauec so lapooque' ñi ñigo quiñi 'imec lodegaxat. 
EXO.40.29	Ime, ca' ỹo'uet aso ncopatoxonaxalate quiyim qaỹavigaxat na nachitaxanataxanaxat, ỹana'ñi yi naloote'oga so lasom so 'imec lodegaxat. Ime, ca' ỹa'ue lachitaxanataxanaxat quena iseripi ỹavigaxat chaqai na lamoxoỹaxa na trigo. Ca' ipaquichigui nqai'en dá'maq 'naaco' ñi qara'gaxala'.
EXO.40.30	Ca' so Moisés ỹa'ue qai'neeta so huaxaỹaq lahi', ỹanañigui na lavinñi quiyi naloote'oga so 'imec chaqai aso ncopatoxonaxalate. Ca ỹocorigui queso huaxaỹaq, qaiyi qanquiỹogui. 
EXO.40.31	Ca' chaqaiyi ỹachigoxota'ñi so Moisés chaqai so Aarón na nquiỹoxot, chaqai so llaalqaipi, quena' quiỹo' naua lqai'laqate' chaqai naua lichil. 
EXO.40.32	Ca saua'maxare ỹaatqajam nquiỹoote' quena' inoxondougui ca 'imec lodegaxat chaqai quena' qanqo'neu'a aso ncopatoxonaxalate, ma' chaqaido' dá'maq 'naaco' na'le ñi qara'gaxala' queso Moisés.
EXO.40.33	Ca co'na' ime dá'ogue, ca' so Moisés ỹo'uet so lapooque', ỹapou'a so 'imec lodegaxat na'daañi chaqai aso ncopatoxonaxalate, chaqai ỹauec so lapoxot so lasom so nasoxoc.
EXO.40.33	Ca co'na' so Moisés ỹomat quiyim ỹa'yiñi so 'imec na'daañi quiyim qanauane'e' ñi qota'olec. 
EXO.40.34	Ca' so naueguelec pojlec nqai'en so 'imec, ca' da lauaq ñi qara'gaxala' ỹaatqajam no'xataxachichigui so'maxare. 
EXO.40.35	Ca' so Moisés se ishit inoxono queso 'imec, ma' so naueguelec ỹaatqajam nalojlec so'maxare chaqai da lauaq ñi qara'gaxala' ỹaatqajam no'xataxachichigui na lauel. 
EXO.40.36	Ca co'quena' naỹoxonshiguim so naueguelec queso 'imec, ca' so Israel llaalqaipi ca' ca'e yí'maq neeta'ñi, lotqai eec quecá'maq taỹa'gue. 
EXO.40.37	Qam no'm se naỹoxonshiguim so naueguelec, ca' so qomyipi qai'neeta se ishit lachi. Ta'ta'a quiyim nauaane'ta so naueguelec quiyim naỹoxonshiguim. 
EXO.40.38	Quedá'ogue dá'maq taỹa'gue so Israel llaalqaipi, sá'ogue idaanto'o' quen so naueguelec hueetaugui ñi qara'gaxala' hueetalec so 'imec na'daañi quiyi na'xa'a, qam co'quena' pe, ca' naviguec.
LEV.9.1	Ca co'na' ỹovite' saua 'ocho na'xata', ca' so Moisés roỹaxana so Aarón chaqai saua llaalqa chaqai so qo'xoiquipi queso Israel llaalqaipi. 
LEV.9.2	Ca 'naaco' queso Aarón:
LEV.9.2	—Coñira'a ca huaqui llaalec qaica ca lcoñiraxa, ca 'ỹaañiro qaiyi qaỹapalaxat na rasauaxashichi', chaqai ca qagreta loua' qaica ca lcoñiraxa, ca 'ỹaañiro quiyim qaicopata'a rachitaxanataxanaxachi', ca do'ira'alo ñi qara'gaxala'. 
LEV.9.3	Ca na Israel llaalqaipi 'ñirapega quiyim ỹaconeu'a ca quetaq loua', ca ỹaano qaiyi qaỹapalaxate' caua lasauaxasete', chaqai ca huaqui llaalec chaqai ca qagreta llaalec cá'maq ñaqai 'oonoqui' yi niñaaxa, caua'que qaica ca lcoñiraxa', ca' caua'maxare qoỹaando, ca qaỹavigaxate' quiyim lachitaxanataxanqate'. 
LEV.9.4	Chaqai ca 'óna tooro chaqai ca qagreta loua', ca' iuanchiguilo nqohin ñi qara'gaxala' quiyim qaỹalauate', ca qoỹaando quiyim qaỹavigaxate', ca lotqai liỹa qaropilot ñi qota'olec. Chaqai nodouo qai'neeta ca na'deguesec 'aríña, lalegue' nqohin na aceite. Ma' ñi qara'gaxala' nachaxanalo qamiri quena na'xa'a.
LEV.9.5	Ca' so Israel llaalqaipi nodou'a ca 'imec na'daañi yí'maq hua'ñi quiyim qanauane'e' ñi qota'a ná'ogue ná'maq 'naac so Moisés quiyim nodouo. Ca sá'ogue so qomyipi nachaatetañi, reloqotau'a ñi qara'gaxala'. 
LEV.9.6	Co'na'le, ca' so Moisés 'naaco':
LEV.9.6	—Najo ná'maq relaataxanlec ñi qara'gaxala'. Ca' 'viichii da'maxare. Ca ma'le, ca' ñi qara'gaxala' nachaxanalo qamiri, ca' huañichigui qamiri ma'le dá'maq chalego lecaic lauaq ñi'maxare.
LEV.9.7	Co'na' ime, ca' so Moisés 'naaco' queso Aarón:
LEV.9.7	—Ñaq nqo'ñira'a añi ncopatoxonaxalate, ca 'ỹaañiro ca rachitaxanataxanaxachi' quiyim qaỹavigaxat qaiyi qaỹapalaxat na rasauaxashichi', chaqai 'ỹaañiro ca isecỹac quiyim vigaxachi' qaiyi qaỹapalaxat na rasauaxashichi' chaqai na lasauaxaset na Israel llaalqaipi. 'Ỹaañiro qai'neeta ca lachitaxanataxanaxat na Israel llaalqaipi qaiyi qaỹapalaxat ca lasauaxaset. Pacqajñichirigui dá'maq 'naac ñi qara'gaxala'.
LEV.9.8	Ca' so Aarón nqo'neu'a aso ncopatoxonaxalate, ca ỹa'yi'ñigui ana nacallicshiguim so huaqui llaalec, ỹauaaque quiyim ỹaano qaiyi qaỹapalaxat na lasauaxaseteripi. 
LEV.9.9	Ca' saua llaalqa chaqa'ma' nodoora'a saua leuo' aso huaca, ca' so Aarón ilete' naua napoquena queso leuoripi, ca ỹa'meene' naua cuatro lasote aso ncopatoxonaxalate. Chaqai saua nerauec leuo', ca' ỹocotot aso ncopatoxonaxalate. 
LEV.9.10	Ime, ca' inaxalec aso ncopatoxonaxalate aso lo'ỹo chaqai saua leteguese chaqai aso lolamec lo'ỹo só'maq isecỹac, ca ỹavigaxat qaiyi qaỹapalaxat na nasauaxaseteripi. Ca' qaipacqajanchigui dá'maq la'qaatco' na'le ñi qara'gaxala' queso Moisés. 
LEV.9.11	Qam ca la'at chaqai ca loshicmaxa pa'xanauec queda lahi yí'maq qoyinta'ñi na' ỹavigaxat.
LEV.9.12	Ca' so Aarón ỹalauat qai'neeta só'maq isecỹac qaỹavigaxat, ca' qoỹaano quiyim nachitaxanataxanaxat. Ca' saua llaalqa ỹodoora'a so'maxare saua leuo', ca' so Aarón ỹocorelec aso ncopatoxonaxalate chaqai naua lahil aso'maxare. 
LEV.9.13	Ime, ca qaỹodou'a so'maxare so lqahic chaqai saua lahil qaichaxarec so isecỹac, qaỹahotaque qoỹaano quiyim qaỹavigaxat. Ca' so Aarón ỹavigaxat inaxalec aso ncopatoxonaxalate. 
LEV.9.14	Ime, ca quiỹo' saua lauelese' chaqai saua lapiaate', ca' inaxarelec aso ncopatoxonaxalate. Ca sá'ogue so isecỹac ỹavigaxat, qaica ca no'ueenauec.
LEV.9.15	Ca' so Aarón ỹaano qai'neeta so lachitaxanataxanqate so Israel llaalqaipi. Ca' ỹacona'a so quetaq loua', ca' qoỹaano quiyim qaỹavigaxat qaiyi qaỹapalaxat ca lasauaxaset so qomyipi, ca' ỹalauat, ca' ỹaano, 'ne'tegue dá'maq 'au 'ne'tegue aso lachitaxanataxanqate. 
LEV.9.16	Ca' quiyim ỹaano ca isecỹac quiyim qaỹavigaxat, ca' ipaquichigui nqai'en dá'maq qaỹa'yiñi no'ueenataxac nqohin. 
LEV.9.17	Ime, ca' ỹaano aso lachitaxanataxanqate trigo la, ca ỹaconougui no'qaachigui nqai'en ada napoquena, ca illaalec ada ncopatoxonaxalate. Ca' ỹavigaxat, liỹaataho nqai'en nachitaxanataxanqateripi queso nete'eta.
LEV.9.18	So Aarón ỹalauat qai'neeta so tooro chaqai so qagreta loua' ỹaano so Israel llaalqaipi quiyim qaỹavigaxat qaiyi pilot ñi qota'olec. Ca sauá'maq llaalqa so Aarón nodou'alo so'maxare saua leuo', ca ỹocorelec chaqai ỹocototo naua lahil aso ncopatoxonaxalate. 
LEV.9.19	Chaqai qai'neeta qaỹodou'a aso tooro lo'ỹo chaqai so qagreta loua', so lqai'it, chaqai saua lauelese' lo'ỹo, chaqai saua leteguese, chaqai so lo'ỹoqo' so lolamec. 
LEV.9.20	Ca' aso lo'ỹo qaỹauaxaỹaxañiguit aso lotogue lo'ỹo. Ca' so Aarón ỹavigaxat aso lo'ỹo hueetalec aso ncopatoxonaxalate. 
LEV.9.21	Qam aso lotogue chaqai so loteleta' la'at loicsec, qaidaata quiyim ipaquichigui nqohin da na'qaatec quiyim qaỹachaxanot ñi qara'gaxala'. Ca' ipaquichigui nqohin dá'maq 'naaco' na'le ñi qara'gaxala' queso Moisés.
LEV.9.22	Ca' so Aarón ỹachaxañishiguim naua lqai'laqate', ca' ỹaanem da no'uen llicyaxac so Israel llaalqaipi. Ca co'na' mashic ỹomat ỹaano aso nachitaxanataxanqate quiyim qaỹapalaxat na nasauaxaseteripi, chaqai aso nachitaxanataxanqate qaỹavigaxat, chaqai asó'maq qoỹaano quiyim qaropilot ñi qota'olec, ca' qoshiiuec ca'e aso ncopatoxonaxalate. 
LEV.9.23	Ca na' ime, ca' so Moisés chaqai so Aarón inoxondougui ñi 'imec na'daañi quiyim qanauane'e' ñi qota'a. Ca co'na' nenoxondec, ca' ỹaantem da no'uen llicyaxac so Israel llaalqaipi. Ca co'na'le, ca ñi qara'gaxala' chalego da lauaq na' nachaxana sá'ogue so qomyipi, 'neetasa': 
LEV.9.24	nenoxonec so norec chicqo'tot ñi qara'gaxala', ca' ỹavigaxat sá'ogue só'maq isecỹac só'maq qaỹahotaque qaỹavigaxat, ca' qoỹaanot, chaqai aso lo'ỹo hueetalec aso ncopatoxonaxalate.
LEV.9.24	Ca co'na' qaiuanchigui dajo, ca sá'ogue so Israel llaalqaipi ỹaatqajam ỹaualqagui queda netoonaxac. Ca ỹa'chi'iñi naua le'cootal, ỹaatqajam ỹoviraqta'guita naua lataapi' na 'laua.
LEV.16.2	Ca' ñi qara'gaxala' 'naaco' queso Moisés:
LEV.16.2	—'Ñirapega ma'le ñi rqaỹa'e' Aarón quiyim se inoxona'a yi co'teeta ñqa'xanqa' quecanchaqaica na'xa'a yí'maq pootalec queso napoxonaxat, chaqai yi pa'aata'guit añi lapooquete añi lahi' na ilaataxanaxaquipi, qaiyi se ileu. Ma' ỹim ñoviriñi ma'le, seuetaugui so naueguelec, seuetalec añi lapooquete añi lahi' na ilaataxanaxaquipi. 
LEV.16.3	Ca' so Aarón ma' inoxona'a na ñqa'xanqa' pootalec, qam 'au ỹavigaxat ca' ỹaano ca huaqui llaalec qaiyi sapalaxat na lasauaxaset, chaqai ca qagreta loua' ỹaano quiyim ỹavigaxat lachitaxanataxanaxat. 
LEV.16.4	Chaqai no'm inoxono, qam ỹansañi caua loho sauaapigui lo'ueenataxanaxaqui' chicqoraugui na lino, chaqai caua lpa'xanqate, chaqai ỹanñi ca laxa' na lasot, chaqai ca lapooque' na lqahic. Ma' shi'gue qoỹaanoto aỹim cauajo noho, vichiguiño' quiyim ỹañiñi, qam ỹa'auaxan nachil.
LEV.16.5	Chaqai so Aarón ỹachigoxotaugui na Israel llaalqaipi caua ỹaconeu'alo dos quetaq louaari, ca ỹaando qaiyi sapalaxat na lasauaxaset, chaqai ca qagreta loua', ca' qoỹaano qaỹavigaxat, ca' lachitaxanataxanaxat. 
LEV.16.6	Ca' ỹaano cajo huaqui llaalec quiyim chi lachitaxanataxanaxat, ca ỹavigaxat, ca' sapalaxat na lasauaxaset, qaiyi sapalaxat ná'maq chi lasauaxaseteripi chaqai na lasauaxaset so llaalqaipi. 
LEV.16.7	Ca ma' ime, ca iconeu'alo saua dos quetaq louaari, ca' ỹaanoto aỹim quiñi lasom ñi 'imec na'daañi, yí'maq hua'ñi quiyim qanauane'e' aỹim. 
LEV.16.8	Ime, ca' qanallichiguilo saua queta', qaiyi qaỹa'den cá'maq qoỹaanot aỹim qota'olec, chaqai cá'maq taỹot so nqui'i Azazel. 
LEV.16.9	Ca' cajo quetaq loua' cá'maq tajlec quiyim qoỹaanot aỹim, ca ca'maxare ỹaano so Aarón qaiyi sapalaxat na lasauaxaset. 
LEV.16.10	Qam ca quetaq cá'maq tajlec quiyim qoỹaanot ca Azazel, ca'maxare nca'leetauec, ca' qaỹachaxanot aỹim, qaiyi sapalaxat na lasauaxaset. Ime, ca' qaỹo'da'oga yi 'laua qaica qom yí'maq neeta'ñi ca Azazel.
LEV.16.11	Ca' so Aarón ỹaano so huaqui llaalec chi lachitaxanataxanaxat, ca ỹavigaxat, qaiyi sapalaxat na lasauaxaset, qaiyi so'maxare chaqai so llaalqaipi sapalaxat na lasauaxaseteripi. 
LEV.16.12	Ime, ca' icona ma'le aca lahi' na nichiinaxanaxat, ca no'xataxachigui cana poqo ỹachigoxotalec aso ncopatoxonaxalate só'maq neeta'ñi yi leseeque'ta yi ñqa'xanqa', chaqai dos napoquena ỹaconougui so nichiinaxanaxat lo'daxaraic na lahita, ca' pa'xanauo queso napoxonaxat. 
LEV.16.13	Ca' cajo nichiinaxanaxat seuanchigui inaxañigui ca norec. Ca' naua lesalaxa' so nichiinaxanaxat pojlec nqai'en aso lapooquete aso lahite' saua ilaataxanaxaco. Ca' quedajo, ca' se ileu ma'le ñi Aarón. 
LEV.16.14	Icona qai'neeta ma'le ca cocho'qui' leuoripi aso huaqui llaalec, ca ỹahote'e ada napoquena, ca iñitaxajlec aso lapooquete queda lahi pa'aata'gue da lqodoigue. Ca' siete iñitaxajlec queso leuoripi ỹahote'e ada napoquena quena pa'aatauec caso lapooquete. 
LEV.16.15	Ca ma' ime dajo, ca' ỹalauat ca quetaq loua', ca ỹavigaxat, ca' ỹaano qaiyi sapalaxat na lasauaxaset so qomyipi. Ime, ca' ỹodoro saua leuo' pa'xandauo queso napoxonaxat. Ca ma' pa'aatauo, ca iñitaxajlec na pa'aashiguim chaqai na pa'aatauec caso lapooquete, ipacqajanchigui dá'maq 'ne'tegue na'le quesaua leuo' so huaqui llaalec. 
LEV.16.16	Ca chaqaida dá'maq qohine'tegue ma' qaico'taxat yí'maq ñqa'xanqa' quená'ogue ná'maq se no'uen, npa'guenaxanaxa chaqai na lasauaxaset so Israel llaalqaipi. Ca' chaqaida 'ñitetegue qai'neeta quiñi 'imec na'daañi quiyim qanauane'e' aỹim, ñí'maq neetañigui lavinñi na qomyipi chaqai ná'maq loic se no'uen.
LEV.16.17	Ca' so Aarón no'm ñaqai hueetaugui ñi 'imec na'daañi ma' sapalaxat ca lasauaxaset, ca' chi ỹovireta'a quiyim nenoxonec so'maxare, ca' qaica ca hueete'e ñi 'imec na'daañi quiyim qanauane'e' aỹim. Ca ma' sapalaxat ca lasauaxaset so'maxare chaqai na llaalqaipi chaqai ná'ogue na Israel llaalqaipi, 
LEV.16.18	ma'le, ca' nenoxonec, ca co'taxat ada ncopatoxonaxalate quiyi ñqa'xanqa'. Icona ma'le ca cocho'qui' huaca leuoripi chaqai ca quetaq, ca ỹa'meene' naua lasote chaqai naua lahil ada ncopatoxonaxalate. 
LEV.16.19	Chaqai siete iñitaxajlec queca leuoripi ada ncopatoxonaxalate, ỹahote'e ada napoquena. Ca' quedajo, ca' co'taxat ma'le na Israel llaalqaipi quená'maq ỹo'ueetetac se no'uen.
LEV.16.20	Ca ma' so Aarón ỹomat quiyim co'taxat yi ñqa'xanqa' pootalec, chaqai ñá'ogue ñi 'imec na'daañi hua'ñi quiyim qanauane'e' aỹim, chaqai ada ncopatoxonaxalate, ca relaataxane'oga ca quetaq loua' ñaq nca'leetauec cá'maq taỹot so nqui'i Azazel. 
LEV.16.21	Ime, ca' ỹashil-lec na lqahic cajo isecỹac, ca' ỹa'xat ná'ogue ná'maq se no'uen ỹo'ueetetac, lpa'guenaxanaxa, chaqai na lasauaxaset so Israel llaalqaipi. Ca quiyim 'ne'tegue dajo, ca' illaalec na lqahic so quetaq loua' na nasauaxaseteripi. Ca 'ue cá'maq ỹale ỹaueguec quiyi 'laua qaica qom, ca' ỹosouec. 
LEV.16.22	Ca ma' na'laañi ca quetaq loua' ỹo'maac quiyi 'laua qaica qom, ca i'xatetac ná'ogue ná'maq se no'uen ỹo'ueetetac so qomyipi quiyi 'laua qaica ca naalec. 
LEV.16.23	Ime, ca' so Aarón inoxonougui ñi 'imec na'daañi yí'maq hua'ñi quiyim qanauane'e' aỹim, ca' naqate' saua loho lo'ueenataxanaxaqui' quena' inoxona'a yi ñqa'xanqa' pootalec, ca illira'anyi. 
LEV.16.24	Ca na' ñaqai hueetaugui ñi 'imec na'daañi, ca' nquiỹo quena huaxaỹaq. Ca ma' ime, ca' ỹañiñi saua chaqai loho, ca' ỹaano só'maq chi lachitaxanataxanaxat chaqai só'maq sauaaque ỹaano queso qomyipi. Ca sapalaxat ná'maq chi lasauaxaset chaqai so qomyipi. 
LEV.16.25	Chaqai aso lo'ỹo so nachitaxanataxanaxat qaiyi sapalaxat na nasauaxaset, inaxalec aso ncopatoxonaxalate, ca ỹavigaxat. 
LEV.16.26	Chaqai cá'maq ỹaueguec ca quetaq loua' queca Azazel, ca' ỹosouec, ca ca'maxare quiỹo' caua loho chaqai nachil. Ca ma' ime, ca qaigueme ishit inoxono quena co'matqa'.
LEV.16.27	Ca huaqui llaalec chaqai ca quetaq loua' cauá'maq mashic qoỹaando qaiyi sapalaxat na nasauaxaset, chaqai saua leuo' mashic qaỹodou'alo yi ñqa'xanqa' pootalec qaiyi sapalaxat na nasauaxaset, ca' qaỹodouec sá'ogue so la'at chaqai so loshicmaxa, ca' qaỹavigaxat ỹasoota nqohin queda pa'aauec quiyi co'matqa'. 
LEV.16.28	Ca cá'maq qom copata'a so'maxare, ca quiỹo' caua loho chaqai nachil quena huaxaỹaq. Ca ma' ime, ca' qaigueme ishit quiyim inoxona'a na co'matqa'.
LEV.16.29	Ca' dajo ỹaatqajam ilaataxanaxac chaqai qaica lqodoc caqamiri 'neetasa': ma' ỹovire'oga ca na'xa'a diez queca shiraigo siete, ca' chaqaica viichigui nqai'ñii nqopaaqachichii quiyim nqouagaxaiñii, chaqai sqo 'ueenataxañii chaqai ná'maq ỹoqa'a ca chicqa'gue ỹalequetauguilo qamiri. 
LEV.16.30	Ma' quesojo na'xa'a sapalaxate' naua rasauaxashichii', ca' co'teete' qamiri quesá'ogue so'maxare. 
LEV.16.31	Ca' dajo ilaataxanaxac qaica lqodoc caqamiri, ca no'uen quiyim nco'machiuec quesojo na'xa'a chaqai quiyim nqopaaqachichii. 
LEV.16.32	Ca cá'maq retaxaỹaxanqajñiguii quiyim retaxaỹa'pegue' aỹim ỹaatqajam nca'acsec quiyim qoỹanagui da lo'ueenataxanaxac ca leta'a quiyim retaxaỹaxanqajñiguii, ca ca'maxare ỹo'uet aca nachitaxanataxanqate, qaiyi sapalaxat na nasauaxaseteripi. Ca' ỹañiñi caua loho sauaapigui lo'ueenataxanaxaqui'. 
LEV.16.33	Ca ca'maxare co'taxateta yi ñqa'xanqa' pootalec, chaqai ñá'ogue ñi 'imec na'daañi, chaqai ada ncopatoxonaxalate, qaiyi sapalaxat na lasauaxaset na netaxaỹaxanqajanqaipi chaqai ná'ogue na Israel llaalqaipi.
LEV.16.34	Ca' dajo ilaataxanaxac qaica lqodoc caqamiri; quiyi ñaaxa lotqai qaỹo'uet aca nachitaxanataxanqate, qaiyi sapalaxat na lasauaxaset na Israel llaalqaipi.
LEV.16.34	Ca qaỹo'uet qaipacqajanchigui dá'maq 'naaco' na'le ñi qara'gaxala' queso Moisés.
LEV.19.1	Ca' ñi qara'gaxala' ỹalamaxachichigui so Moisés, ca 'naaco':
LEV.19.2	—'Ñirapego' na Israel llaalqaipi dá'maq ỹa'qaatec 'neetasa':
LEV.19.2	Ỹim na'gaxala', ỹim qota'olec caqamiri, sco'teeta, vichiguiño' qamiri ỹaatqajam no'uen quiyim nco'taxachita.
LEV.19.3	Quiñi 'óna se napacqajan queca leta'a chaqai caca late'e. Se napaguiỹalgoto qai'neeta naua na'xata' ñco'mataxaqui'. Ma' ỹim ná'maq ỹim na'gaxala', ỹim qota'olec caqamiri.
LEV.19.4	Mesqai quiipegue' shiilahi ca nadenqatec nqolac no'm 'ue ca reuogoxohi, chaqai sqo 'viichii ca rqolaguii rashiilliguii chigoxochiỹaugui na lecat lahi. Ma' ỹim ná'maq ỹim na'gaxala', ỹim qota'olec caqamiri.
LEV.19.9	Ca ma' ỹovire'oga ca laloqo' quiyim naqachii la ca qadañicshiguii, ca' mesqai ỹaatqajam nomachitam, chaqai mesqai ne'palahi aná'maq la no'ueenañi. 
LEV.19.10	Chaqai sqai ỹaatqajam nomachite' ma' naqachi' ca qadanaxanqachi' 'uva loma'. Ca ná'maq najñi, ca' le'neetari' nqai'ñi', qaiyi ne'pala ma'le na 'xoraic chaqai na ỹoqa'a ca chicqa'gue. Ỹim ná'maq ỹim na'gaxala', ỹim qota'olec caqamiri.
LEV.19.11	Sqo cuachii. Se na'majñii chaqai se nayiñitecta'.
LEV.19.12	'Neeto' 'viichi' ca 'ñirac quiichigui nqai'ñi' da ỹeenaxat, qam sqai pacqajñirigui. Ma' 'ec hualaxaiñirari' da ỹeenaxat. Ỹim qota'olec caqami', ỹim ná'maq ỹim na'gaxala'.
LEV.19.13	'Neeto' sqa 'maxachira'gue ca riỹa'e', chaqai sqai huootaxañira'gue ca louenec.
LEV.19.13	Chaqai sqai viraqchira'guit ca liỹa nete'e quiyim shivichiñi' aca lauegue cá'maq ro'ueenataxantacot aqami'.
LEV.19.14	'Neeto' na'aa ca 'ñirac queca ra'ñaagui na lqahic.
LEV.19.14	'Neeto' 'viichi' quiyim repoxolaxan ca qai'laq. Chaxañi' quiyim se napaquiralec aỹim, ma' ỹim qota'olec. Ỹim ná'maq ỹim na'gaxala'.
LEV.19.15	Chaqai 'neeto' sqai ỹa'maqachiguiñi ca leloxoỹaxac nqai'ñi' quiyim 'ue ca vite ca nouaxanaxaset. Ta'ta'a quiyim sqai vichirelec ca 'xoraic, chaqai sqai ỹaatqajam nañaañichiguit cá'maq 'ue nqaiyi. Ta'ta'a quiyim ỹaatqajam qoshi'relec yí'maq ỹaatqajam no'uen llicyaxac yí'maq ỹa'maqachiguiñi quiyim 'ue ca 'viichi' ca nouaxanaxaset.
LEV.19.16	'Neeto' do'isac ca se no'uen na'qaatec quena qauochi'.
LEV.19.16	'Neeto' lliquirau'a quiyim qaỹalauat ca riỹa'e'. Ỹim ná'maq ỹim na'gaxala'.
LEV.19.17	'Neeto' hueetagui nqai'ñi' añi re'taxanata'e' ca qavilli' queca rqaỹa'e'.
LEV.19.17	Ta'ta'a quiyim 'ue canchaqaica, ca' taqaita ca rqaỹa'e'. 'Neeto' lliquirau'a ca lasauaxaset.
LEV.19.18	'Neeto' vi'saque ca rovichi', chaqai sqo quirapeguem cá'maq chi qauochi'. Rauochitegue ca riỹa'e', ma' chaqai 'nejem qami'. Ỹim ná'maq ỹim na'gaxala'.
LEV.19.31	Chaqai sqai quiipegue' quiyim nachii na se re'xogui nqui'illipi chaqai ná'maq nachinchigui quiyim 'ue ca ỹa'xat. 'Neeto' 'ec napio'xote' qamiri quiyim nachii. Ỹim ná'maq ỹim na'gaxala', ỹim qota'olec caqamiri.
LEV.19.32	Nachaachiriñi, chaxañi' quiyim 'ue nqai 'negue nqai'ñi' ca qo'xoic. Chaqai chaxañi' quiyim se napaquiralec aỹim, ma' ỹim qota'olec caqami'. Ỹim ná'maq ỹim na'gaxala'.
LEV.19.33	'Neeto' viitaque ca le'xoric ca ỹoqa'a ca chicqa'gue ỹalequetauguilo qamiri. 
LEV.19.34	'Xoriñii, 'ñiita'gue cá'maq ỹaatqajam qauori le'ec, ma' qamiri qai'neeta ỹoqa'a ca chicqoỹa'gue na' ñiita'gue da Egipto. Ỹim ná'maq ỹim na'gaxala', ỹim qota'olec caqamiri.
LEV.19.35	'Neeto' noquiigaxachiỹata' ca ladogaxa ca naloqojnaxanaxat, loqo'm ca lesallaxa, loqo'm ca lecaachigui. 
LEV.19.36	Ta'ta'a quiyim viñii aca 'maxarai nesallaqataxanaxaqui, naloochiguiñi ca lesallaqatec, chaqai naloochiguiñi ca ladogaxa ca laloqojnec. Ỹim ná'maq ra'gaxalari qota'olec. Ỹim ñaqata'alo qamiri na'le quiyi Egipto.
LEV.19.37	Ca' vichiguiño' ỹaatqajam 'viichi' naua ilaataxanaxaco chaqai ỹaqataxaco; pacqajñichiguilo. Ỹim ná'maq ỹim na'gaxala'.
NUM.3.5	Ca' ñi qara'gaxala' ỹalamaxachichigui so Moisés, ca 'naapego':
NUM.3.6	—Ỹaxañire'oga na llaalqaipi so Leví quiyim nañaanot na'maxare ñi Aarón ñí'maq netaxaỹaxanqajnec quena' qaretaxaỹa'pegue' aỹim, ca' ro'ueenataxanot. 
NUM.3.7	Na'maxare ỹaatqajam nelaatqaipi ma'le quiñi Aarón chaqai quená'ogue na qomyipi quiyim lo'ueenataxanqa' na 'imec na'daañi hua'ñi quiyim qanauane'e' aỹim, chaqai chaqaina ná'maq ra'ỹaapeguelec na no'ueenatqaipi quiyi noma'. 
NUM.3.8	Ca' chaqaina ná'maq idaaneguelec qai'neeta na louenqaipi ñi 'imec na'daañi chaqai quelola ná'ogue na Israel llaalqaipi quená'ogue ná'maq qaỹo'uet quiñi 'imec. 
NUM.3.9	Ca ỹaatqajam ỹoochire'oga na llaalqaipi so Leví, qaiyi se naqachiguit na liỹa llaalqaipi so Israel, qaiyi na'maxare ỹaatqajam ỹalamqajlec ro'ueenataxanot ñi Aarón chaqai na llaalqaipi. 
NUM.3.10	Ca' ñi Aarón chaqai na llaalqaipi ỹaatqajam pataqairelec da no'ueenataxanaxac quiyim qaretaxaỹa'pegue' aỹim. Ca no'm 'ue ca chi iconeu'a retaqa, qam sqai ỹaatqajam itaxaỹaxanqajnec, ca ca'maxare qaỹalauat.
NUM.3.11	Ca' ñi qara'gaxala' 'uo' da ỹa'xat ỹalamaxachichigui so Moisés, 'neetasa':
NUM.3.12	—Quena Israel llaalqaipi ỹim ñca'au'a na llaalqaipi so Leví, ñiguit nqaishin ca 'auaxaic llaalec ca ni'ic. Ca na'maxare ỹaatqajam ỹalamaxaret. 
NUM.3.13	Ma' ỹim ỹalamaxaret ná'ogue ná'maq 'auaxaic ñaalec. Na' ñalauajñi ná'ogue ná'maq ỹi llaalec so Egipto laseripi, ca ño'ueenaqtauec quiyim ỹalamaxaret ná'ogue na 'auaxaic quena llaalqaipi so Israel chaqai quena laloipi, ca vichiguiño' ỹalamaxaret. Ỹim ná'maq ỹim na'gaxala'.
NUM.6.1	Ca' ñi qara'gaxala' ỹaatqajam ỹalamaxachichigui so Moisés, ca 'naaco':
NUM.6.2	—'Ñirapego' na Israel llaalqaipi queda shinac, 'neetasa': Ca ỹale loqo'm aca 'aalo quiyim mashic ỹaanec da la'qaatec quiyim nañaanot ñi qara'gaxala' quiyim nazareo, 
NUM.6.3	ca' se ni'chigui na lataxa, chaqai sqaica ni'chigui quena quiñiuguetqataxan, chaqai na lochiviaxaic lataxa, chaqai canchaqaica liỹa quena qani'chigui, loqo'm ca nelamecsec li'i ana 'uva. Chaqai se ỹa'ic ana 'uva la chaqai ana nelamecse 'uva nashiviaqata. 
NUM.6.4	Quiyim saqa' ỹomat cá'maq laloqojnec quecá'maq la'qaatec quiyim nco'taxateta, ca ca'maxare se ỹa'ic canchaqaica chicqaugui ana 'uva. 
NUM.6.5	Chaqai se nepetec na laue qai'neeta, ta'ta'a quiyim ỹaxanegue ca llaqtaxac na laue, toco' ma' ỹovire'oga cá'maq laloqojnec quecá'maq ỹaanec la'qaatec. Ma' ca'maxare ỹouen quiyim nañaanto'ot ñi qara'gaxala'. 
NUM.6.6	Chaqai quecaua'que cauajo na'xata' se nqo'neu'a canchaqaica leuaxaic, 
NUM.6.7	'eno'm quiyim ileu ca leta'a, loqo'm aca late'e, loqo'm aca lqaỹa 'aalo loqo'm ca lqaỹa ỹale, qaiyi se napio'o. Ma' ca'maxare ỹouen quiyim nco'taxateta quiyim nañaanot ñi qara'gaxala'. 
NUM.6.8	Ca' caua'que caua na'xata' laloqojonqa quiyim saqa' ỹovirerec, ỹouen quiyim nañaanto'ot ñi qara'gaxala'.
NUM.6.22	Ca ñi qara'gaxala' ỹalamaxachichigui so Moisés, ca 'naaco':
NUM.6.23	—'Ñirapega ñi Aarón chaqai na llaalqaipi quiyim ma' ỹaanem da no'uen llicyaxac na Israel llaalqaipi, ca 'ne'teco'yi ca la'qaatec:
NUM.6.24	Ñi qara'gaxala' ỹaanem qami' ca no'uen qayicyaxaqui' chaqai quepaqataxanlec qami';
NUM.6.25	ñi qara'gaxala' ỹaatqajam ỹa'maxarenta qami' chaqai ỹaanem qami' da lqouagaxa;
NUM.6.26	ñi qara'gaxala' ỹaatqajam i'xoren qami' chaqai ỹaanem qami' ca ra'maxa'e'.
NUM.6.27	Qaiyi na'maxare ỹa'xatetac da ỹeenaxat quiyim ỹaanlec na Israel llaalqaipi, ca ỹim saanem ma'le ca iqouagaxa na'maxare.
NUM.10.33	Co'na'le, ca' so qomyipi ca'e aso nquemaralec qa' ladocai ñi qara'gaxala', ca' queeta so qomyipi quesaua tres na'xata'. 'Aueta nqohin aso lahite' saua diez laqataxaco ñi qara'gaxala' idaantaque cá'maq hua'ñi ca nco'matqa'. 
NUM.10.34	Quesá'ogue so na'xa'a co'quena' ne'laxashiguim so qomyipi quiyim eec, ca' so naueguelec só'maq hueetaugui ñi qara'gaxala' lotqai hueetalec so qomyipi. 
NUM.10.35	Ca co'quena' qaiconot aso lahite' saua diez naqataxaco quiyim qoyicot, ca' so Moisés 'naaco' quen:
NUM.10.35	¡Ne'laxachirishiguim, qami' qara'gaxala'!
NUM.10.35	¡Neuagaxatac nqai'ñi' na npa'guenaxaua'e'ipi!
NUM.10.35	¡Ca ma' iuañi'chiguit qami', ca' 'eet ná'maq noquiaatapega qami'!
NUM.10.36	Qam co'quena' hua'e aso lahite' saua diez naqataxaco, ca' so Moisés 'naaco' quen:
NUM.10.36	¡Rapilli' nagui, qami' qara'gaxala',
NUM.10.36	quená'maq tot qaica ishit naloqochin nalliripi na Israel llaalqaipi!
NUM.13.1	Ca' ñi qara'gaxala' ỹalamaxachichigui so Moisés, ca 'naaco':
NUM.13.2	—Vite caua relaataxahi' ỹale' quiyim ra'ajnaxanta yi 'laua Canaán yí'maq saanem ma'le na Israel llaalqaipi quiyim la'a'. Vite ca coñira'a 'oonoqui' quena ne'qaipi quesaua doce llaalqa so Israel, ca' lachi' cá'maq ỹaatqajam na'gaxala'.
NUM.13.3	Ca' so Moisés ipaquichigui nqai'en da lelaataxanaxac ñi qara'gaxala'. Ca' ilate' saua'maxare chicqochiri'ñi yi 'laua qaica qom, leenaxat Parán. Ca sá'ogue na'gaxalateripi só'maq ila'. 
NUM.13.6	Ca ỹalequeto qai'neeta so Caleb só'maq llaalec so Jefone chicqaugui na llaalqaipi so Judá. 
NUM.13.8	Chaqai so Oseas só'maq llaalec so Nun chicqaugui na llaalqaipi so Efraín.
NUM.13.17	Ca' so Moisés ilate'o' quiyim ra'ajnaxanta ca 'laua leenaxat Canaán. Ca 'naapegalo':
NUM.13.17	—'Itou'o' ma'le yi Néguev, ca quiitalec yi 'laua 'xoic ana quemaralec qa' ladocai. 
NUM.13.18	Ỹaatqajam 'ajñita cá'maq 'neeta ca 'laua chaqai ná'maq ỹalliripi neetalec ca'maxare, quesaxanaxaic loqo'm se quesaxan, chaqai no'm 'xoic loqo'm sqo vite'. 
NUM.13.19	'Ajñii naua la'aate' no'm chi na'daañi 'imcoqui' loqo'm ỹaatqajam qaỹapootau'alo, chaqai cá'maq 'laua quiyim ỹaatqajam lo'yaxanec loqo'm se no'uen. 
NUM.13.20	Ỹaatqajam 'ajñita ca 'laua quiyim canchaqaica qoỹanñi ñaxashiguim, loqo'm 'e', chaqai no'm 'ue ana qo'paq, loqo'm qaca. Qaica ro'chiỹaque, chaqai 'uo' ca nodohi la ca nanecsec huelec cajo 'laua.
NUM.13.20	Ca co'na' qailate' saua'maxare viichigui yi laloqo' quena' qanaqat ana 'auaxai la ana 'uva. 
NUM.13.21	Ca' so ỹalliripi eec ra'ajnaxana sojo 'laua, ỹachigoxochichiri'ñi da la'ajnaxanaxague' yi 'laua qaica qom leenaxat Zin queda 'guiñi, chi ỹovireta'a yi Rehob queda rapiguim, huaqate'e' yi ñigo taỹau'a yi Hamat. 
NUM.13.22	Taaterou'a yi Néguev, ca chi ỹoviresa'a yi Hebrón. Ca' yí, nera'ño' saua Ahimán, Sesai chaqai so Talmai, saua'maxare llaalqa so Anac. Ca' sojo Hebrón qano'xonshiguimo' na' saqa'lecaua siete ñaxari quiyim 'ue yi Zoán quiyi Egipto. 
NUM.13.23	Ca' chi ỹoviresa'a yi ñaachi Escol. Hua'ño'yi na'le, ca' ỹouaxandec aso lasote aso 'uva lashi 'ue ana la laxale neetagui, ca' ỹahote so qo'paq ishiterec, ca' saua dos qomi' nallaaquente'. Chaqai qai'neeta ỹa'vii saua li'ỹaaco cana la ana granado chaqai ana 'igo. 
NUM.13.24	Ca' sojo ñaachi ỹantegue leenaxat Escol, 'úva laxale, ma' yi hua'ño' na' so Israel laseripi nouaxanec aso nanecse lasote neetagui ana la 'úva.
NUM.13.25	Ca co'na' ime qaỹa'ajantac yi 'laua quesaua cuarenta na'xata', ca' pil so nelaatqaipi, 
NUM.13.26	pila yi Cades yí'maq huaugui yi 'laua qaica qom quiyi 'laua Parán. Ma' hueeta'ño'yi so Moisés, Aarón chaqai sá'ogue so liỹaripi Israel llaalqaipi. Ca co'na' ỹoviro queso'maxare, ca' ra'qaataxane' ỹa'xate' ná'ogue ná'maq iuanchirigui chaqai ỹachaxansac ana la ana nanecse huaalec yijo 'laua. 
NUM.13.27	Co'na' ime, ca 'neraco' queso Moisés:
NUM.13.27	—Qolaqpegue' yí'maq 'laua qarelachita. Ỹaatqajam llic quiyijo 'laua ỹaatqajam sqoue na huaca lo'i', chaqai na rapic li'i. Ca' najo aná'maq la ana nanecse quiyijo 'laua. 
NUM.13.28	Qam ná'maq qomyipi neetalec yijo 'laua ỹaatqajam quesaxanaxaiquipi, chaqai naua na'aate' ỹaatqajam 'xoic lecalliñi, chaqai qaỹapootau'alo. Chaqai mesqaidaata dajo, ma' seuanaxa qai'neeta na llaalqaipi so ladocaic ỹale leenaxat Anac. 
NUM.13.29	Ca' yi 'laua Néguev neetalec yi llaalqaipi so Amalec; ca yí'maq 'laua 'xoic ana quemaralec qa' ladocai, ca' neeta'ñi na hitita laseripi, chaqai jebuseo laseripi, chaqai amorreo laseripi; chaqai quena lahi aso huaaxai chaqai quena lahi aso lachiugue Jordán, ca' neetalec na cananeo laseripi.
NUM.13.30	Ca' so Caleb i'maxañi nqai'en so qomyipi reloqoto'ot so Moisés. Ca 'naaco':
NUM.13.30	—¡Qomi' senqalec ma'le yijo 'laua! ¡Qomi' seshitaq souootaxanqa'gue yi'maxare!
NUM.13.31	Qam cá'maq nauegaxauaripio' na'le so'maxare 'naaco':
NUM.13.31	—¡'E', qomi' se seshitaq qolaxau'a yijo qomyipi! Ma' yi qomyipi paguec 'ñaaxaiquipi coqomi'.
NUM.13.32	Ca saua'maxare 'neraco' queso Israel llaalqaipi quiyim só'maq 'laua ra'ajnaxanta ỹaatqajam se no'uen. Ca 'neraco':
NUM.13.32	—Yí'maq 'laua sa'ajnaxanaxa ỹalauat na qom neetalec yi'maxare, chaqai ná'ogue ná'maq seuanaxa ỹalliripi naalec yi'maxare ỹaatqajam leta'allípi. 
NUM.13.33	Qai'neeta seuanaxa na ỹalliripi ladocaiquipi só'maq llaalqaipi so Anac. Ca quiyim sauaxaiqate'e' na'maxare, 'ec qomi' piñai, chaqai na'maxare quena ra'iita'alo qomi' qai'neeta 'ec qomi' piñai nqai'ne'.
NUM.14.1	Co'na'le, ca' so Israel llaalqaipi ỹaualqatagui, ca' sá'ogue so pe noỹentagui. 
NUM.14.2	Ca sá'ogue so qomyipi se no'uen na ỹa'xat taalec nqai'en so Moisés chaqai queso Aarón, 'naaco' quen:
NUM.14.2	—¡Saxanchi' qareleualco' na'le yi Egipto loqo'm quenajo 'laua qaica qom! 
NUM.14.3	¿Chi negue' cá'maq 'neco' quiyim ñi qara'gaxala' nauegue'ogalo qomi' najo 'laua, chi ỹahotaco' qareleu meca lauataq chaqai quiyim na qaroua 'aallipi chaqai na qochaalqaipi noxonec ma'le quena qanpa'guenaxauaripi? ¡Paguec la'maxa queta' sopilaq queda Egipto!
NUM.14.4	Ca chaqa'ma' retaxaỹata', ca' quiñi 'óna 'naapega ñi liỹa:
NUM.14.4	—¡Sahoqe ca qarashi, ca' sopilaq queda Egipto!
NUM.14.5	Ca' so Moisés chaqai so Aarón ỹa'chi'iñi naua le'cootal, ca ỹoviraqtera'guit naua lataapi' na 'laua, ỹaatqajam qaiuanchiguilo quesá'ogue so qomyipi. 
NUM.14.6	Ca' so Josué chaqai so Caleb, ma' qai'neeta ra'ajnaxanta sojo 'laua, nasectaqta'ahi saua loho queda nqui'ic. 
NUM.14.7	Ca 'neraco' quesá'ogue so Israel llaalqaipi:
NUM.14.7	—¡Yí'maq 'laua sa'ajnaxanaxa qomi' ỹaatqajam chalego loyac! 
NUM.14.8	Ca ñi qara'gaxala' nqouagueguelo qomi', ca' qarotauan quiyim senoxonaxau'a yijo 'laua, ca' ỹaanema qomi'. Ca' quiyijo 'laua ỹaatqajam sqoue na huaca lo'i' chaqai na rapic li'i, ma' ỹaatqajam hua'ñi yi'maxare. 
NUM.14.9	Qam 'neeto' sqai viilec ñi qota'olec chaqai se ro'chiỹa yí'maq qomyipi neetalec yi'maxare. Ma' yi'maxare sqaica sauaqaque ma'le, ma' yi'maxare qaica cá'maq ro'ootaxanlec. Qam quená'maq qomi' 'ue ñí'maq qara'gaxala'. ¡Sqaica ro'chiỹaque!
NUM.14.10	Qam quedá'ogue dajo qaiyiita so qomyipi ỹahotaque inaxe' saua'maxare quena qa'. Ca' queco'na'le, ca re'oq so lauaq ñi qara'gaxala' queso 'imec na'daañi hua'ñi quiyim qanauane'e' ñi qota'olec, ca' sá'ogue so Israel llaalqaipi ỹauanchigui.
NUM.14.26	Ca' ñi qara'gaxala' ỹalamaxachichiguilo saua Moisés chaqai so Aarón, ca 'naaco':
NUM.14.27	—¿Chi' laquio' ñaqai queeta quiyim ña'ñaxateta'piguita naua la'qaatqa na hualoxonyipi llaalqaipi so Israel? Mashic shi'gue sa'xaỹa quiyim se no'uen da ỹa'xat caỹim. 
NUM.14.28	Ca' qami' 'xachitem na'maxare da ỹa'qaatec, 'neetasa': Ỹim ná'maq ỹim na'gaxala' ñallitalta' quedá'maq chi ñachaalataxac quiyim ỹim sopilaxajlec taalec nqaishin dá'maq sa'xaỹa 'naac caỹim. 
NUM.14.29	Ná'ogue ná'maq mashic qoỹeretañi quiyim ỹovite' yaua veinte ñaxari quiyim queeteguelec aỹim se no'uen da ỹa'xatetac, ca' nilliviñi, ca' na loshicmaxa neuagaxajlec ma'le na 'laua qaica qom. 
NUM.14.30	Ca' qaiñiita ñi Caleb chaqai ñi Josué inoxondo ma'le. Ca' qaica ca liỹa 'oonolec caqamiri quiyim inoxona'a yi 'laua yí'maq sachaxantac na'le quiyim sanalgoto qamiri. 
NUM.14.31	Qam na qachaalaxahipi quená'maq 'ñiỹac qamiri quiyim loxonec ca npa'guenaxauaripi, ca soviraqtau'a ma'le yi 'laua yí'maq sqai coñiguit, qaiyi na'maxare naalec ma'le. 
NUM.14.32	Ca' qamiri na roshicmaxahi huaguelec ma'le quena 'laua qaica qom. 
NUM.14.33	Ca' quenauá'maq qachaalaxahipi neetalec ma'le yi 'laua 'neetari' ca neloxoỹaq cana qagreta quecaua cuarenta ñaxari. Ca' quedajo, ca na'maxare ishiueten dá'maq quiyim qamiri se raqamaxahi, vire'ta quiyim qamiá'ogue rillivii, viitalec na 'laua qaica qom. 
NUM.14.34	Qamiri 'ajñitac yi 'laua quesaua cuarenta na'xata', ca' qai'neeta cuarenta ñaxari shivichiñitac da nouaxanaxashichii: 'oonoqui' na'xa'a ñigui ca 'óna ñaaxa, qaiyi 'yiiñii cá'maq 'neeta quiyim npa'guiñi'e' aỹim. 
NUM.14.35	Ỹim ná'maq ỹim na'gaxala', se'taxajñi da ỹa'qaatec: Ca' dajo dá'maq shi'ntegue ma'le najo qomyipi hualoxonyipi quiyim notauanta' quiyim npa'guene'e' aỹim. Ca' quenajo 'laua qaica qom, ca hua'ñi ma'le ca rqodoguii. Najo hua'ñi, ca rillivii qamiri.
NUM.14.36+NUM.14.37	Ca quesó'maq ỹalliripi só'maq qaila' na'le queso Moisés quiyim ỹa'aaten yi 'laua, qam na' rapil, ca' se no'uen dá'maq ỹa'xat, ca' chicqochigui quiyim so qomyipi queeteguelec ñi qota'olec, ca' so'maxare ñi qota'olec ỹo'uet quiyim ỹouaxane'tot da lelauaxa. 
NUM.14.38	Ca' sá'ogue so'maxare nimiichiguiñi ileu, qaisauate' saua Josué chaqai so Caleb nca'leesauec.
NUM.14.39	Ca co'na' so Moisés ỹa'xat da la'qaatec ñi qara'gaxala' queso Israel llaalqaipi, ca sá'ogue so qomyipi ỹaatqajam rachicota. 
NUM.14.40	Ca' queso liỹa na'xa'a na' ñaq nete'etam, ca' no'teetashiguim, ca taashi'ma yí'maq paguec qoỹoqoshi'ma cada quemaralec ladocai. Ca 'naaco' so'maxare:
NUM.14.40	—¡Nagui mashic seuqate'e najo! Ca qolaxapegue' yí'maq ỹachaxansa'ñi qomi' ñi qara'gaxala', ma' ỹaatqajam llic 'ue da qarasauaxaset.
NUM.14.41	Qam so Moisés 'naaco' queso qomyipi:
NUM.14.41	—¿Chi'negue ma' se na'xaỹaxañiỹa dá'maq 'naac ñi qara'gaxala'? ¡Ca' dajo viitaque 'ñii'tegue se ipaguigui ma'le! 
NUM.14.42	'Neeto' quii, ma' ñi qara'gaxala' totqai ro'ootaxanlgoto qamiri, ca' loxonqa qamiri ma'le ca npa'guenaxauahi. 
NUM.14.43	Ca quedá'maq loxoiỹa'gue nauaanta'guita qamiri na Amalec llaalqaipi chaqai ná'maq na'ñi yi Canaán. Na'maxare ma' nalauajto qamiri, ca ralauachii, ma' qamiri mashic oquii'e ñi qara'gaxala', ca ñi'maxare tot ro'ootaxanlgoto qamiri.
NUM.14.44	Qam so qomyipi lama'xa eec, taashi'megue so qoỹoqoshi'megue 'laua. Qam aso lahi' so diez nelaataxanaxaquipi se qaidaxan chaqai so Moisés se reda queso co'matqa'. 
NUM.14.45	Co'na'le, ca naco' so Amalec llaalqaipi chaqai so na'ñi yi Canaán só'maq neetalec yijo 'laua. Ca' ỹaatqajam ỹocantac so Israel llaalqaipi, ỹoviraqta'a yi Horma, qaica ca ỹauaaque.
NUM.20.1	Ca' queso 'auaxaic shiraigo queso ñaaxa, ca' so Israel llaalqaipi ỹovita yi 'laua qaica qom, leenaxat Zin. Ca' 'vii saua na'xata' neeta'ñi yi Cades. Ca' quiyi, hua'ño' na' ileu aso María, ca' qaishinñi quiyi'maxare.
NUM.20.2	Ca co'na' so qomyipi qaica ca laquip, ca' lapoỹata', ca' 'ue na ỹa'xat se no'uen queso Moisés chaqai queso Aarón. 
NUM.20.3	Ca 'neraco' queso Moisés:
NUM.20.3	—¡Paguec la'maxa quetaxan qareleua'ñi' na'le so liỹa Israel llaalqaipi só'maq nalauajñi na'le ñi qara'gaxala'! 
NUM.20.4	¿Chi'neco' ma' naviguiuec qamiri quenajo na lalamaxaret ñi qara'gaxala' quena 'laua qaica qom? Loqo'm ¿viitaque qarelliviñi qomi' chaqai na qoloipi? 
NUM.20.5	¿Chi'neco' ma' naqachiu'alo qomi' quiyi Egipto, ca' qaraviguiuec quenajo 'laua chalego la'aaxa? Quenajo se ỹa'maxañi 'ue ca qoỹanñi. Qaca aca 'igo lashi, chaqai ana 'uva, chaqai na granado. ¡Vire'ta na huaxaỹaq qaica quiyim ñi'taxagui!
NUM.20.6	Ca' so Moisés chaqai so Aarón quere'e so qomyipi noỹooterec, ca' querepegue' yi ñigo quiñi na'daañi 'imcoqui', yí'maq hua'ñi quiyim qanauane'e' ñi qota'olec. Ca' quiyi, ca ỹa'chi'iñi naua le'cootal, ỹoviraqtera'guit naua lataapi' na 'laua. Ca queco'na'le, ca re'oq da lauaq ñi qara'gaxala'. 
NUM.20.7	Ca' ñi qara'gaxala' 'naaco' queso Moisés:
NUM.20.8	—Coñita aca rashillichi'i', ca' notauañise'e' ma'le ñi rqaỹa'e' Aarón, ca' lapooñiỹata' ma'le na qomyipi. Ime, ca' iuanchigui nqai'ñi' ná'ogue na qomyipi, ca chaqai 'ñirapega ada qa' quiyim ỹa'ue ca huaxaỹaq. Ca ma'le, ca' huañita quiyim ada qa' chicqochigui ma'le ca huaxaỹaq, qaiyi ne'et na qomyipi chaqai na laloipi.
NUM.20.9	Ca' so Moisés icona aso lashilete quiyi reloqota'ñi ñi qara'gaxala', ca chaqaida nqai'en dá'maq 'naac ñi'maxare. 
NUM.20.10	Ime, ca' so Moisés chaqai so Aarón lapoonta' sá'ogue so qomyipi quiyi naloote'oga so qa'. Ca' so Moisés 'naaco':
NUM.20.10	—Na'xaỹaxañichiguiñi queda shinac qamiri, ma' qaica ca viilec. ¿Peeta'a ishito' chicqochigui nqaishinaq ca huaxaỹaq anajo qa', qaiyi ni'chii queca huaxaỹaq?
NUM.20.11	Ca co'na' ime 'naac dajo so Moisés, ca nanojshiguim aso lashilete, ca' dos ỹouaxano caso qa'. Ca' nahinec so huaxaỹaq, ca' so qomyipi chaqai so laloipi ne'et. 
NUM.20.12	Qam ñi qara'gaxala' 'naaco' queso Moisés chaqai queso Aarón:
NUM.20.12	—Ma' qamiri qaico' ca rpi'ỹaxaguii caỹim, chaqai se iuanchigui nqai'ñii na Israel llaalqaipi quiyim yimaqachiñii, ca se riỹahitaho ma'le najo qomyipi quiyim inoxona'a nqaishin yí'maq 'laua saanem ma'le na'maxare.
NUM.20.13	Ca' so huaxaỹaq nahinec na'le caso qa' hua'ñi yi novirqataxanqa', yí'maq hua'ño' na'le na' so Israel llaalqaipi na' queeteguelec ñi qara'gaxala', ca ñi'maxare nachaxana so'maxare quiyim ỹaatqajam co'teeta.
NUM.20.22	Ca sá'ogue so Israel llaalqaipi ca'e yi Cades, ca' quepegue' aso quemaralec qa' ladocai leenaxat Hor. 
NUM.20.23	Ca co'na' ỹovita yi lqodoc yi 'laua Edom, ca' ñi qara'gaxala' 'naac queso Moisés chaqai queso Aarón:
NUM.20.24	—Ñi Aarón mashic ỹovita yi lqodoc aca lqauaxaqui, ca se inoxona'a yí'maq 'laua saanem na Israel llaalqaipi, ma' hua'ñi na' ne'paxanec so huaxaỹaq quiyi Meriba, ca' qamiri sqai pacqajanchigui dá'maq shinac. 
NUM.20.25	Ca' qami' Moisés viqui' da Aarón chaqai ñi llaalec Eleazar cana roto ada quemaralec ladocai Hor. 
NUM.20.26	Ca' quiyi, ca' naqachi' naua loho no'ueetaxaqui' quena' ỹovita quiyim retaxaỹa'pegue' aỹim, ca ỹañiriguilo da Eleazar. Ca hua'ñi yi'maxare, ca' ileu ma'le da Aarón.
NUM.20.27	Ca' so Moisés 'ne'tegue dá'maq 'naaco' ñi qara'gaxala'. Ca iuanchigui nqai'en sá'ogue so Israel llaalqaipi na' taarishi'megue aso qa' leenaxat Hor. 
NUM.20.28	Ca' yí, hua'ño' na' so Moisés naqate' saua loho so Aarón no'ueetaxaqui' quiyim netaxaỹaxanqajnec, ca' ỹañiguilo so llaalec Eleazar. Ca' chaqaiyi hua'ño' na' ileu so Aarón. Ca' so Moisés chaqai so Eleazar renochiñi caso qa' ladocai. 
NUM.20.29	Ca co'na' retan so Israel llaalqaipi quiyim so Aarón ileu, ca' qanoỹenteguelec quesaua treinta na'xata'.
NUM.21.4	Ca co'na' so Israel llaalqaipi ca'e ada quemaralec ladocai leenaxat Hor, reloqo'tegue da pa'ỹa'gue aso huaaxai toc, ỹahotaque lepajlec, qaiyi sqai quiichigui yi 'laua Edom. Ca co'na' queeta'gue so nayic, ca' so qomyipi tot qaica da leualaxavic. 
NUM.21.5	Ca' 'ue da ỹa'xat se no'uen quiñi qota'olec chaqai queso Moisés. 'Naaco' quen:
NUM.21.5	—¿Negue' cá'maq 'neco' quiyim naqachiu'alo qomi' quiyi Egipto? Chaqai ¿viitaco' qareleualec na 'laua qaica qom? Qaica ca qaraquip chaqai ca qonoq. Ca ¡mashic qaramaqa'gue ná'maq sa'guinqatac qaica ca loyac!
NUM.21.6	Ca' ñi qara'gaxala' nela' so 'xoic nanaic 'ue na ledoonaxa. Ca' qara'gaxañigui so qomyipi, ca 'xoic na ileu queso Israel llaalqaipi. 
NUM.21.7	Ca quepegue'o' ca neeta'ñi so Moisés. Ca 'naaco':
NUM.21.7	—¡'Uo' da qarasauaxaset, ma' qomi' se no'uen da sa'xatqatac quiñi qara'gaxala' chaqai caqami'! Ca ¡'maxaraic quiyim shiila'e' ñi qara'gaxala' quiyim naqata'a coqomi' na nanaiquipi!
NUM.21.7	Ca' so Moisés ỹashiila ñi qara'gaxala' quiyim sqai caapeguem so Israel llaalqaipi. 
NUM.21.8	Ca' ñi qara'gaxala' 'naaco' queso Moisés:
NUM.21.8	—'Viichi' ca nanaic, 'nejem nqai'ñi' yijo. Ime, ca 'viichi' aca lashi, ca ñi'rashiguim. Ca no'm 'ue ca qaỹa'ac queca nanaic, ca' ra'ỹo'ot ca nanaic ñi'sashiguim, ca ca'maxare qaica nqai'negue, imeuec.
NUM.21.9	Ca' so Moisés ỹo'uet so ladenqatec nanaic, ỹachigoxotaugui na lecat leenaxat bronce. Ca' ỹa'ue aso lashi, ca' ỹanashiguim. Ca' quiyim 'ue ca qaỹa'ac quena nanaic, ca' ra'ỹo'ot so nadenqatec, ca chaqa'ma' nca'leuec.
NUM.21.21	Ca' so Israel llaalqaipi ỹa'vii saua lelaatqa, ilajta so Sehón só'maq lashi so amorreo laseripi quiyim 'naapega:
NUM.21.22	—Sahoqotaque chaqai qolqajlec na na'laua'e'. Sqai qolaxalec na nanaxanqateripi chaqai na nananqa' ana 'uva, chaqai se ñi'taxagui na huaxaỹaq quenaua ri'ỹalli', chi sapacqauec na na'laua'e', qam qolqachi'ñigui na ỹaatqajam nayic.
NUM.21.23	Qam so Sehón se ỹa'maxaren quiyim so Israel llaalqaipi ỹapaca'ta so na'laua, ta'ta'a quiyim lapoonta' so lauo'. Ca naqta'guit quiyi 'laua qaica qom, ca na' ỹovita yi Jahaza, ca' i'guentaugui ỹahotaque nalauate'e'. 
NUM.21.24	Qam so Israel llaalqaipi se nañaañiguit. Ca na' nalauate'e', ca loxonec so lauo' so Sehón. Ca' rouootaxana'gue yá'ogue yi na'laua, chicqochi'ñi aso lachiugue Arnón, ca' ỹovira'a aso lachiugue Jaboc. Ca' ỹaatqajam ỹovira'oga yi lqodoc yi na'laua so llaalqaipi so Amón yí'maq 'ue na lquepaqataxanaxat. 
NUM.21.25	Ca' chaqaida 'neeto' na' so Israel llaalqaipi naugui ná'ogue na la'aateripi so amorreo laseripi, yi Hesbón chaqai na liỹa na'aateripi. Ca na'ñi yi'maxare.
NUM.21.33	Ime, ca' pil so Israel llaalqaipi, ta'tegue da pa'ỹa'gue yi Bazán, qam so Og só'maq nashi neeta'ñi yi'maxare naqta'guit, liỹaatac sá'ogue so nalliripi, ỹahotaque nalauate'e' so'maxare quiyi Edrei. 
NUM.21.34	Co'na'le, ca' ñi qara'gaxala' 'naaco' queso Moisés:
NUM.21.34	—Totaxan ro'chita, ma' ỹim saanem qami' ma'le quiyim 'viiquiñi'sac, chaqai ná'ogue na nalliripi, chaqai na na'laua. Ca 'ñitetegue ma'le dá'maq 'ñitetegue na'le so Sehón só'maq lashi na amorreo laseripi na'ñi yi Hesbón.
NUM.21.35	Ca' chaqaida 'neeta, ca' so Israel llaalqaipi ỹalauat so Og chaqai so llaalqaipi chaqai sá'ogue so nalliripi. Qaica ca qanca'laxatetauec, chaqai qarouootaxana'gue yi na'laua.
NUM.22.1	Ca' so Israel laseripi liỹa eec quecá'maq taata'gue. Ca' nco'matec quiyi 'laua leenaxat Moab, pa'aata'gue da lqodoigue caso lachiugue Jordán, naloote'oga yi Jericó.
NUM.22.2	Ca' so Balac só'maq llaalec so Zipor, so'maxare iuanchigui so llaalqaipi so Israel quedá'maq 'ne'teco' na'le queso amorreo laseripi. 
NUM.22.3	Chaqai so qomyipi na'ñi yi Moab ỹaatqajam 'xoic da lqolonaxa na' idaana'guit so Israel llaalqaipi quiyim ỹaatqajam 'xoic. 
NUM.22.4	Co'na'le, ca' so qomyipi na'ñi yi Moab 'naaco' queso qo'xoiquipi na'ñi yi Madián:
NUM.22.4	—Ná'ogue najo qomyipi nomajñi ma'le na neetalec na qana'laua, 'nejem ca nauegaxanaxala' ñii'lola quiyim ỹaatqajam nomateta na 'uaqapi queca no'ueenaxa.
NUM.22.4	Ma' quesaua liỹa' ñaxari so Balac ỹaatqajam nashi quena Moab. 
NUM.22.5	Ca roỹaxano' so Balaam só'maq llaalec so Beor. So'maxare neeta'ño' yi Petor, yí'maq huaqate'e' aso lachiugue Eufrates quiyi na'laua so Amav. So Balac 'naaco' quesaua lelaatqa quiyim 'nerac queso Balaam:
NUM.22.5	—'Xoic yi qomyipi chicqota'gue da Egipto, ca na'maxare neuagaxajlec nagui na 'laua. Chaqai nagui neetalec na yaloote'oga 'laua. 
NUM.22.6	Ca' ỹim sa'deenta quiyim 'ue ca naqairelec ca ra'qaachiqui' lo'yaxanec loqo'm ca se no'uen, qam ipaquichigui cá'maq 'ñirac. Ca' no'uen quiyim se naỹaloxoriñi' quiyim na'itegue najo, ca' se no'uen ca naqairelec ra'qaachiqui', qaiyi se no'uen ca llicyaxac ma'le najo qomyipi, ma' se yalo'guit na'maxare. Sha'apiguito' quiyim ỹoxonec na'maxare, ca' so'daauec quena ña'laua.
NUM.22.7	Ca' so qo'xoiquipi neeta'ñi yi Moab chaqai yi Madián, ca sá'ogue eec, lo'qoota'a ana lam, ma' ỹahotaque ishiueten ma' se no'uen ca na'qaatec. Ca co'na' qoỹovita yi neeta'ñi so Balaam, ca' qaỹa'xatem dá'maq 'naaco' na'le so Balac. 
NUM.22.8	Ca' so Balaam 'naaco' quesaua'maxare:
NUM.22.8	—La'xaỹa'ñi najo quena pe. Ca ma'le, ca' 'ue ca shinac ma' ỹaataq cá'maq 'naac ñi qara'gaxala'.
NUM.22.8	Ca' so qo'xoiquipi na'ñi yi Moab la'qa'ñi yi'maxare queso pe. 
NUM.22.9	Ca' queso pe, ca' ñi qota'olec nachaxana so Balaam. Ca' inatetac, 'naaco':
NUM.22.9	—¿Nega'ỹo' ná'maq ỹalliripi hueeta'ñi na ra'aachi'?
NUM.22.10	Ca' so Balaam 'naaco':
NUM.22.10	—Ñi Balac, ñí'maq llaalec so Zipor, ñí'maq nashi quiyi Moab, nelate' quiyim 'nerac caỹim 
NUM.22.11	quiyim 'ue ca qomyipi chicqota'gue da Egipto, ca neuagaxajlec ná'ogue na 'laua. Ca' ñi Balac ỹahotaque quiyim chaqa'ma' shic, se no'uen ca ỹa'qaatec senaxalec. Sha'apiguito' quiyim ishit quiyim loxonec, ca' ỹo'daauec quiyi na'laua.
NUM.22.12	Co'na'le, ca' ñi qota'olec 'naaco' queso Balaam:
NUM.22.12	—Totaxan oquiteguelo chaqai se na'aa ca naqairelec ra'qaachiqui' najo qomyipi, ma' najo qomyipi mashic shi'gue saanec da ỹa'qaatec quiyim ño'ueenaxat ca llicyaxac.
NUM.22.13	Ca' queso liỹa na'xa'a na' nete'etam co'na' ne'laxashiguim so Balaam. Ca 'naaco' queso nashillipi nelaatqaipi queso Balac:
NUM.22.13	—Mohi, pilliỹa ca 'laua chigoxoiỹa'a, ma' ñi qara'gaxala' se yasen quiyim shigueguelo qamiri.
NUM.22.14	Ca' so nashillipi quiyi Moab pila yí'maq neeta'ñi so Balac. Ca 'neraco':
NUM.22.14	—Ñi Balaam se nasapet quiyim nagueguelo qomi'.
NUM.22.15	Qam so Balac 'ue da lepagaxallic. Ca' lotqai ỹa'vii saua liỹa' ilate' nashil, paguec viteu' chaqai paguec qaimaqachine', mesqai 'nejme' saua 'auaxaqa. 
NUM.22.16	Saua'maxare que', querepegue' so Balaam. Ca co'na' ỹovijta, ca 'neraco':
NUM.22.16	—Ñi Balac, ñí'maq llaalec so Zipor, nela' da la'qaatec quiyim: Qouaqui' nanaqui', 'neeto' lotqai se rasapchi'. 
NUM.22.17	Ca' ỹim paguec semaqachiñi' ma'le, chaqai sa'ue cá'ogue cá'maq shiilaxañiraque. Qam na'itquena qouaquiric, se no'uen ca naqairelec ra'qaachiqui' yijo qomyipi.
NUM.22.18	Qam so Balaam 'naaco' queso'maxare:
NUM.22.18	—'Eno'm ñi Balac nañaañim cá'ogue ca 'oro chaqai ca plata hueetaugui ñi lauo', qam ỹim sqaica ca seshit so'uet ca cocho'qui' loqo'm lodegaxat, quecá'maq se ỹamaxailec ñi ỹa'gaxala' qota'olec. 
NUM.22.19	Qam qaiyiita ro'viiñiỹañi la'xaỹa'ñi najo quena pe, toco' ma' sa'den cá'maq 'naac ñi ỹa'gaxala'.
NUM.22.20	Ca' queso pe, ca' ñi qota'olec nachaxana so Balaam. Ca 'naaco' queso'maxare:
NUM.22.20	—No'm yauajo ỹale' nacte qami', ca' quiteguelo, qam qaicaata cá'maq shinac, ca' chaqaica 'viichi'.
NUM.22.21	Ca' queso liỹa na'xa'a, ca' so Balaam ỹo'ueejlec aso lañaxalate 'ashina, ca' eec, queguelo saua nashil chicqora'gue da Moab. 
NUM.22.22	Ca' so Balaam neetalec aso 'ashina, ca' qaicoỹa' quesaua dos lelaatqa.
NUM.22.22	Qam ñi qota'olec ro'ỹo' na'le so'maxare sauaxat ma' eec. Ca' qaỹanaqta'guit queso chicqashiguim lelaatec ñi qara'gaxala', quepaqchiguit queda llicyaxac. 
NUM.22.23	Ca co'na' aso 'ashina iuane'ta so nelaatec chicqashiguim quena lavinñi so nayic, lo'qoota'a so lecat, ca' ỹoxouec queso nayic, ca quelec so no'ueenaxa. Qam so Balaam ỹouaxan, ma' ỹahotaque pila'a nqai'en so nayic. 
NUM.22.24	Ca co'na' ime, ca' so nelaatec quiñi qara'gaxala' qata'ñi yí'maq paguec lqalaqa' so nayic, yí'maq so nayic quiichicñigui yi 'uva lomaateripi. Ca' 'vii naua lquepaqatqate' naua lahil so nayic qano'xonshiguim quena qa'. 
NUM.22.25	Ca co'na' aso 'ashina iuane'ta so lelaatec ñi qara'gaxala', ca' huaxauo queso nquepaqataxanaxat, ca pataqauo so lichi so Balaam. Ca' so Balaam lotqai liỹa ỹouaxan. 
NUM.22.26	Qam so lelaatec ñi qara'gaxala' qata'a yí'maq paguec lqalaqa' so nayic, cá'maq hua'ñi quiyim qaica ca ỹa'maxañi ỹoxouec. 
NUM.22.27	Ca co'na' aso 'ashina iuane'ta so lelaatec ñi qara'gaxala', ca' nenanñi. Ca ro'o' na'le so Balaam, ca ỹahote'e qo'paq na' ỹouaxan. 
NUM.22.28	Ca' queco'na'le, ca' ñi qara'gaxala' retaqa nqai'en aso 'ashina quiyim 'naapega so Balaam:
NUM.22.28	—¿Nega'ỹo' cá'maq se no'uen shi'ntegue caqami'? Ma' nagui mashic tres youaxañi'.
NUM.22.29	Ca' so Balaam 'naaco':
NUM.22.29	—Mashic chi yi'ñirari', quetqai 'ue ca llicat nagui, ca chaqa'ma' salauachi'.
NUM.22.30	Qam aso 'ashina 'naaco':
NUM.22.30	—Ỹaatqajam ỹim qañaxalachi'i' quenaua'que naua na'xata'. Chaqai qami' 'yiiñite' quiyim se ỹauanapega shine'tegue qami' dajo.
NUM.22.30	Ca' so Balaam 'naaco':
NUM.22.30	—Ajá'a, llic.
NUM.22.31	Co'na'le, ca' ñi qara'gaxala' ỹo'uet quiyim so Balaam iuane'ta so lelaatec ñi qara'gaxala' hueeta'ñigui na lavinñi so nayic, lo'qoota'a so lecat. Ca' so Balaam ỹa'chi'iñi naua le'cootal, ca ỹoviraqta'guit na latap na 'laua. 
NUM.22.32	Qam so lelaatec ñi qara'gaxala' 'naaco' queso'maxare:
NUM.22.32	—¿Chi'negue ma' tres huaxañi' añi qalo'e' 'ashina? Ỹim ná'taq sapo'guit na qayiqui', ma' se yqo'ta da qayicyaxaqui'. 
NUM.22.33	Ca ná'maq 'ashina iuana aỹim, ca' tres huaq, ca' ỹoxouec. Quetaxañi' shi'gue salauachi', qam añi'maxare ñca'laxatetauec queta'le.
NUM.22.34	Ca' so Balaam 'naaco' queso lelaatec ñi qara'gaxala':
NUM.22.34	—'Uo' ca ỹasauaxaset, ca' se sa'den quiyim viisa'ñi yi'maxare qachisa'ñigui na nayic. Ca no'm sqai 'maxariñi' quiyim shic, ca' sopil.
NUM.22.35	Qam so lelaatec ñi qara'gaxala' 'naaco' queso Balaam:
NUM.22.35	—Qami' shichi' quiteguelo nauajo ỹale'. Qam qaicaata cá'maq ỹa'qaatec 'xachi'.
NUM.22.35	Ca' so Balaam queguelo saua nashil nelaatqa queso Balac. 
NUM.22.36	Ca co'na' so Balac ỹa'den quiyim so Balaam naqueta, ca ca'guit quiyi na'a' huaugui yi Moab, hua'ñi yi leseeque'ta aso lachiugue Arnón, quiyi lqodoc yi na'laua. 
NUM.22.37	Ca 'naaco' queso'maxare:
NUM.22.37	—Ỹaatqajam 'ue da ipagaxallic quiyim qoỹaxantaque qami'. ¿Chi'neco' ma' sham se nanaqui'? ¿'Neetapiguio' qavilli' quiyim sqai 'xoic lemaqachic nqaishin aqami'?
NUM.22.38	Ca' so Balaam 'naaco' queso'maxare:
NUM.22.38	—Nagui, ca' ñovita qami' ña'ajnaxañiraxaua'. Qam tot qaica ca iquesaxanaxa quiyim soiquentac ca ỹa'qaatec; ma' qaicaata cá'maq 'naac ñi qota'olec quiyim shinac, ca' chaqaica sa'xat.
NUM.22.39	Na' ime, ca' so Balaam eec, liỹaatac so Balac, querepegue' yi Quiriat-huzot. 
NUM.22.40	Ca hua'ño'yi na'le, ca' so Balac relaataxanlgoto saua huaca quiyim qaỹalauate' chaqai saua qagreta. Ca' so la'at relaataxanlec quiyim qaỹodo quiyi neeta'ñi so Balaam chaqai so nashillipi liỹaatac.
NUM.22.41	Ca' queso liỹa nete'e na' nete'etam, ca' so Balac i'guena'a so Balaam, ca' ỹavicshiguim caso Bamot-Baal. Ca' yí, hua'ño' na' iuana cá'ogue ca neeta'ñi nco'matqa' so Israel llaalqaipi.
NUM.23.1	Co'na'le, ca' so Balaam 'naaco':
NUM.23.1	—No'xoñirishiguim quenajo caua ỹouena siete ncopatoxonaxalate, chaqai 'maxachisañi caua siete huaqui llaalqa chaqai caua siete qagreta louaari.
NUM.23.2	Ca' so Balac ỹo'uet dá'maq qohinapega queso Balaam. Ca' quesaua'maxare, ca ỹaando quiyim ỹavigaxat quiñi 'óna ca huaqui llaalec chaqai ca qagreta inaxarelec cañi 'óna quecaua ncopatoxonaxalate.
NUM.23.3	Ime, ca' so Balaam 'naaco' queso Balac:
NUM.23.3	—Ro'viiñirañi quenaua qarachitaxanataxanqate. Ca' ỹim ñaqai saigue dajo, sha'apiguito' nachaxana ỹim ñi qara'gaxala'. Ca ma' ime, ca' sa'xatem qami' cá'maq ya'deenaxanaxanegue.
NUM.23.3	Ca' so Balaam quepegue' aso quemaralec ladocai qaica qom, 
NUM.23.4	yí'maq hua'ño' na' qanachaxana quiñi qota'olec. Ca' so Balaam 'naaco':
NUM.23.4	—Mashic sa'maxatesañi yaua siete ncopatoxonaxalate, ca' quiyaua'maxare mashic sellaalec quiyim savigaxat ca 'óna huaqui llaalec chaqai ca 'óna qagreta.
NUM.23.5	Ca' ñi qara'gaxala' ỹa'vii saua la'qaatqa so Balaam. Ime, ca 'naapego':
NUM.23.5	—Mo'e', pillita yi hueeta'ñi ca Balac, ca' 'xachitem ma'le da ỹa'qaatec saanem qami'.
NUM.23.6	Ca' so Balaam pil, ca' natenejlec so Balac hueetau'e na lahi aso ncopatoxonaxalate, liỹaatac sá'ogue so nashillipi quiyi Moab. 
NUM.23.7	Ca' so Balaam ỹa'xate' daua la'qaatqa ñi qota'olec:
NUM.23.7	Ỹim sachicqochi'ñi yi 'xoic ana qa' ladocai queda lqodoigue quiyi Aram,
NUM.23.7	ñanaiquena nqai'en ñi Balac, nashi quena Moab.
NUM.23.7	Dá'maq 'naac na'le 'neetasa':
NUM.23.7	Na'itquena, qaiyi naqairelec ca se no'uen ra'qaachiqui' na Israel llaalqaipi,
NUM.23.7	naqairelec ca se ỹa'maxañi ra'qaachiqui' na lauo' so Jacob.
NUM.23.8	Qam ¿negue' quet cá'maq shinta'gue quet quiyim senaxalec quet cá'maq se no'uen cá'maq ñi qota'olec mashic ỹaanem da lqouagaxa?
NUM.23.8	¿Negue' quet cá'maq 'neeta quiyim sahotaque ca se no'uen quecá'maq nqouaguegue ñi qara'gaxala'?
NUM.23.9	Cana seuetalec qoỹoqoshi'megue qa', qam qaiyiita sedaanta'a,
NUM.23.9	canajo qoỹoqoshi'megue qa' ya'iita'a yi qomyipi ỹaatqajam noỹootetec,
NUM.23.9	sqai 'nejem na liỹa qomyipi.
NUM.23.10	Yi'maxare 'nejem na lamoxoỹaxa, qaica ishit naloqochin.
NUM.23.10	¿Negue' quet cá'maq ỹa'den ỹorete' yi'maxare?
NUM.23.10	¡Chalego la'maxa queta' yileu shinta yí'maq qomyipi, ma' ỹaatqajam no'uen da llicyaxac,
NUM.23.10	chaqai ca iqodoc 'nejem quet ca lqodoc yijo qomyipi!
NUM.23.11	Ca' so Balac 'naac queso Balaam:
NUM.23.11	—¿Negue' dá'maq 'ñi'sa'pegue? Ỹim ñoviraxat qami' quenajo, ma' sahotaque se no'uen ca ra'qaachiqui' naqairelec na ñpa'guenaxauaripi, qam qami' naqaiseguelec da no'uen llicyaxac.
NUM.23.12	Ca' so Balaam 'naaco':
NUM.23.12	—Shi'gue shinqac quiyim qaicaata cá'maq nañaañim ñi qara'gaxala' quiyim sa'xat, ca' qaicaata shinac.
NUM.23.13	Qam so Balac 'ue da lepagaxallic. Ca 'naaco':
NUM.23.13	—Ỹala'e', qolaxapegue' yi liỹa 'laua, yí'maq hua'ñi quiyim huañita ma'le naua lahil yí'maq co'matqa'. Ca' quiyi, ca' se no'uen ca ra'qaachiqui' naqairelec yi'maxare.
NUM.23.14	Ca' so Balac ỹauega so Balaam yi no'ueenaxa nquenoxonqa' quena roto ada qa' ladocai leenaxat Pisga. Hua'ño'yi na'le, ca lotqai liỹa no'xonshiguim saua siete ncopatoxonaxalate, ca lotqai illaalec ca 'óna huaqui llaalec chaqai 'óna qagreta cañi 'óna ncopatoxonaxalate. 
NUM.23.15	Ca' quiyi, ca' so Balaam 'naaco' queso Balac:
NUM.23.15	—Ñaq qovire'e najo na hueeta'ñi na nachitaxanataxanaxat. Ca' ỹim saigue dajo, qaiyi ñiuane'e' ñi qota'olec.
NUM.23.16	Ca' ñi qara'gaxala' lotqai nachaxana so Balaam, ca' ỹa'vii saua la'qaatqa queta'le. Chaqai qai'neeta 'naaco':
NUM.23.16	—Pillita yí'maq hueeta'ñi ñi Balac, ca 'xachitem ma'le dá'maq ỹa'qaatqaipi saanem qami'.
NUM.23.17	Ca' so Balaam pil, ca natenejlec so Balac huaqate'e' so nachitaxanataxanaxat, liỹaatac sá'ogue so nashillipi quiyi Moab. Ca' so Balac renataxano':
NUM.23.17	—¿Negue' ca 'naac cá'maq na'gaxala'?
NUM.23.18	Ca' so Balaam ỹa'xato' dá'maq la'qaatec ñi qota'olec, 'neetasa':
NUM.23.18	Qami' Balac, qami' llaalec so Zipor,
NUM.23.18	ỹaatqajam na'xaỹaxañiteta aỹim.
NUM.23.19	Ñi qota'olec mesqai 'nejem ca chaqai qom, ma' ca qom 'ue ca lqodoc:
NUM.23.19	ñi'maxare se na'majan chaqai se ỹadalaxat ca la'deenataxanaxac.
NUM.23.19	Ma' ñi'maxare quena' 'ue da 'naac, ca' ỹo'uet.
NUM.23.19	Chaqai quena' 'ue da ỹaanec la'qaatec, ca' ipacqajanchigui.
NUM.23.20	Ỹim qanañaañim quiyim setaqa, qam saanec ca qouagaxa;
NUM.23.20	ca no'm ñi qota'olec nqouaguegue, ca' ỹim se seshit squepaxat ca lqouagaxa.
NUM.23.21	Qaica ca iuana ca na'maachic chaqai ca se no'uen quena llaalqaipi so Israel, só'maq 'auaxaic leenaxat da Jacob.
NUM.23.21	Ñi la'gaxala' qota'olec ỹalequetauguilo naua'maxare,
NUM.23.21	chaqai na'maxare ỹaualqatalec ñi'maxare, 'neeta'gue meca lashi.
NUM.23.22	Ñi qota'olec ñí'maq naqata'a na'le quiyi Egipto,
NUM.23.22	quena'maxare 'neetari' ana lasote na tooro quiyim reloquilec.
NUM.23.23	Quena llaalqaipi so Jacob qaica ca 'negue quiyim qainaxalec ca se no'uen,
NUM.23.23	quena Israel llaalqaipi qaica nqai 'negue nqai'en cá'maq qohine'tegue ca ne'naxac.
NUM.23.23	Ca' nagui qaidaata quiyim qohinac quena Israel:
NUM.23.23	¡Ỹaatqajam 'xoic na ỹo'uet ñi qota'olec caqami' ỹo'uet da ne'laxa!
NUM.23.24	Najo qomyipi quiyim ne'laxashiguim
NUM.23.24	ỹaatqajam qaica 'nejem da lichic 'ec ca regat,
NUM.23.24	chaqai se nco'matec quiyim saqa' qo'oc cá'maq letoc,
NUM.23.24	quiyim saqa' ni'chiguilo caua leuo' ca loxonec.
NUM.23.25	So Balac 'naaco' na'le queso Balaam:
NUM.23.25	—¡Ca' totqai shichi' quiyim naqairelec ca se no'uen ra'qaachiqui' najo qomyipi, ca 'maxaraic quiyim sqai naqairelec cá'maq no'uen ra'qaachiqui' qai'neeta!
NUM.23.26	Ca' so Balaam 'naaco':
NUM.23.26	—¿Mesqai shi'gue shinac caqami' quiyim ỹim se seshit ỹoqa'a cá'maq sa'xat quecá'maq qaỹamaxailec quiyim shinac quiñí'maq qara'gaxala'?
NUM.23.27	Ca' so Balac 'naaco' queso Balaam:
NUM.23.27	—Ỹala'e', ñaq saviquita yi liỹa 'laua, sha'apiguito' quiyim ñi qota'olec se ro'o, no'm se no'uen ca naqairelec ra'qaachiqui' yi Israel llaalqaipi quiyi'maxare.
NUM.23.28	Ca' so Balac ỹavicshiguim so Balaam cana roto aso qa' ladocai leenaxat Peor. Ma' quiyi, ca' re'qoota yá'ogue yi 'laua qaica qom. 
NUM.23.29	Ca' quiyi, ca' so Balaam 'naaco' queso Balac:
NUM.23.29	—No'xoñirishiguim quenajo caua ỹouena siete ncopatoxonaxalate, chaqai 'maxachisañi caua siete huaqui llaalqa chaqai caua siete qagreta louaari.
NUM.23.30	Ca' so Balac ỹo'uet dá'maq 'naac so Balaam. Ca' cañi 'óna ncopatoxonaxalate illaalec ca 'óna huaqui llaalec chaqai ca 'óna qagreta.
NUM.24.1	Qam so Balaam co'na' iuana ñi qara'gaxala' ỹa'maxarenta quiyim ỹaanem da no'uen llicyaxac so Israel llaalqaipi. Ca' tot ishit quiyim pilalec ỹashiila ñi qara'gaxala' quiyim qoỹaanem ca la'qaatec 'nejem na' ñaqai 'aueta, ta'ta'a quiyim reloxoigue dá'maq pa'aata'gue yi 'laua qaica qom. 
NUM.24.2	Ca' so Balaam co'na' iuana so llaalqaipi so Israel naloqojonchiguiñi, ỹaatqa'tegue ná'maq chi ni'ic queca nco'matqa'. Ca' so ne'Espíritu ñi qota'olec ỹoiquentac retaqa nqai'en so'maxare. 
NUM.24.3	Ca co'na'le, ca' so Balaam 'ue ca la'qaatec, 'neetasa':
NUM.24.3	Da la'qaatec na Balaam ná'maq llaalec ñi Beor,
NUM.24.3	ná'maq ỹale ỹaatqajam qoỹoqo'tegue da leuanaxanaxac;
NUM.24.4	ca quena' 'ue ca iuana, ca' ỹaatqajam re'qootec da leuanaxanaxac,
NUM.24.4	ca' 'vii naua qaỹauanaxanaxanque, chaqai 'vii naua qaỹa'deenaxanaxanque
NUM.24.4	chicqo'ot ñi qota'olec ñí'maq qaica ca lqalanec.
NUM.24.5	¡Jacob, chalego loyaague' naua qauootochi' na'derañi!
NUM.24.5	¡Qami' Israel, chalego loyac na nco'matqachi'!
NUM.24.6	Mashic 'ec chalego ladogolec chaaviquipi ỹo'viiquichiguiñi,
NUM.24.6	chaqai 'nejem ca nanaxanqa' hueeto'ot na lahi aca lachiugue,
NUM.24.6	chaqai 'nejem ana áloe, lanecse ñi qara'gaxala',
NUM.24.6	¡chaqai ana cedro hueeto'ot na lahi ca huaxaỹaq!
NUM.24.7	Na llaalqaipi so Israel ỹaatqajam se ỹouen na laquip,
NUM.24.7	quiyim ni'chigui chaqai quiyim locoraxat ca lanec.
NUM.24.7	Ñi lashi loxonec ma'le ñi nashi Agag;
NUM.24.7	da lquesaxanaxa ñi nashi ỹaatqajam chalego lecaic.
NUM.24.8	Ñi qota'olec ñí'maq naqata'a na'le quiyi Egipto yi'maxare,
NUM.24.8	ca' quiyi'maxare 'neetari' aca tooro lasote quiyim reloquilec.
NUM.24.8	Na Israel llaalqaipi ỹaatqajam nimiichiguiñi nqai'en ma'le ná'ogue na ỹoreta'oguit qomyipi pa'guenaxantac;
NUM.24.8	ỹaqaguit na lpi'nec
NUM.24.8	chaqai que'maqachit, ỹahote'e na lovic.
NUM.24.9	Quena' ỹovita quiyim nco'matec nenanñi so Israel llaalqaipi,
NUM.24.9	ca' 'ec ca regat:
NUM.24.9	qaica ca ishit nqo'xon.
NUM.24.9	¡Ỹaatqajam qai'xoren cá'maq i'xoren yi'maxare,
NUM.24.9	qam ỹaatqajam 'ue da nqa'viic cá'maq se i'xoren yi'maxare!
NUM.24.10	Ca co'na' 'xaỹa dajo so Balac, ca ỹaatqajam ro'ỹa so Balaam. Ca' ỹouaxanta'ta' naua napoquena, ca' 'naac queso'maxare:
NUM.24.10	—Ỹim soỹaxana qami', ma' sahotaque quiyim se no'uen ca ra'qaachiqui' naqairelec na ñpa'guenaxauaripi. Qam nagui mashic ỹovi' tres quiyim lo'yaxanec dá'maq naqaiseguelec. 
NUM.24.11	¡Paguec la'maxa quiyim pilli' queca ra'aachi'! Ỹim shinac na'le quiyim so'uet ca remaqachiqui' lodegaxat, qam ñi na'gaxala' se ỹa'maxaren.
NUM.24.12	Ca' so Balaam 'naaco' queso'maxare:
NUM.24.12	—Shi'gue shinac na'le quecaua relaataxahi': 
NUM.24.13	'Eno'm nañaañim cá'ogue ca 'oro chaqai ca plata hueetaugui na qauochi', qam ỹim se seshit ñapacalec ca la'qaatec ñi qara'gaxala', chaqai sqaica ca so'uet lo'yaxanec, loqo'm ca se no'uen, quiyim chaqai soiquentac. Chaqai qaicaata cá'maq yachilenegue ñi qara'gaxala', ca' chaqaica sa'xat. 
NUM.24.14	Ajá'a, sopil quecá'maq chi ỹa'a'. Qam nagui ma' saqa' seloqouec, ca' sahotaque sa'xachiraxarom dá'maq 'neeta ma'le yi qomyipi quena qauochi' laseripi.
NUM.24.15	Ca' so Balaam co'na' retaqa 'naaco':
NUM.24.15	Da la'qaatec najo Balaam llaalec ñi Beor,
NUM.24.15	najo ỹale ỹaatqajam qoỹoqo'tegue da leuanaxanaxac,
NUM.24.16	na'maxare quena' ỹovitot da leuanaxanaxac ỹaatqajam re'qootec nqai'en,
NUM.24.16	chaqai ỹa'deene' nauá'maq qaỹachaxanema quiñi qota'olec ñí'maq ỹomatalecna,
NUM.24.16	chaqai quiyim icoñiguit ca na'qaatec chaqai na leuanaxanaxac
NUM.24.16	chicqo'ot ñi qota'olec ñí'maq qaica lqalanec.
NUM.24.17	'Ue ñí'maq ya'iita'a ma'le, ỹaatqajam qoỹoqo'ta ñí'maq ñi'pelaxanta'a:
NUM.24.17	ñijo 'ec ana huaqajñi chicqochigui ñi Jacob,
NUM.24.17	ñijo nashi ne'laxashiguim ma'le quena Israel.
NUM.24.17	Ca' co'vigui na lqahic na llaalqaipi so Moab,
NUM.24.17	co'vigui ná'ogue na llaalqaipi so Set.
NUM.24.18	Loxonec ma'le yi Edom,
NUM.24.18	chaqai ỹomata'ta' ma'le yi Seir, yí'maq npa'guenaxaua.
NUM.24.18	Na Israel llaalqaipi ỹaatqajam 'xoic ca leloquiaxac.
NUM.24.19	Cajo 'ñaaxaic chicqochigui ma'le ñi Jacob
NUM.24.19	chaqai nopoxoỹaxajñi ma'le na no'ueenañi queca na'a' lodegaxat.
NUM.24.25	Ca co'na' ime dajo, ca' so Balaam eec quepegue' ca la'a'. Chaqai so Balac qai'neeta pil.
DEU.6.1	Ca' so Moisés 'naaco':
DEU.6.1	—Najo ná'maq nelaataxanaxaquipi chaqai na naqataxaquipi chaqai la'qaatqaipi ñi ra'gaxalari qota'olec ỹamaxalgoto aỹim quiyim sapaxaguineguelo qamiri, qaiyi napaxaguiñiỹa quiyim 'viichii ma' viri quecá'maq 'laua qaỹauaaque ñiỹalec. 
DEU.6.2	Qaiyi ro'chiỹa ñi ra'gaxalari qota'olec, ca' pacqajñichiguilo quiyim ñaq rca'lliitauec naua'que naua laqataxaco chaqai naua lelaataxanaxaco selarelgoto qamiri, chaqai naua qachaalaxahi chaqai caua qauari, qaiyi ladoc aca rqauaxaguii. 
DEU.6.3	Ca' vichiguiño' qamiri Israel llaalqaipi, napaxaguiñiỹa quiyim 'viichii dajo. Qaiyi qaicanqaida queda qayicyaxaguii, ca chi ỹovireto'o' quiyim qamiri 'xoic ma'le quena 'laua quiyim ñiitalec. Najo 'laua ná'maq sqoue na huaca lo'i' chaqai na rapic li'i. Ca' ỹaatqajam ipaquichigui dá'maq ỹachaxantac ñi qara'gaxala' qota'olec quesaua 'auaxaqa qata'allii.
DEU.6.4	Ñaq na'xaỹaxañii, qamiri Israel llaalqaipi: Ñi qara'gaxala' qota'olec coqomi', ñi'maxare qaiñiita qara'gaxala', qaica ca liỹa.
DEU.6.5	Ỹaatqajam rqo'chita ñi qara'gaxala' qota'olec, machiro'ot añi re'taxanata'e', chaqai dá'ogue da nachaalataxaqui' chaqai dá'ogue da rquesaxanaxa'e'.
DEU.6.6	Ỹaatqajam lli'chirigui na rqahiqui' ná'ogue ná'maq sa'xatetac nagui caqami'. 
DEU.6.7	Chaqai se neme paxaguiñisa'peguelo caua qachaalaxahi'; se coua'ira'ahi 'xachisapeguema quiyim ñiisa'ñi ca ra'aachi', loqo'm quiyim quiisa'gue ca nayic, chaqai quiyim nenañiriñi, chaqai quiyim ne'laxachirishiguim. 
DEU.6.8	Ỹaatqajam 'xachite' nauajo nelaataxanaxaco, coñichisau'alo naua rqai'laqachichi' chaqai quena ratapi' chi netanec caqami'. 
DEU.6.9	Chaqai 'chirelec qai'neeta caua na'chi'ñi chaqai queca lasom ca qauochi'.
DEU.6.10	Ñi ra'gaxalari chaqai qota'olec caqamiri, ñi'maxare inoxonaxatero qamiri ma'le quiyi 'laua ỹachaxantac na'le ỹahotaque ỹaanema saua 'auaxaqa qata'allii Abraham, Isaac chaqai so Jacob. Chalego lecaic chaqai loyac yi na'aateripi quiyijo 'laua, se ro'ueenachiguii qamiri yi'maxare. 
DEU.6.11	Na 'imqaipi no'qaachigui quená'maq no'uen nouenec, qam qamiri sqai ỹoxoiỹougui; chaqai ana ni'ỹa mese ri'ỹahi, chaqai na nanaxanqa' 'uva loma' chaqai na olivo loma', qamiri sqai ñiiñi. Qam qamiri 'guii ma'le ana la, chi ỹovireta'a rquemari. 
DEU.6.12	Qam ma' ỹovirelec dajo, 'neeto' lotqai couahitaque ñi qara'gaxala', ñí'maq naqata'alo qamiri na'le quiyi Egipto, na' qamiri na'aqa. 
DEU.6.13	Nqouagaxaiñitacot ñi na'gaxala' qota'olec caqamiri, qaiñiita 'ueenataxañitacot. Ca quiyim ỹovirelec quiyim 'ỹaañiuec ca ra'qaachiguii pacqajñichigui, qam quiichigui nqai'ñii da leenaxat ñi qara'gaxala'. 
DEU.6.14	'Neeto' quiita'pegue' na nqolac ná'maq nqouagaxaintacot na liỹa qomyipi qauorahi. 
DEU.6.15	Ma' ñí'maq na'gaxala' qota'olec caqamiri neetauguilo qamiri, ñi'maxare ỹauoteguelo qamiri. Sqoue ro'ỹalo qamiri, ca ỹopoxoỹaxachiguilo qamiri.
DEU.6.16	'Neeto' 'guiñi'sac ñi qara'gaxala' qota'olec caqamiri, 'nejem dá'maq qohine'tegue na'le hua'ñi yi Masah. 
DEU.6.17	Ỹaatqajam qamaxachita pacqajñichiguilo naua lelaataxanaxaco ñi na'gaxala' qota'olec caqamiri, chaqai naua la'qaatqa chaqai naua laqataxaco caqamiri. 
DEU.6.18	'Viichi' nauá'maq ỹa'marichiriñi chaqai nauá'maq ỹa'maxarente' ñi qara'gaxala', qaiyi qaica canchaqaica queca qayicyaxaguii, chaqai quiyim ñiỹalec yí'maq no'uen 'laua yí'maq ñi qara'gaxala' ỹachaxantapeguema yaua 'auaxaqa qata'allii, 
DEU.6.19	chaqai quiyim ñi qara'gaxala' 'eet nqai'en ná'ogue na npa'guenaxauahi quená'maq ỹahotaque reloqoguita qamiri, ma' ỹaatqajam ipaquichigui nqai'en da la'qaatec ỹaanema qamiri.
DEU.6.20	No'm 'ue ca na'xa'a inate' qamiri caua qachaalaxahi: ¿Negue' cá'maq 'neete' dauá'maq nelaataxanaxaco, naqataxaco chaqai na na'qaatqaipi qaỹamaxalgoto qomi' quiñi qara'gaxala' qota'olec?, 
DEU.6.21	ca' qamiri 'ñiỹac: Qomi' la'aqa na'le so Faraón quiyi Egipto, qam ñi qara'gaxala' chalego lquesaxanaxa na' naqata'alo qomi'. 
DEU.6.22	Qomi' ỹaatqajam seuanqachigui na'le ná'maq chalego lecaic chaqai ná'maq chalego lichic ỹo'uet ñi qara'gaxala', chaqai na netanqaipi ỹo'uet da ne'laxa quiyi Egipto na' ỹo'uet da nouaxanaxaset so Faraón chaqai sá'ogue só'maq lotauaripi. 
DEU.6.23	Qam naqata'alo qomi' quiyi'maxare, ca' qarauega yi 'laua ỹachaxantapeguema saua 'auaxaqa qareta'al, ca ỹaanema qomi'. 
DEU.6.24	Ca na' ime, ca' ñi qara'gaxala' qota'olec, ca' qarelarelec quiyim so'ueetaq ná'ogue na lelaataxanaxaquipi quiyim se ñapacqalec ñi'maxare, qaiyi qaicanqaida coqomi', chaqai qaiyi ñi'maxare nca'leesauec nqai'ne' qomi', chi ỹovireta'a nagui. 
DEU.6.25	Ca' vichiguiño' qomi' so'ueetaxe' sepacqajanqachiguilo naua lelaataxanaxaco ñi qara'gaxala' qota'olec quedá'maq 'naapegoxoua'.
DEU.7.1	Ñi na'gaxala' ñí'maq qota'olec caqamiri inoxonaqta'a ma'le qamiri ca 'laua cá'maq ñiỹalec ma'le. Ca ỹo'daauec ma'le huañichigui ca siete ỹoreta'oguit qomyipi paguec lecaic chaqai paguec lquesaxanaxa caqamiri: na hitita laseripi, na gergeseoipi, na amorreoipi, na cananeoipi, na ferezeoipi, na heveoipi chaqai na jebuseoipi. 
DEU.7.2	Ma' ñí'maq ra'gaxalari qota'olec ỹo'uet quiyim qadoxoñiguii yijo qomyipi, ca ma' qadoxoñiguii, ca' ỹaatqajam nomachichiguiñi. Qaica ca no'ueenashiguim nqai'ñii, chaqai qaica ca na'yiiñiguit quiyim rqouaguigue. 
DEU.7.3	Chaqai se na'aaquiñiguit yi'maxare. Chaqai quena qachaalaxahipi ne'naqaipi chaqai na nequetegaxaipi sqo 'naxañiguit na llaalqaipi chaqai na llaallipi yijo qomyipi. 
DEU.7.4	Ma' yi'maxare ỹo'uet ma'le quiyim na qachaalaxahipi noỹootec quiñi qara'gaxala', chaqai nqouagaxainot ca nadenqatec nqolac. Ca' ma'le, ca lonogoxonaxac ñi qara'gaxala' taalgoto qamiri, ca' 'ec ca qatagoxosoxonaxac, ca' ỹopoxoỹaxachiguilo qamiri. 
DEU.7.5	Vichiguiño' qamiri paguec la'maxa quiyim poxoỹaxachigui ana lcopatoxonaxalate na'maxare; ỹaatqajam nopoxoỹaxachiñi na qaripi chaqai ana qo'paq loỹo quená'maq hua'ñi na nqouagaxainqa' na'maxare, chaqai copachiu'a na lashiilqaipi. 
DEU.7.6	Ma' qamiri ỹaatqajam qaỹoỹooterec, qaiyi ỹaatqajam qamiri lalamaxarete' ñi qara'gaxala' qota'olec caqamiri. Ñi qara'gaxala' qamiri lca'acse' quená'ogue na qomyipi hueetalec na 'laua, qaiyi ỹaatqajam qamiri lalamaxarete' ñi'maxare.
DEU.7.7	Ca no'm ñi qara'gaxala' ỹaatqajam nca'au'alo qamiri, mesqai dá'maq quiyim paguec qamiri 'xoic quená'ogue na ỹoreta'oguit qomyipi. Ma' llicsa quiyim qamiri paguec sqo vito'olqai' quena'maxare. 
DEU.7.8	Ñi qara'gaxala' naqata'alo qamiri quiyi Egipto yí'maq ñiita'ñi na' qamiri na'aquipi, ca' ỹahote'e dá'maq chalego lecaic lquesaxanaxa na' naqata'alo qamiri queso Faraón, ma' i'xorene' qamiri chaqai quiyim ỹahotaque ipacqajanchigui dá'maq la'qaatec na' 'ue da ỹaanec la'qaatec queso 'auaxaic qataa'illipi. 
DEU.7.9	Ca' vichiguiño' ñaqai 'yiiñi'a ñi qara'gaxala', ñí'maq qota'olec caqamiri, quiyim chaqaiñi ñí'maq ỹaatqajam ỹoiquentac ná'ogue chaqai ỹaatqajam ipacqajanchigui cá'maq na'deenaxac queso 'au qareta'allipi, ca chi ỹovireta'alo qomi' quená'maq nqo'ta ñi'maxare chaqai ipacqajanchigui da lelaataxanaxac. 
DEU.7.10	Qam ỹaatqajam ỹopoxoỹaxachigui cá'maq ro'ỹa ñi'maxare, ca' ỹa'ue cá'maq ỹaatqajam 'chiichiguiñi nouaxanaxaset. Ca' ¡ỹaatqajam se ỹaỹaloxon quiyim ỹa'ue ca nouaxanaxaset cá'maq noquii'a ñi'maxare! 
DEU.7.11	Ca' pacqajñichiguilo naua lelaataxanaxaco, laqataxaco, la'qaatqaipi selarelgoto qamiri, ca' quiilgoto quiyim 'viichii'.
DEU.12.1	Ca' 'enaua naua naqataxaco chaqai na na'qaatqaipi quiyim pacqajñichiguilo qamiri quiyim 'viichii' quiyim ñaq rca'lliitauec ma' ñiỹalec ana 'laua ỹaanema qamiri ñi qara'gaxala', ñí'maq qota'olec queso 'auaxaic qareta'allipi.
DEU.12.2	Ỹaatqajam nomachichiguiñi ná'ogue ná'maq hua'ñi na nashiilec nqolaquipi nqouagaxaintacot na qomyipi ná'maq huootaxañigue ma'le naua la'aate': quená'maq hua'ñi ana qa' ladocai, chaqai naua quemarelgoto, chaqai naua hueeto'oto naua qo'pa' late'el. 
DEU.12.3	Maxaiñi naua ncopatoxonaxalate, chaqai poxoỹaxachigui ná'maq qaripi, chaqai copachiu'a ná'ogue ana qo'paq loỹo ná'maq hua'ñi na qanqouagaxaintacot. Chaqai nopoxoỹaxachiñi na nadenqatec nqolaquipi. Ỹaatqajam palaxachii ná'ogue ná'maq huelec yijo 'laua, qaica ca richa'a nqai'ñii quiyim 'ec no'leentaxat.
DEU.12.4	Ma' ñi qara'gaxala' qota'olec caqamiri sqai 'ñiita'gue dajo quiyim nqouagaxaiñiỹot. 
DEU.12.5	Quená'maq chi qauori laseripi, ca ñi qara'gaxala' ỹachigoxotaugui ma'le ca lca'acsec loma' quiyim qaimaqachin da leenaxat ñi'maxare. Ca' cajo noma' chaqaica cá'maq quiipegue' quiyim nqouagaxaiñiỹot ñi'maxare. 
DEU.12.6	Ca' chaqaica hua'ñi quiyim qaỹavigaxat ca rachitaxanataxanaxachii quiyim qaimaqachin ñi'maxare, chaqai 'ỹaañiuo aca 'oono'lli' caca diez cana hueeto'oto qamiri, chaqai aca rotaanaxanqachii, chaqai aca 'ñiỹac quiyim 'ỹaañiuo, chaqai acá'maq taachigui na qavillii quiyim rachitaxanataxanqachii. Chaqai chaqaida 'ñii'tegue quecá'maq 'auaxaic llaalec ca qalohi huaca loqo'm qagreta. 
DEU.12.7	Ca' cá, hua'ñi, ca qui'ii, qaiyi ỹauanchiguilo qamiri ñi qara'gaxala' ñí'maq qota'olec caqamiri, rqui'ỹaxauahi ca qachaalaxahipi, netooñigue cá'maq chicqaugui ca ro'ueenataxanaxaguii quedá'maq lqouagaxa ñi qara'gaxala' ñí'maq qota'olec caqamiri.
DEU.12.8	Ca quiyi'maxare, ca hua'ñi ma'le quiyim totqai 'viichii dá'maq so'ueetqatac nagui quenajo. Ma' quenajo quiñi 'óna ỹoiquentac ca ỹo'uet cá'maq ipeeta'a quiyim ỹa'maqachiguiñi. 
DEU.12.9	Ca' ỹaatqajam saqa' viriỹa yí'maq 'laua hua'ñi quiyim tot qaica ca idaxane' qamiri quiyim ñi qara'gaxala' qota'olec caqamiri ỹaanema qamiri ma'le quiyim ñiỹalec. 
DEU.12.10	Qam ma' ime quiyim paguiỹa'ta yi lachiugue Jordán, ca ñiỹalec ma'le yi 'laua qoỹaanema qamiri, chaqai qoỹaxanta'pe qamiri ma'le quena npa'guenaxauahi lapoỹau'alo qamiri, ca' tot qaica ca ro'chiỹaque, 
DEU.12.11	ca' quecajo hua'ñi ca lca'acsec quiyim qaimaqachin da leenaxat ñi qara'gaxala', ca' chaqaica cá'maq hua'ñi quiyim 'ỹaañiuo ná'ogue ná'maq selarelgoto qamiri: ná'maq iseripi qaỹavigaxat quena' qoỹaano, chaqai 'oono'lli' quecá'maq diez hueeto'oto qamiri, chaqai aná'maq notaanaxanqate, chaqai ná'ogue ná'maq shi'gue chaxañita quiyim 'ỹaañiỹot ñi qara'gaxala'. 
DEU.12.12	Ca ma'le, ca' 'viichii ca rqui'ỹaxaguii, iuanchiguilo qamiri ñi qara'gaxala'. Rqui'ỹaxauahi na qachaalaxahipi chaqai naua relaataxahi chaqai naua lotauaripi na netaxaỹaxanqajanqaipi quiyim qaretaxaỹa'pegue' ñi qota'a neetauguilo qamiri, ma' na'maxare se qoỹaanem cá'maq ỹaatqajam lalamaxaret la'a'.
DEU.12.13	'Neeto' vigaxachii ca rachitaxanataxanaxachii quiyim 'ỹaañiỹot ñi qara'gaxala' quecanchaqaica lliỹa'ñi quena 'laua viitalec. 
DEU.12.14	Ca no'm 'viichii, qam lliỹa'ñi cá'maq 'laua lca'acsec ñi qara'gaxala' qota'olec caqamiri ỹachigoxotaugui na qauori laseripi. Ca' chaqaica hua'ñi nqai'ñii quiyim 'viichii ná'ogue ná'maq selarelgoto qamiri.
DEU.12.15	Qam qaiyiita shichii lauachii ca qalohi, ca' qui'ii queca la'at quecá'maq ñiita'ñi quecanchaqaica quenaua na'xata', quecá'maq taachi'ñi quená'maq lqouagaxanaxat ñi qara'gaxala' qota'olec caqamiri ỹaanema qamiri. Chaqai shichita qui'ii co'chiita loqo'm se co'chiita, 'ec nqai'ñii quiyim a'guii ca la'at aca qagreta neuec loqo'm aca peele. 
DEU.12.16	Qam sqa 'guii naua leuo', ta'ta'a quiyim corilec na 'laua, 'ec nqai'ñii ca huaxaỹaq.
DEU.13.6	Ca no'm ca ỹaatqajam ralamaxarichi' rqaỹa'e', loqo'm ca qachaalqui', loqo'm aca qachaalli'i', loqo'm aca rqo'itqachi'i' roua'e', loqo'm ca nauochaxaua'e' riỹa'e' quiyim nemootetacot qami' quiyim nqouagaxaiñitot ca nadenqatec nqolac sqai huañirapega chaqai saua 'auaxaqa qata'alli', 
DEU.13.7	ma' 'ue na lqolaquipi lashiilec na qomyipi sqoỹoqaque chaqai na qoỹoqo'ta ỹaqaletene' naua lahil na 'laua, 
DEU.13.8	se nañaañichiguit dá'maq 'neeta'pegue, chaqai se na'xaỹaxañita, chaqai sqai 'xoriñi'; se rqouaquitegue chaqai sqai 'xochisegueñi. 
DEU.13.9	Ta'ta'a quiyim lauachi'. Ca' qami' ná'maq 'au 'ue ca 'ñitetegue ca'maxare. Ca ma' ime, ca qalam ná'ogue na liỹa qomyipi. 
DEU.13.10	Ca' naqai', do'isa'a na qa', chi ỹovireta'a quiyim ileu nqai'ñi' sauaxat quiyim ỹahotaque ỹoỹootec aqami' quiñi qara'gaxala' qota'olec caqami', ñí'maq naqata'a qami' na'le quiyi Egipto yí'maq hua'ñi na' qami' na'ac. 
DEU.13.11	Ca' quedajo ma'le, ca' na Israel llaalqaipi 'ue ma'le ca lqolonaxa quiyim liỹa pilac ỹo'uet ca se ỹa'maxañi 'nejem dajo.
DEU.13.12+DEU.13.13	No'm 'ue ca qara'xaiguelec quena qomyipi sqai huelec ñi qota'olec quenaua na'aate' quená'maq ỹaanema qamiri ñi qara'gaxala', 'xaỹapeguelec quiyim sqai huelec ñi qota'olec, ỹauecauec ca qomyipi, ỹahotaque quiyim nqouagaxainot ca nashiilec nqolac sqai huañiỹapega, 
DEU.13.14	ca' qamiri ỹaatqajam nataxañii'tegue cá'maq 'neeta dajo. Ca no'm ỹaatqajam 'yiiñita quiyim llic dá'maq qaỹo'ueetetac se no'uen, 
DEU.13.15	ca ma'le, ca' qaỹalauat ca'maxare, qaỹodoota'a ca lecat, cá'ogue ca qomyipi na'ñi cajo na'a', chaqai ná'ogue na laloipi nimiichiguiñi nqai'ñii, chaqai ná'ogue ná'maq nouenec hueeta'ñi ca'maxare qai'neeta.
DEU.14.3	'Neeto' a'guii ma'le ná'maq se qaỹa'ic.
DEU.14.4	Ca' 'ena leenqateripi ná'maq iseripi qaỹa'ic: tooro, chaqai qagreta loua', quetaq llaalec, 
DEU.14.5	chaqai na peele, qagreta neuec, naueenec, quemaralec qa' lase, chaqai ná'ogue na iseripi 'nejem na'maxare. 
DEU.14.6	Ca' qamiri shichii 'guii ná'ogue na isecỹac quena ropilqataxan chaqai shicchiguilo naua lenachi'. 
DEU.14.7	Qam 'ena ná'maq iseripi sqa 'guii, 'eno'm ropilqataxan loqo'm shicchiguilo naua lenachi' quena iseripi:
DEU.14.7	Ana nauaanaxanaxa late'e, ana que'laỹole, nesoxona late'e. Naua'maxare se qaỹa'gue', ma' naua'maxare ropilqataxan, qam sqai shicchiguilo naua lenachi'.
DEU.14.8	Chaqai ana cos, ma' na'maxare 'nesa ma' shicchiguilo naua lenachi', qam se ropilqataxan. Ca' se qaỹa'ic na la'at najo iseripi, chaqai quiyim mashic ileu, ca' se qaicoñigui.
DEU.14.9	Quena iseripi huaxaỹaqsec ỹa'maqachiguiñi qaỹa'ic ná'maq 'ue ana lqai'iiteue chaqai ana leso, 
DEU.14.10	qam sqa 'guii ná'maq qaca aca lqai'iiteue chaqai aca leso, na'maxare 'ñiita'gue quiyim se qaỹa'ic.
DEU.14.11	Qamiri shichii 'guii ná'ogue aná'maq ỹo co'teeta. 
DEU.14.12	Qam cana'maxare 'ue ana se qaỹa'ic, ca totaxan a'guii na la'at: o'ic, chaqai na chirálo, chaqai nesogue lo'o, 
DEU.14.13	chaqai na qatañiguit lodegaxat, chaqai ná'ogue na liỹa ỹa'cac ana qo'o, 
DEU.14.14	chaqai na ratecsan chaqai ná'ogue ná'maq 'nejem na'maxare, 
DEU.14.15	chaqai na mañic, ana quichiguiguit, chaqai na chiỹo', chaqai ná'ogue na ỹoreta'oguit qatañiguit, 
DEU.14.16	chaqai na chirit, chaqai na qoloxoqoq leta'a, chaqai ana cotelala', 
DEU.14.17	chaqai na 'ec natagoxonaq, chaqai na poue, chaqai ana qoyipe, 
DEU.14.18	chaqai na damec, chaqai ana qomigoxonaq, chaqai ana na'gaxanaxa.
DEU.14.19	Chaqai ná'ogue na 'ec lase 'vii laua', na'maxare se na'ic caqamiri. 
DEU.14.20	Chaqai ná'ogue ana ỹo caná'maq co'teeta, shichii a'guii.
DEU.14.21	Totaxan a'guii ca isecỹac quiyim chi nanoiquentac ileu, ma' qamiri ỹaatqajam co'teete' nqai'ne' ñi qara'gaxala' qota'olec caqamiri. Qam shichii 'ỹaañim cá'maq ỹoqa'a ca chicqa'gue ỹalequetauguilo qamiri queca ñiita'ñi, ca na'maxare ishit ỹa'ic chaqai ishit qaimeenem cá'maq ỹoqa'a ca chicqa'gue quiyim chaqai quejlgoto qamiri.
DEU.14.21	Sqai ñiiuaq ca quetaq llaalec huoshaxañiỹalo caua lo'i' aca late'e.
DEU.14.22	Ca' quiyim ỹovirec ca ñaaxa, ca' se couahi'e quiyim ỹoochihe'oga ca 'óna queca diez qadañicshiguii la. 
DEU.14.23	Ca cá'maq 'óna ỹoochiỹa'oga, chicqaugui na trigo, chaqai na lataxa, chaqai na aceite, chaqai na 'auaxaic llaalec ana huaca chaqai ana qagreta, ca' qamiri a'guii ma'le iuanchiguilo qamiri ñi qara'gaxala' qota'olec caqamiri, ñiita'ñi cá'maq lca'acsec ñi'maxare quiyim qaimaqachin da leenaxat, qaiyi qamiri shichii quiyim ỹaatqajam ro'chiỹa ñi'maxare. 
DEU.14.24	Ca no'm ñi qara'gaxala' nqouagueguelo qamiri quena re'qoochigui, qam qoỹoqo'talo qamiri quiyim dohi cá'maq ỹoochita'oga queca lca'acsec ñi qara'gaxala' quiyim neeta'ñi 'miaqchiỹa'gue, 
DEU.14.25	ca 'maxaraic quiyim miiñii cá'maq ỹoochita'oga, ca acá'maq laseuete, ca' dohiỹa cá'maq lca'acsec quiyim neeta'ñi ñi qara'gaxala'. 
DEU.14.26	Ca cá'maq laseuete, ca shiujnaxañita cá'maq paguec 'maxaraic nqai'ñi': ca ñii'lolaa, qagreta, lataxa, loqo'm canchaqaica quena liỹa lataxa, loqo'm cá'maq viichigui na qavilli' quiyim shiujnaxañita. Ime, ca' 'guii, iuanchiguilo qamiri ñi qara'gaxala', ca 'viichi' ca remaqachiqui', riỹahitac cá'ogue ca qachaalaxahipi.
DEU.14.27	'Neeto' couahitaque na llaalqaipi so Leví neeta'ñi ca na'a' ñiitaugui. Ma' na'maxare qaica cá'maq ỹaatqajam na'laua caqamiri.
DEU.14.28	Quiyim ỹovirerec caua tres ñaxari, ca' qamiri ỹoochihe'oga ca 'óna quecaua diez la ca qadañicshiguii queca ñaaxa, ca lapooñii quecá'maq raari ñiita'ñi, 
DEU.14.29	qaiyi ma' novi' na lotaua na netaxaỹaxanqajanqaipi quená'maq qaica ca na'laua, loqo'm na ỹoqa'a ca chicqa'gue, chaqai ana na'pelyipi, chaqai ana pa'ỹellipi, ca na'maxare ishit quiyim que'eetac, chi ỹovireta'a quiyim quema'. Qaiyi ñi qara'gaxala' qota'olec caqamiri nqouagueguelo qamiri quena re'qoochigui quená'ogue ná'maq 'viichii.
DEU.15.1	Ca' quiyim ỹovirerec caua siete ñaxari, ca' qaỹapalaxat cá'maq 'ue aca la'uale queca liỹa.
DEU.15.2	Ca' da leloxoỹaxac quiyim tot qano'la cá'maq 'ue aca la'uale 'neetasa': Ná'ogue na qom quiyim ỹa'ualaxanaxan ca la'aayaxaua, ca' ỹapalaxat aca la'uale. Ca' tot repaquira'a quiyim ishiueten aca la'uale ca riỹa'e', loqo'm ca ra'aayaxaua'e', ma' cajo ñaaxa viichigui quiyim qaỹapalaxat aca na'uale, ca' qaimaqachin ñi qara'gaxala'. 
DEU.15.3	Qam cá'maq ỹoqa'a ca chicqa'gue, ca' qaipaca'pegue' aca la'uale quiyim ishiueten; qam cá'maq chi qauochi' le'ec, ca' palaxachi' aca la'uale. 
DEU.15.4	Ca' quiyim 'ñii'tegue dajo, ca' qaica cá'maq paguec 'xorata caqamiri, ca' ñi qara'gaxala' qota'olec ỹa'ue ca lqouagaxa caqamiri quecá'maq 'laua ỹaanema qamiri ỹauaaque ra'aari, 
DEU.15.5	qam quiyim na'xaỹaxañii'ta chaqai 'viichii' naua'que naua lelaataxanaxaco dauá'maq saanema qami' nagui. 
DEU.15.6	Ajá'a, ca' ñi qara'gaxala' qota'olec caqami' nqouaguegue qami', ipaquichigui nqai'en dá'maq la'qaatec, qaiyi 'ue ca 'negue ana qadami hueeto'ot qami'. Ca' ma'le, ca' shichi' 'ualaxanaxañi' ca 'xoic ỹoreta'oguit qomyipi, qam qami' qaica ca 'ualaxañita. 'Viiquiñi'sac ma'le na 'xoic ỹoreta'oguit qomyipi, qam na'maxare sqai ỹoiquentac qami'.
DEU.15.7	No'm 'ue ca 'xoraic quena ra'aayaxaua'e'ipi chaqai quená'maq na'aateripi quená'maq 'laua ỹaanema qamiri ñi qara'gaxala', 'neeto' qami' qa'uaic quiyim 'ue ca qauochi' le'ec 'ue ca louenaxanaxa. 
DEU.15.8	Ta'ta'a quiyim qami' huagaxaraic queca'maxare, chaqai 'ualaxanaxañi' quecanchaqaica ỹouentaque. 
DEU.15.9	'Neeto' viisaque loma' ca se no'uen na'deenataxanaxac caqami': Ma' mashic tot qoỹoxorec naua siete ñaxari quiyí'maq vigui ma' qaỹapalaxat ana na'uale, ca 'neeto' na'aqchisagui na qashiiqui' queca ra'aayaxaua'e' 'xoic ca le'xoric, ca' sqai 'ualaxanaxañi'. Ma' ca'maxare sqoue quiyim ỹaanshiguim ca lashiilaxanaxac quiñi qara'gaxala', ca' chicqochigui ca rasauaxashichi'. 
DEU.15.10	Ca' qami' tauañi' ca'maxare, sqai 'miaqchira'guit ma' quiyim 'ñitetegue dajo. Ca ñi qara'gaxala' qota'olec caqami' re'oq ma'le nqai'en ná'ogue na lqouagaxa quená'ogue ná'maq 'viichi'. 
DEU.15.11	'Neeto' 'xañisac quiyim 'ue ca 'ue ca le'xoric quena 'laua. Ca vichiguiño' shinac caqami' vite ca rami'i' queca qauochi' le'ec 'ue ca le'xoric queca louenaxanaxa queca 'laua ñiisa'ñi.
DEU.15.12	Ca no'm 'ue ca nemeenalta' caqamiri qauori le'ec quena hebreo laseripi, ỹale loqo'm 'aalo, qam seisolqai' ñaxari ro'ueenataxantacot qami'. Qam ma' ỹovire'oga ca liỹa ñaaxa, ca' 'xañirec. 
DEU.15.13	Qam quiyim ỹovita 'xañirec, mese chi lauaróle nqai'ñi', qaica ca 'ỹaañitem. 
DEU.15.14	Ta'ta'a quiyim 'viichi' caua laloo chigoxochirauguilo naua qalohi', chaqai 'xoic nqai'ñi' ca 'ỹaañitem quena trigo chaqai na lataxa. Ca' nouañitere'e' ca'maxare quená'maq re'qoochigui nqouagaxachi' quiñi qara'gaxala' qota'olec caqami'. 
DEU.15.15	Se coua'ire'e quiyim qami' qai'neeta na'ac na'le quiyi Egipto, ca' ñi qara'gaxala' qota'olec caqami' naqata'a na'le qami'. Vichiguiño' nagui sa'ue da ỹaqataxac caqami'.
DEU.15.16	Qam no'm ca ra'aqui' 'naac quiyim ñaq ỹo'ueteto'ot qami' chaqai caua qachaalaxahi', ma' 'maxachitetegue ca'maxare, 
DEU.15.17	ca' coñita ma'le ca lauac lo'o, ca' viquita ca lasom, ca' pataqaichiguit ca lasom aca lque'la, ca' tocqoirec, vite ca lauac. Ca' queda ma'le, ca' chaqa'ma' chaqai 'neetari' se reda ra'aqui'. Ca no'm 'aalo, qam qaiyiita chaqaida 'ñitetegue. 
DEU.15.18	'Neeto' 'ec se ỹa'maxañi nqai'ñi' quiyim 'xañirec ca ra'aqui'. Ma' ỹoviraxaterauec caua seis ñaxari ro'ueenataxantacot qami', qam nauequetac ca lavinñi cá'maq ỹaatqajam laseuete quet cá'maq lo'ueenataxanaxac. Chaqai da liỹa quiyim ñi qara'gaxala' qota'olec caqami' nqouaguegue qami' quecá'ogue cá'maq ro'ueenachiqui'.
DEU.17.14	Ca no'ma' ỹovita quiyim noxoñiu'a cá'maq 'laua ỹaanema qamiri ñi qara'gaxala' qota'olec caqamiri, ma' ỹaatqajam qadoxoñiguii, ca' ñiỹalec ca'maxare, ca no'm 'ñiỹac: Sahoqotaque quiyim 'ue ca qarashi, qaiyi qara'gaxala', qaiyi shinqatari' ná'ogue na liỹa qomyipi sqoỹoqaque quena senqa'ñi, 
DEU.17.15	ca' ñiuo quiyim rashii cá'maq chi qauori le'ec, qam quecá'maq lca'acsec ñi qara'gaxala' qota'olec. Sqai coñiu'a ca ỹoqa'a ca chicqa'gue, cá'maq se qauori le'ec. 
DEU.17.16	Qam cajo nashi se rishiujnaxanaque ca 'xoic shipiguiripi, chaqai se ila' ca qomyipi queda Egipto, ỹahotaque nqo'naxatec ca laloipi shipiguiripi. Ma' ñi qara'gaxala' 'neetasa' da la'qaatec caqamiri: Tot qaica ma' liỹa quet rapilliỹa'gue najo nayic. 
DEU.17.17	Chaqai mesqai 'xoic aca louaaripi, qaiyi se rashiiuec ca la'deenataxanaxac quiñi qara'gaxala', chaqai mesqai 'xoic ca rishiujnaxanaque quena 'oro chaqai na lecat plata.
DEU.17.18	Ca ma' ca nashi icoñiguit ca loma' quiyim na'gaxala', ca relaataxan quiyim qanaqajshiguim qoỹeretañi dajo napaxaguinaxac qaỹachigoxochichigui dá'maq qoỹeretañi caso lere hueeto'ot na netaxaỹaxanqajanqaipi quena' qaretaxaỹa'pegue' ñi qota'olec quena llaalqaipi so Leví. 
DEU.17.19	Ca' se neme hueeto'ot aca nerecse, chaqai quiyim retaqateguelec naua'que naua na'xata' quiyim ñaq nca'leetauec, qaiyi ỹa'den quiyim no'cha'a ñi qara'gaxala' ñí'maq qota'a, chaqai se napacalec ná'ogue ná'maq napaxaguinataxanaxac hueetalec ana'maxare, chaqai napaxaguina quiyim ỹo'uet najo nelaataxanaxac; 
DEU.17.20	qaiyi sqai 'neetapigui lauel quiyim ỹapacauec quena lauo' laseripi, qaiyi sqai ỹoxouec ca la'deenataxanaxac quena nelaataxanaxac, qaiyi na'maxare chaqai na llaalqaipi se neme quiyim nashillipi quena Israel.
DEU.18.9	Ca ma' noxoñiu'a ca 'laua cá'maq ỹaanema qamiri ma'le ñi qara'gaxala' qota'olec caqamiri, 'neeto' denaxachii da qanaqaica'a no'ueenataxac na ỹoqa'a qomyipi. 
DEU.18.10	Quiyim qaica ca 'oonoqui' qom caqamiri quiyim ỹaanot ca llaalec ca nqolac quiyim qaỹavigaxat qainaxañigui ca norec, chaqai se napaxaguiñiỹa quiyim nachiñichigui ca 'neetari' ca liỹa, chaqai 'neeto' 'xachi'sac ca ñaqa naataho, chaqai 'neeto' qami' 'naxanaxai 
DEU.18.11	chaqai da npachoxonaxac, chaqai sqai nachi' cá'maq nachinchigui quiyim 'ue ca ỹa'xat chaqai ná'maq retaxaỹa'pegue' na nqui'illipi, chaqai sqai taxaỹa'pegue' na leuaxaiquipi. 
DEU.18.12	Ma' ñi qara'gaxala' ỹaatqajam naqaica'a cá'maq ỹo'ueetetac dajo. Chaqai no'm ñi qara'gaxala' qota'olec caqamiri ỹo'daauec na qomyipi neetalec najo 'laua, ma' chaqaida dá'maq 'neeta quiyim naqaica'a da lanatec. 
DEU.18.13	Ca' qamiri no'uen quiyim na'maxachita quedá'maq 'ñiitari' quiñi qota'olec. 
DEU.18.14	Yi qomyipi yí'maq neetalec yijo 'laua ñiỹalec ma'le qamiri, yi'maxare ỹaatqajam huelec ná'maq ỹa'xateta'guita naua se re'xoguilo chaqai ná'maq idaanau'alo naua 'ueenataxaco. Qam caqamiri ñi qara'gaxala' qota'olec se ỹasenema qamiri cá'maq 'nejem dajo.
DEU.18.15	Ñi qara'gaxala' qota'olec ỹo'uet ma'le quiyim chicqotouguilo qamiri ca letaxaỹaxaqui 'nejem aỹim, ca' na'xaỹaxañiỹa ca'maxare ma'le. 
DEU.18.16	Ca' quedajo, ca' ỹaatqajam lliqueta ipaquichigui dá'maq rashiilaxanaxaguii quiñi qara'gaxala' qota'olec cada qa' ladocai leenaxat Horeb queca na'xa'a na' qamiá'ogue lapohita'ta' quiyi'maxare. Ca' 'ñiỹac: Tot sa'maxarenaq liỹa sa'xaỹaxa ca lavilshaxac ñi qara'gaxala' qota'olec chaqai quiyim seuanaxa najo chalego lecaic norec, qaiyi se qareleu. 
DEU.18.17	Ca na'le, ca' ñi qara'gaxala' 'naac caỹim: Ỹa'maqachiguiñi dá'maq 'ñiỹac na'le. 
DEU.18.18	Ca' ỹim so'uet ma'le ca itaxaỹaxaqui sachigoxotetougui najo qomyipi 'nejem qami'. Ca'maxare chi lauo' le'ec na'maxare. Ca ca'maxare 'naapega ma'le quedá'maq selarelec quiyim ỹa'xat, ca lotqai liỹa pilalec ỹa'xat dá'maq selarelec. 
DEU.18.19	Ca ná'ogue ná'maq se na'xaỹaxana cajo itaxaỹaxaqui, ca 'ue ca na'xa'a, ca' semit. 
DEU.18.20	Qam ca netaxaỹaxaqui 'naac quiyim ỹa'xat ca ỹa'qaatec, qam ỹa'xat cá'maq sqai shinapega quiyim ỹa'xat, loqo'm ỹa'xat ca la'qaatec ca liỹa nashiilec, ca ca'maxare qaỹalauat. 
DEU.18.21	Ca no'm qamiri 'deenataxañitac 'ñiỹacsa': ¿Negue' quet cá'maq 'neeta quiyim sa'deenaq dá'maq qaỹa'xatetac quiyim se la'qaatec ñi qara'gaxala'? Ca' qamiri se couahi'e dajo: 
DEU.18.22	No'm ca la'qaatec ca netaxaỹaxaqui 'naac quiyim la'qaatec ñi qara'gaxala', qam se ipaguigui cá'maq ỹa'xat, ca' chaqaida retañiguii quiyim ñi qara'gaxala' se ra'qaataxan nqai'en ca'maxare. Ca ca'maxare 'ue da nemaqajnaxac, ca' chi iconejlec quiyim ra'qaataxan. Ca' ca'maxare qamiri se ro'chiỹa.
DEU.20.1	No'm qamiri quiiguit quiyim nalauachii'e' ca npa'guenaxauahi quiyim daañiỹa'guit ca'maxare neetalec na laloipi shipiguiripi chaqai ana nahoglena lauataxaqui chaqai paguec 'xoic ca nalliripi caqamiri, qam totaxan ro'chiỹa, ma' qamiri ỹalequetauguilo ñi qara'gaxala' qota'olec caqamiri, ñí'maq naqata'alo qamiri na'le quiyi Egipto. 
DEU.20.2	Ca ma' ỹovita ca laloqo' quiyim nalauachii, ca cá'maq netaxaỹaxanqajnec quiyim retaxaỹa'pegue' ñi qota'a, ca' retaqa quena nalauataxairipi. 
DEU.20.3	Ca 'naac ma'le: Ñaq na'xaỹaxañii qamiri Israel llaalqaipi. Nagui, ca' nalauachii'e' na npa'guenaxauahi. 'Neeto' rolaavitegueñi, chaqai se ro'chiitac, se re'loxollii chaqai se ro'daxachiuec. 
DEU.20.4	Ma' ñi qara'gaxala' qota'olec neetauguilo qamiri. Ca ñi'maxare pa'a'guit quiyim reloguie'e' ca npa'guenaxauahi, ca ñi'maxare ỹo'uet quiyim qadoxoñiguii ma'le.
DEU.20.5	Ca ma'le, ca' retaqa na nashillipi, ca 'naac caqamiri: No'm 'ue ca chita'gue ỹomat ca lauo', ca no'm saqa' huaugui, ca' pil quepegue' naugui ca la'a'. 'Neeto' ileuaugui na lauataq, ca lotqai ỹoqa'a ca 'au naugui. 
DEU.20.6	Chaqai no'm 'ue caqamiri ca chita'gue danaxan cana 'uva, ca' quiyim saqa' ỹa'ic ana la ca'maxare, ca' pilo queca la'a', 'neeto' quiyim ileuaugui na lauataq, ca' ỹoqa'a ca naqat aca lanecse 'uva. 
DEU.20.7	Chaqai no'm 'ue caqamiri ca shim 'on, qam saqa' 'on, ca ca'maxare 'maxaraic quiyim pila'a ca la'a'. 'Ase' no'm ileuaugui na lauataq, ca' ỹoqa'a ca o'ñiguit acá'maq ỹahotaque quiyim loua.
DEU.20.8	Ime, ca' na nashillipi, ca lotqai liỹa retaqaugui na nalliripi. Ca 'naacsa': No'm 'ue ca 'ue ca lqolonaxa caqamiri chaqai se ra'ñiigui na lauel, ca 'maxaraic quiyim queuo queca la'a'. 'Ase' no'm no'chi nqai'en na liỹaripi. 
DEU.20.9	Ca ma' ca nashillipi ime ca letaxaỹaxac, ca cá'maq nashillipi naloqojñi 'auetauec, ca qaỹa'queetalec quecá'maq nalliripi.
DEU.20.10	Ca ma' palaitau'a ca na'a' lodegaxat quiyim viitaque nalauachii'e', qam 'au taxaỹa'pegue' quiyim neman nqai'ñii. 
DEU.20.11	Ca no'm cá'maq qomyipi na'ñi cajo na'a' nemanachiguita qamiri, ca' ỹaxanta'pe qamiri noxoñiugui, ca ca'maxare ro'ueenataxanoto qamiri chi ra'aquiipi, ca' lari quiyim ro'ueenataxan. 
DEU.20.12	Qam no'm se nemañiguita qamiri, ta'ta'a quiyim ỹahotaque nalauajto qamiri, ca' qamiri nahiquiñiñi cajo na'a', ca' nalauachii'e'. 
DEU.20.13	Ca' ñi qara'gaxala' qota'olec ỹo'uet quiyim qadoxoñiguii, ca' qamiri nalauachiñi cá'ogue cá'maq na'ñi cajo na'a', dohita'a na lecat. 
DEU.20.14	Na 'aallipi chaqai na ñaaqaipioqui', na neloipi chaqai ná'ogue ná'maq hueetaugui cajo na'a', ca' chi qatooỹaguii. Ca qamiri shichii viñii ná'ogue ná'maq ỹa'maxarenta coñiỹa ñi qara'gaxala' qota'olec queca npa'guenaxauahi. 
DEU.20.15	Ca' chaqaida 'ñii'tegue qamiri quená'ogue na na'aateripi qoỹoqote'oga caqamiri quecá'maq ñiita'ñi ma'le, chaqai sqai lliguita'piguit ná'ogue ná'maq ỹoreta'oguit qomyipi.
DEU.20.16	Qam quená'maq la'aateripi na ỹoreta'oguit qomyipi quená'maq ñi qara'gaxala' qota'olec ỹaanema qamiri quiyim ñiỹalec, ca' qaica ca no'ueenauec nqai'ñii, ná'ogue nomachichiguiñi. 
DEU.20.17	Ta'ta'a quiyim ná'ogue nimiichiguiñi nqai'ñii. 'Ec nqai'ñii aca rachitaxanataxanqachii quiñi qara'gaxala' na hititaipi, amorreoipi, cananeoipi, ferezeoipi, heveoipi chaqai na jebuseoipi, ma' chaqaida dá'maq 'naac ñi qara'gaxala'. 
DEU.20.18	Qaiyi se qaỹapaxaguineguelo qamiri quiyim 'viichii dá'maq ỹo'ueetetac chalego la'aaxa dá'maq ỹo'ueetetac quena' imaqachintac na lashiilqaipi nadenqatqaipi, ca' chicqochigui quiyim ỹo'uet ca rasauaxashichii quiñi qara'gaxala' qota'olec.
DEU.20.19	Ca no'm sham nalauachii'e' ca na'a' lodegaxat, qam ỹouen quiyim 'xoic ca na'xataripi nahiquinchiguiñi, qam sqai huaxañilec ana qo'paq, viite'e ana qai'pe. Ma' qamiri viñii ma'le quiyim a'guii aca la, chaqai ana'maxare chi qo'paq, sqai 'neete'm qamiri. Ma' qamiri qomi', ca na'maxare se ishit nalauajto qamiri. 
DEU.20.20	Qam qanaata ana qo'paq se qaỹa'ic ca la, qanaata shichii huaxañilec quiyim rouenahi ma' nahiquiñiñi cajo na'a', chi ỹovireta'a quiyim qadoxoñiguii ca'maxare.
DEU.21.15	Ca no'm 'ue ca ỹale dos caua loua', qam 'ue acá'maq paguec lqo'itqate, qam caua'que co'oone', ca no'm cá'maq 'auaxaic llaalec late'e acá'maq sqailligueme' nqo'ta, 
DEU.21.16	ca ma' ỹovita ca na'xa'a quiyim cajo ỹale ỹasectaxachigui ca louenqaipi queca llaalqaipi, mesqai 'ec ỹi llaalec nqai'en cá'maq llaalec acá'maq paguec nqo'ta loua, ma' na'axat ma'le cá'maq llaalec acá'maq loua se nqo'ta, ma' chaqaica cá'maq ỹaatqajam la'auaxanec llaalec. 
DEU.21.17	Ca' ipacqajanchigui quiyim chaqaica cá'maq ỹaatqajam ỹi llaalec, ca' ỹapacauec cá'maq ỹaanem quecá'maq lesallaxa, ma' chaqaica cá'maq 'auaxaic llaalec chicqochigui dá'maq lquesaxanaxa. Ca' chaqaica cá'maq ỹaatqajam taalec nqohin ca nesallaxa, ma' chaqaica cá'maq ỹi ñaalec.
DEU.21.18	No'm 'ue ca qom 'ue ca llaalec se na'xaỹaxan chaqai taxaỹaxai quiyim ỹaatqajam se na'xaỹaxanalo caua leta'al, ỹovire'ta quiyim qaỹouaxan, qam qaiyiita se na'xaỹaxan, 
DEU.21.19	ca' caua leta'al ỹaueguera'a cá'maq letaxaỹaqa' na qo'xoiquipi neeta'ñi ca na'a'. 
DEU.21.20	Ca 'nerac: Ñi qochaalec ỹaatqajam se na'xaỹaxanalo qomi', chaqai ỹaatqajam iualaxain ana lam, chaqai ne'taaxai. 
DEU.21.21	Ca cá'ogue cá'maq qomyipi na'ñi cajo na'a' ỹalauat ca'maxare, ỹodoota'a na qa'. Ca' 'eda qohine'tegue, qaiyi qanaqat ná'ogue ná'maq se no'uen hueetaugui na qomyipi. Ca ma' ỹa'den na llaalqaipi so Israel, ca' no'chi.
DEU.21.22	Ca no'm 'ue ca ỹale qoỹañiguit ca lelauaxa, ca' qaicoñirashiguim caca qo'paq quiyim chalego lecaic ca lasauaxaset, 
DEU.21.23	ca' ca loshicmaxa sqai neetashiguim nqohin quecá'ogue ca pe. Ta'ta'a quiyim qaishinñi queca na'xa'a, ma' chicqo'ot ñi qota'olec ca nouaxanaxaset cá'maq qaicoñirashiguim caca qo'paq. Ca' se napio'o nqai'ñii ca 'laua ỹaanema qamiri ñi qara'gaxala' qota'olec, ỹauaaque quiyim ralamaxarichii ra'aari.
DEU.23.2	Ca ñaalec no'm chaqai chicqauec peuaq, ca ca'maxare se qaỹalecqajnougui na llaalqaipi so Israel quiyim ỹovita qanqouagaxainot ñi qara'gaxala', chi ỹovireta'a nqohin quiyim se qaicoñiguit ná'maq chigoxougui ca'maxare.
DEU.23.3	Na llaalqaipi so Amón chaqai na llaalqaipi so Moab se ỹalegougui nqohin na Israel llaalqaipi quiyim ỹovita qanqouagaxainot ñi qara'gaxala', chi ỹovireta'a nqohin quiyim se qaicoñiguit ná'maq chigoxougui ca'maxare. 
DEU.23.4	Ma' na' qamiri quiijlec yi na'laua na' chigoxoita'gue da Egipto, na'maxare se ỹo'uet ca raquipii chaqai ca qanoxohi, chaqai vire'ta ishiueten so Balaam, llaalec so Beor chicqa'gue da Petor quiyi 'laua leenaxat Mesopotamia, quiyim ỹahotaque inaxalgoto qamiri ca se no'uen la'qaatec. 
DEU.23.5	Qam ñi qara'gaxala' qota'olec se na'xaỹaxana so Balaam. Ta'ta'a quiyim ñiguit nqai'en só'maq se no'uen la'qaatec so lo'yaxanec la'qaatec caqamiri, ma' re'xoriñii. 
DEU.23.6	Ca' sqai viitaque quiyim nemañiguit chaqai quiyim 'maxachii'tegue na'maxare quenaua'que naua na'xata' quiyim ñaq rca'lliitauec.
DEU.23.7	Qam 'neeto' sqai coñiguit na llaalqaipi so Edom, ma' chi qauori laseripi na'maxare, chaqai na Egipto laseripi, ma' qamiri ñiitalec na'le yi na'laua. 
DEU.23.8	Ca' ỹovira'a quiyim na llaalqaipi so lauaripi na'maxare, qaỹa'maxarenta ỹalegougui na Israel llaalqaipi quiyim ỹovita qanqouagaxainot ñi qara'gaxala'.
DEU.23.9	Ca ma' ỹovita quiyim qamiri nalauachii'e' ca npa'guenaxauahi, ca qamiri 'ue ca nco'matqari quena no'ueenaxa, ỹaatqajam reuogoxoỹa'pegue' quiyim qaica ca ỹo'uet ca se no'uen. 
DEU.23.10	No'm 'ue caqamiri ca 'ec napio'o da no'ueenataxac quiyim se nauate ca nac queca pe quena lagueleteripi, ca 'maxaraic quiyim ca'maxare ca'e ca loma' na ỹalliripi, ca' se ỹoviro quecá'ogue ca na'xa'a. 
DEU.23.11	Ca ma' mashic avit, ca ca'maxare ỹaatqajam nquiỹoota, ỹahote'e na huaxaỹaq. Ca ma' inoxonñi aca ra'aasa, ca ca'maxare lotqai pila'a ca co'matqa'.
DEU.23.12	Ca' ỹaatqajam qaỹa'ue ca naguelet loma', qam qoỹoqote'oga nqohin queca co'matqa'. 
DEU.23.13	Queca no'goxonqateripi, ca' ỹalequeta'guit nqohin ca shichiguit, qaiyi quiyim qaiuet ca naguelet, ca' qani'ỹaguiñi aca lahi'. Ca ma' ime, ca' qaỹapolec quena 'laua ca naguelet. 
DEU.23.14	Ma' ñi ra'gaxalari qota'olec ỹalequetauguilo qamiri quena nco'matqari, quepaqataxanteguelgoto qamiri, chaqai ỹo'uet quiyim qadoxoñiguii ca npa'guenaxauahi. Ca' vichiguiño' cá'maq nco'matqari ỹaatqajam co'teeta nqai'ñii, qaiyi ñi qota'olec qaica ca iuana se no'uen queca'maxare, ma' no'me', ca' noỹootec caqamiri.
DEU.23.15	No'm 'ue ca na'ac 'eetapeguem ca na'co', ca' rashiilaxan quiyim na'ñi ca ra'aari, ca' sqo pilaxachim cá'maq shi'gue na'co'. 
DEU.23.16	Ta'ta'a quiyim 'xañitac quiyim nauguilo qamiri, ca' ỹoiquentac quiyim na'ñi cá'maq nqo'ta na'a'. 'Neeto' 'ue ca ỹoqocatac.
DEU.24.1	Ca no'm 'ue ca ỹale ỹacona aca 'aalo quiyim loua, qam na' ncopa, ca' se nqo'ta ma' 'ue ca lanatec se no'uen, ca ca'maxare ỹo'uet aca ỹiriñi hueetalec nqai'en quiyim nalate'e' aca'maxare, ca' ỹaanem. Ime, ca' ca'e nqai'en ca la'a'. 
DEU.24.2	Ca aca'maxare quiyim ma' ime ca'e ca la'a', ca ishit o'ñiguit ca liỹa ỹale. 
DEU.24.3	Qam no'm cá'maq co'uaataxanaxaic loua qai'neeta se nqo'ta ca lanatec, ca lotqai ỹa'ue aca lomalate quiyim ỹalat, ca' ca'e nqai'en ca la'a', loqo'm ileu cá'maq co'uaataxanaxaic loua, 
DEU.24.4	ca cá'maq 'auaxaic loua tot ishit pila'guit quiyim loua, ma' mashic napio'xot da no'ueenataxac quedá'maq 'neetari'. Ma' dajo 'ueenataxac ỹaatqajam se nqo'ta ñi qara'gaxala', chaqai qamiri se ỹa'maxañi quiyim 'ec na'axachii najo 'laua ná'maq ỹaanema qamiri ñi qara'gaxala' qota'olec quiyim ralamaxarichii.
DEU.24.10	Ca no'm 'ue ca ỹa'ualaxanaxan ca liỹa, qam sqai taugui ca 'imec quiyim 'ue ca icona quená'maq nouenec, ỹahotaque quiyim qaipo'aano'ot. 
DEU.24.11	Ta'ta'a quiyim hueeta'oguiyi, nauaanta'a quiyim chaqaica cá'maq ỹaanec cá'maq chi louenec lpo'aanec. 
DEU.24.12	Chaqai no'm 'xoraic cá'maq qaỹa'ualaxanaxan, 'neeto' viraqchiỹa'guit ca pe quiyim sqai pilaxachii ca louenec. 
DEU.24.13	Ta'ta'a quiyim pilaxachii ca louenec ma' saqa' inoxonñi aca ra'aasa, qaiyi ca'maxare 'ue ca napo'ña queca pe quiyim laq, qaiyi ca'maxare 'ue ca netoonaxac, qaiyi ñi'maxare nqouagueguelo qamiri quiyim 'viichitac dá'maq lo'yaxanec quiyim iuanchiguilo qamiri ñi qara'gaxala' qota'olec.
DEU.24.14	'Neeto' quiyim 'ec nouoritac ca 'xoraic, chaqai mesqai qaua' shivichiñii ca laseuete ca lo'ueenataxanaxac, quiyim chi qauori le'ec, loqo'm quiyim ỹoqa'a ca chicqa'gue ra'aayaxauahi queca na'a' ñiita'ñi. 
DEU.24.15	Ta'ta'a quiyim chaqa'ma' shivichiñii ca lo'ueenataxanaxac queca na'xa'a quiyim saqa' inoxonñi aca ra'aasa. Ma' 'xoraic chaqai ỹouen acajo lauegue, qaiyi 'ue ca loq. Ma' ca'maxare sqoue quiyim ỹashiila ñi qara'gaxala' sauaxat dá'maq 'ñiitari', ca' qamiri 'ue ma'le ca rasauaxashichii.
DEU.24.16	Ná'maq neta'allipi quená'maq 'ue na llaalec se pa'aauec nqohin quiyim qaỹalauat quiyim 'ue ca lasauaxaset ca llaalec, chaqai cá'maq ñaalec se pa'a'guit ca lelauaxa nqohin sauaxat ca lasauaxaset ca leta'a. Ta'ta'a quiyim quiñi 'óna ileualec nqohin cá'maq chi lasauaxaset.
DEU.24.17	'Neeto' 'viichii ca se ỹa'maxañi quená'maq ỹoqa'a ca chicqa'gue, chaqai quena na'pelyipi, chaqai mesqai coñiỹa ca louenec aca pa'ỹe quiyim lpo'aanec nqai'en. 
DEU.24.18	'Neeto' couahitaque quiyim qamiri na'aqa na'le quiyi Egipto, qam ñi ra'gaxalari ñí'maq qota'olec caqamiri naqata'alo na'le qamiri quiyi'maxare. Vichiguiño' nagui selarelgoto qamiri quiyim pacqajñichigui dá'ogue dajo.
DEU.24.19	Ca' quiyim ỹovita qataxañitac cana la na qadañicshiguii, ca' couahi'e aca nanaqata quena trigo, qam sqo pillihe'oga. Ta'ta'a quiyim 'xañitac, qaiyi ỹaconsop canchaqaica ỹoqa'a ca chicqa'gue quená'maq ỹalequetauguilo qamiri, loqo'm ca na'pelqotam, loqo'm aca pa'ỹe, qaiyi ñi qara'gaxala' qota'olec 'ue ca lqouagaxa caqamiri quecá'ogue cá'maq 'viichii.
DEU.24.20	Ca ma' ỹovita quiyim naqachii ana la na qadañicshii 'oliva, ca' mesqai ỹaatqajam nomachitam ana la quena lasotellipi. Ca ná'maq la no'ueenañi, ca' yí 'xañitac, qaiyi lapoon ma'le na ỹoqa'a ca chicqa'gue, chaqai na na'pelyipi, chaqai ana pa'ỹellipi.
DEU.24.21	Ca ma' ỹovita quiyim naqachii ana qadañicshii 'uva, 'neeto' paguec nomachitam ana la. Ca ná'maq no'ueenañi la, ca le'neetari' nqai'ñii, qaiyi ne'pala ma'le ná'maq ỹoqa'a ca chicqa'gue, chaqai na na'pelyipi, chaqai ana pa'ỹe. 
DEU.24.22	'Neeto' couahi'e quiyim qamiri na'aqa na'le queda Egipto. Vichiguiño' nagui selarelgoto qamiri quiyim pacqajñichigui dá'ogue dajo.
DEU.25.5	Ca no'm 'vii caua dos nqaỹa' quiyim cá'ogue ca la'aate', ca' quiyim 'óna ca ileu quecaua'maxare, qam saqa'leca llaalec, ca' acá'maq pa'ỹe sqai ỹoqa'a ca loua quiyim 'on. Ta'ta'a quiyim chi reloqo'chiguit cá'maq lqaỹa cá'maq loua sou, ca' ipaquichigui nqai'en dá'maq leloxoỹaxac ca ni'ỹoxoua. 
DEU.25.6	Ca cá'maq 'auaxaic llaalec ne'qaañi, ca ỹanegue da leenaxat cá'maq lqaỹa sou, qaiyi sqai pal ca leenaxat quena Israel. 
DEU.25.7	Qam no'm cá'maq ỹale ỹahotaque quiyim se ipaguiguit aca li'ỹoxoua, ca aca'maxare quepegue' ca letaxaỹaqa' na qo'xoiquipi. Ca' 'naac: Ñi i'ỹoxoua se ipaca'guit aỹim quiyim so'ñiguit, ma' se nqo'ta quiyim queeta sqa pal da leenaxat ca lqaỹa sou quena Israel. Ca ñi'maxare se ipaguiguit aỹim quiyim ỹoua. 
DEU.25.8	Ca ma'le, ca' so qo'xoiquipi quiyi na'a' roỹaxane'oga so'maxare, ca retaxaỹa'pegue'. Ca no'm ca'maxare ipacalec quiyim se loua aca'maxare, 
DEU.25.9	ca ma'le, ca só'maq li'ỹoxoua nqo'neu'a so'maxare, ca' naqat so lapela' so li'ỹoxoua, iuanchigui nqai'en so qo'xoiquipi. Ime, ca' natoxogui na lashic, ca' 'naapega so'maxare: ¡'Eda qohine'tegue cá'maq ỹale quiyim se ỹa'maxaren quiyim queeta ca llaalquenaxanaxac ca lqaỹa! 
DEU.25.10	Ca' ca llaalqaipi ca'maxare qaỹamata'gue quena Israel: llaalqaipi ca qanaqat ca lapela'.
DEU.26.1	Ca' ma' noxoñiu'a yí'maq 'laua ỹaanema qamiri ma'le ñi qara'gaxala' qota'olec caqamiri quiyim ralamaxarichii ra'aari, 
DEU.26.2	ca ma' naqachii ca 'auaxaic la ca qadañicshiguii ñaxajlec ca na'lauahi, ca' dohiuo lliitagui aca lahi' quecá'maq lca'acsec ñi qara'gaxala' qota'olec caqamiri quiyim qaimaqachin. 
DEU.26.3	Ca' quirepegue' ca netaxaỹaxanqajnec quiyim qaretaxaỹa'pegue' ñi qota'a. Ca 'ñirapega: Aỹim nagui sa'qaataxan quiñi qara'gaxala' qota'olec caỹim quiyim mashic ñinoxona'a ná'maq 'laua ỹachaxantac na'le ñi qara'gaxala' quesaua 'auaxaqa qareta'al quiyim ỹaanema qomi'. 
DEU.26.4	Ca cá'maq netaxaỹaxanqajnec icoñiguit cá'maq dohitau'a, ca illaalec aca ncopatoxonaxalate quiyim qanqouagaxainot ñi qara'gaxala' qota'olec caqami'. 
DEU.26.5	Ca ma'le, ca' qami' taxahi' 'qaachigui qami' ñi qara'gaxala'. Ca 'ñiracsa':
DEU.26.5	Saua 'auaxaqa ita'al sqo vito'olqai' arameo lase' chaqai huoxoiquipi, ca' chi ỹovireta'a na'le yi Egipto. Ca' quiyi, ca na'ñi, chi ỹovireta'a quiyim nqo'neuec, ca' 'xoic, ca 'ue da lquesaxanaxa. 
DEU.26.6	Qam so Egipto laseripi se ỹa'maxata'guelo qomi', ỹaatqajam 'ue da lqa'viic coqomi', ca 'xoic nqai'en da qare'xoric, ma' qomi' la'aqa. 
DEU.26.7	Ca na'le, ca' sashiilaq ñi qara'gaxala' qota'olec queso qareta'allipi quiyim qarotauan. Ca ñi'maxare na'xaỹaxana da qarashiilaxanaxac, ca' iuana da qanqa'viic, ca' qomi' loxonqa da ne'xoric. 
DEU.26.8	Ca' ñi'maxare ỹachaxan dá'maq chalego lecaic lquesaxanaxa, ca ỹo'uet da chalego nqolonaxa chaqai ỹo'uet ná'maq se qaiuanapega, ca na'le ñi'maxare naqata'alo qomi' quiyi Egipto. 
DEU.26.9	Ca' nauegalo qomi' ná'maq senqata'ñi nagui. Ca' ỹaanema qomi' najo 'laua ná'maq hua'ñi quiyim sqoue na huaca lo'i' chaqai na rapic li'i. 
DEU.26.10	Vichiguiño' nagui ñodouo na 'auaxaic la na ỹanecsec ñaxajlec na ña'laua ná'maq nañaañim ñi qara'gaxala'.
DEU.26.10	Ca chaqa'ma' 'ỹaañitot ñi qara'gaxala' qota'olec acá'maq na'ic lahi'. Ime, ca 'yitoto naua re'cootalli' ñi'maxare. 
DEU.26.11	Ca ma' ime, ca 'viichi' ca remaqachiqui', taỹaugui nqai'ñi' ná'ogue ná'maq lqouagaxa caqami' ñi qara'gaxala' qota'olec caqami' chaqai ná'ogue na qachaalaxai'pi. Qai'neeta nouanau'a nqai'ñi' da netoonaxaqui' na llaalqaipi so Leví chaqai ná'maq ỹoqa'a ca chicqa'gue neetauguilo qamiri.
DEU.26.12	Ca ma' ỹovire'ogalo caua tres ñaxari quiyim ỹovita qoỹaano añi 'oono'lli' quecaua diez quecá'ogue cá'maq hueeto'ot na qomyipi, ca' quiyim mashic añi 'oono'lli' quecaua diez quená'ogue ná'maq la na qadañicshiqui', ca 'ỹaañitem na llaalqaipi so Leví, chaqai ná'maq ỹoqa'a ca chicqa'gue quená'maq neetauguilo qamiri, chaqai na na'pelyipi, chaqai ana pa'ỹellipi, qaiyi que'e ná'maq qomyipi ỹalequetauguilo qamiri quecá'ogue cá'maq nisha'a, 
DEU.26.13	ca' 'xachi' quiñi qara'gaxala', 'ñiracsa':
DEU.26.13	Ỹim mashic soỹoote'oga quiyi ỹa'a' quená'maq chicqaugui na ỹanecsec sauaaque saanot qami', chaqai mashic saanougui yi llaalqaipi so Leví, chaqai na ỹoqa'a ca chicqa'gue neetalec na qana'laua, chaqai na na'pelyipi, chaqai na pa'ỹellipi. Ca ỹim sepacqajanchigui ná'ogue ná'maq yilachirelec, chaqai sqaica quet cá'maq se sepacqajñigui quenaua'que na relaataxanaxagohi'. 
DEU.26.14	Ỹim ỹaatqajam sqaica ca sa'ic quena'maxare na' ñaqa seuetaugui so ỹasauaxac, chaqai na' seuetapougui so se no'uen queda ñachaalataxac, chaqai sqaica ca saanot quena leuaxaiquipi. Qami' ỹa'gaxala' qota'olec caỹim, ỹaatqajam ña'xaỹaxane'ta qami', ca sepacqajanchigui ná'ogue ná'maq yilachirelec. 
DEU.26.15	Ca' nagui, ca' no'uen quiyim namachira'ña quena ñiisashi'me piguim, ca 'ỹaañitem ca rqouagaxa'e' na ralamaxarichi'ipi Israel llaalqaipi chaqai ná'maq 'laua neetalec ná'maq 'ỹaañitema qomi', ná'maq hua'ñi quiyim sqoue na huaca lo'i' chaqai na rapic li'i, dá'maq chaxañi'sac na'le quesaua 'auaxaqa qareta'al.
DEU.27.12	Ca qamiri ma' ime paguiỹa'ta aso lachiugue Jordán, ca' na llaalqaipi so Simeón, Leví, Judá, Isacar, José chaqai so Benjamín, ná'ogue na'maxare hueetalec ma'le añi quemaralec qa' ladocai leenaxat Gerizim, qaiyi chicqochigui ca nqouagaxa ná'ogue na qomyipi. 
DEU.27.13	Ca' na llaalqaipi so Rubén, Gad, Aser, Zabulón, Dan chaqai so Neftalí, ca na'maxare hueetalec ma'le ada qa' ladocai Ebal, qaiyi taalec cá'maq qaỹa'xat nouaxanaxaset quiyim 'ue ca qaỹo'uet. 
DEU.27.14	Ca' na llaalqaipi so Leví chaqaina ná'maq retaqaugui ma'le so lauo' laseripi liỹa llaalqaipi so Israel quiyim ỹaatqajam netenegue da la'qaatec, 'neetasa':
DEU.27.15	Ñi qota'olec ỹo'uet ca nouaxanaxaset cá'maq ỹo'uet ca lashiilec, icaxajta' ca lecat, ỹo'uet ca ladenqatec nqolac ca lecat lo'o, chaqai quiyim ỹa'ue ca illa'ñi qam ỹoxochichiguiñi, ca ñi qara'gaxala' ỹaatqajam se nqo'ta. Ca ná'ogue na qomyipi 'naac: Ca' chaqaida 'neeta dajo.
DEU.27.16	Ñi qota'olec ỹo'uet ca nouaxanaxaset cá'maq se nqo'ta ca leta'a chaqai aca late'e. Ca ná'ogue na qomyipi 'naac: Ajá'a, chaqaida 'neeta dajo.
DEU.27.17	Ñi qota'olec ỹa'ue ca nouaxanaxaset cá'maq nqo'naxatec ca lqodoc ca na'laua, ca nqo'naxajta' ca na'laua ca la'aayaxaua. Ca ná'ogue na qomyipi 'naac: Ajá'a, chaqaida 'neeta dajo.
DEU.27.18	Ñi qota'olec ỹa'ue ca nouaxanaxaset cá'maq ỹit nqai'en ca llic ca qai'laq. Ca ná'ogue na qomyipi 'naac: Ajá'a, chaqaida 'neeta dajo.
DEU.27.19	Ñi qota'olec ỹa'ue ca nouaxanaxaset cá'maq ỹo'uet ca se ỹa'maxañi queca ỹoqa'a ca chicqa'gue, loqo'm aca pa'ỹe, loqo'm ca na'peloq. Ca ná'ogue na qomyipi 'naac: Ajá'a, chaqaida 'neeta dajo.
DEU.27.20	Ñi qota'olec ỹa'ue ca nouaxanaxaset cá'maq lapa'ñi' aca loua ca leta'a, ma' quedajo, ca i'naari' ca leta'a. Ca ná'ogue na qomyipi 'naac: Ajá'a, chaqaida 'neeta dajo.
DEU.27.21	Ñi qota'olec ỹa'ue ca nouaxanaxaset cá'maq nanoiquiñiguit ca isecỹac. Ca ná'ogue na qomyipi 'naac: Ajá'a, chaqaida 'neeta dajo.
DEU.27.22	Ñi qota'olec ỹa'ue ca nouaxanaxaset cá'maq lapa'ñi' aca lqaỹa, 'eno'm chi leta'añaxaua, loqo'm chi late'eñaxaua. Ca ná'ogue na qomyipi 'naac: Ajá'a, chaqaida 'neeta dajo.
DEU.27.23	Ñi qota'olec ỹa'ue ca nouaxanaxaset cá'maq lapa'ñi' aca ni'ỹoqoro. Ca ná'ogue na qomyipi 'naac: Ajá'a, chaqaida 'neeta dajo.
DEU.27.24	Ñi qota'olec ỹa'ue ca nouaxanaxaset cá'maq ỹalauat quiyim i'laxateta ca liỹa. Ca ná'ogue na qomyipi 'naac: Ajá'a, chaqaida 'neeta dajo.
DEU.27.25	Ñi qota'olec ỹa'ue ca nouaxanaxaset cá'maq qaishiuetenta quiyim ỹalauat ca liỹa quiyim qaica ca lasauaxaset. Ca ná'ogue na qomyipi 'naac: Ajá'a, chaqaida 'neeta dajo.
DEU.27.26	Ñi qota'olec ỹa'ue ca nouaxanaxaset cá'maq se na'xaỹaxanalo naua'que naua napaxaguinataxanaxaco quiyim ỹo'ueete'. Ca ná'ogue na qomyipi 'naac: Ajá'a, chaqaida 'neeta dajo.
DEU.30.11	Ca' dajo nelaataxanaxac saanec nagui caqamiri ỹaatqajam mesqaica ca lqalaic caqamiri, qam da'maxare mesqaida quiyim sqai shichii quet 'viichii. 
DEU.30.12	Sqai hueeta'gue da piguim quiyim qohinac: ¿Negue' queto' cá'maq ishit taigue da piguim, ca' noda'alo qomi' chaqai qarapaxaguinegue quiyim so'ueetaq? 
DEU.30.13	Chaqai sqai hueeta'gue da liỹa lahi ana huaaxai quiyim qohinac: ¿Negue' queto' ca ishit ỹapaca'ta ana huaaxai, ca' noda'alo qomi', ca ỹapaxaguineguelo qomi' quiyim so'ueetaq? 
DEU.30.14	Ma' dajo nelaataxanaxac ỹaatqajam sqoỹoqaque caqamiri; ỹaatqajam hueetaugui na qadapi' quiyim taxahi', chaqai da ra'deenataxanaxaqui' quiyim shichi' 'viichi'.
DEU.30.15	Ca' nagui, ca spa'xano'oto qamiri, qaiyi nca'aiguilo naua dos: da nca'laxa chaqai dá'maq no'uen, loqo'm da nelauaxa chaqai da se no'uen. 
DEU.30.16	No'm na'xaỹaxañii'ta dá'maq shinac nagui, chaqai rqo'chiỹa ñi qara'gaxala' qota'olec, chaqai quiitalec da llicyaxac, chaqai pacqajñichiguilo naua lelaataxanaxaco, laqataxaco, la'qaatqa, ca' rca'lliiuec chaqai 'xoic ma'le ca qachaalaxahipi. Ca' ñi qara'gaxala' qota'olec nqouagueguelo qamiri ma'le quecá'maq 'laua ñiỹalec ma'le. 
DEU.30.17	Qam no'm se na'xaỹaxañiỹa dá'ogue dajo, ta'ta'a quiyim quii'uegue na nashiilec nqolaquipi chaqai 'yiitacoto naua re'cootallii, 
DEU.30.18	ca' nagui chaqa'ma' saqatalo qamiri quiyim rillivii ma'le, sqaica ca nañitqari. Chaqai mesqai shi'gom ñiitalec ca 'laua qadoxoñiguii ma'le quiyim mashic ime paguiỹa'ta aso lachiugue Jordán. 
DEU.30.19	Quenajo na'xa'a, ca spa'xano'ot na piguim chaqai na 'laua quiyim reloqota'alo qamiri quiyim mashic saanema qamiri quiyim nca'aiguilo daua dos: da nca'laxa loqo'm da nelauaxa, da no'uen loqo'm da se no'uen. Ca' no'uen quiyim nca'aiua'a ca nca'laxa, qaiyi rca'lliiuec chaqai na qachaalaxahipi. 
DEU.30.20	Ỹaatqajam rqo'chiỹa ñi qara'gaxala' qota'olec, na'xaỹaxañii'ta chaqai raqamaxaita, ma' chaqaida dá'maq hueetagui da nachaalataxaguii chaqai quiyim sqaua' rillivii, ca shi'gom ñiitalec na 'laua ná'maq ñi qara'gaxala' nallitalta' na' ỹachaxantac quiyim ỹaanem so Abraham, Isaac, chaqai so Jacob, sauá'maq 'auaxaqa qata'allii.
DEU.31.1	Ca' so Moisés lotqai liỹa retaqaugui sá'ogue so llaalqaipi so Israel, 'naacsa':
DEU.31.2	—Ỹim mashic sovite' yaua ciento veinte ñaxari, chaqai tot qaica ca iquesaxanaxa quiyim 'xoic ca ỹouoxoc. Chaqai ñi qara'gaxala' mashic 'naac quiyim se sapacta so lachiugue Jordán. 
DEU.31.3	Qam ñi qara'gaxala', ñí'maq qota'olec caqamiri, 'auetauec ma'le caqamiri, chaqai nalauajñi ná'ogue na qomyipi quecá'maq loxoỹa'gue, qaiyi shichii ñiỹalec yí'maq na'laua. Ca' ñi Josué chaqaiñi ñí'maq 'auetauec ma'le quiyim ra'gaxalari, ma' chaqaida dá'maq 'naac ñi qara'gaxala'. 
DEU.31.4	Ñi qara'gaxala' 'ne'tegue ma'le quená'ogue na qomyipi dá'maq 'ne'tegue na'le queso nashi Sehón chaqai queso Og, sauá'maq lashil so amorreoipi, chaqai nimiichiguiñi nqai'en só'maq na'aateripi queso na'laua. 
DEU.31.5	Ca ma' ñi qara'gaxala' ỹo'uet quiyim qadoxoñiguii ná'ogue na ỹoreta'oguit qomyipi, ca' qamiri 'ñii'tegue na'maxare cá'ogue cá'maq shinac quiyim 'ñii'tegue. 
DEU.31.6	Ca' 'ñaxachiguilo naua qavilyi, totaxan ro'chii, chaqai se ro'daxachiuec ma' loxoita'guit ca npa'guenaxauahi. Ma' ñí'maq na'gaxala' ñí'maq qota'olec caqamiri ỹalequetauguilo qamiri, se ralachii, chaqai se ro'ueenaxachitañi.
DEU.31.7	Ca na' ime, ca' so Moisés roỹaxana so Josué, ca' 'naapega, 'qaatac nqai'en sá'ogue so llaalqaipi so Israel:
DEU.31.7	—Na'ñaxachi', ma' qami' viqui' ma'le ná'ogue najo qomyipi, viquita ma'le yi 'laua yí'maq ñi qara'gaxala' nallitalta' na' ỹachaxantapeguema na'le saua 'auaxaqa qata'allii. Ca' qami' ná'maq icoñiguit nqai'ñi' ma'le quiyim naalec cajo 'laua. 
DEU.31.8	Ca ñí'maq qara'gaxala' chaqaiñi ñí'maq 'auetauec ma'le caqami' chaqai riỹa'isac, se ralachi' chaqai se loỹoote'oga qami'. Ca' vichiguiño' totaxan ro'chi'i' chaqai se ileuetapigui qavilli'.
DEU.34.1	So Moisés chicqochi'ñi yi 'laua qaica qom quiyi Moab, ca taashi'megue aso quemaralec ladocai Nebo, ca' taalec ana roto aso qa' ladocai Pisga, só'maq naloota'a yi Jericó. Ca' quiyi, ca ñi qara'gaxala' ỹa'ajan nqai'en yá'ogue yi Galaad ỹovira'oga yi na'laua so Dan, 
DEU.34.2	chaqai yaua 'lauari quiyi Neftalí, Efraín chaqai yi Manasés, yá'ogue yi na'laua so Judá ỹovira'oga aso huaaxai leenaxat Mediterráneo, 
DEU.34.3	chaqai yi Néguev, chaqai yi ca'megue quiyi Jordán, chaqai yi quemarelec quiyi Jericó, yí'maq na'a' lodegaxat chaavisat, chi ỹovireta'a yi Zoar. 
DEU.34.4	Ca' ñi qara'gaxala' 'naaco' queso'maxare:
DEU.34.4	—Najo ná'maq 'laua ñallitalta' na' sachaxantac queso Abraham, Isaac chaqai so Jacob quiyim saanem ma'le na llaalqaipi. Ca' ỹim sahotaque quiyim huañita quiyim ỹaatqajam 'ajñisac, 'eno'm sqai noxoñira'a ma'le yi'maxare.
DEU.34.5	Ca' chaqaida dá'maq 'neeta na'le so Moisés só'maq lelaatec ñi qota'olec ileualec yi 'laua Moab, ma' chaqaida dá'maq 'naaco' na'le ñi qara'gaxala'. 
DEU.34.6	Ca' qaishinñi queso ca'megue huaugui yi 'laua Moab, naloote'oga yi Bet-peor. Qam vire'ta nagui sqaica ca ỹa'den cá'maq qailla'ñi. 
DEU.34.7	Ca so'maxare ileu na' ỹovite' saua ciento veinte ñaxari, qam chi ỹovireta'a da lelauaxa, qam ñaq lo'yaxanqa naua nqote' chaqai ñaq quesaxanaxaic.
DEU.34.8	Ca' so llaalqaipi so Israel noỹenteguelec so Moisés quesaua treinta na'xata' hua'ñi yi 'laua qaica qom quiyi Moab, ca' qaipacqajanchiguilo saua na'xata' quiyim nasouaxaqui' queso'maxare. 
DEU.34.9	Ca' so Josué, só'maq llaalec so Nun, chicqo'ot so Moisés da la'deenaxanaxa so'maxare, ma' so Moisés ỹashil-lec na'le so'maxare, ca nqouagaxainlec. Ca vichiguiño' so Israel llaalqaipi ỹaatqajam na'xaỹaxane'ta so'maxare, ca ipacqajanchigui dá'maq 'naaco' na'le ñi qara'gaxala' queso Moisés.
DEU.34.10	Qam qaica ma' 'ue quet ca liỹa letaxaỹaxaqui ñi qota'olec 'nejem so Moisés quiyi Israel, quiyim ñi qara'gaxala' reloqota'guit quiyim retaqata'pegue', 
DEU.34.11	loqo'm quiyim ỹo'uet ná'ogue ná'maq se qaiuanapega, chaqai ná'maq ỹo'uet ca ne'laxa quená'maq qailarelec quiñi qara'gaxala' quiyi Egipto, chaqai queso nashi Faraón chaqai so lotauaripi, chaqai sá'ogue só'maq neetalec yi na'laua, 
DEU.34.12	loqo'm quiyim nalo'guit da lquesaxanaxa chaqai dá'maq lecaic da ỹo'uet, chaqai qaimaqachin quiyim iuanchigui nqai'en sá'ogue so llaalqaipi so Israel.
JOS.1.1	Ca co'na' mashic ileu so Moisés só'maq lelaatec ñi qara'gaxala', ca' ñi qara'gaxala' retaxaỹa'pegue' so Josué só'maq llaalec so Nun só'maq chaqai'en lotaua so Moisés, 'naaco':
JOS.1.2	—Ma' mashic tot qaica so ilaatec Moisés, ca' qami' chaqaqami' ná'maq ỹapaca'ta nqai'ñi' ana lachiugue Jordán, riỹa'isa'ta ná'ogue na llaalqaipi so Israel, qaiyi quiipegue' yí'maq 'laua saanema qamiri. 
JOS.1.3	Sepacqajanchigui dá'maq ỹa'qaatec na'le queso Moisés na' shinac ỹim saanema qamiri ná'ogue ná'maq 'laua mashic co'viilec. 
JOS.1.4	Ca' ỹim saanema qamiri ma'le yi 'laua chicqochi'ñi yi 'laua qaica qom, chaqai ana quemaralec qa' ladocai quiyi Líbano, ỹovira'oga aso chalego lecaic lachiugue Eufrates, liỹa'ogue' yá'ogue yi na'laua na hitita laseripi, chaqai ỹovira'oga aso huaaxai, leenaxat Mediterráneo. 
JOS.1.5	Qaica ca ishit quiyim loxonec qami' quiyim ñaq rca'lli'sauec, ca ỹim iỹaatac qami' ma'le dá'maq shinta'gue na'le queso Moisés. Se salachi'sac chaqai qaica ma' shique'e quet qami'. 
JOS.1.6	Qam ỹaatqajam na'ñaxachi', se ileuapigui qavilli', ma' qami' naloqojñirec ma'le yi 'laua, 'ỹaañitem na qomyipi, ma' yi'maxare sachaxantapeguem na'le so 'auaxaic leta'allipi quiyim saanem. 
JOS.1.7	Qam chaqaidaata sahotaque quiyim na'ñaxachi' chaqai se illivigui na qavilli', chaqai ỹaatqajam pacqajñichiriguilo na ỹaqataxaco ỹaanema qami' na'le so ilaatec Moisés. Ỹaatqajam pacqajñichiriguilo naua'maxare, qaiyi 'ue ca 'negue cá'maq canchaqaica coñita. 
JOS.1.8	Pilaxachisa'gue dá'maq 'naac ana lere hueetalec na laqataxaquipi ñi qota'olec. 'Yiiñisapegalo quiyi na'xa'a chaqai quiyi pe, qaiyi se neme 'viichi'sac dá'maq 'neeta da naqataxac. Ca cá'ogue cá'maq 'viichi' ma'le cá'ogue ỹa'maqachiguiñi. 
JOS.1.9	Ỹim ná'maq selachi' quiyim na'ñaxachi' chaqai se ileuapigui qavilli'. Se ro'chi'i' chaqai se reualliriñi, ma' ỹim ra'gaxalachi' qota'olec caqami', ca ỹim ñauequeta'pegue' qami' quecanchaqa 'itegue.
JOS.1.10	Co'na'le, ca' so Josué ila' so lashillipi so qomyipi:
JOS.1.11	—Quiiguilo naua'que naua ra'aachiri ma'le, ca ná'ogue 'ñiỹapega quiyim ỹa'maxatetañi ca nouene', ma' quenauajo tres na'xata', ca sapagaxata aso lachiugue Jordán, qaiyi senqalec yí'maq 'laua ỹachaxantapeguema qomi' ñi qara'gaxala' qota'olec quiyim ỹaanema qomi'.
JOS.2.1	Quiyi Sitim, ca' so Josué ỹa'vii saua ilate' nemootaxanterec dos ỹale', ca 'naapegalo':
JOS.2.1	—'Ajnaxañiỹa yi 'laua yí'maq neetalec yi na'a' lodegaxat Jericó.
JOS.2.1	Ca saua'maxare que', ca ỹovirera'o' yi la'a' aca 'aalo nanatqa lo'o' quiyi Jericó, leenaxat Rahab. Ca huera'ño' lelaxasqote' queca pe. 
JOS.2.2	Qam 'uo' so quepegue' so lashi yi Jericó, ca ra'qaataxana, 'naaco':
JOS.2.2	—'Vii saua Israel lase' novirero na' napalchiguiñi, na'ajnaxanda'a najo 'laua.
JOS.2.3	Ca' so nashi ilata da la'qaatec aso Rahab, 'naaco':
JOS.2.3	—Nelachire'ogue najo caua ỹale' novirera'a na ra'aachi', ma' caua'maxare chi nelaatqa qara'ajne'.
JOS.2.4	Qam aso'maxare ỹoxochiñi saua ỹale'. Ca 'naaco':
JOS.2.4	—'Nesa ma' 'vii saua ỹale' hueesa'ñi na ỹa'a', qam se sa'den ca chicqora'gue. 
JOS.2.5	Qam mashic shi'gue que' na' napalchiguiñi na' sham qaỹapogui ñi lasom na na'a'. Qam qamiri no'm chaqa'ma' co'uaachilgoto, ca' viriỹalgoto ma'le.
JOS.2.6	Qam ỹaatqajam llic quiyim aso'maxare ỹaviquishiguim saua ỹale' quena lelaq so lauo' 'imec. Ca' saua'maxare nañoxochiñi, inoxonyigui ca lino napoonecsec qaỹashiviaxatetac.
JOS.2.7	Ca' so nalliripi so nashi co'uajlgoto taatere'uegue da pa'a'gue aso lachiugue Jordán, chi qaỹoviretaxaso'ma so napacqajnatec. Ca co'na' chi inoxonec so ỹalliripi, ca' qaỹapogui ñi lasom yi na'a'. 
JOS.2.8	Ca co'na' saqa' laxe' saua na'ajnaxanqajanqa, ca' aso Rahab quishiguim quena lelaq ca lauo', ca 'naaco' quesaua'maxare:
JOS.2.9	—Ỹim sa'den quiyim ñi ra'gaxalari ỹaanema qamiri najo 'laua, ma' ñi'maxare ỹo'uet quiyim 'xoic da qarqolonaxa. Ma' ná'ogue ná'maq neeta'ñi najo ileuapeguem da lqolonaxa sauaxate' qamiri. 
JOS.2.10	Ma' sa'deenaq na' qamiri noxoñiuec quiyi 'laua Egipto, ca' ñi qota'olec shicchigui nqai'en so huaxaỹaq caso huaaxai leenaxat toc, qaiyi qamiri shichii paguiỹa'ta. Chaqai qai'neeta sa'deenaq nomachiichiguiñi yi Sehón chaqai Og saua dos lashil na amorreo laseripi quená'maq pa'aata'gue da lahi aso lachiugue Jordán. 
JOS.2.11	Ca' mashic chalego da qarqolonaxa na' sa'deenaq, ca vire'ta qaica ca ishit nalauajto qamiri. Ma' ñí'maq ra'gaxalari qota'olec caqamiri, ñi'maxare ỹoiquentac da pa'aashiguim quena piguim chaqai quena pa'aañi quena 'laua. 
JOS.2.12	Vichiguiño' sashiilahi quiyim nallichiỹalta' quiñi ra'gaxalari quiyim 'maxachii'tegue aỹim chaqai na iuo' laseripi pacqajñichigui dá'maq shi'nteguelo qamiri. Vii ca itanec quiyim 'chiichiguiñi nqai'ñii dajo, 
JOS.2.13	chaqai qaica ca 'ñiigue queda nachaalataxac ñi ita'a, añi ỹate'e chaqai naua ỹaqaỹa' ỹale' chaqai naua 'aalo, chaqai ná'ogue ná'maq chi lalamaxaret, ¡nca'leuec nqai'ñii!
JOS.2.14	Ca saua'maxare 'neraco':
JOS.2.14	—Saanaxauec dá'maq chi qanachaalataxac ma'le, qaiyi se qaỹalauate' qamiri, qam no'm sqaica ca 'xachim dajo. Ca ma' ñi qara'gaxala' ỹaanema qomi' najo 'laua, ca' qomi' sa'maxatqa'teguelo qamiri chaqai ipaquichigui nqaishinaq da qara'qaatec.
JOS.2.15	Ca ma' asó'maq Rahab na'deeto ca lauo' queso lquepaxaset yi na'a' lodegaxat, ca' ỹahote'e so ñic na' inoxonaxaterec queda lahi queetouguilo nqai'ne' añi nqote ñi lauo'. 
JOS.2.16	Ca 'naapegalo':
JOS.2.16	—Quiishi'megue ana qa' ladocai, qaiyi se qaỹanatalo qamiri quecá'maq idaañitapegaxari. Nañoxochiñi quiyi'maxare quecaua tres na'xata', toco' ma' liỹa noviro quena na'a'. Ime, ca' qaigueme repaguiỹa quecá'maq 'iỹa'gue.
JOS.2.17	Ca' saua'maxare 'neraco':
JOS.2.17	—Qomi' ỹaatqajam sepacqajanqachigui ma'le dá'maq qara'qaatec quiyim sahoqe cá'maq vi'saque quiyim saanqaem qami'. 
JOS.2.18	Qam ma' qomi' ñinoxonaxau'a najo 'laua, ca' qami' coñichiro najo ñic toc cañi nqote na qauochi' cañí'maq queetouguilo nqai'ñi' qomi'. Ca ma' ime, ca lapooñirata' quena ra'aachi' ca qataa'i', qachii'i', caua rqaỹachi', chaqai ná'ogue na lauoyac ca qataa'i'. 
JOS.2.19	Ca no'm 'ue ca inoxonec queca ra'aachi', ca ca'maxare chi nasauaxatalta', no'm ileu se qarasauaxaset. Qam no'm 'ue ca i'guentau'a ca hueeta'ñi ca ra'aachi', ca' qomi' qarasauaxaset. 
JOS.2.20	Chaqai no'm 'ue ca 'xachi' ma'le quedajo, ca' qomi' soorec quiyim se sepagaxalec da qara'qaatec dá'maq saanqaem qami' quiyim sepacqajanqachigui.
JOS.2.21	—Ajá'a, chaqaida nqaishinaq —'naaco' aso'maxare.
JOS.2.21	Ime, ca' niquinto saua'maxare, ca saua'maxare que'. Ca na' ime, ca aso'maxare coñiro so ñic toc cañi nqote ñi lauo'.
JOS.2.22	Ca' saua dos na'ajnaxanqajanqa que', ca nqañoxoterougui aso qa' ladocai quesaua tres na'xata'. Ca' so nouaataxanyipi ỹaatqajam nimitetapigui, qam se ỹanatalo saua'maxare, vire'ta na' pilda'a yi Jericó. 
JOS.2.23	Co'na'le, ca' saua na'ajnaxanqajanqa renoterec caso qa' ladocai, paquera'ta aso lachiugue, ca' pilta yi neeta'ñi so Josué. Ca' ra'qaataxantem quedá'ogue dá'maq 'neeto' na'le. 
JOS.2.24	Ca 'neraco':
JOS.2.24	—Ñi qara'gaxala' qota'olec ỹaanema qomi' quiyim qodoxonec yá'ogue yi 'laua, ma' yá'ogue yí'maq neetalec yijo 'laua ileuapeguem da lqolonaxa.
JOS.3.1	Ca' queso liỹa nete'e na' nete'etam, ca' so Josué chaqai sá'ogue so Israel llaalqaipi eec ca'e yi Sitim, ca' ỹovita aso lachiugue Jordán. Qam na' saqa' ỹapacta, ca' nco'matec. 
JOS.3.2	Ca na' ime' saua tres na'xata', ca' so nashillipi queugui yi co'matqa'. 
JOS.3.3	Ca' 'ue da naqataxac qoỹaanem so Israel llaalqaipi:
JOS.3.3	—Ma' huañii'tegue ana laqataxaco lahi' ñi qara'gaxala' qai'xateta quena qaretaxaỹaxanqajanqaipi quena' qaretaxaỹa'pegue' ñi qota'olec, ca' nenoxoñiuec, quiigue, coỹaritauo. 
JOS.3.4	Qaiyi 'yiiñii cá'maq quii'tegue ma'le, ma' qaica ca caqamiri quiyim 'ue quet ca shi'gue que'tegue cajo ñicta. Qam mesqai ỹaatqajam leseequejlec nqai'ñii aso lahi' naua naqataxaco. Qaidaata quiyim chi coỹaritalec aso'maxare 'uo' ca mil metros nqai'ñii ca leseeque'ta'uegue.
JOS.3.5	Ca' so Josué 'naaco' queso qomyipi:
JOS.3.5	—Nco'taxachita, ma' ma' nete'e, ca huañiỹa ñi qara'gaxala' ỹo'uet ca se qaiuanapega.
JOS.3.6	Ca' quesaua netaxaỹaxanqajanqa 'naaco':
JOS.3.6	—Coñiỹot añi naqataxaco lahi', ca' paguiỹa'ta ana lachiugue, 'avita quena qomyipi.
JOS.3.6	Ca' saua netaxaỹaxanqajanqa ỹacontot aso naqataxaco lahi', ca' 'auesaxasom queso qomyipi. 
JOS.3.7	Ca co'na'le, ca' ñi qara'gaxala' 'naaco' queso Josué:
JOS.3.7	—Taachi'ñi quenajo na'xa'a, ca' so'uet quiyim naua'que na'xata' nqo'neetauec paguec qaremaqachiñi' quena Israel llaalqaipi, qaiyi na'maxare iuana ma'le quiyim qami' iỹaatac, 'nejem dá'maq shintari' na'le queso Moisés. 
JOS.3.8	Ca' qami' 'ñirapega na netaxaỹaxanqajanqaipi ná'maq i'xateta añi lahi' naua naqataxaco quiyim ma' ỹoviraxasom quena lahi aso Jordán, ca' nachajñi, hueetañigui yi huaxaỹaq caso lachiugue.
JOS.3.9	Ca' so Josué 'naac queso llaalqaipi so Israel:
JOS.3.9	—Nqo'ñiiuo, ca' na'xaỹaxañiỹa ca la'qaatec ñi qara'gaxala' qota'olec. 
JOS.3.10	Dajo dá'maq netanec ma'le, qaiyi 'yiiñita quiyim ñi qota'olec ỹalequetauguilo qamiri, chaqai quecá'maq loxoỹa'gue, ñi'maxare i'leguec ma'le na Canaán laseripi, na hititaipi, na heveoipi, na ferezeoipi, na gergeseoipi, na amorreoipi chaqai na jebuseoipi. 
JOS.3.11	Ñaqai 'ajñii, añí'maq lahi' naua laqataxaco ñí'maq la'gaxala' ná'ogue na qomyipi quena 'laua, pacta ma'le na Jordán, 'auetauec caqamiri. 
JOS.3.12	Vichiguiño' nagui, ca' coñiu'alo caua doce ỹale', quiñi 'óna quecaua'maxare chigoqchiỹaugui na llaalqaipi naua doce llaalqa so Israel. 
JOS.3.13	Chaqai ná'maq netaxaỹaxanqajanqaipi quená'maq i'xateta añi lahite' naua laqataxaco ñí'maq la'gaxala' ná'ogue na qomyipi quena 'laua, ca ma' co'viri'ñigui naua lapiaate' na huaxaỹaq, ca' aso lachiugue shicchigui ma'le na huaxaỹaq, ná'maq chicqashi'mquera qaguiguit, nachajñi, sqai eec.
JOS.3.14+JOS.3.15+JOS.3.16	Ca' so Israel llaalqaipi ca'e na lauootoripioqui' na'daañi, ca' eec, pacta aso lachiugue. Ca' 'auesauec saua netaxaỹaxanqajanqa i'xatete' aso lahite' naua naqataxaco. Qam so Jordán i'paxanleco' quen quena' ỹovita quiyim qanaqat ana nanecsec. Ca só'maq la'uaxac so huaxaỹaq qaguiguit, 'ec 'ue so lquepaxaset ỹoxe'ogam quiyi Adam yí'maq na'a' huaqate'e' ada na'ajnaxanaxalate Saretán. Qam na huaxaỹaq taỹaxaso'ma aso huaaxai leenaxat leuaxai, ca queeta, chi ỹovireta'a quiyim imeuo. Ca' na huaxaỹaq quesojo lachiugue secta'chi, ca' so Israel llaalqaipi pacta aso'maxare, ta'ajte'e yi nalo'ojta'a yi Jericó. 
JOS.3.17	Sá'ogue so qomyipi pacta aso lachiugue leenaxat Jordán, qam so que'ejta'gue llima. Ca só'maq netaxaỹaxanqajanqaipi só'maq i'xateta aso lahite' saua laqataxaco ñi qara'gaxala' ỹaatqajam nachaachichiriñi quena lavinñi so Jordán quiyi 'laua ra'ñijlec.
JOS.6.1	Qaica ca inoxonec chaqai ca inoxono quiyi Jericó, ma' mashic qaỹapoguilo naua lasomi' yijo na'a' lodegaxat, qaiyi qaica ca inoxono quena Israel llaalqaipi. 
JOS.6.2	Qam ñi qara'gaxala' 'naaco' queso Josué:
JOS.6.2	—Ỹim saanem qami' na Jericó quiyim qadoxonqui' ñi lashi chaqai ná'ogue na nalliripi. 
JOS.6.3	Ca' qamiri nalliripi na Israel llaalqaipi, 'oonoqui' lepachilec na na'a' quiyi na'xa'a, viraqchiỹauec caua seis na'xata'. 
JOS.6.4	Siete caua netaxaỹaxanqajanqa 'auesauec caso lahi' naua ỹaqataxaco, quiñi 'óna no'qoota'a aca lpe'te qagreta loua' lasote. Ca' ma' ỹovire'oga ca liỹa na'xa'a, ca' siete qallichiñi yi na'a' quiyim na netaxaỹaxaquiripi ñaq pe'teetapigui na lpe'tellipi. 
JOS.6.5	Ca ma' qamiri 'xaiỹaque cá'maq ỹaatqajam no'uen npe'taxanaxac, ca' qamiri ỹaatqajam nichiñigue ca raualaxaguii, ca' na nquepaqataxanaxat 'guiñi ma'le. Ca' ma'le, ca' quiñi 'óna caqamiri ỹalamaxateta'a yi na'a'.
JOS.6.6	Ca' so Josué roỹaxanougui so netaxaỹaxanqajanqaipi, ca 'naaco':
JOS.6.6	—Coñiỹot añi lahi' naua laqataxaco ñi qara'gaxala'. Ca' siete caua 'auete' caqamiri, 'avitauec cañi lahi' naua naqataxaco, pi'chiitapiguilo caua rpi'chii qagreta loua' lasote.
JOS.6.7	Ca' queso liỹa qomyipi, ca 'naaco' so Josué:
JOS.6.7	—Ca' na ỹalliripi nalauataxairipi, ca naqaletenlec na na'a', 'auetauec cañi lahi' naua laqataxaco ñi qara'gaxala'.
JOS.6.8	Ca sá'ogue ỹo'uet dá'maq qohinapega queso Josué. Saua siete netaxaỹaxanqajanqa 'auesauec caso lahi' saua laqataxaco ñi qara'gaxala', pe'teesapigui saua siete lpe'tel. Ca' coỹaretauo aso lahi' saua naqataxaco. 
JOS.6.9	Ca' so ỹalliripi nalauataxairipi 'auetauec queso netaxaỹaxanqajanqaipi. Ca' so liỹaripi nalauataxairipi coỹaretauo caso lahi' saua naqataxaco. Ca' so netaxaỹaxanqajanqaipi se nco'majñi pe'teetapigui na lpe'tellipi. 
JOS.6.10	Qam queso nalauataxairipi 'naaco' so Josué quiyim i'maqajlem, nauaanta'a quiyim qoỹilen quiyim netenegue ca laualaxac.
JOS.6.11	Ca' so Josué ỹo'uet quiyim naqaletenlec yi na'a' aso lahi' saua laqataxaco ñi qara'gaxala'. Ime, ca' pila'a ca nco'matqa', ca hueeta'anyi queso pe. 
JOS.6.12	Ca' queso liỹa nete'e na' nete'etam, ca' so Josué ne'laxashiguim, ca' so netaxaỹaxanqajanqaipi ỹaconot aso lahi' saua naqataxaco. 
JOS.6.13	Ca' saua siete netaxaỹaxanqajanqa 'auesauec caso lahi' saua naqataxaco, sqai hua'e chaqai sqai ỹaxanñi da lpe'taxanaxac caso lpe'te. 
JOS.6.14	Ca' queso liỹa na'xa'a, ca lotqai liỹa ỹaqaletenlec yi na'a', ca lotqai pila'a ca nco'matqa'. Ca' chaqaida 'neeta'gue quesaua seis na'xata'.
JOS.6.15	Ca na' ỹovire'oga so liỹa na'xa'a na' nalagaxashiguim so na'xa'a, ca qaỹaqaleten yi na'a' dá'maq chi qohinta'co' quen, qam quesojo na'xa'a, ca' siete qanaqaletenlec. 
JOS.6.16	Ca co'na' so netaxaỹaxanqajanqaipi siete pe'taxan. Ca' so Josué 'naaco' queso qomyipi:
JOS.6.16	—¡Raualaxahi! Ñi qara'gaxala' ỹo'uet quiyim qadoxoñiguii najo na'a'. 
JOS.6.17	Najo na'a' chaqai ná'ogue ná'maq hueetaugui na'maxare, na'maxare qoỹaanec quiyim ná'ogue nomachiichiguiñi, ma' ñi qara'gaxala' chaqaida dá'maq ỹahotaque. Qañiita añi nanatqa lo'o' leenaxat Rahab qanca'laxatetauec chaqai ná'maq neeta'ñi yi la'a', ma' ñi'maxare ỹoxochiñi na'le saua na'ajnaxana' ñilataxai' na'le. 
JOS.6.18	Qam quena' qamiri qaico' ca coñiỹa chaqai ca pochiỹau'a quená'maq 'ue quenajo na'a', ma' ñi qara'gaxala' ỹaatqajam ỹaanec quiyim ná'ogue nomachiichiguiñi. Ma' no'm 'ue ca 'ue ca iconau'a quena'maxare, ca' ishit quiyim qaỹa'ue ca nouaxanaxaset na nco'matqa' na llaalqaipi so Israel, ỹaatqajam chalego lecaic ca ne'guenaxac nqohin. 
JOS.6.19	Ca' na 'oro, plata, bronce chaqai ná'ogue na lecat fierro qoỹaanot ñi qara'gaxala' quiyim lalamaxat.
JOS.6.20	Ca' so qomyipi co'na' ỹaualaq chaqai so netaxaỹaxanqajanqaipi pi'chigui so lpe'tellipi. Ca co'na' 'qaa so Israel llaalqaipi queso lelamaxa so npe'tellipi, ca' ỹaatqajam netenegue da laualaxac, ca' so lapoxonaxat yi na'a' 'guiñi. Ca' qaỹalamaxatau'a yi'maxare, ca' noxonec. 
JOS.6.21	Ime, ca qanalauajñi, qaỹahote'e na lecat, na ỹalliripi chaqai na 'aallipi, ne'naqaipi, chaqai na qo'xoiquipi, vire'ta na ñii'lolaipi, na qagretaipi, na 'ashinyipi, ná'ogue qanomachichiguiñi.
JOS.6.22	Ca' so Josué 'naaco' quesaua dos lelaatqa sauá'maq ra'ajnaxanto na'le yi 'laua:
JOS.6.22	—Quiipegue' yi la'a' aca nanatqa lo'o', ca' naviguiuec chaqai cá'ogue ca lauo' laseripi, pacqajñichigui dá'ogue dá'maq ra'qaachiguio' na'le.
JOS.6.23	Ca saua'maxare quera'a, ca' naueguerec aso Rahab, chaqai so leta'a, aso late'e, so lqaỹaripi, chaqai sá'ogue so lauo' laseripi. Ca' qaỹa'ue ca qoỹana'ñi qaỹa'maxachichiguiñi ỹoqota'oga nqohin queso lanatqa' so Israel llaalqaipi. 
JOS.6.24	Ime, ca' so Israel llaalqaipi copata'a yi na'a' chaqai ná'ogue ná'maq hueetaugui yi'maxare. Ca quená'maq qaicona qainaata na 'oro, plata, chaqai na nouenec bronce, chaqai na fierro, ca' qaỹo'uet quiyim lalamaxaret ñi qara'gaxala'. 
JOS.6.25	Ca' so Josué nca'laxatetauec aso Rahab chaqai sá'ogue so lauo' laseripi, ma' ỹoxochiñi na'le saua na'ajnaxana' ilate' na'le so Josué quiyi Jericó. Ca' chaqaiyi viichigui, ca' so llaalqaipi aso Rahab ỹalequetaugui na Israel llaalqaipi.
JOS.10.1+JOS.10.2	So Adonisedec, só'maq lashi yi na'a' lodegaxat Jerusalén, ỹaatqajam chalego lqolonaxa na' ỹa'den quiyim so Josué loxonec so Hai chaqai dá'maq 'ne'teco' na'le so'maxare chaqai quesó'maq lashi, ca chaqaido' dá'maq 'ne'teco' na'le yi Jericó chaqai so lashi, chaqai queso Gabaón laseripi huaqui'chiguit so Israel llaalqaipi, ca' nagui, ca' ỹalequeta'guita saua'maxare. Ca' queso'maxare, ca' ỹo'uet quiyim 'xoic da lqolonaxa, ma' yi Gabaón ỹaatqajam lodegaxat yi na'a', paguec lecaic quiyi Hai, chaqai ná'maq na'ñi yi'maxare ỹaatqajam 'ñaaxaiquipi. 
JOS.10.3	Ca' vichiguiño' so Adonisedec ỹa'ue so ila' la'qaatec quesaua nashil, Hohan na'ñi yi Hebrón, Piream na'ñi yi Jarmut, Jafía na'ñi yi Laquis, chaqai so Debir na'ñi yi Eglón, 'naaco':
JOS.10.4	—Naiquena, yotauañii ñalauataxa'e' yi Gabaón, ma' na'deene'e' so Josué chaqai so Israel llaalqaipi.
JOS.10.5	Ca' notauanta' saua cinco nashil amorreo lase': 'óna so na'ñi yi Jerusalén, chaqai saua liỹa' nera'ñi yi Hebrón, Jarmut, Laquis chaqai yi Eglón. Ca sá'ogue so nalliripi saua'maxare quepegue' nosoralec yi Gabaón quiyim nalauate'e'.
JOS.10.6	Ca só'maq neeta'ñi yi Gabaón ila' da la'qaatec queso Josué neeta'ñi yi nco'matqa' quiyi Gilgal:
JOS.10.6	—Qaica ma' se qarotauañi' quet, ma' qomi' relaataxahi'. Se naỹaloxoriñi' quiyim qarotauañi', 'ootaxañirelgoto qomi', ma' ná'ogue na lashillipi na amorreoipi naalec ana quemaralec qa' ladocaipi, na'maxare notauanta' ỹahotaque nalauajto qomi'.
JOS.10.7	Co'na'le, ca' so Josué eec, chicqochi'ñi yi Gilgal, liỹaatac so nalliripi 'ñaaxaiquipi. 
JOS.10.8	Ca' ñi qara'gaxala' 'naaco' queso'maxare:
JOS.10.8	—Totaxan ro'chita na'maxare, ma' ỹim saanec quiyim ná'ogue qadoxonqui', ca' qaica ca ishit nachaata'guit qami'.
JOS.10.9	Ca' so Josué eec, chicqochi'ñi yi Gilgal, queetagui so pe. Ca' i'laxatejlec so amorreoipi. 
JOS.10.10	Ca' ñi qara'gaxala' ỹo'uet quiyim qano'daxatetec so Israel llaalqaipi. Ca' so Josué 'xoico' so ỹalauat quiyi Gabaón. Ime, ca' ỹocaneta queso nayic quiyi Bet-horón, ca' queeta da lalauataxanaxac quena amorreoipi, chi ỹovireta'a yi Azeca chaqai yi Maceda. 
JOS.10.11	Ca' so amorreoipi co'na' mashic qui'ñigui so ca'megue quiyi Bet-horón co'na' 'eetapeguem so Israel llaalqaipi, ca' ñi qara'gaxala' ỹo'uet quiyim anac aso qalachi. Ca' ỹaatqajam 'xoic so ỹalauat nqai'en, paguelec so ỹalauat queso Israel llaalqaipi.
JOS.10.12	Ca co'na' ñi qara'gaxala' ỹaanec quiyim noxonec so amorreoipi queso Israel llaalqaipi. Ca' so Josué 'qaachigui nqai'en so qomyipi co'na' 'naac quiñi qara'gaxala':
JOS.10.12	“Qami' ra'aasa, vire'e ma' ralo'irelec yi Gabaón;
JOS.10.12	vire'e qami' shiraigo, ma' ralo'irelec yi ca'megue quiyi Ajalón.”
JOS.10.13	Ca' ñi ra'aasa chaqai ñi shiraigo huere'e,
JOS.10.13	chi ỹovireta'a na' so Israel llaalqaipi nomajñi so npa'guenaxauaripi.
JOS.10.13	Ca' chaqaida 'neeta da la'qaataxanaxac aso lere lomalate na 'maxaraic da no'ueenataxac. Aso ra'aasa hua'e na'le quena lavinñi na piguim. Peeta'a ỹovi' ca 'óna na'xa'a se reda.
JOS.10.14	Ca' dajo ỹaatqajam se qaiuanapega quedá'maq chicqota'gue chaqai dá'maq taỹa'gue ỹaatqajam qaica ca 'nejem sojo na'xa'a quiyim ñi qara'gaxala' na'xaỹaxana so ỹale, ma' ñi'maxare ro'ootaxanteguelec so Israel llaalqaipi.
JOS.10.15	Ca co'na' ime dajo, ca' so Josué chaqai so Israel llaalqaipi pila yi nco'matqa' quiyi Gilgal.
JOS.21.43	Ca' chaqaida dá'maq 'neeta quiyim ñi qara'gaxala' ỹaanem so Israel llaalqaipi sá'ogue so 'laua só'maq ỹachaxantac queso 'auaxaic leta'allipi. Ca' so qomyipi naalec sojo 'laua. 
JOS.21.44	Ca' ñi qara'gaxala' ỹaatqajam ipacqajanchigui da la'qaatec, ca' ỹaanem da leuagaxa sá'ogue so neetalec so 'laua. So npa'guenaxauaripi se ishit quiyim reloqoguit, ma' ñi qara'gaxala' ỹo'uet quiyim qaica lovi' nqai'en so'maxare. 
JOS.21.45	Ca' qaica quet cá'maq la'qaatec se ipacqajñigui quená'maq no'uen la'qaatqaipi quená'maq ỹachaxantapeguem so Israel llaalqaipi, ỹaatqajam ná'ogue ipacqajanchigui ñi qara'gaxala'.
JOS.24.1	So Josué lapoonta' sá'ogue so llaalqaipi so Israel quiyi Siquem. Ca' roỹaxana ná'ogue na qo'xoiquipi, na'gaxalateripi, chaqai na imitac na nasauaxaset, chaqai na liỹa nashillipi, ca ná'ogue nachaatou'a nqai'en ñi qara'gaxala'. 
JOS.24.2	Ca 'naac quesá'ogue so qomyipi:
JOS.24.2	—Da la'qaatec ñi qara'gaxala', ñí'maq qota'olec quena Israel, 'neetasa': Nallaaqo' quesaua 'auaxaqa qata'allii Taré chaqai saua llaalqa Abraham chaqai so Nacor neeso'ot na lahi aso lachiugue Eufrates, nqouagaxainsacoto' quen na nashiilqaipi. 
JOS.24.3	Qam ỹim ñaqata'a na'le so Abraham na' neeto'ot na lahi aso Eufrates. Ca' ỹouoxontac nqaishin na'le ná'ogue najo 'laua Canaán, ca 'ue na'le so llaalec Isaac. Ime na'le, ca' ñoquiigaxatetauec so llaalqaipi. 
JOS.24.4	Ca' so Isaac sa'vii saua dos llaalqa, Jacob chaqai so Esaú. Ca' so Esaú saanem quiyim naalec yi 'laua 'xoic ana quemaralec qa' ladocai quiyi Seir. Ca' so Jacob chaqai so llaalqaipi taategue da Egipto. 
JOS.24.5	Ca na'le, ca' selate' saua Moisés chaqai so Aarón. Ca' ñalauajñi so Egipto laseripi, vire'ta na' ñaqata'alo qamiri quiyi'maxare. 
JOS.24.6	Ca na' so 'auaxaic qataa'illipi eec, ca'e yi Egipto, ca' so Egipto laseripi rocanaxan ỹahote'e ana nahoglena lauataxaqui chaqai na shipgaq, chi ỹoviretaxaso'ma aso huaaxai leenaxat toc. 
JOS.24.7	Ca' so qomyipi na' roỹaxanot najo ra'gaxalari, ca ỹim sa'ue so napalaxa lodegaxat pa'aata'gue nqaishin da hueeta'gue so Egipto laseripi. Chaqai so'uet quiyim taalec so huaxaỹaq caso huaaxai so Egipto laseripi, ca' polec nqai'en. Ca' qamiri huañichigui dá'maq so'uet na'le quiyi Egipto.
JOS.24.7	Ca na' ime dajo, ca' qamiri shi'gom quiitalec yi 'laua qaica qom, 
JOS.24.8	vire'ta na' ñauegalo qamiri na na'laua na amorreoipi pa'ỹa'gue da lqodoigue cana lachiugue Jordán. So'maxare nalauajto qamiri, qam ỹim so'uet quiyim qadoxoñiguii, ca' qamiri qaica ca viỹaque, ca' huootaxañiỹa'gue na na'laua.
JOS.24.9	Ime, ca' so Balac, llaalec so Zipor, lashi na Moab llaalqaipi, anac quiyim nco'ỹa'to qamiri. Ca' so Balac relaataxana so Balaam, llaalec so Beor, ma' ỹahotaque se no'uen ca la'qaatec inaxalgoto qamiri. 
JOS.24.10	Qam ỹim sqai saxanegue so Balaam quiyim inaxalgoto qamiri ca la'qaatec se no'uen, ca' no'uen da la'qaatec taalgoto nqai'ne' qamiri. Ca' lotqai ñca'laxaterec qamiri.
JOS.24.11	Ca na'le, ca' qamiri paguiỹa'ta aso lachiugue Jordán, chaqai viriỹau'a yi Jericó. Ca só'maq neeta'ñi yi Jericó, amorreoipi, ferezeoipi, cananeoipi, hititaipi, gergeseoipi, heveoipi chaqai so jebuseoipi, so'maxare nalauajto qamiri. Qam ỹim so'uet quiyim qadoxoñiguii so'maxare.
JOS.24.12	Ca' saua dos lashil na amorreoipi mese qadoxonaxahi qamiri quenaua ro'goxonqachiri lecat chaqai na no'xoshic. Qam ỹim so'uet quiyim chalego da lqolonaxa caqamiri, ca so'maxare 'eet na' saqa' viriri'. 
JOS.24.13	Ca' ỹim saanema qamiri ná'maq 'laua sqai ñiilec na'le aca qadañicshii, chaqai na 'imqaipi se no'xoñiishiguim na'le, qam nagui ñiitalec. Chaqai saanema qamiri ana nanecse 'uva chaqai ana 'oliva mesqai ñiiñi na'le, qam nagui a'guiitac.
JOS.24.13	Ca lotqai 'naac so Josué:
JOS.24.14	—Ca' vichiguiño' quedá'ogue dajo, ỹaatqajam ro'chiỹa ma'le ñi qara'gaxala', chaqai ỹaatqajam quiijlec. Ca' ỹaatqajam 'xañiñi na nqouagaxaintacot nqolaquipi so 'auaxaic qataa'illipi queda lahi yi Eufrates chaqai quiyi Egipto, ca' ỹaatqajam quiilec ñi qara'gaxala' qota'olec. 
JOS.24.15	Qam no'm sqai 'maxariñii quiyim quiilec ñi qara'gaxala', ca' nagui, ca' nca'aiua'a cá'maq viitaque quiilec, na nqolaquipi ná'maq imaqachintac na'le so 'auaxaic qataa'illipi na' neetalec da lahi aso lachiugue Eufrates, loqo'm na lqolaquipi na amorreoipi, ná'maq ñiitañigui qamiri nagui. Qam ỹim chaqai na ỹaalqaipi qolaxalec ñi qara'gaxala' qota'olec.
JOS.24.16	Ca co'na'le so qomyipi 'naaco':
JOS.24.16	—¡Qomi' se seshitaq qolqa'e ñi qara'gaxala', qaica ma' qolaxague quet na nqolaquipi! 
JOS.24.17	Ma' ñi qara'gaxala' chaqaiñi ñí'maq naqaterec qomi' na'le na' qomi' na'aqa quiyi Egipto. Chaqai ỹaatqajam seuanqachigui ná'ogue ná'maq ỹo'uet chalego lecaic se qaiuanapega, chaqai ñi'maxare ỹaatqajam quepaqataxanteguelgoto qomi' quena ñanaguinqata'gue chaqai quená'ogue na ỹoreta'oguit qomyipi ñanaguinqachigui. 
JOS.24.18	Chaqai ñi'maxare peloguec ná'ogue na ỹoreta'oguit qomyipi sauaxate' qomi', chaqai ỹo'daauec na'le na amorreoipi neetalec na'le najo 'laua ná'maq senqatalec nagui. Vichiguiño' qomi' qai'neeta qolaxague ñi qara'gaxala', ma' ñi'maxare chaqaiñi ñí'maq qota'olec coqomi'.
JOS.24.19	Ca' so Josué 'naaco' queso qomyipi:
JOS.24.19	—Qamiri peeta'a sqai shichii quiilec ñi qara'gaxala', ma' ñi'maxare ỹaatqajam qota'olec co'teeta chaqai qaica ca ỹa'maxaren. Chaqai ñi'maxare se ishit quiyim na'ñaxachiguit na se no'uen chaqai na nasauaxaseteripi. 
JOS.24.20	Qam no'm qamiri tot qoquiilec lachii ñi qara'gaxala', ca' quiigue na nqolaquipi, ca' ñi'maxare ishit ỹo'uet ca se no'uen caqamiri. 'Eno'm 'xoic da re'qoochigui lqouagaxa caqamiri, qam qaiyiita nalauachiñi qamiri ma'le.
JOS.24.21	Ca' so qomyipi 'naaco' queso Josué:
JOS.24.21	—Qomi' se seshitaq so'ueetaq da 'ñirac, qomi' qolaxague ñi qara'gaxala'.
JOS.24.22	Co'na'le, ca' so Josué 'naaco':
JOS.24.22	—Qamiri no'viñita'gue dá'maq ra'qaachiguii quiyim 'ñiỹac quiigue ñi qara'gaxala'.
JOS.24.22	Ca' so qomyipi 'naaco':
JOS.24.22	—Ajá'a, qomi' ño'uenqata'gue da qara'qaatec.
JOS.24.23	Ca lotqai 'naaco' so Josué:
JOS.24.23	—Cha'regue naxaiuec ná'ogue na nqolaquipi hueeto'oto qamiri ná'maq nqouagaxaiñitacot, qaiyi ỹaatqajam nachinchiriñi naua re'taxanatahi quiyim maqachiñitac ñi qara'gaxala' qota'olec quena Israel.
JOS.24.24	Ca' so qomyipi 'naaco':
JOS.24.24	—Qomi' qolaxalec ñi qara'gaxala' ñí'maq qota'olec, chaqai cá'maq ỹa'xat, ca' so'ueetaq.
JOS.24.25	Ca' quesojo na'xa'a quiyi Siquem so Josué ỹo'uet quiyim na'maxate'e' sá'ogue so qomyipi, ca' ỹaanougui da naqataxaquipi chaqai da nelaataxanaxaquipi. 
JOS.24.26	Ca' ỹiriñi ná'ogue caso nelere laqataxaco lomalate ñi qota'a. Ime, ca' icona so qa' lodegaxat, ca' illo'ot aso qo'paq leenaxat encina, na'ñi yi qouagaxainqa' quena' qanqouagaxainot ñi qara'gaxala'. 
JOS.24.27	Ca co'na' ime, ca' so Josué 'naapega sá'ogue so qomyipi:
JOS.24.27	—Najo qa' ỹaatqajam ỹa'deenta ná'ogue na la'qaatqaipi ñi qara'gaxala' ỹaanouguilo qomi' ma' ỹaatqajam 'qaachigui ná'ogue na na'qaatqaipi. Ca na'maxare ỹaatqajam ỹa'deente' qamiri, qaiyi qaica ca noqolliguit quiyim 'naac se ỹauanapega ñi qota'olec.
JOS.24.28	Ime, ca' so Josué ila' so qomyipi quiyim quiñi 'óna pila cá'maq chi lalamaxaret la'a'.
JDG.1.18	Qam se qaishit qarouootaxana'gue yi na'a' Gaza, Ascalón chaqai yi Ecrón chaqai yá'ogue yi 'laua lauoraripi. 
JDG.1.19	Ca 'eno'm ñi qara'gaxala' liỹaatac so llaalqaipi so Judá, ca so'maxare ishit rouootaxanegue yi hua'ñi ana 'xoic ana quemaralec qa' ladocai. Qam se ishit ỹo'daauec só'maq neetalec so quemarelec, ma' 'ue ana lahoglena fierro lauataxaqui. 
JDG.1.21	Qam so llaalqaipi so Benjamín se ishito' na'le ỹo'daauec na jebuseoipi na'ñi yi Jerusalén. Ca' vichiguiño' ñaqaina na jebuseoipi chaqai na llaalqaipi so Benjamín ñaqai neetalec yi Jerusalén.
JDG.1.27	Ca' queso llaalqaipi so Manasés se ishit ỹo'daauec yi na'ñi yi Bet-seán, Taanac, Dor, Ibleam chaqai yi Meguido, chaqai ná'maq neetalgoto na sqoỹoqapigui 'lauari queso na'aateripi. Ca' na cananeoipi ñaqaina neetalgoto naua'maxare. 
JDG.1.28	Ca co'na' so Israel llaalqaipi nqo'neuec da lquesaxanaxa, ca' ishit quiyim ỹaatqajam 'ec la'aquipi so cananeoipi, ỹaatqajam resalli nqai'en da lo'ueenataxanaxac, qam se ishit ỹo'daauec.
JDG.1.29	Ca' so llaalqaipi so Efraín qai'neeta se ishit ỹo'daauec so cananeoipi neetalec yi Gezer. Vichiguiño' ñaq ỹalequetaugui na'maxare.
JDG.1.30	Ca' so llaalqaipi so Zabulón qai'neeta se ishit ỹo'daauec na cananeoipi neetalec yi Quitrón chaqai yi Naabal. Vichiguiño' ñaqaiyi neuoraripi, 'eno'm quesaxan nqohin na lo'ueenatec.
JDG.1.31+JDG.1.32	Chaqai na llaalqaipi so Aser qai'neeta se ishit ỹo'daauec na cananeoipi neetalec yi Aco, Sidón, Ahlab, Aczib, Helba, Afec chaqai Rehob. Ca ma' se ishit ỹo'daauec quenaua la'aate', ca' chi lauoraripi na'maxare.
JDG.1.33	Ca' so llaalqaipi so Neftalí qai'neeta se ishit ỹo'daauec na cananeoipi quiyi Bet-semes chaqai yi Bet-anat. Ca' ỹaatqajam quesaxan nqai'en na ỹaanem lo'ueenatec, ca' chi lauoraripi nqai'en.
JDG.1.34	Ca' so amorreoipi se icoñiguit so llaalqaipi so Dan. Ỹocanac, ca' ỹoviraxata'a yi quemaralec qa' ladocai se qaỹa'maxaren quiyim renojñi quiyi 'laua quemarelec. 
JDG.1.35	Ca' chaqaida 'neeta quiyim so amorreoipi ñaqaiso neetalec yi Heres, Ajalón chaqai yi Saalbim. Qam co'na' so llaalqaipi so José nqo'neuec da lquesaxanaxa, ca' ỹaatqajam quesaxan nqohin na lo'ueenatec.
JDG.2.6	Ca co'na' so Josué ỹahotaque la'xaỹaxac quiyim ca'e so llaalqaipi so Israel, quiñi 'óna queso'maxare quepegue' cá'maq chi na'laua qoỹaanem. 
JDG.2.7	Ca co'na' ñaq nca'leetauec so Josué, ca' na llaalqaipi so Israel saqa' ỹaxanñi quiyim nqouagaxaintacot ñi qara'gaxala'; qai'neeta na' ñaqa 'ue so qo'xoiquipi só'maq iuanchiguio' na'le ná'ogue ná'maq chalego lecaic ỹo'uet ñi qara'gaxala' queso llaalqaipi so Israel. 
JDG.2.8	Ca' so Josué ỹovite' yaua ciento diez ñaxari, ca' ileu. 
JDG.2.9	Ca' qaishiñi'ñi yí'maq chi lalamaxaret la'a' Timnat-sera, pa'ỹa'gue da rapiguim caso quemaralec qa' ladocai leenaxat Gaas, huaugui yi 'xoic ana quemaralec qa' ladocai quiyi Efraín. 
JDG.2.10	Ca' qai'neeta ileu so llaalqaipi so Israel só'maq naloxouaripi so Josué. Ca' chaqaida 'neeto' na'le quiyim so dalaxaic ne'qaañi qomyipi qaica ca ỹa'den ñi qara'gaxala' chaqai ná'maq lqouagaxa queso Israel llaalqaipi.
JDG.2.11	Qam co'na' so llaalqaipi so Israel ỹaatqajam se no'uen da ỹo'ueetetac iuanchigui ñi qara'gaxala'. Ma' queetalco' quiyim nqouagaxaintacot na ỹoreta'oguit lqui'illipi so Baal. 
JDG.2.12	Ỹaxanñi ñi qara'gaxala' ñí'maq qota'olec, la'gaxala' so 'auaxaic leta'allipi, ñí'maq naqata'alo na'le quiyi Egipto. Ca' nañaañiguit quiyim nqouagaxainot na lqolaquipi na lauoraripi. Ca' chaqaida dá'maq chicqochigui quiyim ro'o ñi qara'gaxala'. 
JDG.2.13	Ỹalat, ca'e ñi qara'gaxala', qaisoota so Baal qanqouagaxaintacot chaqai na ỹoreta'oguit lqui'illipi aso Astarté. 
JDG.2.14	Vichiguiño' ñi qara'gaxala' ỹaatqajam ro'ỹa so Israel llaalqaipi, ca' ỹo'uet quiyim so cuataxairipi rocacha sá'ogue so louenqaipi, chaqai quiyim noxonqaipi queso lauoraripi npa'guenaxauaripi, chaqai quiyim qaica ca qaỹaho'te. 
JDG.2.15	Ca co'quena' eec quiyim nalauat, ca' ñi qara'gaxala' pa'a'guit, ca' se no'uen nqai'en da llicyaxac, ma' chaqaiñi ñí'maq 'naaco' na'le.
JDG.2.15	Ca' ñi qara'gaxala' 'eno'm ỹo'uet da leuogoxo so'maxare, 
JDG.2.16	qam qaiyiita ỹo'uet so nashillipi quiyim ishit imit ca nasauaxaset, ca na'maxare ishit reloqoguit ná'maq nouoretac so Israel llaalqaipi. 
JDG.2.17	Qam so Israel llaalqaipi se na'xaỹaxana so na'gaxalateripi. Ta'ta'a quiyim se na'xaỹaxana ñi qara'gaxala' chaqai nqouagaxainot na nqolaquipi. So 'auaxaic leta'allipi ỹaatqajam na'xaỹaxane'ta da laqataxac ñi qara'gaxala', qam so'maxare sqai que'uegue da llicyaxac so 'auaxaic leta'allipi. 
JDG.2.18	Ca co'quena' ñi qara'gaxala' ỹanashiguim ca nashi, ca' ỹaatqajam ỹotauan. Ca co'quena' ñaq nca'leetauec ca nashi, ca' ỹotauan so Israel llaalqaipi quena npa'guenaxauaripi, ma' i'xoreno' quen quena' 'xaỹa da nqui'ic queso'maxare. 
JDG.2.19	Qam co'quena' ileu cajo na'gaxala', ca so'maxare lotqai ipaquichigui se no'uen da llicyaxac. Ca chi ỹovireto'o' quen quiyim paguec la'aaxa dá'maq 'neetari' queso 'auaxaic leta'allipi. Ca' lotqai quelec quiyim nqouagaxainot na ỹoreta'oguit nqolaquipi, chaqai ỹaatqajam sqai ỹaxanñi na ỹo'ueetetac se no'uen llicyaxac. 
JDG.2.20	Vichiguiño' ñi qara'gaxala' ỹaatqajam ro'ỹa so Israel llaalqaipi, ca 'naaco':
JDG.2.20	—Najo qomyipi se ipaguigui nqai'en dá'maq 'au ña'maqataxac queso 'auaxaic leta'allipi chaqai tot na'xaỹaxañiua'. 
JDG.2.21	Vichiguiño' nagui tot so'daauec na qomyipi quená'maq se ỹo'daauec na'le so Josué na' ñaq nca'leetauec.
JDG.2.22	Ca' quedajo, ca ñi qara'gaxala' ỹahotaque i'guen na Israel llaalqaipi quiyim quegue ñi qara'gaxala', dá'maq 'neetari'o' na'le so 'auaxaic leta'allipi, loqo'm 'e'. 
JDG.2.23	Vichiguiño' ñi qara'gaxala' sqai chaqa'ma' ỹo'daauec na qomyipi quená'maq sqai loxonec nqai'en na'le so Josué, ta'ta'a quiyim lauoraripi nqai'en so'maxare.
JDG.4.1	Ca co'na' ime ileu so nashi Aod, ca' so Israel llaalqaipi lotqai ỹo'uet na se ỹa'maxañi quiñi qara'gaxala'. 
JDG.4.2	Ca' vichiguiño' ñi qara'gaxala' ỹaañiguit so Israel llaalqaipi da lquesaxanaxa so Jabín, lashi na cananeoipi, reloqota'a yi na'a' Hazor. Chaqai so lashi so nalliripi, leenaxat Sísara, na'ñi yi Haroset-goim. 
JDG.4.3	Ca' so nashi Jabín novecientos aso lahoglena fierro nalauataxaqui. Ca' so'maxare ỹovi' veinte ñaxari quiyim qaica ca 'nejem da lqa'viic queso Israel llaalqaipi, chi ỹovireto'o' quiyim so Israel llaalqaipi liỹa ne'xoresene'tot ñi qara'gaxala' quiyim qaỹotauan.
JDG.4.4	Ca' quesauajo na'xata' so Israel llaalqaipi qareloqota'a caso 'aalo qota'olec letaxaỹaxaqui, leenaxat Débora. Aso'maxare loua so leenaxat Lapidot. 
JDG.4.5	Aso Débora chaqai 'neetari'o' quen quiyim nqa'xantañi, neeto'ot ca la'al aca lanecse chaavic (ca qaỹamata'gue leenaxat chaavic lanecse aso Débora). Sojo chaavic na'ñi yi 'xoic ana quemaralec qa' ladocai quiyi Efraín quena lavinñi' yaua Ramá chaqai yi Betel. Ca' na Israel llaalqaipi quepegue'o' quen aso 'aalo quiyim ỹa'ue ca la'maqa' canchaqaica se ỹa'maxañi.
JDG.4.6	Ca 'uo' so na'xa'a, ca' aso Débora roỹaxane'ogo' so ỹale, leenaxat Barac, llaalec so Abinoam, neeta'ño' yi Cedes, yi'maxare la'a' na llaalqaipi so Neftalí. 'Naaco':
JDG.4.6	—Ñi qara'gaxala' qota'olec quena Israel relachi', 'naac: Mo'e', quirepegue' ada qa' ladocai Tabor. Ca' quiyi, ca lapooñireta' ca diez mil qomyipi nallichi'ipi quena llaalqaipi so Neftalí chaqai so Zabulón. 
JDG.4.7	Ca' ỹim so'uet quiyim ñi Sísara, lashi na nalliripi so Jabín, quepegue' yi ñaachi Cisón, qaiyi nalauate'e' qami', neetañigui na lahoglenaipi chaqai na nalliripi. Ca' ỹim saanec ma'le quiyim qadoxonqui'.
JDG.4.8	Qam so Barac 'naaco':
JDG.4.8	—Ỹim shic, no'm qami' quitegue aỹim. Qam no'm sqo qui', ca' ỹim sqa shic.
JDG.4.9	—Ỹim shigueco' qami' ma'le —'naaco' aso Débora—. Qam da nquesaxanaxa quedajo lauataxac sqai chicqochigui qami', ma' ñi qara'gaxala' ỹo'uet quiyim qadoxonqui' ñi Sísara chicqochigui aca 'aalo.
JDG.4.9	Co'na'le, ca' aso Débora quegue so Barac, taategue da Cedes. 
JDG.4.10	Ca' quiyi, ca' so Barac roỹaxana so llaalqaipi so Zabulón chaqai so Neftalí, ca lapoonta' quiyim qaỹa'guelec queso diez mil nalliripi. Ca so Barac liỹaatac aso Débora.
JDG.4.12	Ca co'na' so Sísara 'ue da la'xaỹaxac quiyim so Barac taashi'megue aso quemaralec qa' ladocai Tabor, 
JDG.4.13	ca' so Sísara lapoonta' so novecientos lahoglenaipi fierro chaqai sá'ogue so nalliripi. Ca' liỹaatac, eec, chicqochi'ñi yi Haroset-goim, ỹovira'a yi ñaachi Cisón. 
JDG.4.14	Co'na'le, ca' aso Débora 'naaco' queso Barac:
JDG.4.14	—¡Ne'laxachirishiguim, ma' mashic ỹovita yi laloqo' quiyim ñi qara'gaxala' ỹaanec ñi Sísara quiyim qadoxonqui'! Ca' ¡ñi qara'gaxala' nagui chaqa'ma' 'auetauec quena nallichi'ipi!
JDG.4.14	Ca' so Barac renotec caso qa' ladocai Tabor, liỹaatac so diez mil nalliripi. 
JDG.4.15	Ca' ñi qara'gaxala' ỹo'uet quiyim 'xoic da lqolonaxa so neetañigui na nahoglenaipi, chaqai sá'ogue so nalliripi so Sísara co'na' sham ỹovichiguit so lecat so Barac. Chaqai vire'to' so Sísara no'chi, ca' renotauec caso lahoglena, ca' 'eet, co'ueetañi. 
JDG.4.16	Ca' so Barac queetalec ỹocanta so Sísara nalliripi chaqai so nahoglenaipi, chi ỹovireta'a nqai'en yi Haroset-goim. Ca' quesojo na'xa'a ỹaatqajam qaica ca no'ueenashiguim ca'laaxaic queso nalliripi so Sísara, sá'ogue nimiichiguiñi.
JDG.6.1	Qam so Israel llaalqaipi lotqai ỹo'ueetetac da se no'uen quiñi qara'gaxala'. Ca' ñi qara'gaxala' ỹaañiguit quiyim qoỹoiquentac queso Madián llaalqaipi quesaua siete ñaxari. 
JDG.6.2	Ca', ma' so Madián llaalqaipi noquiigaxatetauec da lqa'viic queso Israel llaalqaipi, vichiguiño' so qomyipi ỹo'ueete' naua nqañoqotaxaqui' ỹanauguilo naua quemaralgoto qa' ladocai, ma' paguec da lqolonaxa queso Madián llaalqaipi, qaiyi se qaỹovita. 
JDG.6.3	Ma' co'quena' na Israel llaalqaipi 'ue na lanecsec, na Madián llaalqaipi, na Amalec llaalqaipi, chaqai na qomyipi chicqa'gue da lqodoigue, nacpegue' quiyim nalauate'e'. 
JDG.6.4	Ca na'maxare anac quiyim naalgoto naua la'aate' na Israel llaalqaipi. Ca' iuagaxatac ná'ogue na la na nanecsec quiyi 'laua, ỹovira'a nqai'en yi Gaza. Ca' qaica ca no'ueenaqtañi loq na Israel llaalqaipi, vire'ta ana qagreta, chaqai na ñii'lola, chaqai na 'ashinyipi rouootaxana'gue. 
JDG.6.5	Ma' na'maxare quecá'maq ta'ñi imeetegueri', chaqai na na'aateteripi qo'oc ná'ogue na huelec na 'laua. Ma' 'xoic ana ne'xateta lalo nauaanaxanaxa late'e, ỹaatqajam nomateta ná'ogue, 'ec ana piñai. 
JDG.6.6	Ca' sauaxat na Madián llaalqaipi, ca' 'xoic da le'xoric so Israel llaalqaipi, vire'to' na' ne'xoresene'tot ñi qara'gaxala' quiyim qaỹotauan.
JDG.6.7	Ca co'na' so Israel llaalqaipi ỹashiila ñi qara'gaxala' quiyim ro'ootaxanlec queso Madián llaalqaipi. 
JDG.6.8	Ca' ñi qara'gaxala' nelata so letaxaỹaxanqajnec, 'naaco':
JDG.6.8	—Da la'qaatec ñi qara'gaxala' qota'olec quena Israel llaalqaipi 'neetasa': Ỹim ñaqaterec qamiri na'le quiyi Egipto na' qamiri na'aqa. 
JDG.6.9	Ca' sqainaata na Egipto laseripi ñca'laxategue'sopa qamiri, qam qai'neeta ná'ogue ná'maq ỹahotaque na re'xoriguii. Ca na'maxare qai'neeta so'daauec, ca saanema qamiri na na'laua na'maxare. 
JDG.6.10	Ca' shinac na'le caqamiri, ỹim ná'maq ỹim ra'gaxalari qota'olec. Chaqai shinac quiyim se ro'chiỹa na lqolaquipi na amorreoipi, ná'maq na'laua ná'maq ñiitalec nagui, qam qamiri sqai viilec aỹim.
JDG.6.11	Co'na'le, ca' novi'o' so lelaatec ñi qara'gaxala' piguim le'ec, ca' nqa'xanñi ne'tot aso qo'paq leenaxat encina, na'ñi yi Ofra. Yi'maxare lalamaxaret so Joás, so'maxare chicqaugui na lauo' so Abiezer. Ca' so Gedeón, llaalec so Joás, co'taxatetac na trigo, nañoxotetañi, hueete'e añi lo'o ana 'uva quena' qanelam na li'i, ca' qaỹo'uet na lataxa, ma' ỹahotaque se qaiuana quena Madián llaalqaipi.
JDG.6.12	Ca' so lelaatec ñi qara'gaxala' nachaxan, ca 'naaco' queso'maxare:
JDG.6.12	—¡Ñi qara'gaxala' liỹaatac qami', qami' quesaxanaxaic ỹale chaqai 'ñaaxaic qavilli'!
JDG.6.13	Ca' so Gedeón 'naaco' queso'maxare:
JDG.6.13	—Qouaquiric, qami' ỹa'gaxala', qam no'm ca qara'gaxala' liỹareta'pe qomi', ¿chi'negue ma' shinqatari' dajo? ¿Chi' táigue cá'ogue cá'maq se qaiuanapega ro'ueenataxanaxaqui' ỹa'xatetaiquen so 'auaxaic qareta'allipi quena' 'naac ñi qara'gaxala' naqata'alo qomi' quiyi Egipto? Peeta'a mashic qaralat ñi qara'gaxala', ca' ỹaandec qomi' quiyim ỹoiquenta'pe qomi' na Madián llaalqaipi.
JDG.6.14	Ca' so qara'gaxala' ra'ỹo'ot, ca 'naaco' queso'maxare:
JDG.6.14	—Ỹaatqajam 'goxoñita da rquesaxanaxa'e', ca' qui', nca'laxachirec na Israel llaalqaipi queda lqa'viic na Madián llaalqaipi. Ỹim ná'maq sela' qami'.
JDG.6.15	Qam so Gedeón lotqai 'naac:
JDG.6.15	—Qouaquiric, qami' ỹa'gaxala'. Qam ¿negue' quet cá'maq 'neeta quiyim ñca'laxatec na Israel? Ma' ná'maq sachicqaugui, na'maxare ỹaatqajam paguec 'xoraic quená'ogue na llaalqaipi so Manasés. Chaqai ỹim paguec qaica ca shinegue quena iuo' laseripi.
JDG.6.16	Ca' ñi qara'gaxala' 'naaco' queso'maxare:
JDG.6.16	—Qami' shichi' 'viichi' dajo, ma' qami' iỹaatac ma'le. Ca' qadoxonqui' ma'le na Madián llaalqaipi 'ec ca 'oonoqui' qom nqai'ñi'.
JDG.6.17	Co'na'le, ca 'naaco' so Gedeón:
JDG.6.17	—Ca no'm chaqaida da re'xorenataxanaxa'e' caỹim, ca 'maxaraic quiyim vite ca itanec quiyim ỹaatqajam qami' qara'gaxala' ná'maq taqaisa'pegue' aỹim. 
JDG.6.18	Qouaquiric, totaxan qui'o' quenajo, toco' ma' ñovirec, sedaanaque aca ỹachitaxanataxanqate sahotaque saañiraxarom.
JDG.6.18	Ca' so qara'gaxala' 'naaco':
JDG.6.18	—Hua', ỹim se sedaỹari' quenajo, ñauaanta'guit qami' ma' novichirec.
JDG.6.19	Ca' so Gedeón eec, ca' ỹa'maxajñi so quetaq llaalec chaqai ỹaqaulachit so 'aríña, ca ỹo'uet so panyipi qaca lalequete cana pe'taxachigui. Ime, ca' so la'at illaañigui aso canasto, chaqai so li'i illaañigui aso 'ueena. Ca' sá'ogue ỹodouec quiyi na'ñi aso qo'paq leenaxat encina. 
JDG.6.20	Ca' so lelaatec ñi qota'olec 'naaco':
JDG.6.20	—Lli'ralec ada qa' na la'at chaqai na panyipi sqaca lalequete chaqai na li'i na'maxare cochirelec.
JDG.6.20	Ca co'na' so Gedeón ỹo'uet dá'ogue dá'maq qailarelec. 
JDG.6.21	Ca' so nelaatec piguim le'ec ỹa'deu'a quena lo'lo aso lashilete lo'qoota'a so la'at chaqai so pan qaca lalequete. Ca' so qa' chicqochigui so norec, ca' nasoochiguiñi nqai'en so la'at chaqai so pan. Co'na' ime, ca palac so nelaatec piguim le'ec. 
JDG.6.22	Ca' so Gedeón co'na' retan quiyim retaqata'pegue' so nelaatec piguim le'ec, ca 'naaco':
JDG.6.22	—¡'Xoraicolec aỹim, qami' ỹa'gaxala'! ¡Ỹaatqajam ñiuane'e' ya'i'tot so relaachiqui' piguim le'ec, qami' ỹa'gaxala'!
JDG.6.23	Qam ñi qara'gaxala' 'naaco' queso'maxare:
JDG.6.23	—Totaxan ro'chi'i', ma' se rillivi'. 'A, coñichiguit da iuagaxa.
JDG.6.24	Ca' so Gedeón no'xonshiguim aso ncopatoxonaxalate, ỹanalec yi'maxare quiyim imaqachin ñi qara'gaxala'. Ca' ỹamata'gue yi'maxare “Ñi qara'gaxala', ñi'maxare neuagaxa.” Ca' dajo ncopatoxonaxalate ñaqa 'ue nagui quiyi Ofra, yí'maq la'a' na lauo' laseripi so Abiezer.
JDG.6.25	Ca' chaqaiso so pe ñi qara'gaxala' 'naaco' queso Gedeón:
JDG.6.25	—Coñira'a ñi 'oonoqui' ñii'lola, lalo ñi qataa'i'; nca'a'isau'o' ñi ỹovite' siete ñaxari. Ime, ca poxoỹaxachirigui añi lcopatoxonaxalate ñi qataa'i' quena' nqouagaxainot ñi nashiilec Baal, chaqai huaxañirelec ma'le ada qo'paq qaica ca ishit, ada sqoỹoqaque cada ncopatoxonaxalate quena' qanqouagaxainot ñi Baal. 
JDG.6.26	Ca ma' ime, ca no'xoñirishiguim aca ncopatoxonaxalate quiyim qanqouagaxainot na ra'gaxalachi' qota'olec ñi'ralec ana roto ada quemaralec ladocai. Ime, ca' coñira'a ma'le cá'maq tooro cá'maq shi'gue rca'acshiqui'. Ca' chaqaica cá'maq vigaxachi', ca 'ỹaañitot aỹim ca rachitaxanataxanaxachi', ca adá'maq qo'paq dá'maq sqaica ishit, ca' lonaxañita ana lasote só'maq huaxañirelec na'le.
JDG.6.27	Co'na'le, ca' so Gedeón iconeu'alo saua diez lelaatqa, ca' ỹo'uet sá'ogue só'maq qailarelec quiñi qara'gaxala'. Qam qaidaata quiyim nepesenta, ma' no'cha'a so lauo' so leta'a chaqai so qomyipi na'ñi yi na'a'. 
JDG.6.28	Ca co'na' nete'etam queso nete'e, co'na' ne'laxatecshiguim so qomyipi, ca iuane'ta aso ncopatoxonaxalate queso nashiilec Baal ropoqochigui chaqai qaỹouaxanlec aso qo'paq 'xoic lichic huaqate'e' aso ncopatoxonaxalate, chaqai 'uo' so tooro shi'co' qoỹaano quiyim nachitaxanataxanaxat qaillaalco' aso dalaxai ncopatoxonaxalate. 
JDG.6.29	Ca' chi nenatetecta'o' so qomyipi, 'naaco' quen:
JDG.6.29	—¿Negue' cá'maq ỹo'ueeto' dajo?
JDG.6.29	Ca co'na' ime quiyim shi'gom qaimitetaque chaqai qarenataxantaque, ca qaỹa'deeno' quiyim so Gedeón só'maq ỹo'ueeto' dajo, llaalec so Joás. Ca' qoyicpegue' so Joás, ca' qohinapego':
JDG.6.30	—Nelachirec ca qachaalqui', qaiyi salauataq. ¡Ma' ỹopoxoỹaxachigui ada ncopatoxonaxalate quiñi Baal chaqai aca qo'paq 'xoic lichic huaqate'e' yi'maxare!
JDG.6.31	Ca' so Joás 'naaco' quesauá'maq reloqosaho:
JDG.6.31	—¿Qamiri viitaco' nco'uaxaguii vichilec so Baal? ¡'Maxaraic quiyim ileu ma' saqa' richiguiñi canchaqaica quecá'maq iuejlec so Baal! Ca' ñi Baal, no'm llic quiyim ỹoiquentac ná'ogue, ca' 'xañiỹac quiyim chaqaiñi ñí'maq ỹo'uet ca lovi', ma' ñi'maxare lalamaxarete asó'maq ncopatoxonaxalate qaỹosogui.
JDG.6.32	Ca' chaqaiyi hua'ño' na'le, ca' qaỹamata'gue leenaxat nqohin Jerobaal so Gedeón. Ca' qohinaco': “Ñi Baal chi ỹa'ue ca lovi' ma'le queda'maxare,” ma' so Gedeón ỹamaxañi aso ncopatoxonaxalate queso Baal.
JDG.6.33	Co'na'le, ca' sá'ogue so Madián llaalqaipi chaqai so Amalec llaalqaipi chaqai so qomyipi chicqa'gue da lqodoigue, lapoỹata' quiyim ỹapacta aso lachiugue Jordán. Ca' renojñi queso ca'megue quiyi Jezreel. 
JDG.6.34	Qam so ne'Espíritu ñi qara'gaxala' ỹa'ñaxat so Gedeón, ca so'maxare pi'chigui aso lpe'te qagreta loua' lasote, qaiyi lapoouo so lauo' laseripi so Abiezer. 
JDG.6.35	Chaqai qai'neeta roỹaxana so llaalqaipi so Manasés quiyim qai'neeta lapoouo. Chaqai qai'neeta roỹaxana so llaalqaipi so Aser, Zabulón chaqai so Neftalí quiyim lapoouo qai'neeta queso'maxare.
JDG.6.36	Ca' so Gedeón 'naaco' quiñi qota'olec:
JDG.6.36	—No'm llic yoviñi' quiyim ñca'laxatec na Israel llaalqaipi, quedá'maq chaqai 'ñirac, 
JDG.6.37	ca' ỹim sella'ñi na hua'ñi quena' qano'ueenaxategue ana la na trigo ca qagreta loshicmaxa. Ca ma' nete'e ma' nete'eta, ca' ỹaatqajam pi'guiloxolta nqai'ñi' cana 'ỹa', qam ná'ogue na 'laua rashivita, qaiyi sa'den quiyim ỹaatqajam yoviñi' quiyim ñca'laxatec na Israel llaalqaipi, ma' chaqai 'ñirac.
JDG.6.38	Ca dá'maq 'naac so Gedeón ỹaatqajam ipaquichigui. Ca co'na' ne'laxashiguim queso nete'eta, ca' nelam aso 'ỹa' queso qagreta loshicmaxa, ca' no'xataxateta so 'taxaqui caso 'ỹa'. 
JDG.6.39	Qam so Gedeón qaiyiita 'naaco':
JDG.6.39	—'Neeto' 'o'ita ỹim quiyim 'ue da ipagaxallic. Qam sahotaque quiyim so'uet ca 'oonoqui' liỹa i'guenec. Ca' nagui, ca' najo qagreta loshicmaxa rashivita nqai'ñi', qam quiyim ana 'ỹa' pi'guiloxolaxat ná'ogue na 'laua.
JDG.6.40	Ca' queso pe ñi qota'olec ipaquichigui nqai'en da la'qaatec so Gedeón. Ca queso liỹa na'xa'a, ca' aso qagreta loshicmaxa rashivitam, qam ná'ogue na 'laua no'qajlec caso 'ỹa'.
JDG.7.1	Ca' so Gedeón mashic qoỹanegue quiyim leenaxat Jerobaal, ca' sá'ogue só'maq liỹaripi so'maxare ñaq qoỹoqo'chiguit so na'xa'a, qa' chaqa'ma' ne'laxashiguim, ca' eec, ca na' ỹovita aso latogot ne'paxantashiguim na le'ec na'ñi yi Harod, ca' renojñi. Ca' yi renotqa' so Madián llaalqaipi pa'a'tegue da rapiguim, nejlec so ca'megue que'tot aso quemaralec qa' ladocai, leenaxat More.
JDG.7.2	Ca' ñi qara'gaxala' 'naaco' queso Gedeón:
JDG.7.2	—Ỹaatqajam 'xoico' na naviqui' qomyipi. Ca' no'm doxonaxan nqaishin na Israel llaalqaipi, ca ma'le, ca' 'neetapega quiyim chi nca'laxatalta'. 
JDG.7.3	Ca' 'ñirapega na qomyipi quiyim no'm 'ue ca no'chi, ca 'maxaraic quiyim pila'a ca la'a'.
JDG.7.3	Ca' chaqaido' da 'ne'tegue so Gedeón quiyim i'guen so nalliripi. Ca' ỹovi' veintidos mil so pilo ỹalliripi, ca' diez mil so ỹalliripi no'ueenañi. 
JDG.7.4	Qam ñi qara'gaxala' 'naac queso'maxare:
JDG.7.4	—Ñaqaiyiita 'xoic na'maxare. Ne'taxasom nqai'ñi' quiyi huaxaỹaq. Ca' quiyi hua'ñi ma'le, ca' se'guen, ca' ỹaataq ma'le cá'maq eec chaqai cá'maq sqai eec.
JDG.7.5	Ca' so Gedeón ne'taxanaxasom so qomyipi queso huaxaỹaq. Ca' ñi qara'gaxala' 'naaco':
JDG.7.5	—Ỹoochire'oga cá'maq ỹimqata'ña na huaxaỹaq cada napoquena 'ec ỹahote'e da pioq ne'taxac, quená'maq ỹa'yiichiriñi naua le'cootal quiyim ne'et.
JDG.7.6	Ca só'maq ỹimqata'ña na huaxaỹaq cada napoquena, ca inaqataugui na lap ỹahote'e da 'ec pioq ne'taxac, ỹovi' trescientos, ca sá'ogue so liỹaripi ỹa'yiichiriñi naua le'cootal quiyim ne'et. 
JDG.7.7	Co'na'le, ca' ñi qara'gaxala' 'naaco' queso Gedeón:
JDG.7.7	—Quenauajo trescientos ỹalliripi, ca ñca'laxaterec ma'le qamiri, ca ỹim ñalauajñi ma'le na Madián llaalqaipi. Ca' ná'ogue na liỹaripi pilo nqai'ñi'.
JDG.7.8	Ca' so Gedeón ilaro sá'ogue so liỹaripi quiyim pila'alo naua la'aate' na'derañi. Qam na' saqa' pil so qomyipi, ca' lapoon, icona so nehomallipi chaqai aso lpe'tellipi. Ca' no'ueenañi liỹaatac so trescientos ỹalliripi nca'acseripi, ca naalec so quemarelec pa'aashiguim. Ca' so na'ñi so Madián llaalqaipi pa'a'nquira, ñiichi'ñigui so ca'megue.
JDG.7.9	Ca' queso pe, ca' ñi qara'gaxala' ỹilen so Gedeón quiyim ne'laxashiguim, ca eec, nalauate'e' so Madián llaalqaipi:
JDG.7.9	—Ma' ỹim so'uet quiyim qadoxonqui' ma'le. 
JDG.7.10	Qam no'm 'ue ca rqolonaxa'e' quiyim nalauachire'e', ca' 'au quirepegue' yi neeta'ñi, riỹa'isac ñi Fura ñí'maq qachaaqainachiqui'. 
JDG.7.11	Ca' na'xaỹaxañira'a ma'le na la'qaatqaipi yi'maxare. Ca ma'le, ca 'ue ca rquesaxanaxa'e' quiyim nalauachi'.
JDG.7.11	Ca' so Gedeón renojñi, quepegue' so qomyipi, nauequeta'pegue' só'maq llaaqainatec. Ca' ỹaatqajam ỹovirero queca lauaanaxanqa' so qomyipi qanpa'guenta'pegue'. 
JDG.7.12	Ca' sojo Madián llaalqaipi chaqai so Amalec llaalqaipi chaqai so qomyipi chicqa'gue da lqodoigue ỹaatqajam nalo'tegue so ca'megue, 'ec ana piñai. Ỹaatqajam 'xoic ana lalo nauaanaxanaxa late'e, 'ec na lo'uaxanaxa hueeto'ot na lqodoc aso huaaxai. 
JDG.7.13	Ca' so Gedeón co'na' tot qoỹoqaque cá'maq lauaanec so npa'guenaxauaripi, ca' 'xaỹa so 'óna neetaho quena nouaataxanaq, ra'qaataxantapega so liỹa quecá'maq 'neeto' ca le'guemataxac. 'Naaco':
JDG.7.13	—Se'guematetapega quiyim 'ue so pan chicqaugui ana cebada naqalecqotaho naatau'a na senqata'ñi. Ca na' taachigui ca 'imec na'daañi, ca' i'guenaxajñi.
JDG.7.14	Ca só'maq qara'qaataxantapeguem 'naaco':
JDG.7.14	—¿Negue' queto' ca liỹa? Qaicaata ca lecat so Gedeón, llaalec so Joás, Israel le'ec. Ca' ñi qota'olec peeta'a ỹaanem so Gedeón quiyim loxonec na Madián llaalqaipi chaqai ná'ogue na liỹaripi.
JDG.7.15	Ca' so Gedeón co'na' 'xaỹa so qaichoxotetac ne'guemataxac chaqai da leloxoỹaxac, ca so'maxare nqouagaxainot ñi qota'olec. Ime, ca' pila'a ca nco'matqa' so llaalqaipi so Israel. Ca 'naaco' queso qomyipi:
JDG.7.15	—¡Ne'laxachishiguim, ma' ñi qara'gaxala' ỹaanema qomi' quiyim qodoxonec ná'ogue na Madián llaalqaipi!
JDG.7.16	Ca chaqa'ma' iuagaxachigui so trescientos nalliripi, tres lapooqote' nqai'en. Ca' ỹaanem ana lpe'te qagreta loua' lasote chaqai ana nehoma 'laua hueetagui na lcoỹeraxanaxat ỹaviquetaugui. 
JDG.7.17	Ca 'naaco' queso nalliripi:
JDG.7.17	—Ma' sovitegue da lahi na nco'matqa' na qanpa'guenaxaua ỹaatqajam na'ijñii'tegue aỹim, ca' denaxachichigui cá'maq shine'tegue. 
JDG.7.18	Ma' ỹim chaqai ná'maq iỹaripi spe'taxagui ana qarpe'te, ca' pe'taxañii qamiri qai'neeta quenaua lahil na co'matqa'. Ca' qamiá'ogue raualqaiỹagui, qamiá'ogue 'ñiỹac: ¡Qariỹaatac ñi qara'gaxala' qota'olec chaqai ñi Gedeón!
JDG.7.19	Ca' so Gedeón chaqai so cien nalliripi na' ỹovijtegue da lahi yi co'matqa', co'na' sham qaỹadalaxat so neloxoỹaripi queso pe lauel. Ca co'na'le, ca qaipi'chigui so npe'tellipi qagreta loua' lasote, chaqai ỹopoxoỹaxachigui aso nehoma 'laua lo'qoota'a. 
JDG.7.20	Ca' saua tres lapooqote' sá'ogue neuagaxat chaqai pe'taxan chaqai ỹopoxoỹaxachigui aso lo'qoota'a nehoma 'laua. Chaqai lo'qoota'a queda nemaq ca lcoỹeraxanaxat, ca' ana lpe'te lo'qoota'a queda loic. Ca' ỹaualqatagui, 'neeta'gue:
JDG.7.20	—¡Da lauataxac chicqochigui ñi qara'gaxala' qota'olec chaqai ñi Gedeón!
JDG.7.21	Ca ma' na Israel llaalqaipi se reda quenaua lauaanaxanqate', ca' so ỹalliripi na'ñi yi Madián ỹaualqatagui, ca' 'eet. 
JDG.7.22	Ca' so trescientos Israel llaalqaipi queetalec quiyim pe'teetapigui ana lpe'te qagreta loua' lasote. Ca' ñi qara'gaxala' ỹo'uet quiyim chi nalauajta' so Madián llaalqaipi chaqai quiyim 'eet, taigue da Bet-sita queso nayic queda Zerera. Ca' chi ỹovireta'a yi lqodoc yi Abel-mehola, huaqate'e' yi Tabat.
JDG.9.1	So Abimelec só'maq llaalec so Jerobaal taigue da Siquem, ma' ỹahotaque retaxaỹa'pegue' so lauo' laseripi só'maq lqaỹaripi aso late'e. Ca 'naaco':
JDG.9.2	—Ma' chaqai qamiri iuo' laseripi, ca' nagui ñi'xoresentouguilo qamiri quiyim qamiri 'ñiỹapega ná'maq na'ñi na Siquem quiyim paguec quet la'maxa quiyim 'oonoqui' quet ca ỹale lashi quet na qomyipi, qam mesqai ná'ogue na setenta llaalqaipi so Jerobaal.
JDG.9.3	Ca ma' so Abimelec chi lauo' le'ec so qomyipi, ca huaqaguit, ca sá'ogue taigue da Siquem quiyim qoyiguegue so'maxare. 
JDG.9.4	Chaqai qai'neeta qaicona qai'xat aso setenta lam plata añi nemaqajnataxanaxaqui quena' qanqouagaxainot so nashiilec nqolac leenaxat Baal-berit, ca' qoỹaanem so Abimelec. Ca' chaqaso asojo nam rishiuetenaxana quiyim ishiueten so lauataxanaxaiquipi. Ca liỹaatac so'maxare. Ca' sojo ỹalliripi quegue so'maxare, 
JDG.9.5	ca qoyicpegue' yi Ofra, yí'maq na'ño' na'le so leta'a so Jerobaal. Ca' huaalec nqohin so 'oonoqui' qa' quiyim qaỹalauat so setenta lqaỹaripi so Abimelec. Qam 'oonoqui'o' so nqañoxojñi, ca' nca'leuec, so'maxare leenaxat Jotam só'maq na'aasa llaalec so Jerobaal. 
JDG.9.6	Ca co'na' ime, ca sá'ogue so na'ñi yi Siquem chaqai so na'ñi yi Bet-milo lapoi'ot aso qo'paq leenaxat encina, huaqate'e' so qa' quiyí'maq qouagaxainqa' quiyi Siquem. Ca' qoỹano quiyim nashi so Abimelec.
JDG.9.7	Ca' so Jotam co'na' ỹa'den dajo, ca quishi'megue aso qa' ladocai, leenaxat Gerizim. Ca co'na' ỹovijshiguim, ca' retaqa, nelamaxaren, qaiyi sá'ogue qara'qaatapega, 'naaco':
JDG.9.7	—¡Ỹaatqajam 'xaichigui nagui aỹim qamiri ỹalliripi ñiỹa'ñi na Siquem! ¡Ca' ñi qota'olec qai'neeta na'xaỹaxanalo qamiri!
JDG.9.8	'Uo' so na'xa'a quiyim ana qo'paq ỹahotaque quiyim 'ue ca lashi, ca' qaỹahotaque quiyim nashi ana qo'paq leenaxat olivo. 
JDG.9.9	Qam ana olivo 'naaco' 'e', ma' no'm aso'maxare nashi cana qo'paq, ca' ỹaxanñi quiyim chicqaugui na aceite ná'maq 'em quiyim qaimaqachin ca qom chaqai ñi qota'olec.
JDG.9.10	Ca' ana qo'paq rashiilaxan quiyim lashi ana 'igo lashi. 
JDG.9.11	Qam ana 'igo lashi 'naaco' 'e', ma' no'm nashi cana qo'paq, ca' ỹaxanñi quiyim 'ue ana la ỹaatqajam qaica 'nejem da lo'daxa.
JDG.9.12	Ca' ana qo'paq rashiilaxan quiyim lashi ana 'uva lashi. 
JDG.9.13	Qam aso 'uva lashi 'naaco' 'e', ma' no'm nashi cana qo'paq, ca' ỹaxanñi quiyim 'ue ana la chicqaugui na lataxa, ná'maq ishit quiyim ỹa'ue quiyim netoon ca qom chaqai ñi qota'olec.
JDG.9.14	Ca co'na'le, ca' ana qo'paq ỹashiila ana ta'sot quiyim lashi. 
JDG.9.15	Qam aso ta'sot 'naaco' no'm ỹaatqajam llic qaỹahotaque quiyim nashi, ca' 'maxaraic quiyim qai'guenot na la'al; qam no'm sqai quelec neuel quiyim nashi aso'maxare, ca ishit chicqaugui ma'le ca norec, ca ná'ogue ỹavigaxat ana qo'paq leenaxat cedro na'ñi yi Líbano.
JDG.9.16	Ca' nagui senate' qamiri: ¿Peeta'a ỹaatqajam llicyaxac chaqai ỹa'maqachiguiñi dá'maq 'viichii quiyim ỹañiuo quiyim rashii ñi Abimelec? ¿Peeta'a denaxachichigui da 'neeta na'le so Jerobaal chaqai na llaalqaipi quiyim ỹaatqajam ỹahoteguelo qamiri? 
JDG.9.17	Ma' so ita'a ỹaatqajam ỹaañiguit da lichic da nachaalataxac na'le na' nalauat, ma' ỹahotaque nca'laxaterec qamiri queso Madián llaalqaipi. 
JDG.9.18	Ca' nagui ỹaatqajam npa'guiñi'e' na llaalqaipi so ita'a chaqai nalauachiñi so setenta llaalqaipi huaalec nqai'ñii ada 'oono'lli' qa'. Qam 'ec saqa' nalogoñi nqai'ñii, ca' ỹañiuo quiyim rashii ñi Abimelec ñí'maq llaalec aso chi loua liỹa so Jerobaal, ma' chi qauori le'ec ñi'maxare. 
JDG.9.19	Qam ỹim nagui shinapegalo qamiri: Qam ỹaatqajam llicyaxaco' chaqai ỹa'maqachiguiño' dá'maq 'ñii'tegue queso Jerobaal chaqai quena llaalqaipi, ca 'maxaraic ca qayicyaxaguii queda Abimelec chaqai da'maxare caqamiri. 
JDG.9.20	Qam no'm sqai 'neeta dajo, ca ¡dá'maq Abimelec chicqochigui ma'le ca norec, ca ỹavigaxat ma'le ná'ogue na neeta'ñi yi Siquem chaqai yi Bet-milo, chaqai quiyaua'maxare qai'neeta chicqotouguilo ca norec, ca ỹavigaxat da Abimelec!
JDG.9.21	Ca co'na' ime dajo, ca' so Jotam 'eet, quepegue' yi Beer, ca na'ñi. Ma' ỹaatqajam no'cha'a so lqaỹa Abimelec.
JDG.13.1	Qam so Israel llaalqaipi lotqai ỹo'uet na se nqo'ta ñi qara'gaxala', ca' ñi qara'gaxala' ỹaanec quiyim noxonec queso Filistea laseripi quesaua cuarenta ñaxari.
JDG.13.2	Qam quiyi Zora 'uo' so ỹale neeta'ñi yi'maxare, leenaxat Manoa, chicqaugui na llaalqaipi so Dan. Ca' aso loua se ỹauanapega 'ue ca llaalec, ma' se co'o. 
JDG.13.3	Qam so lelaatec ñi qara'gaxala' piguim le'ec nachaxana, ca 'naaco' caso'maxare:
JDG.13.3	—Qami' ỹaatqajam se ỹauanapega 'ue ca qachaalqui', qam nagui, ca' qami' 'mañi', ca 'ue ma'le ca qachaalqui'. 
JDG.13.4	Qam se ni'chirquio' na lataxa chaqai canchaqaica liỹa 'taxat chim, chaqai qaica ca 'qui' quená'maq se qaỹa'ic, 
JDG.13.5	ma' qami' 'ue ma'le cajo qachaalqui'. Qam ca'maxare se qanepetec ma'le na laue, ma' cajo noctoqui' da nachaalataxac qoỹaanot ñi qota'olec quiyim saqa' ne'qaañi, qaiyi louenec, qaiyi ca'maxare chaqaica ma'le cá'maq naqatec ma'le na llaalqaipi so Israel queda lquesaxanaxa na filisteoipi.
JDG.13.6	Ca' aso 'aalo eec quepegue' so loua, ca' ra'qaataxana, 'naaco':
JDG.13.6	—'Ue so ỹale letaxaỹaxanqajnec ñi qota'a. So'maxare quepegue' yi seueta'ñi. Ca' ỹaatqajam ỹo'uet da i'laxa, ma' so'maxare da no'ueenataxac 'nejem da no'ueenataxac na lelaatec ñi qara'gaxala' piguim le'ec. Chaqai se senat negue' so'maxare, chaqai so'maxare sqaica ca 'naapiguiỹa'. 
JDG.13.7	Qam so'maxare 'naapiguiỹa' quiyim 'ue ca ỹaalec ma'le, chaqai 'naac quiyim nagui chaqa'ma' se ñi'chigui na lataxa loqo'm canchaqaica liỹa quena 'taxat chim, chaqai se sa'ic cá'maq se qaỹa'ic. Ma' cajo noctoqui' da nachaalataxac qoỹaanot ñi qota'olec quiyim louenec ma' saqa' ne'qaañi, ca' chi ỹovireta'a ca lqodoc aca lqauaxaqui'.
JDG.13.8	Ca co'na'le, ca' so Manoa nqouagaxainot ñi qara'gaxala', 'naaco':
JDG.13.8	—Ỹim ñi'xoresene'tot, qami' ỹa'gaxala', quiyim liỹa nelachi' cajo ỹale coqomi', qaiyi 'naapegoxoua' quecá'maq shinqata'gue ma'le ca noctoqui' ma' ne'qaañi.
JDG.13.9	Ca' ñi qota'olec saachiguit na'le dá'maq lashiilaxanaxac so Manoa, ca so lelaatec ñi'maxare, ca lotqai liỹa nachaxana aso 'aalo na' hueetalec yi no'ueenaxa aso'maxare. Qam ma' so Manoa se liỹaatac aso loua, 
JDG.13.10	ca aso'maxare queuo ne'guenta, ca' 'naapega so loua:
JDG.13.10	—¡'Anta, dá'maq ỹale nachaxana aỹim scavit liỹa, lotqai liỹa nachaxañiua'!
JDG.13.11	Ca ne'laxashiguim so Manoa, ca' quegue aso loua, quepegue' yí'maq hueeta'ñi so ỹale. Ca 'naaco' na'le queso'maxare:
JDG.13.11	—¿Chaqaiqami'o' ná'maq taqaisa'pegue'o' scavit liỹa ada ỹoua?
JDG.13.11	Ca so'maxare 'naaco':
JDG.13.11	—Ajá'a, chaqaỹim.
JDG.13.12	Co'na'le, ca' so Manoa 'naaco':
JDG.13.12	—Ma' ỹovita ca laloqo' quiyim ipaquichigui dá'maq 'xachitema qomi', ¿negue' cá'maq shinqata'gue quiyim siỹaxataq cajo noctoqui'? ¿Negue' cá'maq shinqata'gue ca qarcochaxac quiyim siỹaxataq ca'maxare?
JDG.13.13	Ca' so nelaatec piguim le'ec 'naaco':
JDG.13.13	—Qaidaata quiyim adá'maq roua'e' ipacqajanchigui dá'ogue dá'maq shinapega na'le: 
JDG.13.14	Quiyim se ne'et quena lataxa, chaqai canchaqaica liỹa chicqaugui ana 'uva, chaqai canchaqaica liỹa lataxa chim. Chaqai se ỹa'ic ná'maq se na'ic. Ta'ta'a quiyim na'xaỹaxane'ta dá'maq shinapega.
JDG.13.15+JDG.13.16	Qam so Manoa se ỹa'den quiyim só'maq retaqata'pegue' nelaatec piguim le'ec. Ca' 'naaco':
JDG.13.15+JDG.13.16	—Qouaquiroxoric, ñaqai vire'e najo, qaiyi sa'guinaq ma'le ca quetaq llaalec sa'maxatqatañi.
JDG.13.15+JDG.13.16	Qam so nelaatec piguim le'ec 'naaco':
JDG.13.15+JDG.13.16	—'Enquet yo'ueenañi, qam qaiyiita se ñouana'to qamiri queca qanoxohi. Qam qamiri shichii 'ỹaañiỹot ñi qara'gaxala', ca qaỹavigaxat cajo quetaq llaalec.
JDG.13.17	Ca co'na'le, ca' so Manoa 'naaco' queso nelaatec piguim le'ec:
JDG.13.17	—Qam choxochitema qomi' ca qadeenaxachi', qaiyi ma' ỹovirelec quiyim ipaquichigui dá'ogue dajo, ca' saanqatacot qami' ca qana'aachic.
JDG.13.18	Qam so nelaatec piguim le'ec 'naaco':
JDG.13.18	—¿Chi'neco' ma' vi'saque 'yiiñi' da ỹeenaxat? Quiyim da'maxare ỹaatqajam se re'xogui chalego loyac.
JDG.13.19	Ca' so Manoa iconlec so quetaq llaalec chaqai so lachitaxanataxanaxat chicqaugui na trigo. Ca' ỹa'ue lachitaxanataxanaxat, illaalec aso qa', ca' ỹavigaxat, ca ỹaanot ñi qara'gaxala'. Ca' ñi qara'gaxala' ỹo'uet chalego lecaic, iuanchigui nqai'en so Manoa chaqai aso loua. 
JDG.13.20	Ca co'na' nachipishiguim so norec caso ncopatoxonaxalate. Ca' so Manoa chaqai aso loua ỹauanchirigui so nelaatec piguim le'ec quiyim taashiguim quena piguim, queetougui so norec lauaq. Ca saua'maxare ỹa'dooto naua le'cootal ñi qara'gaxala', ỹoviraxatera'guit naua lataapi' na 'laua. 
JDG.13.21	Ca' so Manoa retan quiyim nelaatec piguim le'ec só'maq ỹale retaqata'pegue', ma' tot liỹa nachaxana so Manoa chaqai aso loua. 
JDG.13.22	Ca 'naaco' caso loua:
JDG.13.22	—Ỹaatqajam qareleu ma'le, ma' qomi' ya'ỹoqochigui na lashic ñi qota'olec.
JDG.13.23	Qam aso'maxare 'naaco':
JDG.13.23	—Quiyim ỹahotaque qaralauat ñi qara'gaxala', ca' se ỹacoñiguit queta'le so savigaxataq chaqai so qarachitaxanataxanaxat, chaqai se ỹachaxanalo qomi' queta'le dajo, chaqai se ỹa'xatema qomi' queta'le dá'ogue dajo.
JDG.13.24	Ca co'na' ỹovita so laloqo', ca' aso 'aalo 'ue so llaalec, ca' ỹanegue leenaxat Sansón. Ca' ñi qara'gaxala' ỹaatqajam nqouaguegue so'maxare. 
JDG.13.25	Ca 'uo' so na'xa'a na' so Sansón hueete'e yi la'a' viichiguiñiguilo yaua Zora chaqai yi Estaol quiyi 'laua Dan. Ca' so ne'espíritu ñi qara'gaxala' re'xoi' naua lo'ueenataxanaxaco queso'maxare.
JDG.16.1	Ca 'uo' so na'xa'a, ca' so Sansón quepegue' yi na'a' Gaza. Ca' quiyi, ca iuano' aso 'aalo nanatqa lo'o', ca quepegue' yi la'a', ca lapa'ñi' queso pe. 
JDG.16.2	Ca co'na' 'ue da la'xaỹaxac so ỹalliripi na'ñi yi Gaza ỹa'den quiyim so Sansón hueeta'ñi yijo na'a', ca nahiquinchiguiñi, ca reloqota'a ñi lasom yi na'a' quesá'ogue so na'xa'a. Ca na' pe, ca' queuo, nco'matec, ỹa'deentapega quiyim ma' richiguiñi, ca' ỹalauat. 
JDG.16.3	Qam so Sansón qaisoota queso pe lauel lapaata'ñi' aso 'aalo. Ca co'na'le, ca' ne'laxashiguim, ca napocshiguim so lasom yi na'a', liỹaarashi'mto saua nojnaxal chaqai so lquepaxaset, ca sá'ogue nallaaquen, ỹodoshi'megue ada quemaralec ladocai naloote'oga yi Hebrón.
JDG.16.4	Ca co'na' shi'gom, ca' so Sansón nqo'to' aso 'aalo, leenaxat Dalila. So'maxare na'ñi so ca'megue, leenaxat Sorec. 
JDG.16.5	Ca' so lashillipi na filisteoipi quepegue' aso Dalila, ỹahotaque quiyim retaxaỹa'pegue', 'naaco':
JDG.16.5	—Yiñi' ma'le so Sansón, chaqai nachi' quiyim negue' ca ỹachigoxota'gue dá'maq chalego lquesaxanaxa qaica 'nejem, chaqai negue' quet cá'maq shinqata'gue quiyim qodoxonec, qaiyi seconaxalec, ca' scoñirqañi. Ca no'm 'viichi' dajo, ca' quiñi 'óna coqomi' saanqairaxarom mil cien ana nam plata.
JDG.16.6	Ca co'na'le, ca aso'maxare 'naaco' queso Sansón:
JDG.16.6	—Qouaquiric, 'qaataxañiriua' negue' cá'maq chigoxochira'gue dá'maq chalego rquesaxanaxa'e' qaica 'nejem. ¿'Uo' ca 'neeta ca qohine'tegue ca ncoñiitaxaqui' quiyim sqai nouec qami'?
JDG.16.7	Ca' so Sansón 'naaco' caso'maxare:
JDG.16.7	—No'm qaycoñirari' quecaua siete lequet ana no'xoshic isecỹac loshicmaxa dalaxaicolec saqa' rashivi', ca' na'laañi ma'le da iquesaxanaxa, ca shintari' canchaqaica liỹa qom.
JDG.16.8	Ca' so la'gaxalateripi na filisteoipi ỹodou'a aso Dalila so siete loshicmaxa lequet ana no'xoso dalaxaiqolqa, ca' aso Dalila coñiitaxanalo queso Sansón. 
JDG.16.9	Ca' aso'maxare ỹa'vii saua ỹale' nqañoxotesañi nqai'ne' hueesaugui so lauo'. Ca' ỹaualaxalec so Sansón, 'naaco':
JDG.16.9	—¡Sansón, 'ajñi' na filisteoipi novita qami', ỹahotaque nalauate'e' qami'!
JDG.16.9	Ca' so Sansón ỹachipiaxaterañi saua ñaqa, 'ec nqai'en ca ñic ỹavicañi. Ca' na filisteoipi se ỹa'den cá'maq ỹachigoxota'gue dá'maq lquesaxanaxa so'maxare. 
JDG.16.10	Ca' aso Dalila 'naaco' queso'maxare:
JDG.16.10	—¡Qa' chi yayiñi'saco'! Qam nagui qouaquiric, choxochi' cá'maq 'neeta quiyim qaishit qarcoñichirañi.
JDG.16.11	Ca' so Sansón 'naaco':
JDG.16.11	—Quiyim qaycoñi', qarcoñiitaxana ca ñaqaipi dalaxaicolec saqa' qarcoñiitaxana, ca na'laañi da iquesaxanaxa, ca' shinta ma'le canchaqaica liỹa qom.
JDG.16.12	Ca' aso Dalila ỹacona so dalaxaic ñaqaipi, ca' coñira'gue so Sansón. Ca' ỹaualaxalec, 'naaco':
JDG.16.12	—¡Sansón, 'ajñi' na filisteoipi novita qami', ỹahotaque nalauachire'e'!
JDG.16.12	Qam aso'maxare lotqai ỹa'vio' saua ỹale' nqañoxotesañi nqai'ne' quiñi lauo' lauel. Qam so Sansón ỹachipiaxaterañi saua ñaqa, 'ec nqai'en ca cocho'qui' ñicoqui'.
JDG.16.13	Ca' aso Dalila lotqai 'naaco' queso'maxare:
JDG.16.13	—¡Ca' ñaqaiyiita yayiñi'sac, ñaqai qui'salec da ra'maachiqui'! ¡Ñaqai choxochi' cá'maq qohiñisaxaric quiyim qarcoñichi'!
JDG.16.13	Ca' so Sansón 'naaco':
JDG.16.13	—Dá'maq 'ñitetegue quet quiyim paxachi' caua siete ñipaqata, paxachichiguit ca lo'o na no'xonec. Ime, ca' ỹaatqajam tocqoichiriñi caua lashil. Ime, ca' na'laañi ma'le da iquesaxanaxa.
JDG.16.13	Co'na'le, ca' aso Dalila ilaqachit so Sansón, ca' iconalo saua siete nepaqata queso laue, ca' coñira'guita so lo'o so lo'xonec laqaletenec. 
JDG.16.14	Co'na' ime, ca' ỹotocqoiñi saua la'daqate quena 'laua. Ca ỹaualaxalec, 'naaco':
JDG.16.14	—¡Sansón, nacpegue' qami' na filisteoipi, ỹahotaque ralauachi'!
JDG.16.14	Qam so Sansón na' ne'laxashiguim nachipiaxaterashiguim quiyi 'laua saua notocqosañi no'xonec lashil. 
JDG.16.15	Co'na'le, ca' aso Dalila 'naaco' queso'maxare:
JDG.16.15	—¡'Maatqaic! ¿Qa'chica ma' 'ñirac rqo'chiriua'? Mashic tres nagui yi'ñirari', qam qaiyiita saqa'le' 'qaataxañirim negue' cá'maq chicqa'gue dá'maq chalego rquesaxanaxa'e'.
JDG.16.16	Qam ma' ỹaatqajam 'ue da lepagaxallic aso Dalila, naua'que naua na'xata' piltalec da renataxanta'pegue, chi ỹovireta'a quiyim so Sansón ỹaatqajam nco'te'guesop aso'maxare. Ca' ỹahotaque quiyim ileu. 
JDG.16.17	Ca vire'to' na' ỹa'xatem aso Dalila dá'maq 'neeta da no'ueenataxac se re'xogui, 'neetasa':
JDG.16.17	—Ỹaatqajam se ỹauanapega qanepetec na iue, ma' na' saqa' ñi'qaañi chaqa'ma' shi'gue qaỹoỹoote'oga aỹim qayayaanot quiyim ỹim lalamaxaret ñi qota'olec. Qam quiyim qanepetec na iue, ca' na'laañi da iquesaxanaxa, ca' shinta cá'maq canchaqaica liỹa qom.
JDG.16.18	Ca' aso Dalila retan quiyim nagui ca' ỹaatqajam ỹa'xateta dá'maq se re'xogui no'ueenataxac. Ca' ila' da la'qaatec queso lashillipi na filisteoipi:
JDG.16.18	—¡Nagui maxasa', ma' ñi Sansón ỹaatqajam ỹa'xateta dá'maq 'neeta da no'ueenataxac se re'xogui!
JDG.16.18	Ca' so nashillipi quepegue', ra'ỹa'a, lo'qoota'a aso lishiuetenaxanqate.
JDG.16.19	Ca' aso Dalila ilaqachit so Sansón hueetalgoto naua loteletari nqai'en so lqahic. Ca roỹaxana so ỹale quiyim nepeteguerec saua siete nepaqata so lqahic. Ime, ca' aso Dalila ỹaatqajam se ỹa'maxata'gue so'maxare. 
JDG.16.20	Ca ỹaualaxalec, 'naaco':
JDG.16.20	—¡Sansón, ñaqai 'ajñi' na filisteoipi nacpegue' qami' quiyim nalauate'e'!
JDG.16.20	Ca' nelouec so Sansón, ca 'neetapego' quiyim qohit 'neete'm saua 'auaxaqa na'xata', ma' se ỹa'den quiyim ñi qara'gaxala' shi'gue ca'e so'maxare. 
JDG.16.21	Ca' so filisteoipi ỹaconlec so'maxare, ca naqate' saua nqote', ca' qaỹauega'a yi Gaza. Ca' qaicoñira'gue so caréno chicqaugui na bronce. Ca ro'ueenataxan nqohin caso nopoxoiqataxanaxaqui qa' caso ncoñiitaxanaxaqui. 
JDG.16.22	Qam qaiyiita liỹa ñaxat so laue so'maxare.
JDG.16.23	Ca' so lashillipi so filisteoipi lapoỹata', ca' netoonegue da loxonaxanaxac, ca' ỹo'uet aso lachitaxanataxanqate ỹavigaxat, ca' ỹaanot so lashiilec lqolac Dagón. Ca ỹo'ueentac da lo'ueenec, 'neetasa':
JDG.16.23	Ñi qarqolac ỹaanema qomi' quiyim qodoxonec
JDG.16.23	ñi qanpa'guenaxaua Sansón.
JDG.16.24	Ca' na qomyipi na' ỹauanchigui dajo, ca' qai'neeta ro'ueenaxan chaqai imaqachintac so nqolac:
JDG.16.24	Ñi qarqolac ỹaanema qomi' quiyim qodoxonec
JDG.16.24	ñi qanpa'guenaxaua Sansón,
JDG.16.24	ñí'maq na'laxatañi na qodanaxanqateripi,
JDG.16.24	chaqai 'xoic na ỹalauat quena qouo' laseripi.
JDG.16.25	Ca' ỹaatqajam 'xoic da netoonaxac so qomyipi, ca rashiilaxanegue quiyim qanaueguec so Sansón, ma' ỹahotaque iualaxain. Ca' qanaqata'a cañi ncoñiitaxanaxaqui, ca qaỹaueguec, ca' qaiualaxaintac. Ime, ca nachajñi viichiguiñiguilo nqohine' saua dos nojnaxal sauá'maq nolliirañi so no'ueenaxanaxaqui. 
JDG.16.26	Co'na'le, ca' so Sansón 'naaco' quesó'maq ne'nec ỹaueguec ỹaconta'guit:
JDG.16.26	—Yilli'ra'ño' cá'maq nera'ñi caua nojnaxal nolliirañi na no'ueenaxanaxaqui, ma' ỹim sahotaque sauaqatau'alo caua'maxare.
JDG.16.27	Sá'ogue so lashillipi na filisteoipi hueete'e ca no'ueenaxanaxaqui, ca sá'ogue no'qaachigui quena ỹale chaqai ana 'aalo. 'Uo' ca tres mil so qomyipi pa'aatashiguim ỹa'ajantac da neualaxainataxac so Sansón. 
JDG.16.28	Co'na'le, ca' so Sansón ỹaualqot ñi qara'gaxala', ca 'naaco':
JDG.16.28	—Ñi'xoresene'tot, qami' ỹa'gaxala', quiyim 'eno'chaqai 'oonoqui' liỹa o'lliinchira'a aỹim, ca' nañaañi' ca iquesaxanaxa, qaiyi sa'ue ca ỹovi' quena filisteoipi quesaua ñqote' naqate'.
JDG.16.29	Ime, ca' ipootapigui saua dos nojnaxal sauá'maq nolliisañi sá'ogue so no'ueenaxanaxaqui, ca ỹacontau'alo saua'maxare. 
JDG.16.30	Ca' ỹaualaq, 'naaco':
JDG.16.30	—¡Ỹileuaxaua shiqueta'ñi' na filisteoipi!
JDG.16.30	Ca' ỹamaxañi ỹomatalec da lquesaxanaxa, ca' 'guiñi so no'ueenaxanaxaqui, tajlec so filisteo lashillipi, chaqai taalec sá'ogue so hueeta'anyi. Ca paguec só'maq ỹalauat so Sansón na' ileu quecá'maq ỹalauat na' ñaq nca'leetauec.
JDG.16.31	Ca co'na' ime dajo, ca' anac so lqaỹaripi so Sansón chaqai sá'ogue so lauo' laseripi, ca' qaiconeu'a so loshicmaxa so'maxare, ca' qaishinñi quena lavinñi yi Zora chaqai yi Estaol, cañi lahi' so Manoa só'maq leta'a. Ca' ỹovi' veinte saua ñaxari quiyim so Sansón la'gaxala' na Israel llaalqaipi.
RUT.1.1+RUT.1.2	Quesaua ñaxari co'na' so llaalqaipi so Israel qareloqota'a quena nashillipi quená'maq ishit imit ca nasauaxaset, ca 'uo' so na'xa'a quiyim 'uo' so nqopaaxa lodegaxat quesá'ogue so qoyintalec 'laua. Ca 'uo' so ỹale na'ñi yi Belén, yi'maxare huaugui yi 'laua Judá. So ỹale leenaxato' Elimelec, (loqo'm ñi qota'olec caỹim, nashi), so'maxare quepegue' quiyim cocho'qui' na'ñi yi liỹa 'laua leenaxat Moab, liỹaaterec aso loua Noemí (loqo'm maqachaqai) chaqai saua dos llaalqa Mahlón (loqo'm ne'ne') chaqai so Quelión (loqo'm ralolaxauaic). Ca saua'que nera'ñi yi Efrata, da liỹa leenaxat Belén. Ỹovijta yi Moab, ca' chaqaiyi nera'ñi.
RUT.1.3	Qam 'uo' so na'xa'a, ca' ileu so Elimelec só'maq loua aso Noemí. Ca aso'maxare no'ueena'guita saua dos llaalqa. 
RUT.1.4	Ca saua'maxare co'na' mashic qo'xoiqa, ca' o'ñiguita saua 'aalo nera'ñi yi Moab. Aso 'óna quesaua'maxare leenaxato' Orfa (loqo'm pil), ca' aso liỹa leenaxat Rut (loqo'm nqo'itqate). Qam co'na' ỹovirerec saua diez ñaxari, 
RUT.1.5	ca qai'neete' ileue' saua Mahlón chaqai so Quelión. Co'na'le, ca' aso Noemí nodaguiñi, qaica ca loua chaqai qaicaua caua llaalqa.
RUT.1.6	Ca 'uo' so na'xa'a na' ñaqai neesa'ñi yi Moab, ca' aso Noemí 'qaateguelec quiyim ñi qara'gaxala' 'uo' da le'xorenataxanaxa quesó'maq lalamaxareteripi, ca' qaica nqai'en so nqopaaxa. 
RUT.1.7	Ca aso'maxare 'uo' da la'deenataxanaxac quiyim pila yi 'laua Judá, ca liỹareterec saua latel, quere'e yi 'laua neesalec. 
RUT.1.8	Qam co'na' mashic queesa'gue so nayic, ca 'naaco' quesaua latel:
RUT.1.8	—Mohi, pilliu'alo caua la'aate' caua qachi'illii. Ca' ñi qara'gaxala' ñaqai queeta da lqouagaxa caqamiri, 'nejem dá'maq 'ñiita'guelo qomi' qare'xoriñii chaqai yaua ỹaalqa, 
RUT.1.9	chaqai quiyim ỹa'maxarenta quiyim liỹa o'ñii, ca' ra'maxaichiguiñi queca ra'aari.
RUT.1.9	Ime, ca' aso Noemí niquinto, nqo'goxoguita. Qam na'le, ca' noỹene' saua'maxare. 
RUT.1.10	Ca 'neraco':
RUT.1.10	—¡'E'! ¡Qomi' sahoqotaque qolaxague qami' quecá'maq 'laua pillita!
RUT.1.11	Ca' so Noemí lotqai 'naaco':
RUT.1.11	—¡Pilliuo quet, qamiri ỹaalole! ¿Negue' quet cá'maq 'neeta quiyim viitaque quiigue aỹim? Ma' ỹim nagui, ca' tot qaica ca ỹaalec quiyim o'ñiiguita quet qamiri. 
RUT.1.12	Mohi, pilliu'alo caua ra'aachiri. Ma' mashic ỹim qo'xoỹom quiyim liỹa quet so'on. Ca 'enquetqai 'ue ca ñaquitaxac quiyim quenajo pe so'on, ca' quiyim 'ue ca liỹa ỹaalec, 
RUT.1.13	ca' ¿lotqai qamiri nauaañii'alo quet quiyim ỹi', ca' o'ñiiguita caua'maxare? Ca vire'ta queta' sqo'ñii nauaañita'alo. 'E', qamiri ỹaalole, qaica ma' 'neeta quet dajo. Ñi qara'gaxala' ỹo'uet da i'xoric lodegaxat, qam paguec quet ca i'xoric quiyim sa'ajantac ca re'xoriguii qamiri.
RUT.1.14	Ca saua'maxare lotqai liỹa noỹene', vire'ta na' aso Orfa niquine'e' aso ni'ỹoqoro, ca qo'goq. Qam aso Rut no'ueenañi caso Noemí. 
RUT.1.15	Co'na'le, ca' aso Noemí 'naaco' caso'maxare:
RUT.1.15	—'Ajñi', aso ro'naxaua'e' pil, pila ca la'a' quiyi 'laua chaqai na nqolaquipi quiyi'maxare. Mo'e', quitegue, pillira'a ca ra'aachi'.
RUT.1.16	Qam aso Rut 'naaco' caso'maxare:
RUT.1.16	—¡Se yashiila'e' quiyim salachi' chaqai quiyim ñoỹootec caqami'! Ma' ỹim cá'maq 'itegue saigue, chaqai cá'maq ñira'ñi sena'ñi. Ca iuo' cá'maq qauochi' laseripi, chaqai ca qota'olec caqami' chaqaica cá'maq qota'olec caỹim. 
RUT.1.17	Yileua'ño' cá'maq relauqachi', ca' chaqaica cá'maq sahotaque qayishina'ñi. ¡Ca' ñi qara'gaxala' ỹaatqajam se ỹala'gue quiyim ỹa'ue ca ñouaxanaxaset quiyim shique'e qami', ca' chi ñoỹooteteco' caqami' ma' chi yileu!
RUT.1.18	Ca' aso Noemí co'na' retan aso Rut quiyim qaica nemaq quiyim ỹahotaque quegue, ca' ỹaxanñi tot qaica ca 'naapega. 
RUT.1.19	Ca' quiyi, ca niỹareta'pe saua'maxare, queesa'gue so nayic, chi ỹoviresau'a yi Belén.
RUT.1.19	Ca co'na' ỹovirero quiyi Belén, ca' ỹaatqajam 'xoic da le'laxa so qomyipi na'ñi yi na'a'. 'Naaco' quen na 'aallipi:
RUT.1.19	—¿Mesqano' anajo ana Noemí?
RUT.1.20	Qam aso'maxare 'naaco' quen queso qomyipi:
RUT.1.20	—Sqai 'ñiỹac quiyim aỹim maqachaqai. 'Ñiỹaco' quiyim aỹim chicoxoi, ma' ñí'maq qota'olec ñí'maq sqaica ca qalanac 'xoic nqai'en da ỹachicoxo. 
RUT.1.21	Na' shique'e najo ỹaatqajam no'qaachiguilo naua ñapoquenal, qam nagui yapil, ca' co'chiichiguilo, ma' ñi qara'gaxala' chaqai 'negue dá'maq shinta. Ca' ¿chi'negue ma' 'ñiỹac ỹim maqachaqai? Ma' ñi qara'gaxala' ñí'maq sqaica ca qalanac ỹa'ue da ñouaxanaxaset chaqai da ỹachicoxo.
RUT.1.22	Ca chaqaido' da 'neeta da lopilaxac aso Noemí, chicqota'gue da Moab, liỹaatac aso Rut asó'maq late, lase yi Moab. Ỹovite' quiyi Belén co'na' taañi quiyim qanaqat ana la na nanecse, leenaxat cebada.
RUT.2.1	Ca' aso Noemí 'uo' so li'ỹoxoua, so'maxare lauo' le'ec so loua Elimelec, so'maxare leenaxato' Booz. Ỹaatqajam nesallaxanec chaqai 'ue nqai'negue.
RUT.2.2	'Uo' so na'xa'a, ca' aso Rut 'naaco' caso Noemí:
RUT.2.2	—'Maxariñite' quiyim se'palaxanec, sha'apiguito' quiyim 'ue cá'maq mashic raqataxan ỹa'maxarenta quiyim chi sco'uaataxanta, ñi'palatac ana ni'ỹoqote la na nanecsec.
RUT.2.2	Ca' aso ni'ỹoqoro 'naaco':
RUT.2.2	—Ajá'a, mo'e', ỹaalole.
RUT.2.3	Ca' aso Rut quepegue' ca nanaxanqa', ca' ne'palatac ana li'ỹoqote ca naqataxanyipi. Ca chi natenta'a so lanaxanqa' so Booz, só'maq chi lauo' le'ec so Elimelec. 
RUT.2.4	Ca nachinchiquio' novirec so Booz, chicqau'a yi Belén, ca iquino' so naqataxanyipi.
RUT.2.4	—¡Ñi qara'gaxala' liỹareta'pe qamiri!
RUT.2.4	Ca' so naqataxanyipi 'naaco':
RUT.2.4	—¡Ñi qara'gaxala' ỹaanem qami' ca no'uen qayicyaxaqui'!
RUT.2.5	Ime, ca' so Booz inato' so la'gaxala' so naqataxanyipi:
RUT.2.5	—¿Negue' ca lauo' lase adajo nequetegaxai?
RUT.2.6	Ca' so lashi so naqataxanyipi 'naaco':
RUT.2.6	—Chicqa'gue da Moab. Ada'maxare nauegaxaua na'le aca Noemí. 
RUT.2.7	Da'maxare yashiila quiyim chi coỹaretaho quena naqataxanyipi quiyim chi ne'palatac ana ni'ỹoqote ala na nanecsec. Ada'maxare ro'ueenataxantac quesá'ogue so nete'eta, chi ỹovireta'a nagui. Ca' chaqai cocho'qui' nco'matec.
RUT.2.8	Co'na'le, ca' so Booz 'naaco' caso Rut:
RUT.2.8	—Qami' ỹaalole, ñaq na'xaỹaxañiriua', totaxan quirepegue'o' ca liỹa nanaxanqa' quiyim ne'pala'e' ana la na nanecsec. Chaqaina viiso'o', lliquisauquio' na ilaataipi. 
RUT.2.9	Ca coỹachisalgoto quecá'maq taigue na naqataxanyipi quiyim raqataxan. Aỹim mashic sa'ue da ỹaqataxac quena ilaatqaipi quiyim qarayaxañi'sac. Chaqai ma' vichi' ca raquipi', ca' coñita aca 'taxaqui, ca naqachirishiguim ca raquipi' caná'maq laquipiaxaqui na'maxare.
RUT.2.10	Ca' aso Rut ỹa'chi'iñi naua le'cootal, ỹoviraxata'guit na latap na 'laua. Ca inato' so Booz:
RUT.2.10	—¿Chi'neco' ma' ỹaatqajam lamaxachichirigui aỹim quiyim yi'xoriñi' quiyim ỹoqa'a ca sachicqa'gue?
RUT.2.11	Ca' so Booz 'naaco':
RUT.2.11	—Sa'deenta dá'ogue dá'maq 'ñi'sari' cañi ni'ỹoqoro'e' na' ñaqai cha'gue ileu yi roua'e', chaqai sa'den qai'neeta quiyim lachi' caua qata'alli' chaqai cá'maq 'laua chicqoiralec, ma' viisaque qami' qara'aayaxaua, 'eno'm sqai huañirapegalo qomi'. 
RUT.2.12	Ca' ¡ñi qota'olec ishiueten ma'le dá'maq 'ñiisari'! ¡Ñi qara'gaxala' ñí'maq qota'olec quena Israel llaalqaipi ñí'maq daañisaque quiyim huaqaitot, ishiueten ma'le dá'ogue dá'maq ro'ueenataxanaxaqui'!
RUT.2.13	Ca 'naaco' aso Rut:
RUT.2.13	—Ỹaatqajam 'ue da re'xorenataxanaxa'e' caỹim, chaqai naua ra'qaataxahi' ya'ñaxate', ma' ỹaatqajam yichirite' quena' taxahi' caỹim, 'eno'm sqaỹim qachaaqainata'e'.
RUT.2.14	Ca co'na' ỹovita ca nqui'ỹaaqa', ca' so Booz roỹaxano' aso Rut, ca 'naaco':
RUT.2.14	—Na'itquena, coñita yi pan lahi, llichiriñi queda alegue'.
RUT.2.14	Ca' aso Rut nqa'xanñi, ỹalequetougui so naqataxanyipi. Ca' so Booz ỹaanem so nqatelecsec la ana cebada, ca' que'e, chi ỹovireta'a quema' chaqai 'ue so li'ỹoxot. 
RUT.2.15	Ca co'na' liỹa pilauec raqataxan cana la, ca' so Booz qata so lelaatqaipi, 'naaco':
RUT.2.15	—'Xañitaco' quiyim qai'neeta ne'pala ana la na nanaqata cebada. Qaica ca se ỹa'maxata'gue ada'maxare. 
RUT.2.16	Chaqai qai'neeta 'ue ca najñi nqai'ñii caná'maq chi rcoñitahi, qaiyi ne'pala ada'maxare. ¡Qaica ca se ỹa'maxata'gue ada'maxare!
RUT.2.17	Ca' aso Rut re'palaxan cana la quiyi lanaxanqa' so Booz, chi ỹovireta'a quiyim pe. Ca' so le'palec aso'maxare, co'na' qanasoolañi, paguelec veinte kilo aso cebada. 
RUT.2.18	Ca co'na' pilo quiyi na'a' pa'aatañi caso le'pala cebada ala, ca' ỹachaxantapeguem aso ni'ỹoqoro. Ime, ca' lotqai naqajshiguim so li'ỹoxot na' que'eetac, ca' ỹaanem aso Noemí.
RUT.2.19	Ca' aso Noemí inato' aso late, 'naaco':
RUT.2.19	—¿Hua'gue cá'maq re'palaxanqachi' queso na'xa'a? ¿Negue' cá'maq chicqa'gue ná'maq 'xoic re'pala'e'? ¡Ỹaatqajam no'uen da llicyaxac cá'maq 'ne'tegue dajo quiyim rotauañi'!
RUT.2.19	Ca' aso Rut ra'qaataxanem aso ni'ỹoqoro quesó'maq ro'ueenataxantacot:
RUT.2.19	—So ỹale leenaxat Booz:
RUT.2.20	Ca' aso Noemí 'naaco':
RUT.2.20	—¡Ñi qara'gaxala' ỹaanem ma'le da lqouagaxa ca'maxare! Ma' ỹaatqajam 'ue da lqouagaxa coqomi', 'nejem nqai'en da no'ueenataxac so 'auaxaic qomyipi mashic shi'gue sou. Cajo ỹale chi lauo' le'ec so Elimelec, vichiguiño' chaqaica cá'maq ishit quiyim cochiỹalo qomi'.
RUT.2.21	Ca' aso Rut lotqai 'naaco':
RUT.2.21	—Qai'neeta 'naac caỹim quiyim shiquetalec se'palaxantac, iỹaatac na lelaataipi, chi ỹovireta'a ime qanaqat ana la yi lanecsec.
RUT.2.22	Ca' aso Noemí 'naaco' caso late:
RUT.2.22	—Qami' ỹaalole, 'eco' ỹa'maqachiguiñi nqaishin quiyim qui'salec lliquisaugui ca lelaataipi ca'maxare, chaqai sqai quirepegue' ca liỹa nanaxanqa', qaiyi qaica ca i'guentau'a qami'.
RUT.2.23	Ca' aso Rut queetalec da le'palaxanaxac, liỹaasegueñi saua lelaata so Booz, chi ỹovireta'a quiyim ime so naqataxanaxac cana cebada chaqai quena trigo. Qam aso'maxare ñaq lauora aso ni'ỹoqoro.
RUT.3.1	'Uo' so na'xa'a, ca' aso Noemí 'naaco' caso Rut:
RUT.3.1	—Qami' ỹaalole, ỹim sedaanaque ma'le ca roua'e', cá'maq ỹa'maqachiguiñi nqai'en qami'. 
RUT.3.2	Ma' so Booz só'maq lauo' le'ec yi Elimelec, quena pe quepegue' yi lanaxanqa' no'ueenaqtegue ana la na lanecsec yí'maq viise'e scavit liỹa na' 'ueenataxañi'sac. 
RUT.3.3	Ca' nagui, ca na'maxachiriñi: nachilli', nocochirigui ca nocoraxachi', chaqai ñi'riñi cauá'maq no'viiñi qatoohi'. Ime, ca' 'ire'uegue da'maxare. Qam se nachaxañita ca'maxare ma' saqa' ỹomat quiyim que'e chaqai ne'et. 
RUT.3.4	Ỹaatqajam na'ijñitetegue cá'maq viichi'ñi ma' laq. Ime, ca' quirepegue', ca' huachirelgoto naua lichil, ca' nenañiriñi. Ime, ca' chaqaica 'naapega qami' ma'le quecá'maq 'ñitetegue.
RUT.3.5	Ca' aso Rut 'naaco':
RUT.3.5	—Ajá'a, ỹim shine'tegue ma'le dá'ogue dá'maq 'ñirapiguiỹa'.
RUT.3.6	Ca' aso Rut quepegue' so nanaxanqa', ca' ipacqajanchigui dá'ogue dá'maq 'naac aso ni'ỹoqoro. 
RUT.3.7	Ca' so Booz co'na' ỹomat da lqui'ỹaxac chaqai da ne'taxac, ca' 'ue da netoonaxac. Ime, ca eec laq, hue'tot ca lapoonecsec la. Ca co'na' ncopa, ca' ỹoviro aso Rut se qanauate, qaica ca lauaquiaxa. Ca' ỹauajlgoto naua lichil, ca' nenanñi. 
RUT.3.8	Ca co'na' pe lauel, ca' so Booz nelouec. Ca co'na' naqalgoxoñi, ca no'daxatetec quiyim 'ue aso 'aalo nenantañi quenaua lichil. 
RUT.3.9	Ca' so Booz inato' aso'maxare, 'naaco':
RUT.3.9	—¿Negue' aqami'?
RUT.3.9	Ca aso'maxare 'naaco':
RUT.3.9	—Aỹim Rut, chaqaỹim relaata'e'. Ma' qami' lauo' le'ec yi ỹoua Mahlón, ca' chaqaiqami' ná'maq shichi' quiyim quelolliriua'. Sahotaque quiyim ỹim roua'e'.
RUT.3.10	Ca' so Booz 'naaco':
RUT.3.10	—¡Ñi qara'gaxala' ỹaanem qami' ma'le ca lqouagaxa! Nagui, ca' re'oq quiyim se napaquiralec repaquisa'pegue' só'maq roua'e' mashic tot qaica. Ma' qami' shichi' quiyim michiraque cá'maq paguec ne'necoqui' caỹim quiyim roua'e', 'eno'm 'xoraic loqo'm nesallaxanec, qam sqai 'ñitetegue dajo. 
RUT.3.11	Totaxan ro'chi'i', qami' ỹaalole, ma' ná'ogue na qomyipi ỹa'den quiyim qami' 'maxataxarai. Vichiguiño' ỹim so'uet dá'maq 'ñirac. 
RUT.3.12	Qam 'nesa ma' llic dá'maq 'ñirac quiyim qami' i'ỹoxoua, qam 'ue só'maq liỹa ri'ỹoxoua'e' só'maq ỹaatqajam tajlec quiyim ỹo'uet dá'maq 'ñirac. 
RUT.3.13	Qam chaqaina vira'ñi quena pe. Ca ma' nete'e, no'm so'maxare ipaquejlec da qano'ueenataxac quiyim qaro'ñiguit aca ni'ỹoxoua, ca no'm ipaquichigui nqai'en, ca' chaqaiso ỹo'uet da'maxare. Ta'to'o' quiyim se ỹo'uet, ca' ỹim so'ñiguit qami'. Ca' 'qaachigui nagui aỹim ñi qara'gaxala' quiyim sepacqajanchigui so'uet da'maxare. Ca' nagui 'maxaraic quiyim liyi laqe', toco' ma' richiguiñi.
RUT.3.14	Ca' queso pe laq aso Rut hueeta'ñoto naua lichil so Booz, ca na' mashic saqa' richiguiñi queso liỹa na'xa'a na' ñaq napaltañi. Ma' so Booz 'naaco': Qaica ma' 'ue quet ca ỹa'den quiyim ana 'aalo noviretec quenajo.
RUT.3.15	Ca' so Booz 'naaco':
RUT.3.15	—Naqachi' na napoxogui'i', ca lo'qo'isañi.
RUT.3.15	Ca co'na' aso Rut lo'qootañi aso napoxoqui, ca' so Booz ỹocorelec queso paguelec cuarenta kilo caso cebada. Ime, ca' ỹotauan quiyim nenaqshiguim quenaua lallaaco, ca so'maxare pilo quiyi na'a'.
RUT.3.16	Ca co'na' ỹoviro aso Rut, ca qainatetaco' caso ni'ỹoqoro, 'naaco':
RUT.3.16	—¿Tegue' chi no'uen qayicyaxaqui', ỹaalole?
RUT.3.16	Ca' aso Rut ỹa'xato' dá'ogue dá'maq 'neeto' na'le so Booz caso'maxare. 
RUT.3.17	Chaqai 'naaco':
RUT.3.17	—Nañaañim qai'neeta ná'ogue najo cebada. Ca 'naapiguiỹa': Qaiyi 'ue ca ri'ỹaaqui', ma' vichira'a aca ni'ỹoqoro'e'.
RUT.3.18	Ca' aso Noemí 'naaco' caso'maxare:
RUT.3.18	—Hua' nagui, qami' ỹaalole, ñaq nauaañira'a negue' cá'maq 'neeta ma'le dajo. Ma' sojo ỹale se nco'matec quena na'xa'a, no'm saqa' ỹomat quiyim ỹoiquentac ca leloxoỹaxac dajo.
RUT.4.1	Ca co'na' shi'gom queso na'xa'a, ca' so Booz eec quepegue' yi ñigo quiyi na'a', ca' nqa'xanñi quiyi lapooqo'o' quen na qomyipi. Ca co'na' que'tegueyi so liỹa lauo' le'ec só'maq 'neetapego' so Booz, ca 'naaco' so Booz:
RUT.4.1	—Vei, ỹala'e' quenajo, nqa'xanyiñi.
RUT.4.1	Ca só'maq lauo' le'ec eec, ca' nqa'xanñi. 
RUT.4.2	Ca' so Booz chaqa'ma' roỹaxanalo saua diez qo'xoiqa quiyi na'a', ca qai'neeta 'naapegalo quiyim nqa'xañiñi quiyi'maxare. Ca na' nqa'xañiñi saua'maxare, 
RUT.4.3	ca' so Booz 'naaco' queso lauo' le'ec:
RUT.4.3	—Mashic novi' rapil añi Noemí, chicqota'gue da Moab. Añi'maxare ỹahotaque imen yi na'laua so qouo' le'ec Elimelec. 
RUT.4.4	Sahotaque 'yiiñi', qaiyi no'm viisaque shiujnaxañita, ca 'ñirac nagui qara'qaachigui qami' quenaua reloqosaho chaqai quena qo'xoiquipi quena na'a'. Ma' qami' ná'maq paguec qauochi' le'ec so Elimelec, ca' qami' tajlec quiyim shiujnaxañita yi na'laua. Qam no'm sqai shiujnaxañita, ca' vite ca ỹa'xaỹaxac ma' quiyim ime sqai shiujnaxañita, ca qaigueme seshit seshiujnaxana.
RUT.4.4	Ca só'maq lauo' le'ec 'naaco':
RUT.4.4	—Ajá'a, seshiujnaxana cajo 'laua.
RUT.4.5	Co'na'le, ca' so Booz ỹaatqajam ichoxochichigui dá'maq 'neeta dajo:
RUT.4.5	—'Yiiñite' quiyim ma' shiujnaxañita yi na'laua añi Noemí, ca qai'neeta o'ñichiguit añi late Rut, añí'maq pa'ỹe Moab lase, qaiyi yí'maq 'laua ñaqaiyiita hueetalec da leenaxat yí'maq tot qaica.
RUT.4.6	Ca co'na' 'xaỹa dajo só'maq lauo' le'ec, ca 'naaco':
RUT.4.6	—Ca' no'm chaqaida dajo, ca' ỹim se seshiujnaxana ca'maxare, ma' ỹim se seshit ña'axat da isallaxa. Qam no'm vi'saque shiujnaxañita, ca chaqaida nqai'ñi'. Ca' ỹim saanec nagui quiyim qami' shiujnaxañita.
RUT.4.7	Ca' quecauajo na'xata' 'uo' quen da no'ueenataxac na Israel llaalqaipi: co'quena' 'ue ñi se ipaquiguit aca li'ỹoxoua, loqo'm se rishiujnaxana cá'maq lalamaxaret só'maq lauo' le'ec tot qaica, ca ca'maxare naqat ca lapela' liỹa, ca' ỹaanem só'maq ipaquejlec nqai'en dajo 'ueenataxac. 
RUT.4.8	Ca' so lauo' le'ec so Booz naqate'e so lapela' liỹa, ca' ỹaanem só'maq ipaquejlec quiyim ỹo'uet dajo 'deenaxac. Ca 'naaco':
RUT.4.8	—Qami' shiujnaxañita ca'maxare ma'le.
RUT.4.9	Co'na'le, ca' so Booz 'naaco' queso qo'xoiquipi chaqai queso reloqotaho qomyipi:
RUT.4.9	—Qamiá'ogue 'yiiñichigui nagui quiyim ỹim seshiujnaxana caso Noemí cá'ogue cá'maq lalamaxareteripi so Elimelec, Quelión chaqai so Mahlón. 
RUT.4.10	Chaqai qai'neeta 'yiiñichigui quiyim aỹim secona aso Rut quiyim ỹoua, só'maq pa'ỹe Moab lase, qaiyi yijo 'laua chaqai 'neetari' hueetalec leenaxat so Mahlón só'maq loua shi'gue sou, qaiyi sqai pal da leenaxat so Mahlón quená'ogue ná'maq qouo' laseripi chaqai quená'ogue ná'maq na'ñi najo. Qam qamiri 'yiiñichigui aỹim quenajo na'xa'a.
RUT.4.11	So qo'xoiquipi chaqai sá'ogue só'maq ỹalequetaho 'naaco':
RUT.4.11	—Ajá'a, qomi' seuanqachigui. Ca' ¡ñi qara'gaxala' quiyim ỹo'uet cacajo 'aalo inoxona'a ca ra'aachi', 'nejem nqai'en aso Raquel chaqai aso Lea sauá'maq sachigoxosoxouguilo qomá'ogue qomi' llaalqaipi so Israel! Chaqai qami' ỹaatqajam qami' choxoraic chaqai ỹaataxaraic quena qara'a' Efrata, da liỹa leenaxat Belén. 
RUT.4.12	Sashiilqatac ñi qara'gaxala' quiyim 'xoic nqai'en ca qachaalaxai'ipi cacajo 'aalo, qaiyi qami' ni'ic lodegaxat, 'nejem na'le so Fares só'maq llaalec aso Tamar chaqai so Judá.
RUT.4.13	Ca' chaqaida da 'neeta na'le so Booz na' o'ñiguit aso Rut. Ca co'na' mashic loua aso'maxare, ca' ñi qara'gaxala' ỹo'uet quiyim 'man aso'maxare, ca' 'ue so llaalec.
RUT.4.14	Ca' na 'aallipi 'naaco' quen caso Noemí:
RUT.4.14	—¡Ỹaatqajam qaimaqachin ma'le ñi qara'gaxala' ñí'maq ỹo'uet quiyim 'ue nagui na qaualli', qaiyi reloqota'a qami' ma'le! ¡Saxanchi' na qaualli' choxoraic ma'le quena Israel llaalqaipi! 
RUT.4.15	Ca'maxare ỹo'uet ca na'ñaaqataxaqui' chaqai reloqota'a qami' ma' qami' qo'xoỹom, ma' llaalec añi rachi'i' ñí'maq ỹaatqajam qami' lqo'itqate. Ca 'enquetqai siete caua qachaalaxahi', qam añi'maxare ỹapacauec.
RUT.4.16	Ca' aso Noemí icona so noctoqui', ca' qa'aalto'ot chaqai npa'xanlec quiyim iỹaaqain. 
RUT.4.17	Ca co'na' qaiuana quena lauora 'aallipi, ca 'naaco' quen:
RUT.4.17	—¡'Uo' da ne'qaañi llaalec añi Noemí!
RUT.4.17	Ca' qoỹanegue leenaxat Obed. Ca' chaqaiso só'maq leta'a so Isaí chaqai lapi' so nashi David.
RUT.4.18+RUT.4.19+RUT.4.20+RUT.4.21+RUT.4.22	Ca' najo ná'maq 'au chigoxougui so leta'allipi so David, chicqochi'ñi queso Fares: Hezrón, Ram, Aminadab, Naasón, Salmón, Booz, Obed, chaqai so Isaí só'maq leta'a so nashi David.
1SA.1.1	'Uo' so ỹale leenaxat Elcana, so'maxare na'ñi yi Ramá, yi'maxare huaugui yi quemaralec qa' ladocaipi quiyi Efraín. So'maxare leta'a so Jeroham, chaqai lapi' so Eliú só'maq llaalec so Tohu chaqai so Zuf, saua'maxare chicqoraugui so llaalqaipi so Efraín. 
1SA.1.2	So Elcana dos saua loua'. So 'óna leenaxat Ana, chaqai aso liỹa Penina. Aso Penina 'vio' saua llaalqa, qam aso Ana, ca' qaica ca llaalec. 
1SA.1.3	Ca naua'que naua ñaxari so Elcana inoxonec quiyi la'a', ca quepegue' yi Silo quiyim nqouagaxaintac chaqai ỹo'ueetetac ana lachitaxanataxanqate ỹavigaxatetac, ca' ỹaanot ñi qara'gaxala' ñí'maq qaica ca lqalanec. Yi'maxare neesa'ñi saua Ofni chaqai so Finees, llaalqa so netaxaỹaxanqajnec quiyim qaretaxaỹa'pegue' ñi qota'olec, leenaxat Elí. Saua'maxare qai'neeta netaxaỹaxanqajanqa.
1SA.1.4	Ca co'quena' so Elcana ỹo'uet so lachitaxanataxanaxat, ca' ỹavigaxat quiyim ỹaanot ñi qota'olec, ca ỹaanem na lachitaxanataxanaxat aso Penina chaqai sá'ogue so llaalqaipi ỹalliripi chaqai so 'aallipi. 
1SA.1.5	Qam aso Ana paguec loyac na ỹaanem, ma' paguec lqo'itqate, 'eno'm ñi qara'gaxala' se co'o nqai'en aso'maxare. 
1SA.1.6	Ca' vichiguiño' aso Penina, ma' lasaxaua, ỹaatqajam se ỹala'gue i'neetac, chi ỹahotaque da layiloxo aso'maxare, ma' ñi qara'gaxala' se co'o nqai'en aso'maxare.
1SA.1.7	Ca quena' ỹovirec yi ñaaxa, co'quena' que' querepegue' saua'maxare añi no'ueenaxanaxaqui quiyim qanqouagaxainot ñi qara'gaxala', ca' aso Penina ỹaatqajam se ỹaqamaxat aso liỹa. Ca noỹentaco' quen aso Ana chaqai se que'e. 
1SA.1.8	Ca só'maq loua Elcana 'naaco' quen:
1SA.1.8	—Ana, ¿chi'negue ma' noỹiñi'sac? ¿Chi'negue ma' chicoite' chaqai se qui'i'? ¿Mashic 'eco' se sapacauec quetqai 'vii caua diez qachaalaxahi'?
1SA.1.9	Ca 'uo' so na'xa'a co'na' hueeta'ñi yi Silo, ca' aso Ana co'na' ỹomat ca lqui'ỹaxac, ca ne'laxashiguim. Ca' so netaxaỹaxanqajnec Elí nqa'xantañi, neeta'ñi yi lahi ñi lasom añi no'ueenaxanaxaqui quena' qanqouagaxainot ñi qara'gaxala'. 
1SA.1.10	Ca' aso Ana noỹentac, ỹaatqajam chalego lecaic da le'xoric, ca nqouagaxaintacot ñi qara'gaxala'. 
1SA.1.11	Ca' ỹaanot da la'qaatec, 'naaco':
1SA.1.11	—Qami' ỹa'gaxala', ma' qaica ca qalañirac: Ma' 'ajñisac da chalego le'xoric najo relaata'e', ca' o'lliinchira'a aỹim, ca 'viichi' ca ỹaalec. Ca ma'le, ca saanot qami' dá'ogue da nachaalataxac ca'maxare quiyim ro'ueenataxanot qami'. Ca dá'maq netanec ma'le ca'maxare quiyim saanot qami', ca' se qanepetec na lqahic laue.
1SA.1.12	Ca' aso Ana shi'gom nqouagaxaintacot ñi qara'gaxala', ca' qara'iichigui na lap queso Elí. 
1SA.1.13	Qam ma' so'maxare pa'xantaho da nqouagaxainaxac, ca' se qara'xaỹa ca ỹa'xatetac, ma' chi idaxanta'pe naua lapi'. Ca' so Elí 'neetapego' quiñiuguetaxai aso'maxare. 
1SA.1.14	Ca 'naaco' caso'maxare:
1SA.1.14	—¿Chi' laquio' remi'rec queda rquiñiuquichi'i'? ¡Liyi, 'xañiriñi na lataxa!
1SA.1.15	Ca' aso Ana 'naaco' queso'maxare:
1SA.1.15	—Qami' ỹa'gaxala', mesqaida dajo, ma' sqaica ñi'chigui lataxa. Ta'ta'a quiyim chalego da i'xoric. Vichiguiño' dá'ogue somato'ot sa'xatetapeguem ñi qara'gaxala'. 
1SA.1.16	'Neeto' quiyim 'neetapigui qavilli' quiyim aỹim 'aalo mogola. Ma' ỹim ñqouagaxaintacot ñi qara'gaxala' naua'que naua na'xata', ma' 'xoic da shinta chaqai da nqui'ic.
1SA.1.17	Ca' so Elí 'naaco':
1SA.1.17	—Mo'e', riỹa'iterec da ra'maxa'e', ca' ñi qota'olec quena Israel llaalqaipi ỹaanem qami' cá'maq shiilaxañisaque.
1SA.1.18	—Ỹaatqajam 'xoic ña'aachic —'naaco' aso'maxare.
1SA.1.18	Ca co'na' ime, ca' aso Ana pilegue cá'maq chicqa'gue, ca' que'e, ca' tot qaica ma' liỹa quet rachicota. 
1SA.1.19	Ca' queso liỹa nete'e, ca' no'teesashiguim. Ca co'na' ime nqouagaxainsacot ñi qara'gaxala', ca' pile' queca la'aate' quiyi Ramá. Co'na' ime, ca' so Elcana lot lapa'ñi' aso loua Ana, ca' ñi qara'gaxala' no'uenta'gue dá'maq lashiilaxanaxac aso'maxare. 
1SA.1.20	Ca co'na'le, ca 'man aso Ana. Ca co'na' ỹovirec ca laloqo', ca ne'qaaño' so llaalec. Ca ỹanco' leenaxat Samuel (loqo'm nashiilaxanaxat), ma' lashiilaxanaxato' na'le quiñi qara'gaxala'.
1SA.1.21	Ca co'na' ime dajo, ca' so Elcana eec, liỹaatac sá'ogue so llaalqaipi, taigue da Silo, ma' ỹahotaque quiyim ipacqajanchigui da la'qaatec quiyim ỹaanot ñi qara'gaxala' aca lachitaxanataxanqate ỹavigaxat quiyim ỹovire'oga ca laloqo' quiyi ñaaxa. 
1SA.1.22	Qam aso Ana sqai eec, ma' 'naaco' queso loua:
1SA.1.22	—Shico' ma' chaqai qague'oga ñi noctoqui' queda lillipaxac. Ca ma'le, ca' se'xat, ma' sahotaque saanot ñi qara'gaxala'. Ca chaqa'ma' ño'ueenaqtañi quiyim chaqaiyi neeta'ñi.
1SA.1.23	Ca só'maq loua Elcana 'naaco':
1SA.1.23	—Hua', 'viichi' cá'maq paguec 'maxaraic nqai'ñi'. Ro'viiñirañi, toco' ma' ỹaxanñi da lillipaxac na noctoqui'. Ca' ñi qara'gaxala' ipaquichigui nqai'en da la'qaatec.
1SA.1.23	Ca' aso'maxare no'ueenañi, iỹaxat so llaalec, chi ỹovireta'a quiyim ỹaxanñi da lillipaxac. 
1SA.1.24	Ca co'na' ỹaxanñi da lillipaxac co'na' ñaqai cocho'qui', ca ỹauegueu'a añi no'ueenaxanaxaqui quiñi qara'gaxala' na'ñi yi Silo. Qai'neeta ỹauegue' saua tres huaqui llaalqa, chaqai veintidos kilo so trigo, chaqai aso 'óna loshicmaxa no'qaachigui quena lataxa. 
1SA.1.25	Ca ỹavigaxat quiyim ỹaano so 'óna huaqui llaalec, ca' qoỹaano so noctoqui' queso Elí quiyim chaqa'ma' no'ot. 
1SA.1.26	Ca' aso Ana 'naaco' queso'maxare:
1SA.1.26	—Chi yi'xoriñisaco' qami' ỹa'gaxala', ma' ỹaatqajam rca'lli'sauec nagui, ma' chaqaỹim ná'maq seuete'e najo na'le, ñqouagaxaintacot ñi qara'gaxala' qota'olec, ca' qami' leseeque'ta na'le. 
1SA.1.27	Ma' ỹim na'le sashiilatac ñi qara'gaxala' quiyim ỹa'ue najo ỹaalec, ca ñi'maxare ỹa'ue. 
1SA.1.28	Ca' ỹim nagui saanot ñi qara'gaxala', ca' chi ỹovireta'a ca lqodoc aca lqauaxaqui.
1SA.1.28	Ca' so Elí ỹa'dooto naua le'cootal ñi qara'gaxala', ỹoviraxata'guit na 'laua na latap quiyim nqouagaxainot.
1SA.2.1	Ca' da nqouagaxainaxac aso Ana 'neetasa':
1SA.2.1	Qami' ỹa'gaxala', somato'ot qami' añi i'taxanata queda ñitoonaxac,
1SA.2.1	ma' qami' vite da dalaxaic ña'ñaaqataxac.
1SA.2.1	Ca' ỹim nagui seshit setaxaỹa na ñpa'guenaxauaripi,
1SA.2.1	ma' qami' yotauañi'.
1SA.2.1	Ca' ¡ỹim nagui 'ue da iuagaxa!
1SA.2.2	¡Qaica ca co'teeta 'nejem qami' ỹa'gaxala'!
1SA.2.2	¡Qaica ca quepaqataxanlec ca qom, 'nejem qami', qami' qota'olec coqomi'!
1SA.2.2	¡Qaica ca liỹa, chi qaqamite'!
1SA.2.3	Qaica ca nemaqajan quiyim retaqa,
1SA.2.3	qaica ma' napacqajan quet ca qom,
1SA.2.3	ma' ñi qara'gaxala' chaqaiñi ñí'maq qota'olec ñí'maq ỹa'den ná'ogue,
1SA.2.3	chaqai ñi'maxare naloqochin chaqai imit cá'maq ỹo'uet ca qom.
1SA.2.4	Ñi'maxare ishit ỹaqaicchigui aca lo'xoso na 'ñaaxaiquipi,
1SA.2.4	chaqai ỹa'ue da lquesaxanaxa ná'maq qaica ca lquesaxanaxa;
1SA.2.5	ná'maq 'au qaica na'le ca ỹouentaque,
1SA.2.5	qam nagui ro'ueenataxanteguelec ca loq;
1SA.2.5	qam ná'maq 'ue na'le na lqopaaxa, qam nagui, ca' qaica ca ỹouentaque.
1SA.2.5	Chaqai aná'maq 'aalo qaica quen ca llaalec, qam siete co'o nqai'en;
1SA.2.5	qam aná'maq 'xoic na'le na llaalqaipi, ca' nagui ỹaatqajam 'ec ỹaso nqai'en.
1SA.2.6	Ñi qara'gaxala' ishit rouootaxana'gue da chaalataxac chaqai ishit ỹa'ue;
1SA.2.6	ñi'maxare ỹo'uet quiyim qareleu,
1SA.2.6	chaqai ñi'maxare ishit quiyim qarca'laxatec.
1SA.2.7	Ñi qara'gaxala' ishit quiyim 'xoraiqa nqai'ne' qomi', loqo'm nesallaxanqa;
1SA.2.7	ñi'maxare ỹo'uet quiyim seuqañi, chaqai ne'laxachishiguim nqai'ne' qomi'.
1SA.2.8	Ca' ñi qota'olec ne'laxashiguim nqai'en quena 'laua ca 'xoraic,
1SA.2.8	chaqai ỹachigoxochichicñigui na lete loma' ca shiilaxanaxaic;
1SA.2.8	ca' nqa'xanaxañigui na nashillipi,
1SA.2.8	chaqai illa'ñi ca 'xoic lemaqachic noma';
1SA.2.8	ma' ñi qara'gaxala' ỹaatqajam looỹac na lomala' na 'laua,
1SA.2.8	ime, ca' illaalec ná'ogue nanchaqaina.
1SA.2.9	Ñi'maxare cochiỹalo caua lqauaxaqui' cá'maq qamaxaraic quiñi'maxare,
1SA.2.9	qam na hualoxonyipi ileuaugui nqai'en na napalaxa,
1SA.2.9	ma' qaica quet cá'maq doxonaxan chicqochigui cá'maq chi lquesaxanaxa.
1SA.2.10	Ñi qara'gaxala' lahiletajlec nqai'en na npa'guenaxauaripi,
1SA.2.10	chicqo'ot nqai'en na piguim aca soxonaxa, ca nouaxañi'ña nqai'en na'maxare.
1SA.2.10	Ñi qara'gaxala' imit ma'le ná'ogue na hueetalec na 'laua;
1SA.2.10	ca' ỹaanem ca lquesaxanaxa cá'maq lca'acsec quiyim nashi,
1SA.2.10	ca nqo'naxatec da lquesaxanaxa.
1SA.2.11	Ca co'na' ime dá'ogue dajo, ca' so Elcana pila ca la'a' quiyi Ramá. Qam so noctoqui' no'ueenañi, ca ro'ueenataxanot ñi qara'gaxala', qam hueeto'oto naua lelaataxanaxaco so netaxaỹaxanqajnec Elí.
1SA.2.12	Ca' saua llaalqa so Elí ỹaatqajam hualoxona', qaica ca ỹahoraque ñi qara'gaxala', 
1SA.2.13	vire'ta da lo'ueenataxanaxague' quiyim netaxaỹaxanqajanqa quena' idaanchiguit na qomyipi. Ma' co'quena' 'ue ca ỹaano ca lachitaxanataxanaxat quiyim ỹavigaxat, ca' ỹaanot ñi qara'gaxala', ca' 'ue ñi lelaategue' lo'qoota'a la'daxanqate, ca co'quena' ñaq qaratoxotetac na la'at, 
1SA.2.14	ca ỹa'yi'ñigui aca neuoshaxaqui, ca ná'ogue ná'maq la'deguesec, ca' taỹoto nqai'ne' saua netaxaỹaxanqajanqa. Ca' chaqaida 'neesa'gue quená'ogue na Israel llaalqaipi ná'maq ỹoviretapegueu'a yi Silo. 
1SA.2.15	Chaqai co'quena' saqa' qaỹavigaxat ana lo'ỹo caso ncopatoxonaxalate, ca novi'o' quen na lelaategue' saua netaxaỹaxanqajanqa, ca' 'naapega cá'maq ỹahotaque ỹaano ca lachitaxanataxanaxat quiyim ỹavigaxat:
1SA.2.15	—Nañaañi' cá'maq la'at taỹoto yauá'maq netaxaỹaxanqajanqa, qaiyi sco'i, ma' ñaua'maxare se ỹaconchiguit ma'le ca la'at no'm mashic ratooxoic, ta'ta'a quiyim ñaqai toquichigui.
1SA.2.16	Chaqai no'm ca qom 'naac:
1SA.2.16	—Qam 'au savigaxataq ana lo'ỹo, ca' ma' ime, ca' 'viiquiñi'sac cá'maq coñira'a.
1SA.2.16	Ca ná'maq lelaategue' 'naaco' quen:
1SA.2.16	—¡'E', nagui nañaañirim! Noma'chi', ca' souootaxana'gue.
1SA.2.17	Ca' chaqaida 'neeta, ca' da lasauaxaset na ne'naqaipi quiñi qara'gaxala' ỹaatqajam chalego lecaic, ma' se ỹa'maxata'gue aná'maq nachitaxanataxanqate lalamaxarete ñi qara'gaxala'.
1SA.2.18	Qam so noctoqui' Samuel queetalec ỹo'ueetetac na lo'ueenataxanaxaquipi ñi qara'gaxala' ỹansañi saua loho lo'ueenataxanaxaqui' chicqoraugui na lino. 
1SA.2.19	Chaqai co'quena' ỹovirec yi ñaaxa, co'quena' aso late'e quepegue' añi no'ueenaxanaxaqui, liỹaatac so loua, quiyim ỹaando ca lachitaxanataxanaxate' quiyim qaỹavigaxat quena' ỹovirec yi ñaaxa, chaqai qanachaaho qai'neeta aca lachiima qaỹauaaque lo'ueenataxanaxaqui' quiñi no'ueenaxanaxaqui. 
1SA.2.20	Ca' so Elí ỹaanem da lqouagaxa so Elcana chaqai aso Ana, 'naacsa':
1SA.2.20	—Ñi qara'gaxala' ỹaanem qami' ma'le ca liỹa llaalqaipi dajo 'aalo, laseue' nqai'en da llaalec ỹaanot ñi'maxare quiyim ro'ueenataxanot.
1SA.2.20	Ca co'na' ime dajo, ca' saua'maxare pile' queca la'aate'. 
1SA.2.21	Ca' ñi qara'gaxala' ỹaanem da lqouagaxa aso Ana. Ca na'le, ca 'man. Ca' chaqaida, ca' aso Ana 'vii saua liỹa' tres llaalqa chaqai dos saua llaale. Ca so noctoqui' noquiiquetashiguim quiyim neeto'ot ñi qara'gaxala'.
1SA.2.22	Ca' so Elí mashic qo'xoỹom, qam so'maxare ỹa'deentari' ná'ogue ná'maq ỹo'ueetesac saua llaalqa quena Israel laseripi, chaqai saua'maxare vire'ta quiyim lapaasapi'ñi' na 'aallipi reloqota'a ñi lasom ñi na'daañi 'imec quiyim qoyicpegue' ñi qota'olec. 
1SA.2.23	Co'na'le, ca 'naaco' quesaua llaalqa:
1SA.2.23	—Ná'ogue na qomyipi ra'xachitac quená'maq se no'uen 'viichitac. ¿Chi'neco' 'ñiitari'o' dajo qamiri? 
1SA.2.24	'E', qamiri ỹaalqolqa, ỹaatqajam qaica ca la'maxa ná'maq sa'den na'xatetapigui na qomyipi caqamiri. 
1SA.2.25	Qamiri 'yiiñita quiyim no'm 'ue ca qom nasauaxate'e' ca liỹa, ca' ñi qara'gaxala' 'ue ca qoshiilec. Qam ca qom quiyim chaqaiñi ñi qota'olec hueeto'ot ca lasauaxaset, ca ¿negue' cá'maq qoshiilec ca'maxare?
1SA.2.25	Qam saua'maxare se na'xaỹaxanta dá'maq 'naac so leta'a, ma' ñi qara'gaxala' chaqai 'negue, ma' ỹahotaque naqat da nachaalataxague' saua'maxare.
1SA.2.26	Qam so Samuel mashic ne'nec, noquiiquetashiguim da llaaxa. Ca' da no'ueenataxac so'maxare ỹaatqajam nqo'ta ñi qara'gaxala' chaqai na qomyipi.
1SA.3.1	Ca' so ne'nec Samuel queetalec da lo'ueenataxanaxac quiñi qara'gaxala' hueeta'ñoto naua lelaataxanaxaco so Elí. Ca' quesauajo na'xata' ỹaatqajam qaica ca qom qoỹaanem ca la'qaatec quiñi qara'gaxala', chaqai ỹaatqajam 'ue da lovic ca qom qaỹa'ue ca leuanaxanaxac. 
1SA.3.2	Qam ỹovito' so na'xa'a quiyim so Elí tot qailligueme' neuanñi, laqato' hueetaugui ca lauo'. 
1SA.3.3	Ca' so Samuel qai'neeta nenantañi, hueetaugui aso lo'ueenaxanaxaqui ñi qara'gaxala', hueeta'ñi yi neeta'ñi aso lahi' saua laqataxaco ñi qota'olec. Qam aso ncoỹeraxanaxaqui quiñi no'ueenaxanaxaqui ñaqai queeta ỹaviquetaugui. 
1SA.3.4	Co'na'le, ca' ñi qara'gaxala' roỹaxanegue da leenaxat so'maxare, 'naaco':
1SA.3.4	—¡Samuel!
1SA.3.4	—¡Aỹim, najo seueta'ñi! —'naaco' so'maxare.
1SA.3.5	Ime, ca' ne'guentau'a ca hueeta'ñi so Elí, ca 'naaco':
1SA.3.5	—Ỹim ñovira'a qami'; ¿negue' cá'maq vi'saque ma' ỹaxañiriua'?
1SA.3.5	Ca' so Elí 'naaco':
1SA.3.5	—Ỹim se soỹaxana qami'. Pilliriri' nenañiriñi.
1SA.3.5	Ca' so Samuel pilri', ca' liỹa nenanñi. 
1SA.3.6	Qam ñi qara'gaxala' lotqai liỹa roỹaxana, 'naaco':
1SA.3.6	—¡Samuel!
1SA.3.6	Ca' so Samuel ne'laxashiguim, ca quepegue' so Elí, ca 'naaco':
1SA.3.6	—Ỹim ñovira'a qami'; ¿negue' ca vi'saque ma' ỹaxañiriua'?
1SA.3.6	Ca' so Elí 'naaco':
1SA.3.6	—Ỹim se soỹaxana qami', qami' ỹaalcolec; pilliriri' nenañiriñi.
1SA.3.7	Ca' so Samuel saqa' ỹa'den da lavillaxac ñi qara'gaxala', ma' ñi'maxare saqa'leca ca ỹachaxanem so'maxare. 
1SA.3.8	Qam ñi qara'gaxala' na' ỹovi' quiyim tres roỹaxana so Samuel, ca so'maxare quepegue' so Elí quiyim 'naac:
1SA.3.8	—Ỹim seuete'e najo; ¿negue' ca vi'saque?
1SA.3.8	Ca' so Elí retan quiyim chaqaiñi ñi qara'gaxala' ñí'maq roỹaxana so ne'nec. 
1SA.3.9	Ca' so Elí 'naaco' queso'maxare:
1SA.3.9	—Mo'e', nenañiriñi. Ca ma' roỹaxan ñi qara'gaxala', ca 'ñiraco': Taxahi', ma' najo relaachiqui' na'xaỹaxantapega qami'.
1SA.3.9	Co'na'le, ca' so Samuel pilri', ca' nenanñi queca loma'. 
1SA.3.10	Co'na'le, ca' ñi qara'gaxala' novita so'maxare, ca' hua'e, ca lotqai roỹaxana queda leenaxat, ipacqajanchigui dá'maq 'avichiguiñi loỹaxanaxac, 'naaco':
1SA.3.10	—¡Samuel! ¡Samuel!
1SA.3.10	Ca so'maxare 'naaco':
1SA.3.10	—Taxahi', ma' najo relaachiqui' na'xaỹaxantapega qami'.
1SA.3.11	Ca' ñi qara'gaxala' 'naaco':
1SA.3.11	—Ỹim 'ue ca so'uet ma'le quena Israel llaalqaipi, ca ná'ogue ná'maq 'xaỹa da'maxare ỹaatqajam 'xoic lqui'ic nqai'en da'maxare. 
1SA.3.12	Ca ma' ỹovita cajo na'xa'a, sepacqajanchigui quiñi Elí dá'ogue dá'maq shinac quena llaalqaipi. 
1SA.3.13	Ma' shi'gue shintapega ñi'maxare quiyim sa'ue ma'le ca nouaxanaxaset quedá'maq ỹo'ueetesac se no'uen naua llaalqa, ca ñi'maxare shi'gue ỹa'den. Ma' naua llaalqa se no'uen da ỹa'xate' taalec nqai'ne' aỹim, qam ñi'maxare se quepaxate' quiyim nelaxalo. 
1SA.3.14	Ma' mashic saanec da ỹa'qaatec taatougui nqaishin na llaalqaipi ñi Elí quiyim dá'ogue da se no'uen ỹo'ueetetac sqai pal, 'eno'm qaỹavigaxat ca nachitaxanataxanaxat quiyim qoỹaanot aỹim.
1SA.3.15	Ca co'na' ime dajo, ca' so Samuel liỹa nenanñi ỹovira'guit so liỹa nete'e, ca' ỹauachiguilo naua lasomi' ñi no'ueenaxanaxaqui quiñi qara'gaxala'. Ca' so Samuel no'chi quiyim ỹa'xat da leuanaxanaxac queso Elí. 
1SA.3.16	Qam so Elí roỹaxana so'maxare, ca 'naaco':
1SA.3.16	—¡Qami' ỹaalcolec Samuel!
1SA.3.16	Ca so'maxare 'naaco':
1SA.3.16	—Aỹim, seuete'e najo.
1SA.3.17	Ca' so Elí inato' so'maxare, 'naaco':
1SA.3.17	—¿Negue' cá'maq 'neeta ca la'qaatec ñi qara'gaxala' caqami'? Ñi'xoresene'tot qami' quiyim cá'ogue 'xachi', qaica ca 'xochiriñi. ¡Ca' ñi qota'olec rouaxañi', no'm 'ue ca 'xochiriñi quecá'ogue cá'maq ỹa'xat caqami' ñi qara'gaxala'!
1SA.3.18	Ca' so Samuel ỹaatqajam ỹa'xate'tem sá'ogue so na'qaatqaipi so Elí qaica ca ỹoxojñi. Ca' so Elí 'naaco':
1SA.3.18	—¡Ỹaatqajam chaqaiñi ñi qara'gaxala'! ¡Ca' chaqaiñi ñi'maxare ỹo'uet cá'maq ỹaatqajam ỹa'maqachiguiñi!
1SA.3.19	Ca' so Samuel noquiiquetashiguim da ladogaxa, ca' ñi qara'gaxala' ỹaatqajam ỹotauan so'maxare, chaqai ipaquichiguilo nqai'ne' naua la'qaatqa. 
1SA.3.20	Chaqai sá'ogue so Israel llaalqaipi ỹa'den quiyim so Samuel ỹaatqajam llic letaxaỹaxaqui ñi qara'gaxala', chicqochi'ñi yi Dan queda rapiguim, chi ỹovireta'a yi Beerseba queda 'guiñi. 
1SA.3.21	Ca' ñi qara'gaxala' lotqai liỹa nachaxan hua'ñi yi Silo, ma' chaqaiyi hua'ño' na' nachaxana so Samuel quiyim ỹa'xat da la'qaatec.
1SA.4.1	Ca co'quena' ime, ca' so Samuel ra'qaataxanem ná'ogue na Israel llaalqaipi.
1SA.4.1	Ca' quesauajo na'xata' so filisteoipi lapootecta', ỹahotaque nalauate'e' na Israel llaalqaipi. Ca vichiguiño' so Israel llaalqaipi tauec, quepegue' yi Eben-ezer, qaiyi reloqoguit so qomyipi. Ca na filisteoipi na'ñi yi Afec, 
1SA.4.2	ca' naloqojonñi quiyim nalauate'e' na Israel llaalqaipi. Ca ỹalauat so cuatro mil qomyipi so filisteoipi, co'na' nalauajta', illiitalec yi nalauatqa' so Israel llaalqaipi. 
1SA.4.3	Ca co'na' rapila yi nco'matqa' so nalauataxairipi queso Israel llaalqaipi, ca' so qo'xoiquipi quiyi Israel 'naaco':
1SA.4.3	—¿Chi'neco' ñi qara'gaxala' ỹasenterec quiyim qomi' loxonqa na filisteoipi? ¡Se'guenqa'a aca lahi' naua laqataxaco ñi qota'olec quiyi Silo, qaiyi qariỹaatac ma'le ñi'maxare, ca' ro'ootaxanlgoto qomi' ma'le quena qanpa'guenaxauaripi!
1SA.4.4	Ca' so llaalqaipi so Israel ỹa'ue so ilata yi Silo quiyim qanodori' aso lahi' saua laqataxaco ñi qota'olec, ñí'maq qaica lqalanec, ñí'maq neetalgoto saua dos nadenqatqa piguim lase' 'vii laua'. Ca' so Ofni chaqai so Finees, sauá'maq llaalqa so Elí, liỹa' quetegue aso lahi' saua laqataxaco ñi qota'olec. 
1SA.4.5	Ca co'na' qaỹoviraqte'oga cá'maq qoyinta'ñi aso lahi' saua laqataxaco ñi qara'gaxala', ca' só'maq llaalqaipi so Israel ỹaatqajam ỹaualqatagui, mashic paguec da netoonaxac. Ca' ỹaatqajam rillimi'ñot nqai'en na 'laua.
1SA.4.6	Ca' so filisteoipi co'na' 'xaỹaque da naualaxac, ca' renataxano':
1SA.4.6	—¿Chi'negue ma' 'xoic na naualaxac quiyi nco'matqa' so hebreoipi?
1SA.4.6	Qam na' ỹa'den quiyim aso lahi' saua laqataxaco ñi qara'gaxala' qanoviraqte'oga yi co'matqa', 
1SA.4.7	ca' 'ue da lqolonaxa. Ca 'naaco':
1SA.4.7	—¡Ñi qota'olec novire'oga yi co'matqa'! ¡'Xoraiqolqa qomi'! ¡'Xoraiqolqa qomi', ma' vire'ta nagui se ỹauanapega 'neeta dajo! 
1SA.4.8	¡'Xoraiqolqa qomi'! ¿Negue' queto' ca ro'ootaxanlgoto qomi' quiñijo qota'olec chalego lquesaxanaxa? ¡Chaqaiñi ñí'maq nalauajñi so Egipto laseripi huaalco' yi 'laua qaica qom, chaqai ỹo'ueeto' ná'ogue nanchaqaina ne'ne'! 
1SA.4.9	¡Ca' nosaachiigui na ro'goxonaxachii, totaxan ro'chii qamiri filisteoipi, ỹaatqajam na'ñaxachii, nalauachii, qaiyi sqai qomi' la'aqa na hebreoipi, qaiyi sqai shinqata na'maxare quiyim chi qarelaatqaipi!
1SA.4.10	Ca co'na'le, ca' so filisteoipi nalauate'e', ca loxonec so Israel llaalqaipi. Ca so'maxare 'eet, i'guena'a yi nco'matqa'. Ca' ỹaatqajam qanalauajñi so qomyipi, ma' so co'ỹaaxaiquipi queso nalliripi so Israel llaalqaipi treinta mil so qomyipi ileu. 
1SA.4.11	Chaqai qai'neeta qarouootaxana'gue aso lahi' saua laqataxaco ñi qota'olec, chaqai qaỹalauat so Ofni chaqai so Finees saua dos llaalqa so Elí. 
1SA.4.12	Qam 'uo' so 'oonoqui' qohit queso lauataq, qam so'maxare chicqaugui na llaalqaipi so Benjamín, ne'guenta, ca ỹovira'a yi Silo queso na'xa'a, nasectaxata'ahi saua loho chaqai no'qaachigui na lqahic quena 'laua. 
1SA.4.13	Ca co'na' ỹoviro, ca' so Elí nqa'xantaño' caso nqa'xanaxaqui, ra'iita'ñigui so nayic, ma' ỹaatqajam 'xoic da 'neeta, sauaxat qai'xat aso lahi' saua laqataxaco ñi qota'a. Ca' sojo ỹale taugui yi na'a', ca ra'qaataxan quedá'maq qohintari'. Ca só'maq neeta'ñiyi chaqa'ma' ỹaualqatagui. 
1SA.4.14	Ca' so Elí co'na' 'xaỹaque so naualaxaquipi, ca renataxano', 'naaco':
1SA.4.14	—¿Chi'negue ma' 'xoic na naualaxac?
1SA.4.14	Ca' sojo ỹale iỹala quiyim ra'qaataxana so Elí. 
1SA.4.15	Qam so'maxare tot nauanñi, ma' mashic ỹovite' yaua noventa y ocho ñaxari. 
1SA.4.16	Ca 'naaco' queso'maxare:
1SA.4.16	—Chita'gue ñoviro, sachicqa'oga yi lauatqa'. Nallaaqa ñañit quiyi lauataq.
1SA.4.16	Ca' so Elí inato' so'maxare, 'naaco':
1SA.4.16	—¿Negue' ca 'neeta cá'maq lliquisau'a, qami' ỹaalcolec?
1SA.4.17	Ca so'maxare 'naaco':
1SA.4.17	—Na llaalqaipi so Israel neuagaxatac, 'eetapeguem so filisteoipi. Chaqai 'xoic na qaỹalauat qomyipi, chaqai qaỹalauate' qai'neeta yaua dos qachaalaxahi' Ofni chaqai yi Finees, chaqai aso lahi' naua laqataxaco ñi qota'olec rouootaxana'gue na filisteoipi.
1SA.4.18	Ca' so ra'qaataxantac co'na' ỹa'xat aso lahi' saua laqataxaco ñi qota'olec, ca' so Elí reloxoỹashiguim, taachi'ñi na lahi ñi lasom. Ca ma' so'maxare mashic qo'xoỹom, ca se ỹolaavichi'ñigui, ca' qalagoxouec añi nque'dese, ca' ileu. Ca so'maxare ỹovi' cuarenta ñaxari quiyim la'gaxala' na Israel llaalqaipi.
1SA.7.15	Ca' so Samuel lotqai nashi queso Israel llaalqaipi, chi ỹovireta'a ca lqodoc aca lqauaxaqui. 
1SA.7.16	Ca naua'que naua ñaxari taata'pegue da Betel, Gilgal chaqai yi Mizpa, qaiyi ỹa'maxajñi ná'ogue ná'maq 'neeta'pegue na Israel llaalqaipi ná'maq neetalgoto naua 'lauari. 
1SA.7.17	Co'quena' ime, ca' pila yi Ramá yí'maq na'ñi ca la'a'. Ca chaqaiyi neeta'ñi, reloqota'a yi Israel. Chaqai qai'neeta no'xonshiguim aso ncopatoxonaxalate, qaiyi qanqouagaxainot ñi qara'gaxala'.
1SA.8.1	Ca co'na' mashic qo'xoỹom so Samuel, ca' ỹando quiyim lashil yi Israel saua llaalqa. 
1SA.8.2	Só'maq 'auaxaic llaalec leenaxato' Joel, chaqai so liỹa llaalec Abías, saua'maxare reloqosa'a yi Beerseba. 
1SA.8.3	Qam saua llaalqa sqai 'neete'm so leta'a'. Ta'ta'a quiyim saua'maxare qo'iitaxanqachaqaqa, ca ỹa'maxarente' quiyim chi qaishiuetene', ca' se ỹo'ueete' cá'maq ỹaatqajam ỹa'maqachiguiñi. 
1SA.8.4	Co'na'le, ca' lapoỹata' sá'ogue so qo'xoiquipi quiyi Israel, ỹahotaque retaxaỹa'pegue' so Samuel quiyi Ramá, 
1SA.8.5	ma' ỹahotaco' 'naapega:
1SA.8.5	—Mashic qami' qo'xoỹom, chaqai naua qachaalaxahi' sqai 'neete'm qami'. Vichiguiño' vite quet ca qarashi quiyim reloxoỹa'alo qomi', qaiyi shinqata dá'maq 'neetari' ná'ogue na liỹa qomyipi.
1SA.8.6	So Samuel se nqo'ta quiyim qaỹashiilatac queca nashi quiyim reloqota'a so llaalqaipi so Israel. Ca' ỹaanot da nqouagaxainaxac ñi qara'gaxala' qota'olec. 
1SA.8.7	Qam ñi qara'gaxala' 'naaco':
1SA.8.7	—Na'xaỹaxañita quecá'maq roỹaxantaque na qomyipi, ma' ỹim ná'maq liỹoqa'piguit, mesqai qami', qaiyi se seloqota'a najo qomyipi. 
1SA.8.8	Ma' shi'gue na'le quecá'maq na'xa'a na' ñaqata'a quen quiyi Egipto, chi ỹovireta'a nagui, ỹaatqajam 'xoic 'ne'tegue caỹim, dá'maq 'ne'tegue nagui caqami'. Ca'e quen aỹim, ma' ỹahotaque quiyim nqouagaxainot na nqolaquipi. 
1SA.8.9	Ca 'maxaraic quiyim 'viichi' cá'maq ỹahotaque na'maxare. Qam ỹaatqajam 'xachitem ná'ogue ná'maq louenec ca nashi quiyim reloxoỹa'a na'maxare.
1SA.8.10	Co'na'le, ca so Samuel ỹa'xat dá'maq 'naac ñi qara'gaxala' quesó'maq qomyipi ỹahotaque ca lashi. 
1SA.8.11	Ca 'naaco' queso qomyipi:
1SA.8.11	—'Eda dá'maq 'ne'teque qamiri ma'le cá'maq rashii viitaque quiyim reloxoỹa'alo qamiri. Ca'maxare lapoonta' ma'le na qachaalaxahipi, ca 'ue ma'le ca ilarelec quiyim lo'o ana nahoglena lauataxaqui, chaqai 'ue ca ilarelec nalauataxala' na shipgaq, chaqai ỹa'ue cá'maq chi neloxoỹaq queca'maxare. 
1SA.8.12	Chaqai 'ue na nashi nqai'en queca mil nalliripi chaqai queca cincuenta nalliripi, chaqai caqamiri 'ue ma'le ca nasaugaxanaq queca la'a' chaqai quiyim naqat ca la ca lanecsec, loqo'm 'viichii ca lo'goxonaxat chaqai na louenec ana nahoglena lauataxaqui. 
1SA.8.13	Chaqai lo'ueenataxanqajna ma'le na qachaallipi quiyim ỹo'ueetac na na'meenaxat chaqai leuoshaxanqajna chaqai ana ỹo'ueetac na pan. 
1SA.8.14	Pa'aalec ma'le ná'maq no'uen na'lauahi, chaqai ná'maq no'uen nanqaipi cana qadañicshii 'uva chaqai ana oliva, ca' ỹaanem ma'le na lotauaripi nashillipi. 
1SA.8.15	Chaqai rouootaxana'gue añi 'óna queca diez hueeto'oto qamiri quena trigo chaqai cana 'uva, ca ỹaanem ma'le na lotauaripi nashillipi. 
1SA.8.16	Chaqai rouootaxana'gue qai'neeta ma'le caqamiri ca relaachiguii chaqai aca relaatahi, chaqai ná'maq no'uen qalohi ñii'lola chaqai na 'ashinyipi, ca ro'ueenataxañigui. 
1SA.8.17	Chaqai ỹacona'a ma'le aca 'óna quecaua diez quena qalohipi, chaqai ỹovire'ta qamiri 'ueenataxañiỹot ma'le ca'maxare. 
1SA.8.18	Ca ma' ỹovi' ca na'xa'a quiyim 'ue ca sqa 'maxariñii quecajo nashi rca'acshiguii, ca' ñi qara'gaxala' se na'xaỹaxanalo qamiri.
1SA.8.19	Qam so qomyipi 'ec sqa 'xaỹa dá'maq 'naac so Samuel. Ca 'naaco':
1SA.8.19	—'Eno'chaqai, qam qomi' sahoqotaque ca qarashi, 
1SA.8.20	qaiyi shinqata na liỹa qomyipi, qaiyi reloqota'alo qomi' quiyim ỹoiquenta'pe qomi' chaqai quiyim sa'gaqatalec meca lauataq.
1SA.8.21	Ca' so Samuel co'na' ime na'xaỹaxantapegalo naua la'qaatqa so qomyipi, ca lotqai ipacqajanchiguilo ỹa'xatema ñi qara'gaxala'. 
1SA.8.22	Ca' ñi qara'gaxala' 'naaco' queso'maxare:
1SA.8.22	—Na'xaỹaxañita quecá'maq ỹahotaque, ca vite cá'maq lashi.
1SA.8.22	Co'na'le, ca' so Samuel 'naapego' so Israel llaalqaipi quiyim pila cá'maq na'a' chicqochi'ñi.
1SA.9.1	Ca' queso llaalqaipi so Benjamín 'uo' so ỹale leenaxat Cis, so'maxare llaalco' so Abiel chaqai laual so Zeror. Só'maq 'au lapi' chaqaiso' so Becorat só'maq llaalec so Afía. Ca' so Cis ỹaatqajam 'ue nqai 'negue nqohin. 
1SA.9.2	So'maxare 'uo' so llaalec ne'nec ỹaatqajam lo'yaxanec, leenaxat Saúl. Quena Israel llaalqaipi qaica ca liỹa 'nejem so'maxare, ma' qaica ca 'nejem da ladogaxa.
1SA.9.3	Ca 'uo' so na'xa'a, ca' so Cis na'laaño' so lalo 'ashinyipi. Co'na'le, ca 'naaco' queso llaalec Saúl:
1SA.9.3	—Na'maxachiriñi, ca daañiraco' ma'le ca 'ashinyipi. Vite ca riỹa'e' quenaua qarelaatqa.
1SA.9.4	Ca' so Saúl ỹapaca'ta quiyi 'xoic ana quemaralec qa' ladocai quiyi Efraín, ca que'tegue qai'neeta yi 'laua Salisa, qam se ỹanatalo caua 'ashina. Ca' quejlec qai'neeta yi 'laua Saalim chaqai yi 'laua Benjamín, qam qaiyiita se ỹanatalo. 
1SA.9.5	Ca co'na' ỹovita yi 'laua Zuf, ca' so Saúl 'naaco' queso liỹaatac lelaatec:
1SA.9.5	—Qolaq, sopilaq, ma' ca ita'a peeta'a paguec ỹa'deentapigui qomi' queca 'ashinyipi.
1SA.9.6	Ca só'maq lelaatec 'naaco':
1SA.9.6	—Quenajo na'a' lodegaxat 'ue ñi ỹale na'qaataxanaq. Ca ná'ogue na qomyipi ỹaatqajam 'ue nqai 'negue nqai'en, ma' ná'ogue ná'maq ỹa'xat ñi'maxare ỹaatqajam lliqueta. Sha'apiguito' ỹachaxan cá'maq nayic qolqa'tegue ma'le.
1SA.9.7	—Hua', qolaq —'naaco' so Saúl—. Qam ¿nega'ỹo' ca qarame ma'le quecajo ỹale? Ma' mashic tot qaica ca pan quenaua qochoxoqui'. Ỹaatqajam qaica quet cá'maq qarame quecajo ỹale ra'qaataxanac.
1SA.9.8	Ca só'maq lelaatec 'naaco':
1SA.9.8	—Ỹim 'ue ayi ñishitetañi ỹamo'lli' chicqaugui ana plata. Saanqaem ma'le ñi ỹale na'qaataxanaq, qaiyi ỹachaxanema qomi' ma'le ca nayic qolqa'tegue.
1SA.9.9	(Nallaaqo' co'quena' 'ue ñi quena Israel llaalqaipi ỹahotaque retaxaỹa'pegue' ñi qota'olec, ca 'naaco' quen: “Qolaxapegue' ñí'maq 'ue na ra'ỹaauec.” Ca' chaqaina ná'maq nagui qohinac letaxaỹaxaqui ñi qota'olec, qam quesom quena' qaroỹaxana, ca' qohinac: Ra'ỹaauec nanchaqaina.)
1SA.9.10	—Chaqaida nqaishinaq —'naaco' so Saúl—. Qolaxapegue'.
1SA.9.10	Ca saua'que que', querepegue' ca na'a' neeta'ñi só'maq letaxaỹaxaqui ñi qota'olec. 
1SA.9.11	Ca co'na' mashic que', taasashi'ma ca na'ñi so na'a', ca 'uo' so natenda'guit nequetegaxaipi idaanaque huaxaỹaq. Ca inate'o' so 'aallipi, 'neraco':
1SA.9.11	—¿Peeta'a chaqaino' najo hua'ñi quiyim ñauanaxa'e' cá'maq ra'ỹaauec nanchaqaina?
1SA.9.12	Ca saua'maxare 'neraco':
1SA.9.12	—Ajá'a, qam paguec lesega yi na'ñi. Qam riỹalahi, ma' ca'maxare nagui nacpegue' najo na'a', ma' nagui 'ue ca qaỹavigaxat nachitaxanataxanaxat huaalec añi ncopatoxonaxalate. 
1SA.9.13	Ca ma' viriho, ca chaqa'ma' daañiỹaque, ma' saqa' taashi'megue ada ncopatoxonaxalate, ma' 'ue ca nqui'ỹaxac. Ma' na qomyipi se que'e quiyim saqa' novi' ca'maxare, ma' ca'maxare ỹouen quiyim 'au nqouagaxainlec ca nachitaxanataxanaxat. Ca ma' ime, ca chaqa'ma' que'e ná'maq nalecseripi. Vichiguiño' riỹalaitac nagui, qaiyi neuañiguit ma'le.
1SA.9.14	Ca saua'maxare lotqai que', taasashi'ma yi na'a'. Ca co'na' ỹovirera'a yi na'a', ca natenda'guit so Samuel taata'oga ca na'ñi aca ncopatoxonaxalate.
1SA.9.15	Qam quesó'maq 'auaxaic na'xa'a, na' saqa' ỹovi' so Saúl, ca' ñi qara'gaxala' shi'co' ỹa'deenaxanaxanegue so Samuel. 'Naaco':
1SA.9.16	—Ma' nete'e ma' chaqaiyi ñiichi'ñi añi ra'aasa, ca ñila' ca ỹale chicqa'a yi 'laua Benjamín. Ca' chaqaica cá'maq cochirelec ma'le quiyim vite lashi na ỹalamqateripi, ná'maq llaalqaipi so Israel. Ca' chaqaica cá'maq nca'laxatec ma'le queda lelaataxanaxac na filisteoipi. Ma' ỹim ỹaatqajam 'ue da i'xorenataxanaxa na' noviro'ot aỹim da lashiilaxanaxac.
1SA.9.17	Ca' so Samuel co'na' idaana'guit so Saúl, ca ñi qara'gaxala' 'naaco' queso'maxare:
1SA.9.17	—Chaqaina najo ná'maq ỹale shintapega, chaqaina ná'maq reloxoỹa'a ma'le na ỹalamaxareteripi.
1SA.9.18	Ca co'na' ỹovirera'a ñi lasom yi na'a', ca' so Saúl nqo'neuo queso Samuel, ca 'naaco':
1SA.9.18	—Qouaquiric, choxochi' ca la'a' cá'maq ỹale ra'ỹaauec nanchaqaina.
1SA.9.19	Ca' so Samuel 'naaco':
1SA.9.19	—Chaqaỹim ná'maq daañisaque. Ỹala'e', 'avisashiguim ma' saxashi'megue añi ncopatoxonaxalate, chaqai qami' iqui'ỹaxaua ma'le quiyi'maxare. Toco' ma' nete'e, ca' sa'xatem qami' cá'ogue cá'maq yinachisa'pegue. Ca ma' ime, ca' qaigueme pilli'. 
1SA.9.20	Qam quecauá'maq qalohi' 'ashiñi' na'lerañi quesaua tres na'xata', sqaica ca huapigui qavilli', ma' mashic shi'gue qaỹanatalo. Ca dá'ogue dá'maq paguec ỹapacauec nqai'en yi llaalqaipi so Israel ỹaatqajam tajlec qami' chaqai ca rqaỹachi'ipi.
1SA.9.21	Ca' so Saúl 'naaco':
1SA.9.21	—¡Qam ỹim sachigoxougui na llaalqaipi so Benjamín ná'maq paguec sqo vito'olqai' quena llaalqaipi so Israel! Chaqai yaua ita'al ỹaatqajam qaica ca lemaqachigue' quená'ogue na llaalqaipi so Benjamín, sqai 'nejem na liỹaripi. Ca ¿chi'neco' ma' 'xachisac dá'ogue dajo caỹim?
1SA.9.22	Co'na'le, ca' so Samuel ỹauego so Saúl chaqai so lelaatec, ca ỹanda'ñi yi loma' ná'maq paguec 'ue ca 'negue, ỹalequetero nqai'ne' queso 'uo' ca treinta qomyipi. 
1SA.9.23	Ime, ca' so Samuel 'naaco' queso neuooshaq:
1SA.9.23	—Nodo'iriri' cá'maq la'at saanem qami' cataq shinac na'le quiyim ỹoochisa'oga.
1SA.9.24	Ca' so neuooshaq chaqa'ma' naqajshiguim so na'guet no'ueentagui, ca' ỹaanem qui'ỹaxanegue so Saúl. Ca' so Samuel 'naaco':
1SA.9.24	—'Ena ná'maq qaỹoỹooteta'oga quiyi qaỹauaaque qanoqe'. Ca conta, 'qui', ma' ỹim soỹoote'oga sauaaque qanoqe' nagui quiyim saaltac najo qomyipi.
1SA.9.24	Ca' so Saúl que'e, lqui'ỹaxaua so Samuel quesojo na'xa'a. 
1SA.9.25	Ca co'na' renochiñi chicqorashi'megue aso ncopatoxonaxalate naari'ña so na'a', ca chaqa'ma' qaỹa'maxatetañi ca loma' so Saúl hueetalec nqohin ca lelaq ca 'imec. 
1SA.9.26	Ca' so Saúl nenanñi. Ca na' richiguiñi, ca' so Samuel roỹaxana so Saúl quena lelaq so 'imec. Ca 'naaco':
1SA.9.26	—Ne'laxachirishiguim, ca' qui', pilli'.
1SA.9.26	Ca' so Saúl ne'laxashiguim. Ime, ca qaicoỹarauec queso nayic queso Samuel. 
1SA.9.27	Ca co'na' chicqorashi'ma yi na'a', ca' so Samuel 'naaco' queso Saúl:
1SA.9.27	—'Aueta nqai'ñi' da relaachiqui', ca' qami' qovire'e lecocho'qui', ma' sahotaque quiyim sa'xatem qami' dá'maq 'naac ñi qota'olec caỹim.
1SA.10.1	Co'na'le, ca' so Samuel icona aso locoraxanqate aceite lahi', ca' ỹocorelec na lqahic so Saúl. Ca 'naaco':
1SA.10.1	—Ñi qara'gaxala' ỹoỹoote'oga qami' nagui, qaiyi loqoira'a na llaalqaipi so Israel ná'maq lalamaxareteripi ñi'maxare. Ca' qami' ná'maq loqoira'a ma'le, na'maxare chaqai 'ootaxañirelec chaqai nca'laxachirec ma'le quena npa'guenaxauaripi sqoỹoqaque quena la'a'. Ca' 'eda dá'maq letanec ñí'maq qara'gaxala' quiyim ỹano qami' quiyim qami' lashi ma'le ná'maq lalamaxareteripi ñi'maxare. 
1SA.10.2	Ca' nagui ma' mashic noỹoochirec caỹim, ca huañiterelgoto ma'le caua dos ỹale' quiyi leseeque'ta yi nishinqa' na'le aso Raquel, quiyi Selsa quiyi 'laua huaugui yi Benjamín. Caua'maxare 'nerac ma'le quiyim shi'gue qaỹanatalo cauá'maq daañisapigui 'ashiñi', chaqai ñi qataa'i' qaica huapigui lauel quecaua'maxare, ta'ta'a caqamiri. Ca' 'naac negue' cá'maq 'neeta caqami' ma'le. 
1SA.10.3	Ca ma' liỹa quiita, ca' ma' viriỹa ada qo'paq encina na'ñi yi Tabor, ca nachiñiỹa'guita ma'le caua tres ỹale' taira'gue da Betel quiyim nqouagaxaintot ñi qota'olec. Ca 'óna i'xatete' caua tres queta', chaqai ca liỹa, ca i'xatete' caua tres paañi', chaqai ca liỹa, ca' i'xateta aca liỹoxoso loshicmaxa no'qaachigui quena lataxa. 
1SA.10.4	Ca ma' riquiñi', ca ỹahotaque ỹaañiraxarom ma'le caua dos paañi'. Ca' coñichiguita ma'le. 
1SA.10.5	Ca ma'le, ca' viriu'a yi Gabaa, la'a' ñi qota'olec, yí'maq na'ñi yi nouaataxanaq nalliripi na filisteoipi. Ca ma' noxoñiho quiyi na'a', ca nachiñiỹa'guit ma'le so letaxaỹaxaquiripi ñi qota'olec chicqashi'megue ada ncopatoxonaxalate. Ca' queso'maxare 'auetauec ma'le so qomyipi iviiquetapigui ana liviigue, lasaquinata, lpe'te chaqai ana niviigue 'xoic na lequet, leenaxat arpa. 
1SA.10.6	Ca ma'le, ca' so ne'espíritu ñi qara'gaxala' novita qami' ma'le, ca' se no'viñi', ca 'ñi'sari' ma'le saua'maxare, ca 'ec dalaxaic da no'ueenataxaqui'. 
1SA.10.7	Ca ma' 'ue dajo caqami', ca 'viichi' cá'maq piichira'a 'maxaraic. Ca' ñi qota'olec rotauañi' ma'le. 
1SA.10.8	Ca' qui', quirepegue' yi Gilgal yí'maq hua'ñi ma'le quiyim liỹa ñauanaxata' ma'le ma' so'uet na nachitaxanataxanaxat quiyim qaỹavigaxat chaqai ca nachitaxanataxanaxat quiyim ỹo'uet ca neuagaxa. Qam nauaañira'piguito' aỹim ma'le quiyi'maxare quecaua siete na'xata', toco' ma' sovi', ca sa'xatem qami' cá'maq reloqo'tegue ca ro'ueenataxanaxaqui'.
1SA.10.9	Ca' so Saúl co'na' necona'guit so Samuel quiyim eec, ca chaqa'ma' qaỹadalaxat añi le'taxanata quiñi qota'olec. Ca' chaqaiso so na'xa'a, ca ipaquichiguilo naua'que naua qaỹachaxantapeguema netanqa so'maxare. 
1SA.10.10	Ca co'na' so Saúl chaqai so lelaatec ỹovirero quiyi Gabaa, ca' so letaxaỹaxaquiripi ñi qota'olec 'eco' se no'uen, ca'guit so'maxare, rasotetagui. Ca co'na'le, ca' so ne'espíritu ñi qota'olec ta'ñigui so Saúl, ca hua'ñi quiyim so'maxare se no'uen, ca' rasot, ỹalequetaugui so'maxare. 
1SA.10.11	Qam ná'oco' ná'maq shi'gue lauanatec so'maxare, co'na' iuane'ta quiyim ỹalequetaugui so letaxaỹaxaquiripi ñi qota'olec, ca' chi retaqatecta', 'naaco':
1SA.10.11	—¿Nega'ỹo' ca 'neeta da llaalec ñi Cis? ¿Peeta'a qai'neeta da Saúl letaxaỹaxaqui ñi qota'olec?
1SA.10.12	Ca 'uo' só'maq na'ñi yi'maxare 'naaco':
1SA.10.12	—Ca ¿nega'ỹo' cá'maq leta'a najo qomyipi?
1SA.10.12	Ca' chaqaiyi chicqochigui da na'qaatec 'ec nanatec: ¿Ca' da Saúl qai'neeta ỹalequetaugui na netaxaỹaxaquiripi?
1SA.10.13	Ca co'na' ime'uegue dá'maq 'ec quiyim se no'uen so Saúl, ca' ỹoviro quiyi la'a'. 
1SA.10.14	Ca' so neteesqo' inato' so Saúl chaqai so lelaatec:
1SA.10.14	—¿Nega'ỹo' cá'maq 'iico' na'le?
1SA.10.14	Ca' so Saúl 'naaco':
1SA.10.14	—Sedaanqatapigui caua 'ashina. Qam na' se sanataxalo, ca qolaxapegue' ca Samuel.
1SA.10.15	Ca' so neteesqo' so Saúl 'naaco':
1SA.10.15	—Ca ¿negue' ca 'naaco' na'le ca Samuel? Qouaquiric, 'qaataxañirim.
1SA.10.16	Ca' so Saúl ra'qaataxanem so neteesqo', 'naaco':
1SA.10.16	—Ñi'maxare ra'qaataxanalo qomi' quiyim cauá'maq 'ashina shi'gue qaỹanatalo.
1SA.10.16	Qam so Saúl se ỹa'xat quiyim chaqaiso so'maxare qaỹahotaque quiyim nashi, dá'maq la'xaỹaxac chicqo'ot so Samuel. 
1SA.10.17	Ca co'na' ime dajo, ca' so Samuel 'naapega so llaalqaipi so Israel quiyim nqouagaxainot ñi qara'gaxala' quiyi Mizpa. 
1SA.10.18	Ca' quiyi 'naaco' queso qomyipi:
1SA.10.18	—Ñi qara'gaxala' ñí'maq qota'olec quena Israel 'naac: “Ỹim ñaqata'a na'le qamiri quiyi Egipto, qamiri llaalqaipi so Israel, chaqai ñaqata'alo qamiri na'le queda lquesaxanaxa na Egipto laseripi chaqai quená'ogue na nashillipi ỹahotaque da re'xoriguii.” 
1SA.10.19	Qam nagui qamiri liỹoxoỹa'piguit ñi qota'olec ñí'maq naqata'alo qamiri quená'ogue nanchaqaina ỹo'ueetetac na re'xoriguii. Ca' qamiri liỹoxoỹa'piguit na' shiilaxañitaque ca rashii quiyim reloqota'alo qamiri. Ca' vichiguiño' nagui naguipegue' ñi qara'gaxala', riỹahitac cá'maq chaqai qachaalaxahipi chaqai ca chi qauori laseripi.
1SA.10.20	Co'na' ime, ca' so Samuel 'naapega quiyim nqo'neuo sá'ogue so llaalqaipi so Israel. Ca tajlec quiyim qaỹaconeu'a na llaalqaipi so Benjamín. 
1SA.10.21	Ca lotqai 'naapega quiyim nqo'neuo so llaalqaipi so Benjamín, ca' tajlec quiyim ỹaconeu'a na llaalqaipi so Matri. Ca' queso llaalqaipi tajlec quiyim qaỹaconeu'a so Saúl só'maq llaalec so Cis. Qam co'na' qaimitaque, ca' se qaỹanata. 
1SA.10.22	Ca co'na'le, ca' lotqai qainat ñi qara'gaxala', ma' qaỹahotaque quiyim qaỹa'den quiyim ỹalequetaho so Saúl. Ca' ñi qara'gaxala' ỹa'xat quiyim ỹalequetaho so'maxare, qam nqañoxojñi, hueetaugui so ni'ỹaaquipi. 
1SA.10.23	Ca qane'guentau'a so'maxare, qoyiga'a quiyi nqañoqotqa'. Ca co'na' so Saúl qaiuana queso qomyipi, ca qaiuana quiyim qaica ca ỹovi' yi ladogaxa quesá'ogue so Israel llaalqaipi. 
1SA.10.24	Ca' so Samuel inat sá'ogue so qomyipi, 'naaco':
1SA.10.24	—¿Mashic huañiỹa dá'maq lca'acsec ñi qara'gaxala' quiyim nashi? ¡Quená'ogue na llaalqaipi so Israel qaica ca 'nejem da'maxare!
1SA.10.24	Ca' so llaalqaipi so Israel 'naaco':
1SA.10.24	—¡Ajá'a, chaqaida dá'maq qarashi!
1SA.10.25	Ca' so Samuel ỹaatqajam ra'qaataxanem so qomyipi quená'maq leloxoỹaxac da lo'ueenataxanaxac ca nashi, ca ỹiriñi caso lere, ca ỹa'maxat illaugui ñi lauo' ñi qara'gaxala'. Ca co'na' ime dajo, ca' so Samuel 'naapega so qomyipi quiyim pil quenaua la'aate'. 
1SA.10.26	Ca' so Samuel qai'neeta pila ca la'a' quiyi Gabaa. Ca' ñi qota'olec viichigui lauel nqai'en quiyim so 'ñaaxaiquipi coỹa' so'maxare. 
1SA.10.27	Qam sqoue ná'maq se no'viiñi naua la'qaatqa queso qomyipi. Ca 'naaco':
1SA.10.27	—¿Ca chaqaido' dajo dá'maq qarca'laxatec ma'le?
1SA.10.27	Ca' qaỹañijintac chaqai se qaimaqachin. Qam so Saúl se na'xaỹaxana dajo queso qomyipi.
1SA.11.1	Ca' so Nahas só'maq lashi so Amón llaalqaipi quepegue' yi na'a' Jabes huaugui yi 'laua Galaad. Ca na'maxajñi nqai'en so nalliripi, ma' ỹahotaque nalauate'e' yi'maxare. Qam so na'ñi yi Jabes 'naaco' queso'maxare:
1SA.11.1	—'Maxaraic quiyim 'ue ca qana'maqataxac, ma' qomi' ñañaanqot qami' ma'le.
1SA.11.2	Ca' so Nahas amonita le'ec 'naaco':
1SA.11.2	—Ajá'a, ña'maxachiguita qamiri, qam no'm 'maxariñita quiyim ñaqat añi nqote loicse quiñi 'óna caqamiri, qaiyi so'uet quiyim ỹaatqajam qai'neetac na llaalqaipi so Israel.
1SA.11.3	Co'na'le, ca' so qo'xoiquipi nashillipi na'ñi yi Jabes 'naaco':
1SA.11.3	—Ñaqai 'ỹaañitema qomi' caua siete na'xata' ma' sahoqe ca qarelaatqaipi quiyim ỹa'ue la'xaỹaxac ná'ogue ná'maq neeta'ñi na llaalqaipi so Israel. Ca no'm sqaica ca qarotauan, ca' ñañaanaxaguit qami' ma'le.
1SA.11.4	Ca' saua nelaatqa ỹovirera'a yi Gabaa yí'maq na'ño' so Saúl, ca qara'qaataxanem so qomyipi, ca sá'ogue so qomyipi noỹen naualqategueñi. 
1SA.11.5	Ca noviro' so Saúl, chicqauec quena no'ueenaxa, no'deeta so lalo ñii'lolaipi. Ca renataxano':
1SA.11.5	—¿Negue' ca 'neeta na qomyipi? ¿Chi'negue ma' noỹentagui?
1SA.11.5	Ca' qara'qaataxanem so'maxare queda na'xaỹaxac nodo so qomyipi chicqa'gue da Jabes. 
1SA.11.6	Ca' so Saúl co'na' 'xaỹa dajo, ca' so ne'espíritu ñi qota'olec na'ñaxat nqai'en so'maxare. Ca' ỹaatqajam chalego lauel. 
1SA.11.7	Ca' ỹacona'alo saua dos laloo ñii'lola, ca ỹouaxana'que, ca' ỹa'ue so lelaatqaipi quiyim ỹoda'a na neeta'ñi na llaalqaipi so Israel. Ca' saua nelaatqaipi 'naaco' quena' 'ue na ỹovira'a:
1SA.11.7	—'Eda qohine'tegue ca laloipi cá'maq se lapo'guita yaua Saúl chaqai ñi Samuel, chaqai quiyim queguelo.
1SA.11.7	Ca' ỹaatqajam chalego lqolonaxa so qomyipi, ca chaqa'ma' eec lapoỹata', 'ec 'oonoqui' qom lapooguita saua'maxare. 
1SA.11.8	Ca' so Saúl co'na' naloqochin so nalliripi quiyi Bezec, ca' ỹovi' trescientos mil so ỹalliripi chicqaugui na llaalqaipi so Israel, chaqai ỹovi' treinta mil na chicqaugui na llaalqaipi so Judá. 
1SA.11.9	Ca co'na' ime, ca 'naaco' queso nelaatqaipi chicqa'gue da Jabes:
1SA.11.9	—'Ñiỹapega ná'maq qomyipi quiyi Jabes nete'e ma' na'xa'a lavinñi, ca ñca'laxataxauec.
1SA.11.9	Ca' so nelaatqaipi pil, ỹa'xat dajo quená'maq na'ñi yi Jabes, ca' ỹaatqajam netoontagui so qomyipi. 
1SA.11.10	Ca' so qomyipi 'naaco' queso Nahas:
1SA.11.10	—Ma' nete'e, ca' ñañaanaxaguit qami', qaiyi qaratoiquiñi'sac.
1SA.11.11	Ca' queso liỹa na'xa'a, ca' so Saúl naloqojñi nqai'en so nalliripi tres nqai'ne' saua lomaate'. Ca co'na' saqa' richiguiñi, ca inoxonaugui na lavinñi ca nco'matqa' ca npa'guenaxauaripi. Ca' ỹaatqajam qanalauajñi so Amón llaalqaipi, chi ỹovireta'a so na'xa'a lavinñi. Ca ná'maq ca'laaxaiquipi ỹaatqajam neuagaxatetac, qaicaua caua nauequetecta'. 
1SA.11.12	Ca co'na' ime dajo, ca 'uo' so qomyipi 'naapega so Samuel:
1SA.11.12	—¿Nega'ỹo' cá'maq sqai huelec quiyim nashi ñi Saúl? Ca 'ỹaañitema qomi' cajo qomyipi, qaiyi salauataq.
1SA.11.13	Qam so Saúl 'naaco':
1SA.11.13	—Qaica ca qaỹalauat quenajo na'xa'a, ma' ñi qara'gaxala' mashic nca'laxatec na Israel llaalqaipi.
1SA.11.14	Ca' so Samuel 'naaco' quesá'ogue so qomyipi:
1SA.11.14	—Qolaq, qolaxapegue' yi Gilgal, qaiyi sa'maqtaxañi ca lo'ueenataxanaxac da Saúl quiyim nashi.
1SA.11.15	Ca sá'ogue so qomyipi quepegue' yi Gilgal. Ca co'na' qaỹovita yi'maxare, ca' ỹauanchigui nqohin ñi qara'gaxala', ca' qoỹanshiguim quiyim nashi so Saúl. Ime, ca' qoỹaanot ñi qara'gaxala' aso nachitaxanataxanqate, qaiyi 'ue ca neuagaxa. Ca' so Saúl chaqai sá'ogue so liỹa llaalqaipi so Israel ỹaatqajam 'xoic da netoonaxac.
1SA.15.1	Ca 'uo' so na'xa'a, ca so Samuel 'naaco' queso Saúl:
1SA.15.1	—Ñi qara'gaxala' yila' na'le quiyim saanot qami' ñi'maxare quiyim qami' nashi quena llaalqaipi so Israel ná'maq lalamaxareteripi. Vichiguiño' nagui na'xaỹaxañita dá'maq la'qaatec 'naapega qami' ñi qara'gaxala'. 
1SA.15.2	Ca' da la'qaatec ñi qara'gaxala', ñí'maq qaica lqalanec, 'neetasa': Ỹim sa'ue da nouaxanaxaset na Amalec llaalqaipi, ma' 'ue da 'ne'tegue na'le na Israel ma' ỹanaqta'guit na'le queso llic na' chicqa'gue da Egipto. 
1SA.15.3	Ca vichiguiño' nagui quirepegue', nalauachire'e'; qam ỹaatqajam nomachichiriñi, liỹa'ñi' nqai'ñi' ná'ogue na lalamaxareteripi; lauachi' na ỹalliripi, 'aallipi, ñaaqaipioqui', vire'ta na chita'gue ne'qaañi, chaqai na toorollipi, qagretaipi, nauaanaxanaxa late'ellipi chaqai na 'ashinyipi.
1SA.15.4	Ca' so Saúl roỹaxanougui sá'ogue so qomyipi, ca' naloqojñi nqai'en quiyi Telaim. Ca ỹovi' doscientos mil so qomyipi co'ỹaaxaiquipi, chaqai diez mil so ỹalliripi na'ñi yi Judá. 
1SA.15.5	Ca co'na' ime, ca' so Saúl quepegue' yi na'ñi so Amalec llaalqaipi, ca renojñi, lauaanaxanqa' na lahi so ñaachi. 
1SA.15.6	Ca 'naaco' queso quenitaipi:
1SA.15.6	—¡'Uo' ca 'iigue, totaxan ñiitañigui na Amalec llaalqaipi, qaiyi sqai quiita'ñi' na'maxare ma' ñalauataxañi! Ma' qamiri 'maxachii'tegue na'le na llaalqaipi so Israel na' chicqota'gue da Egipto.
1SA.15.6	Ca' so quenitaipi ca'e so neetañigui Amalec llaalqaipi. 
1SA.15.7	Ca' so Saúl nalauate'e' so Amalec llaalqaipi, chicqochi'ñi nqai'en yi Havila, ca' chi ỹovireta'a yi ñigo quiyi Shur, pa'aata'guit yi 'laua Egipto, ỹaatqajam nomachichiguiñi. 
1SA.15.8	Chaqai loxonec so Agag só'maq lashi, ca' ỹahote'e na lecat na' ỹalauat so nalliripi. 
1SA.15.9	Qam so Saúl chaqai so nalliripi se ỹalauat so Agag, chaqai nca'laxatetauec aná'maq no'uen qagretaipi, chaqai na toorollipi, chaqai na 'uegaxasaq huaqui llaalqaipi, chaqai na qagreta louaaripi chaqai se iuagaxatac na no'uen nouenqaipi. 'Nesa, ma' iuagaxatac ná'maq qaica ca 'negue chaqai qaica ca lemaqachic.
1SA.15.10	Ca co'na' ime, ca' ñi qara'gaxala' 'naaco' queso Samuel:
1SA.15.11	—Ỹaatqajam chalego da ñitogotaxa quiyim nashi nqaishin ñi Saúl, ma' ñi'maxare ca'e aỹim chaqai se na'xaỹaxana da ilaataxanaxac.
1SA.15.11	Ca' so Samuel ỹaatqajam qaica ca la'maqa', ca' sá'ogue so pe nqouagaxaintacot ñi qara'gaxala'. 
1SA.15.12	Ca na' nete'etam queso liỹa na'xa'a no'teetashiguim, ỹahotaque quiyim natena'guit so Saúl. Qam qaỹa'ue da la'xaỹaxac quiyim so'maxare taigue da Carmel, ca' quiyi, ca' no'xonshiguim so nadenqatec no'leentaxat. Ime, ca' lotqai pil, quepegue' yi Gilgal. 
1SA.15.13	Ca co'na'le, ca' so Samuel quepegue' so Saúl. Ca so Saúl 'naaco' queso'maxare:
1SA.15.13	—Ñi qara'gaxala' no'ueenaxat ca qayicyaxaqui'. Somachigui dá'maq lelaataxanaxac caỹim ñi qara'gaxala'.
1SA.15.14	Ca' so Samuel 'naaco':
1SA.15.14	—¿Negue' cá'maq 'neeta ca leloxoỹaxac ná'maq sa'qaataque qagretaipi noỹentagui chaqai na toorollipi ronoqotagui?
1SA.15.15	Ca' so Saúl 'naaco':
1SA.15.15	—Qaỹachigoxota'ñi yi Amalec na'maxare. Ma' na qomyipi no'ueenaqtauec aná'maq no'uen qagretaipi chaqai na toorollipi, ma' ỹahotaque quiyim ỹavigaxat, ca' lachitaxanataxanqate quiyim ỹaanot ñi qara'gaxala'. Qam na liỹaripi, ca seuagaxatqac.
1SA.15.16	Ca' so Samuel 'naaco' queso Saúl:
1SA.15.16	—Ñaq re'maqaite', na'xaỹaxañita dá'maq la'qaatec ñi qara'gaxala' queso pe, ỹahotaque quiyim sa'xatem qami'.
1SA.15.16	Ca' so Saúl 'naaco':
1SA.15.16	—Hua', 'xachi'.
1SA.15.17	Ca' so Samuel 'naaco' queso'maxare:
1SA.15.17	—¿Mese na'yiiñiralta'o' quen quiyim qaica ca 'ñitegue na'le? Qam vichira'a quiyim qami' la'gaxala' na doce llaalqaipi so Israel, chaqai ñi qara'gaxala' ỹano qami' quiyim qami' nashi. 
1SA.15.18	Ca' nagui ñi qara'gaxala', no'm ỹahotaque quiyim se napaquiralec ca la'qaatec quiyim nomachichiriñi yi sauaqhuaiquipi Amalec llaalqaipi, chaqai quiyim yá'ogue nalauachiriñi, 
1SA.15.19	ca' ¿chi'neco' ma' sqai pacqajñirigui dá'maq qohinac caqami'? Ta'ta'a quiyim nquipichirelec ná'maq qarouootaxana'gue queso npa'guenaxaua, ca' iuanchigui qami' ñi qara'gaxala' quiyim se no'uen da 'viichi'sac.
1SA.15.20	Ca' so Saúl 'naaco':
1SA.15.20	—Ỹim ña'xaỹaxane'ta ñi qara'gaxala', chaqai somachichigui dá'maq yilarelec, chaqai ỹoxonec ñi Agag ñí'maq lashi na llaalqaipi so Amalec, chaqai ỹaatqajam ñomachichiguiñi sá'ogue so'maxare. 
1SA.15.21	Qam na ñalliripi no'ueenaqtañi na qagretaipi chaqai na toorollipi quená'maq 'ñirac quiyim qanomachichiguiñi, ma' ỹahotaque quiyim ỹavigaxat ma' imaqachin da leenaxat ñi ra'gaxalachi' qota'olec quiyi Gilgal.
1SA.15.22	Ca' so Samuel 'naaco' queso'maxare:
1SA.15.22	Ñi qara'gaxala' paguec nqo'ta quiyim qana'xaỹaxane'ta ñi'maxare,
1SA.15.22	ca' sqai 'nejem quiyim qoỹaanot aca nachitaxanataxanaxat chaqai qaỹavigaxat;
1SA.15.22	paguec la'maxa quiyim qana'xaỹaxane'ta quecá'maq 'naac,
1SA.15.22	ca' chaqaida sqai 'nejem quiyim qoỹaanot ñi'maxare ca nachitaxanataxanaxat qaỹavigaxat chaqai aca lo'ỹo ca qagreta loua'.
1SA.15.23	Ma' ỹaatqajam 'ue ca lasauaxaset cá'maq sqai huelec ñi'maxare,
1SA.15.23	ca 'nejem cá'maq napaxaguintapega cá'maq idaanau'a cá'maq se re'xogui;
1SA.15.23	ca nqouagaxaintacot na nqolaquipi,
1SA.15.23	ca 'nejem ca se na'xaỹaxana ñi'maxare.
1SA.15.23	Ca' qami' ma' se na'xaỹaxañi' quedá'maq qohinac caqami',
1SA.15.23	ca' nagui ñi'maxare ro'yirauec quiyi romachi' quiyim qami' nashi.
1SA.15.24	Co'na'le, ca' so Saúl 'naaco' queso Samuel:
1SA.15.24	—Ajá'a, llic quiyim 'ue da ỹasauaxaset, ma' ỹim se ipaguigui nqaishin da la'qaatec ñi qara'gaxala' chaqai da rapaxaguinataxanaxaqui', ma' yo'cha'a na qomyipi, ca' ña'xaỹaxana quedá'maq ỹahotaque. 
1SA.15.25	Qam nagui qouaquiric quiyim sqai quirapeguem dajo ỹasauaxaset, ca' qami' iỹaatac quiyim ñqouagaxainot ñi qara'gaxala'.
1SA.15.26	—'E', sqai qami' iỹaatac —'naaco' so Samuel—, ma' qami' sqai pacqajñirigui da la'qaatec ñi qara'gaxala'. Ca' nagui ñi'maxare sqai qami' nashi nqai'en quena Israel.
1SA.15.27	Ca' so Samuel naqalgoxoñi quiyim eec, qam so Saúl ỹacona'gue na lahi so napoxoqui, ca' ỹasectaqta'gue. 
1SA.15.28	Ca' so Samuel 'naaco' queso Saúl:
1SA.15.28	—Dajo 'ñitetegue nagui, ca chaqaida 'ne'tegue qami' nagui ñi qara'gaxala' rouootaxana'gue nagui da ro'ueenataxanaxaqui' quiyim qami' lashi na Israel llaalqaipi. Ca' dajo ro'ueenataxanaxaqui' ỹahotaque ỹaanem ca qauochi' le'ec cá'maq ỹaatqajam qamaxaraic ma'le, sqai 'nejem qami'. 
1SA.15.29	Ma' ñi qota'olec, ñí'maq lauaq na Israel llaalqaipi, se na'majan chaqai se netogot, ma' sqai 'nejem canchaqaica qom quiyim netogot.
1SA.15.30	Ca' so Saúl 'naaco':
1SA.15.30	—Ỹim 'ue da ỹasauaxaset. Qam nagui qouaquiric iuanchigui nqai'ñi' ná'ogue na qo'xoiquipi chaqai quená'ogue na qomyipi quiyim qaiyiita se napaquirailec quiyim ỹim nashi. Ca' vichiguiño' rapilli' quiyim ñauequeta'pegue' qami', qaiyi ñqouagaxainot ñi ra'gaxalachi' qota'olec.
1SA.15.31	Ca' so Samuel pila so Saúl, ca' liỹaatac, ca so'maxare nqouagaxainot ñi qara'gaxala'. 
1SA.15.32	Ime, ca' so Samuel 'naaco':
1SA.15.32	—Naviguiri' quenajo ca Agag, lashi na Amalec llaalqaipi.
1SA.15.32	Ca' so Agag i'maqatapeuc na' ỹovira'a so Samuel, 'neetapigui lauel quiyim mashic ime'uegue quiyim qaỹadentalec qaỹalauat. 
1SA.15.33	Qam so Samuel 'naaco' queso'maxare:
1SA.15.33	—Viise'e so lecachi' na' 'ue quiyim 'xoic na 'aallipi na'laañi na llaalqaipi. Ca 'nejem na'maxare ma'le aca qachii'i'.
1SA.15.33	Ca' qaica ca liỹa ỹa'xat so Samuel chaqa'ma' sectetajlec nqai'en quiyi Gilgal quiyi na'ñi ñi qara'gaxala'. 
1SA.15.34	Ime, ca' taigue da Ramá, ca' so Saúl pila ca la'a' quiyi Gabaa yí'maq lalamaxaret. 
1SA.15.35	Ca' so Samuel tot qaica ma' liỹa quet quiyim neuañiguit so Saúl, ca 'eno'm 'xoic da lachicoxo quiyim ñi qara'gaxala' 'ue da netogotaxa quiyim nashi nqai'en so Saúl quiyi Israel.
1SA.16.1	Ca' ñi qara'gaxala' 'naaco' queso Samuel:
1SA.16.1	—¿Chi laquio' tauec da rachicoxo'e' sauaxat so Saúl? Ma' ỹim tot sa'maxaren quiyim queeta nashi quena Israel. Mo'e', no'xataxachirigui quena aceite aca rocoraxanqachi'i' lasote, ma' sahotaque quirepegue' yi la'a' ñi Isaí quiyi Belén, ma' mashic 'ue ñi ica'acsec quiyim nashi quiyaua llaalqa ñi'maxare.
1SA.16.2	Ca' so Samuel 'naaco':
1SA.16.2	—¿Negue' cá'maq shinta'co' quiyim shic? ¡Ma' no'm ỹa'den ñi Saúl, ca yalauat!
1SA.16.2	Ca' ñi qara'gaxala' 'naaco':
1SA.16.2	—Coñira'a aca huaqui llaale, ca' 'ñirapega quiyim qami' qui' 'ỹaañitot aỹim aca rachitaxanataxanqachi'i'. 
1SA.16.3	Ca' ma' ime, ca' vite la'xaỹaxac ñi Isaí, qaiyi ỹalequetau'a aca rachitaxanataxanqachi'i'. Ca ma'le, ca' ỹim sa'xat cá'maq 'ñi'sa'gue cá'maq ro'ueenataxanaxaqui', ca' qami' cochirelec quiyim nashi cá'maq ỹim ñca'au'a.
1SA.16.4	Ca' so Samuel ỹo'uet dá'maq qohinapega quiñi qara'gaxala'. Ca co'na' ỹovita yi Belén, ca' so qo'xoiquipi quiyi na'a' nachaata'guit so'maxare, qam ỹaatqajam 'ue da lqolonaxa. Ca' qainatetaco':
1SA.16.4	—¿Peeta'a qaica nqaida queda roviraxaqui'?
1SA.16.5	Ca' so Samuel 'naaco':
1SA.16.5	—Ajá'a, chaqaida. Ỹim ñanac, qam saanot aca ỹachitaxanataxanqate ñi qara'gaxala'. Nco'taxachiỹalta', ca' ñauecqatecta', qaiyi lliguitau'a ma' savigaxat ca ỹachitaxanataxanaxat.
1SA.16.5	Ime, ca' nco'taxat nqai'en so Isaí chaqai so llaalqaipi, ca' 'naapega quiyim ỹalequetaho ma' ỹo'uet ca lachitaxanataxanaxat. 
1SA.16.6	Ca co'na' ỹovirero saua llaalqa so Isaí, ca' so Samuel iuane'to' so Eliab, ca 'ñiichiquio' lauel: Caalata'm chaqaida dajo dá'maq lca'acsec ñi qara'gaxala' quiyim nashi.
1SA.16.7	Qam ñi qara'gaxala' 'naaco' queso'maxare:
1SA.16.7	—Mese ra'irigui cá'maq qom chaqai cá'maq ladoqueta, ma' ỹim se secoñiguit. Ma' sqaida dá'maq ra'iitagui ca qom. Ma' na qom ra'iitagui da chi no'ueenataxac ca qom, qam ỹim ya'iitagui añi le'taxanata.
1SA.16.8	Ca' so Isaí roỹaxane'oga so Abinadab, ca' ỹachaxano queso Samuel. Qam so Samuel 'naaco':
1SA.16.8	—Najo qai'neeta se lca'acsec ñi qara'gaxala'.
1SA.16.9	Ime, ca' so Isaí lotqai ỹachaxano so Sama, qam so Samuel 'naaco':
1SA.16.9	—Najo qai'neeta se lca'acsec ñi qara'gaxala'.
1SA.16.10	Ca' so Isaí ỹachaxando' saua siete llaalqa queso Samuel, qam so'maxare 'naaco':
1SA.16.10	—Qaica cá'maq lca'acsec ñi qara'gaxala' quesaua'maxare.
1SA.16.11	Ca co'na'le, ca' lotqai renataxan:
1SA.16.11	—¿Sqaico' ca liỹa qachaalqui'?
1SA.16.11	—Saqa'leca cá'maq paguec na'aasoqui' cá'maq neloxoỹaq cana qagreta —'naaco' so Isaí.
1SA.16.11	—Laataxañire'oga quiyim nago, ma' se seshitaq quiyim 'ue ca seconaxalec quiyim so'ueetaq quiyim saqa' noviro ca'maxare —'naaco' so Samuel.
1SA.16.12	Ca' so Isaí relaataxane'oga so'maxare. Ca' só'maq noctoqui' chi netoquetec na lashic, lo'yaxanec, chaqai 'maxaraic da no'ueenataxac.
1SA.16.12	Co'na'le, ca' ñi qara'gaxala' 'naaco' queso Samuel:
1SA.16.12	—Chaqaina najo, ca' nagui ne'laxachirishiguim, ca' cochirelec quiyim nashi.
1SA.16.13	Ca' so Samuel chaqa'ma' icona aso lahi' na locoraxanaxat aceite, ca' iuanchigui so lqaỹaripi quiyim ỹano nashi so ne'nec, leenaxat David. Ca chaqa'ma' so ne'espíritu ñi qara'gaxala' novita so'maxare, ca' ỹo'uet da lquesaxanaxa. Ca co'na' ime, ca' so Samuel niquine'e' so qomyipi, ca' eec taigue da Ramá.
1SA.16.14	Co'na'le, ca' so ne'espíritu ñi qara'gaxala' noỹootec queso Saúl, ca' so ne'ec lecmaxaic chicqo'ot ñi qara'gaxala' taugui so'maxare, ca' ỹaatqajam qaica ca la'maqa' nqai'en so'maxare. 
1SA.16.15	Ca vichiguiño' só'maq lelaatqaipi 'naaco' queso'maxare:
1SA.16.15	—Qami' mashic na'yiiñiralta', qami' qara'gaxala', ma' so ne'ec lecmaxaic chicqo'ot ñi qara'gaxala' ỹahotaque da re'xoriqui'. 
1SA.16.16	Vichiguiño' qami' nagui vite caua lachi' quiyim qaidaanaque ca ỹa'den iviiguigui aca niviigue, qaiyi ma' ỹovita quiyim tot ỹa'ue ca redaaqachi' so ne'ec lecmaxaic, ca' ca'maxare iviiguigui aca liviigue, ca lotqai ra'maqairiñi.
1SA.16.17	—Cha'regue daañiỹaque cá'maq ỹaatqajam ỹa'den liviigaxanaxac, ca' navigueho quenajo —'naaco' so Saúl.
1SA.16.18	Ca 'uo' so 'óna quesaua'maxare 'naaco':
1SA.16.18	—'Ue ca seuana quecaua llaalqa ca Isaí na'ñi yi Belén ỹaatqajam ỹa'den ana liviigue, chaqai nalauataxai 'ñaaxaic lauel, chaqai ỹa'den da letaxaỹaxac, chaqai 'maxaraic da no'ueenataxac, chaqai qaỹotauantac quiñi qara'gaxala'.
1SA.16.19	Co'na'le, ca' so Saúl ỹa'ue so lelaatec, ilata so Isaí quiyim 'naapega:
1SA.16.19	—Nelachi' ca qachaalqui' David, cá'maq neloxoỹaq cana qagreta.
1SA.16.20	Ca' so Isaí ila' so llaalec David, ilata so Saúl, chaqai iỹoxolec aso 'ashina queso pan chaqai aso liỹoxoso loshicmaxa no'qaachigui queso lataxa, chaqai so quetaq llaalec ilata qai'neeta so Saúl. 
1SA.16.21	Ca' chaqaida da 'neeto' so David na' ỹovira'a so Saúl. Ca chaqa'ma' ro'ueenataxanot, chi ỹovireta'a quiyim so Saúl nqo'ta so'maxare, ca' ỹano quiyim lotaua. 
1SA.16.22	Ca' so Saúl ila' so la'qaatec queso Isaí, ne'xoresene'tot quiyim so David chaqa'ma' le'neetari' neeto'ot so'maxare, ma' mashic ỹaatqajam nqo'ta. 
1SA.16.23	Ca' chaqaida 'neeta, ca co'quena' so ne'ec lecmaxaic chicqo'ot ñi qota'olec tot ỹa'maxatac so Saúl, ca' so David lotqai icona aso liviigue, ca riviigaxan. Ca co'quena'le, ca' so Saúl lotqai nachinñi, ma' noỹooteco' quen so ne'ec lecmaxaic.
1SA.17.1	Na filisteoipi lapoonta' na nalliripi, ỹahotaque quiyim nalauat. Ca lapooqo' yi Soco yí'maq na'a' lalamaxaret na llaalqaipi so Judá, nco'matqa' yi Efes-damim, viichiguiñiguilo yaua Soco chaqai yi Azeca. 
1SA.17.2	Ca' qai'neeta so Saúl chaqai so llaalqaipi so Israel lapoỹata' queso ca'megue quiyi Ela, na'maxatetañi quiyim nalauate'e' so filisteoipi. 
1SA.17.3	Ca' so filisteoipi ne'tot aso qa' ladocai, ca' so Israel llaalqaipi neeta'ta'gue da lemanaxa so ca'megue. Ca' so ñaachi viichiguiñigui na lavinñi.
1SA.17.4	Ca na'le, ca' chicqotougui so filisteoipi so ỹale nalauataxai. So'maxare ỹovi' tres metros yi ladogaxa; so'maxare leenaxat Goliat, na'ñi yi na'a' Gat. 
1SA.17.5	So'maxare ỹantañi aso do'o lauataxaqui bronce, chaqai 'ue so lapooque' na loshicmaxa nalauataxaqui bronce. So'maxare ỹovi' cincuenta y cinco kilos. 
1SA.17.6	Ca' chaqaiso so lecat leenaxat bronce só'maq qaỹa'meenlec saua lquepaxasete' naua lichil. Chaqai aso laqui illiitalec na lallaac. 
1SA.17.7	Vire'ta aso laqui 'ec ana naqaletenaxanaxat lashi chaqai na lo'lo neeta'guit so fierro 'uo' ca seis kilos. Chaqai ỹa'auaxanta so lelaatec. 
1SA.17.8	Ca' so Goliat hua'e, ca 'naaco' queso Israel llaalqaipi:
1SA.17.8	—¿Chi'neco' ma' naguii quiyim naloqojñichiguiñi 'ec nalauachii? Ca' aỹim filisteo, ca' qamiri, qamiri nale' ñi Saúl. Vii ca 'óna nca'aiua'a caqamiri quiyim ñalauate'e'. 
1SA.17.9	Ca no'm nepeet quiyim ñalauate'e' chaqai quiyim ỹim loxonec, ca' qomi' ra'axahi; chaqai no'm ỹoxonec, ca' qamiri qara'aqa. 
1SA.17.10	Nagui quena na'xa'a saxanec da ỹa'qaatec quiyim shiga'a na Israel llaalqaipi nalliripi: ¡Nelariuec ca ỹale quiyim ñalauate'e'!
1SA.17.11	Ca co'na' 'qaa so Saúl chaqai sá'ogue so Israel llaalqaipi, co'na' 'qaachigui da la'qaatec so filisteo, ỹaatqajam chalego da lqolonaxa.
1SA.17.12	Ca 'uo' so ỹale na'ñi yi Belén, leenaxat Isaí, co'na' ñaq nashi so Saúl. Ca so'maxare mashic qo'xoỹom, so'maxare 'vio' saua ocho llaalqa, ca' so 'óna quesaua'maxare chaqaiso' so David. 
1SA.17.13+1SA.17.14	Ca' tres sauá'maq llaalqa so'maxare mashic ỹiite': so Eliab, Abinadab chaqai so Sama. Mashic liỹaasac so Saúl queso lauataq. Ca' paguec nogot so David. 
1SA.17.15	So'maxare taatape'oga yi nco'matqa' so Saúl, ca' pilta'gue da Belén quiyim reloxoỹa'a aso lalo qagreta so leta'a.
1SA.17.16	Co'na'le, ca' so filisteo queeto'ot quiyim queetapegueu'a so Israel llaalqaipi quiyi nete'eta chaqai yi avit, ca' chaqaida 'neetari'o' quesaua cuarenta na'xata'.
1SA.17.17	Ca' 'uo' so na'xa'a, ca' so Isaí 'naaco' queso llaalec David:
1SA.17.17	—Coñita ca veinte kilo quena trigo ratooxoic chaqai nauajo diez paañi'. Ca do'ire'oga ca co'matqa' neesa'ñi caua rqaỹachi'. 
1SA.17.18	'Xachi' qai'neeta nauajo diez queesolqai' 'ỹaañitem ma'le cá'maq lashi ca ỹalliripi. 'Ajñi' cá'maq 'neesari' caua rqaỹachi', ca' vite ca ne'xachi' quiyim i'taxajñi quiyim ỹa'maqatasa'lo caua'maxare.
1SA.17.19	Ca' queso Saúl chaqai saua lqaỹa' so David chaqai sá'ogue so Israel llaalqaipi hueeta'ñigui so ca'megue nadenta'pegue' so filisteoipi.
1SA.17.20	Ca' queso liỹa nete'e, ca' so David no'teetashiguim, ca ỹa'ue so neloxoỹaq caso qagreta, ca' eec, i'xat sá'ogue só'maq na'ic qoỹaanem queso leta'a Isaí. Ca co'na' ỹovita so co'matqa', ca' so ỹalliripi mashic ỹa'maxañi, eec, ỹaualqatagui quiyim nalauat. 
1SA.17.21	So Israel llaalqaipi chaqai so filisteoipi naloqojonñi, reloxoỹata'. 
1SA.17.22	Ca' so David po'aano'ot so li'ỹaac so neloxoỹaq quena na'ic chaqai na no'goxonaxat, ca' ne'guenta nalecqajnougui so nalauataxairipi, ma' ỹahotaque inate' saua lqaỹa' negue' cá'maq 'neesari'. 
1SA.17.23	Ca co'na' ñaq retaqatecto saua'maxare, ca' so nalauataxai filisteo, leenaxat Goliat, na'ñi yi na'a' Gat, ta'oguiyi, chicqotougui so filisteoipi, ca' lotqai liỹa queu'a so Israel llaalqaipi dá'maq chaqai 'neetari'o' quen. Ca' so David 'xaỹa.
1SA.17.24	Ca co'na' reuanaxan so Israel llaalqaipi queso ỹale, ca' ỹaatqajam no'chi, ca' 'eetapeguem so'maxare. 
1SA.17.25	Ca' chi retaqatecta', 'naaco':
1SA.17.25	—¿Mashic huañiỹa só'maq ỹale nenoxonec? ¡Da'maxare anac, ma' queetapegueu'a na llaalqaipi so Israel! Ca cá'maq ishit loxonec da'maxare, ca' ñi qarashi ỹaatqajam nesallaxanec nqai'en ca'maxare, chaqai ỹo'naxañiguit añi llaale, chaqai cá'maq lauo' ca'maxare ỹo'uet quiyim se ishiueten aca nishiuetenaxanqate quiñi'maxare.
1SA.17.26	Co'na'le, ca' so David renataxano' quesaua huaqata'to:
1SA.17.26	—¿Nega'ỹo' ca qoỹaanem cá'maq ỹalauat dajo filisteo chaqai ỹapalaxat da nishiuenaxac na Israel llaalqaipi? Ma' ¿negue' quet dá'maq filisteo ma' chi nqouagaxaintacot na chi nqolac, ca ishiuen na nalliripi ñi qota'olec ñí'maq nca'leetauec?
1SA.17.27	Ca so qomyipi ỹa'xatem so'maxare dá'maq 'au la'qaataxanaxac quecá'maq qoỹaanem cá'maq ỹalauat da Goliat. 
1SA.17.28	Qam so Eliab só'maq lopiichi so David, co'na' 'xaỹa na' retaqatecto saua ỹale', ro'ỹa so'maxare. Ca 'naaco':
1SA.17.28	—¿Negue' cá'maq naquito' quenajo? ¿Negue' cá'maq reloxoỹa'o' nqai'ñi' ca qagretaipi quiyi 'laua qaica qom? Ỹim sa'den dá'maq 'neeta dá'maq renataxanaxaqui' chaqai dá'maq ra'deenataxanaxaqui' se no'uen, ma' naqui', qam chaqai vi'saque 'ajñi' na lauataq.
1SA.17.29	—Ca ¿negue' cá'maq so'ueeto' nagui? —'naaco' so David—, ma' chi setaqa.
1SA.17.30	Ime, ca' so'maxare noỹootec queso lqaỹa. Ca co'na' inat so liỹa, ca' qaidaata dá'maq qohinapega. 
1SA.17.31	Ca 'vio' saua 'qaasapega so David na' renataxantac, ca' que', ra'qaataxanta so Saúl. Ca so'maxare relaataxana. 
1SA.17.32	Ca' so David 'naaco' queso Saúl:
1SA.17.32	—Qaica ca huapigui qavillii sauaxat dajo filisteo, ma' ỹim chaqaỹim relaachiqui', qami' ỹashi, ỹim shic ñalauate'e' da'maxare.
1SA.17.33	Ca' so Saúl 'naaco':
1SA.17.33	—Se ỹa'maxañi quiyim qaqamite' nalauachire'e' dajo filisteo, ma' qami' ñaqai qami' ne'necoqui'. Ca da'maxare mashic naỹa'gue da nalauataxac shi'gue na' ñaqai ne'necoqui'.
1SA.17.34	Ca' so David 'naaco':
1SA.17.34	—Ỹim ma' chaqaỹim relaachiqui', qami' ỹashi, quena' seloqota'a ana lalo qagreta ca ita'a, quena' 'ue na sauaxaic leta'a loqo'm aca layoraxai late'e quiyim ỹa'guesop ca qagreta llaalec, 
1SA.17.35	ca sco'uajlec, 'eno'm ỹa'queeta'a, qam souootaxana'gue. Chaqai no'm ro'iiua', ca secoñi'chiguita quen naua lasooqo, ca' souaxantalec, vire'ta quena' salauat. 
1SA.17.36	Ca no'm sauaxaic leta'a loqo'm aca layoraxai late'e, najo relaachiqui', qami' ỹashi, ỹalauat quen. Chaqai dajo filisteo reto nqouagaxaintacot na nqolaquipi, chaqaida shine'tegue ma'le, ma' da'maxare ishiuentac na nalliripi ñi qota'olec ñí'maq nca'leetauec. 
1SA.17.37	Ca ñí'maq qara'gaxala' ñí'maq ro'ootaxanlec aỹim quenaua lenachi' ca sauaxaic leta'a chaqai caca layoraxai late'e, ca qai'neeta ro'ootaxanlec aỹim quedajo filisteo.
1SA.17.37	Co'na'le, ca' so Saúl 'naaco' queso'maxare:
1SA.17.37	—Cha'regue mo'e', ca quepaqataxanlec qami' ñi qara'gaxala'.
1SA.17.38	Co'na'le, ca' so Saúl ỹañiguilo saua loho so David, 'nejme' saua chaqai loho so'maxare. Ca' qoỹañigui na lqahic aso do'o bronce, chaqai qaỹo'uet so lquepaxaset na loshicmaxa. 
1SA.17.39	Co'na' ime, ca' so David que'eenaho so lecat queso nosaataxaqui, ca' i'guen. Qam ma' sqai naỹa'gue sá'ogue so'maxare, ca 'naaco' queso Saúl:
1SA.17.39	—Ỹim se seshit sañiñi naua'maxare, ma' se sanaỹa'que.
1SA.17.39	Ca' saua'que naqate'. 
1SA.17.40	Ca' icona aso lashilete, ca lapoona'que saua cinco qariolqai' queso ñaachi, illaagui aso lloxoquio'lli', lo'qoota'a aso lenaxasoxonaxat lahi', ca nqo'ne'oga so filisteo quiyim nalauate'e'. 
1SA.17.41	Ca' so filisteo nemootetauec, nqo'neeta'oga so David, ỹa'auaxantauec so lotaua. 
1SA.17.42	Co'na' so filisteo ra'ỹo'ot so David, iuane'ta quiyim ñaqai ne'necoqui' chaqai qoñoxoraic chaqai naloochiguiñi, 'ec qaica ca 'negue nqai'en. 
1SA.17.43	Ca 'naaco' queso David:
1SA.17.43	—¿'Ñiisapego' quiyim ỹim pioq, vichiguiño' viise'e na nepoñi' quiyim nalauachire'e' aỹim?
1SA.17.43	Ca chaqa'ma' ishiuentac so David, ỹodoota'a da leenaxat so lashiilec lqolac. 
1SA.17.44	Chaqai qai'neeta 'naaco':
1SA.17.44	—¡Na'itquena, ñaq squi'ỹaxanco' na ra'aachi' na qo'o ỹootegueri' chaqai na iseripi!
1SA.17.45	Ca' so David 'naaco' queso'maxare:
1SA.17.45	—Qami' qui'sa'guit aỹim, viise'e na lecachi', raqui'i', chaqai ana ra'daxanqachi'i'. Qam ỹim ñanaquetaugui da leenaxat ñi qara'gaxala' ñí'maq qaica lqalanec, ñí'maq qota'olec quena nalliripi na Israel ná'maq qami' quiisapegueu'a. 
1SA.17.46	Ca' nagui ñí'maq qara'gaxala' ỹo'uet quiyim qami' ỹoxonec. Ca' nagui quena na'xa'a, ca' salauachi', ca' sichaxauec ñi rqahiqui'. Chaqai ná'maq la'at na nallichi'ipi filisteoipi saanem na ratecsan chaqai na iseripi, qaiyi ná'ogue na qomyipi ỹa'den quiyim 'ue ñi qota'olec quena Israel. 
1SA.17.47	Ca ná'ogue na qomyipi hueete'e najo lapoota'ta' ỹa'den quiyim ñi qara'gaxala' se ca'laqataxana ca lecat chaqai aca naqui. Ca' ñi qara'gaxala' nalauat nagui, ca ñi'maxare ỹo'uet quiyim qamiri qodoxonqa.
1SA.17.48	Ca' so filisteo nachajñi, ca ca'guit so David. Ca' so David qai'neeta ta'oguiyi quiyim reloqoguit so filisteo. 
1SA.17.49	Ca' ỹacoñi'ña so qa' caso lloxoqui, ca' ỹahote'e aso lenaxasoxoqui, ca' inaq, ca' tajlec na latap so filisteo. Ca' so qa' rollapi'tegue quena latap, ca' so filisteo huaañi ỹodoochiguiñi na lashic quena 'laua. 
1SA.17.50	Ca' chaqaida 'neeta na' so David loxonec so filisteo. 'Oonoqui' inaq, ỹahote'e aso lenaxasoxonqate, ỹodoota'a so qa', ca chaqa'ma' ỹalauat. Qam ma' sqaica ca nishitetañi lecat, 
1SA.17.51	ca' ne'guenta'a ca huaqa'te' so filisteo, ca' ỹacona so lecat, no'viicshiguim, ca' ỹaatqajam ỹalauat. Ime, ca ichaxauec so lqahic.
1SA.17.51	Ca co'na' so filisteoipi iuanchi'ñigui quiyim ileu só'maq netaxat nale, ca sá'ogue 'eet. 
1SA.17.52	Co'na'le, ca' so Israel llaalqaipi chaqai so Judá llaalqaipi ỹaualqagui quiyim nalauat, ca' quelec, ỹocanac, ỹoviraxateta'a yi Gat chaqai ñi lasom yi Ecrón. Quesá'ogue so nayic taỹa'gue da Saaraim queda Gat chaqai yi Ecrón viichi'ñalo na leuaxaic quena filisteo laseripi.
1SA.17.53	Ca co'na' ime qaỹocantac so filisteoipi, ca' so Israel llaalqaipi, ca' pila yi nco'matqa', ca' rouootaxana'gue so louenqaipi. 
1SA.17.54	Co'na'le, ca' so David icona so lqahic so filisteo, ca' ỹodou'a yi Jerusalén. Qam so lo'goxonqateripi illaugui so lauo' nco'mataxaqui.
1SA.17.55	Ca co'na'le, ca' so Saúl inato' so Abner só'maq lashi so nalliripi co'na' iuante'uegue so David na' quiguit so filisteo. Ca 'naaco':
1SA.17.55	—Abner, ¿negue' ca leenaxat ca leta'a so ne'nec?
1SA.17.56	Ca' so Abner 'naaco':
1SA.17.56	—Qami' ỹashi, 'taque', se sa'den.
1SA.17.56	Ca' so nashi 'naaco':
1SA.17.56	—Qami' nataxañitegue ma'le ca'maxare.
1SA.17.57	Qam queco'na'le, ca' so David rapil, mashic shi'co' ỹalauat so filisteo, nodootaho so lqahic so'maxare, lo'qoota'a, ca' so Abner ỹauego so'maxare, ỹauegueu'a so Saúl. 
1SA.17.58	Ca' so Saúl inato' so David, 'naaco':
1SA.17.58	—Qami' ne'nec, ¿negue' ca qataa'i'?
1SA.17.58	Ca' so David 'naaco':
1SA.17.58	—Ita'a ca leenaxat Isaí, cá'maq relaachiqui', na'ñi yi Belén, qami' ỹa'gaxala'.
1SA.18.1	Ca co'na' ime quiyim so David retaqata'pegue' so Saúl. Ca' so Jonatán 'ec ỹaatqajam lqaỹa so David chaqai ỹaatqajam ỹauotegue, chi ỹovireta'a quiyim 'ec chaqaiso nauotalta'. 
1SA.18.2	Qam so Saúl, ca' chaqaiso sojo na'xa'a, ca' icona quiyim lelaatec, ca' sqai ỹaxanec quiyim pil queca la'a' ca leta'a. 
1SA.18.3	Ca' so Jonatán chaqai so David ỹaandec da la'qaategue' quiyim se neme quiyim ỹaatqajam nauochaxaua', ma' so Jonatán ỹaatqajam lauochaxat so David 'ec nqai'en dá'maq chi nachaalataxac. 
1SA.18.4	Chaqai so Jonatán naqate'e so napoxoqui chaqai so lachiimec ỹantañi, ca' ỹaanem so David, chaqai so lecat, chaqai aso lo'xoshic, chaqai so nosaataxaqui.
1SA.18.5	Ca' quiyi, ca' re'oq quiyim so David qaica ca lqalanec quená'ogue ná'maq qailarelec queso Saúl, vichiguiño' so Saúl ỹano quiyim la'gaxala' so liỹa nalliripi nalauataxairipi. Ca' dajo ỹaatqajam qaỹa'maxarenta queso nalauataxairipi chaqai so nashillipi queso Saúl.
1SA.18.6	Qam co'na' rapil so nalauataxairipi co'na' ime quiyim so David ỹalauat so filisteo, ca so 'aallipi quena na'aateripi quiyi Israel ca'guit so nashi Saúl, ro'ueenaxantagui chaqai rasotetac, ỹaatqajam 'ue da netoonaxac, ỹahote'e ana lasaquinata chaqai ana latoina. 
1SA.18.7	Ca co'na' ro'ueenaxantagui chaqai rasotetac so 'aallipi, ỹopilaxateta'gue da la'qaatec, 'naaco' quen:
1SA.18.7	Mil qomyipi so ỹalauat so Saúl,
1SA.18.7	chaqai diez mil so ỹalauat so David.
1SA.18.8	Ca' quedajo, ca' se ỹa'maxagui lauel nqai'en so Saúl. Ca co'na' ro'o, ca 'naaco':
1SA.18.8	—So David imaalec nqohin quiyim ỹalauat so diez mil qomyipi, qam caỹim, ca qaisauate' saua mil. Ca ¡saqa'leca cocho'qui', ca' qoỹano nashi!
1SA.18.9	Ca queco'na'le, ca' so Saúl 'ue da na'xaỹaxa queso David.
1SA.18.10	Ca' queso liỹa nete'e, ca' so ne'ec lecmaxaic chicqo'ot ñi qota'olec ỹoiquentac so Saúl. Ca' so'maxare mashic 'ec lecmaxaic neetaugui so lauo'. Ca' so David iviiquetapigui aso liviigue, ma' chaqai 'neetari'o' quen, qam so Saúl lo'qoota'a aso laqui. 
1SA.18.11	Ca nanorec aso laqui so Saúl, ma' ỹahotaque ỹa'dac so David, liỹaho nqai'en ñi 'imec lahi. Qam so David dos ỹaho'te llic aso laqui so Saúl.
1SA.18.12	Ca' so Saúl no'cha'a so David, ma' ñi qara'gaxala' ỹotauantac so David, qam ñi qara'gaxala' tot ỹotauan so Saúl. 
1SA.18.13	Vichiguiño' noỹootec nqai'en, ca' ỹanagui quiyim la'gaxala' so mil nalliripi. Ca quena' reloqouec chaqai quena' rapil, so'maxare 'auetauec. 
1SA.18.14	Ca ma' qaỹotauantac so David quiñi qara'gaxala', ca' ỹaatqajam 'ue nqai 'negue quená'ogue ná'maq ỹo'uet. 
1SA.18.15	Vichiguiño' so Saúl no'cha'a so'maxare, ma' ỹa'ajantac quiyim noquiiquetashiguim. 
1SA.18.16	Qam quiyi Israel chaqai quiyi Judá ỹaatqajam nqo'ta so David, ma' chaqaiso só'maq lashi quena' taauec chaqai quena' rapilo quena' nalauat.
1SA.20.1	Ca' so David 'eet, chicqochi'ñi yi Naiot quiyi Ramá, quepegue' ca neeta'ñi so Jonatán, ma' ỹahotaque 'naapega:
1SA.20.1	—¿Nega'ỹo' ca se ỹa'maxañi so'uet? ¿Nega'ỹo' cá'maq sasauaxat? ¿Nega'ỹo' cá'maq ỹasauaxaset quiñi qataa'i' quiyim ñi'maxare ỹahotaque yalauat?
1SA.20.2	Ca' so Jonatán 'naaco':
1SA.20.2	—¡Ñi qota'olec se ỹa'maxaren ma'le dajo! Ca' ¡se ralauachi'! Qam 'yiiñisari' quiyim ñi ita'a sqaica ca ỹo'uet quiyim qaica ca ỹa'xaỹaxac, lodegaxat loqo'm cocho'qui'. Ca ¿negue' cá'maq 'neeta quiyim se ichoxochim quet dajo? ¡Qaica quet cá'maq la'maqa'!
1SA.20.3	Qam so David lotqai liỹa pilalec da la'qaatec, 'naaco':
1SA.20.3	—Ñi qataa'i' ỹaatqajam ỹa'deenta quiyim ỹim rqo'itaxachi', ca' peeta'a se ỹa'deenaxanaxanegue dajo qami', ma' sqoue quiyim sqa 'maxariñi'. Qam saanem qami' da ỹa'qaatec, 'qaachigui ñi qara'gaxala', quiyim sqaỹaloq yime.
1SA.20.4	Ca' so Jonatán inato' so'maxare, 'naaco':
1SA.20.4	—Ca' nagui ¿negue' cá'maq vi'saque quiyim so'uet caqami'?
1SA.20.5	Ca' so David 'naaco':
1SA.20.5	—'Ajñi', ma' nete'e nemaqachic, ma' dalaxaic ñi shiraigo. Ca' ỹim ñqa'xañi'ñi' ñi qarashi Saúl ma' squi'ỹaq. Qam yayaxañirac quiyim ñañoxojñi quiyi no'ueenaxa, toco' ma' nete'e liỹa ma' lavit. 
1SA.20.6	Ca no'm ca qataa'i' renataxanaque aỹim, ca 'ñiraco' quiyim 'ue ca ỹashiilaxanaxac caqami' quiyim saigue da ỹa'a' Belén. Ma' cá'ogue ca iuo' laseripi ỹo'uet aca lachitaxanataxanqate, ca' ỹavigaxat quena' ỹovirec yi ñaaxa. 
1SA.20.7	Ca no'm 'naac ỹa'maqachiguiñi, ca' qaica ca huapigui na iuel ma'le. Qam no'm ro'o, ca 'yiiñi' quiyim ỹahotaque se no'uen ca ỹo'uet caỹim. 
1SA.20.8	Ca' vichiguiño' qouaquiric, ma' mashic ỹim relaachiqui', chaqai mashic saanaxauec da qara'qaatec quiñi qara'gaxala'. Ca' vichiguiño' nagui, no'm chaqaỹim ỹasauaxaset, ca' qami' yalauachi', se yipaquetaque yaviquira'a ca qataa'i'.
1SA.20.9	Qam so Jonatán 'naaco':
1SA.20.9	—¡Sqaica huapigui qavilli'! Ma' no'm sa'den quiyim ñi ita'a ỹahotaque ỹo'uet ca se no'uen caqami', ca' sa'ue ra'xaỹaxaqui'.
1SA.20.10	Ca' so David 'naaco':
1SA.20.10	—¿Nega'ỹo' ca ỹa'ue ỹa'xaỹaxac, no'm ca qataa'i' se no'uen ca 'naac caỹim?
1SA.20.11	Ca' so Jonatán 'naaco':
1SA.20.11	—Ỹala'e', qami' iỹaatac, qomi' saxalec na no'ueenaxa.
1SA.20.11	Ca' que', taarelec ca no'ueenaxa. 
1SA.20.12	Ca co'na'le, ca' so Jonatán 'naaco' queso David:
1SA.20.12	—Saanec da ỹa'qaatec quiñi qara'gaxala' qota'olec quena Israel, quiyim nete'e chaqai nete'e liỹa chaqaiyi ñiichi'ñi añi ra'aasa sedaanaque ca la'maqa' quiyim sa'den cá'maq 'neeta'pegue ñi ita'a. No'm 'maxaraic, ca' sa'ue ca ra'xaỹaxaqui' ma'le. 
1SA.20.13	Qam no'm ñi ita'a ỹahotaque ỹo'uet ca se no'uen, ca' ñi qara'gaxala' ỹaatqajam ỹo'uet ca ñouaxanaxaset, no'm se sa'ue ca ra'xaỹaxaqui', chaqai sotauañi' quiyim qarayichi'. Chaqai ¡rotauañi' ñi qara'gaxala', 'nejem nqai'en da lotaanaxanaxac quiñi ita'a! 
1SA.20.14	Ca no'm ñaq yca'leetauec, ca' ỹaatqajam yi'xoriñi' ma'le, 'nejem dá'maq lqouagaxa ñi qara'gaxala' caqami'. Chaqai no'm yileu, 
1SA.20.15+1SA.20.16	ca' queeta nqai'ñi' da rqouagaxa'e' quena iuo' laseripi. Ca' ¡ñi qara'gaxala' imit cá'maq pa'guentac qami', ca' nomachichiguiñi cá'ogue!
1SA.20.15+1SA.20.16	Ca' chaqaido' da 'neeta co'na' so Jonatán chaqai so David ỹo'ueete' da na'deenaxague'. 
1SA.20.17	Ca' so Jonatán, ma' se neme da lauochaxa queso David, ca' lotqai liỹa ỹaanec da la'qaatec quiyim chalego da lqo'iichi, 'ec nqai'en quiyim chi nauotalta'. 
1SA.20.18	Ca co'na' ime, ca 'naaco':
1SA.20.18	—Ma' nete'e, ca' ỹovire'oga ca nemaqachic quena' ỹovirec shiraigo. Ca negue' cá'maq 'neeto' cá'maq nqa'xanqachi' ma' co'chiichi'ñi, ca qaro'uaachi'. 
1SA.20.19	Ca ma' ỹovirerec caua tres na'xata', ca' paguec qaro'uaachi' ma'le. Ca' nagui nañoxochiriñi quiyi nañoqotqachi' queso, ca' viitetoto' yi lapoỹañi qa'. 
1SA.20.20	Ca' ỹim sahindec caua tres ỹovioqo, taategue nqaishine' da'maxare, 'ec 'ue cá'maq sahintac. 
1SA.20.21	Ca' shinapega ma'le ca ilaatec: Quitalo yaua ỹovioqo. No'm shinac: Yaua ỹovioqo pa'aatetquenajo caqami', mo'e', coñita, ca' qaica ca huapigui qavilli', ma' qaica ca ro'maxashichi' ma'le. Saanec da ỹa'qaatec caqami' chaqai quiñi qara'gaxala'. 
1SA.20.22	Qam no'm shinac queca'maxare: Yi ỹovic pa'a'querajo caqami', ca' qui', ma' ñi qara'gaxala' ỹahotaque quiyim qami' qui'. 
1SA.20.23	Ca' dajo qara'qaatec mashic saqatqajanqauec quiyim sqaica lqodoc, da'maxare mashic 'qaachigui ñi qara'gaxala'.
1SA.20.24	Ca' so David nqañoxojñi queso no'ueenaxa. Ca co'na' noviro so nemaqachic queso dalaxaic shiraigo, ca' so nashi nqa'xanñi quiyim que'e queso nqui'ỹaxala'. 
1SA.20.25	Ca' nqa'xanchi'ñi so chaqai'en nqa'xanqa' ne'tot so 'imec lahi. Ca' so Jonatán reloqo'chiguit chaqai so Abner nqa'xanñi huaqa'te' so Saúl. Ca' so David nqa'xanqa' co'chiichi'ñi. 
1SA.20.26	Ca' quesojo na'xa'a so Saúl qaica ca 'naac, ma' 'neetapego' quiyim 'ue ca ỹo'ueetetac se ỹa'maxañi, ca' se nouanaho ma' saqa' co'it. 
1SA.20.27	Qam na' nete'e queso liỹa na'xa'a queso nqui'ỹaxac, ca' aso nqa'xanaxaqui so David qaiyiita co'chiichi'ñigui. Ca' so Saúl inat so llaalec Jonatán, 'naaco':
1SA.20.27	—¿Chi'negue ma' sqa nac scavit chaqai nagui quiyim que'e ca llaalec ca Isaí?
1SA.20.28	Ca' so Jonatán 'naaco':
1SA.20.28	—Ca David yashiila, ma' ỹahotaque quiyim taigue da Belén. 
1SA.20.29	Ne'xoresene'tot aỹim quiyim sa'maxarenta taigue da'maxare, ma' ca lauo' ỹo'uet aca ỹavigaxat lachitaxanataxanqate hua'ñi nqai'en ca la'a', chaqai ca lqaỹaripi so'maxare noỹaxane ỹahotaque taiquera. Chaqai qai'neeta 'naapega aỹim quiyim yqouaguegue saxanec, ca' chaqai cocho'qui' ra'piicha ca lauo' laseripi. Vichiguiño' nagui se nqa'xanñi quiyim qami' lqui'ỹaxaua.
1SA.20.30	Co'na'le, ca' so Saúl ỹaatqajam ro'ỹa so Jonatán, ca 'naaco':
1SA.20.30	—¡Ỹaatqajam 'eco' qami' llaalec aca nanatqa lo'o' 'aalo! ¿'Ñiisapego' quiyim se sa'den quiyim nauochaxaua'e' so llaalec ca Isaí? ¡So'maxare ỹo'uet quiyim ỹaatqajam qanpocoxolec qami' chaqai añi qachii'i'! 
1SA.20.31	Ma' quiyim so'maxare ñaq nca'leetauec quena 'laua, ca' qami' chaqai dá'maq ro'ueenataxanaxaqui' quiyim qami' nashi qaica ca la'maqa'. Vichiguiño' nagui laataxañire'oga, ca naviquiro, ma' ca'maxare 'maxaraic quiyim ileu.
1SA.20.32	Ca' so Jonatán 'naaco' queso'maxare:
1SA.20.32	—Qam ¿chi'negue queta' qaỹalauat? ¿Nega'ỹo' cá'maq se no'uen ỹo'uet?
1SA.20.33	Ca' so Saúl ỹacona aso laqui sham ỹa'a' so Jonatán. Ca so'maxare ỹa'den quiyim so leta'a se ỹasaguerentac quiyim ỹahotaque ỹalauat so David. 
1SA.20.34	Co'na'le, ca' ỹaatqajam ro'o so Jonatán. Que'eetac, qam ne'laxashiguim queso nqui'ỹaxala'. Ca' tot nouanau'a so nqui'ỹaxac queso liỹa na'xa'a, ma' ỹaatqajam 'ue da 'neeta queso David, ma' so leta'a ỹo'ooqochit so'maxare. 
1SA.20.35	Ca' queso liỹa na'xa'a, ca' ỹovita so laloqojnec quiyim nauane'e' so David. Ca' so Jonatán ta'oga so no'ueenaxa, nauequeta'pegue' so lelaatec ne'necoqui'. 
1SA.20.36	Ca co'na' ỹovirerec, ca 'naaco' queso lelaatec:
1SA.20.36	—Chaqa'ma' ni'guiñite', quitalo ma'le naua ỹovioqo sahindec.
1SA.20.36	Ca' so lelaatec chaqa'ma' ne'guenta na' so Jonatán ỹahinec so lovic, qoỹoqo'ta ca ta'ñi nqai'en queso'maxare. 
1SA.20.37	Ca co'na' so lelaatec ỹovita cá'maq ta'ñi so lovic, ca' so Jonatán netenegue da la'qaatec, 'naaco'sa':
1SA.20.37	—¡Yi ỹovic pa'aauec quedajo quena viise'e!
1SA.20.38	Ca' so Jonatán lotqai liỹa netenegue da la'qaatec, 'naaco':
1SA.20.38	—¡Raqamqai', niyiñi', sqai vire'e!
1SA.20.38	Ca' so Jonatán lelaatec ỹaconalo saua novioqo, ca' ỹodooriri' queso na'co'. 
1SA.20.39	Qam qaica ca retan dajo, ma' so Jonatán chaqai so David qaisauate' na'deenta' queda'maxare. 
1SA.20.40	Ca co'na' ime, ca' so Jonatán ỹaanema saua lovioqo so lelaatec. Ca 'naapega quiyim ỹodooro queca na'a' lodegaxat.
1SA.20.41	Ca co'na' mashic ỹoxogue so nelaatec, ca' so David nenoxonec, chicqo'tegue da lahi so lapootañi qaripi. Ca' tres ỹa'chi'iñi naua le'cootal ỹoviraqta'guit na latap na 'laua queso Jonatán. Ime, ca' nqo'goxata' chaqai noỹenta'ta', chi ỹovire'ta quiyim nimishiguim da 'neeta so David. 
1SA.20.42	Ca co'na' dá'ogue dajo ime, ca' so Jonatán 'naaco' queso David:
1SA.20.42	—Mo'e', qui' ma'le, qaica ca huapigui qavilli', ma' dá'maq qara'qaatec mashic saanaxauec, chaqai 'qaachigui ñi qara'gaxala', chaqai sashiilaq quiyim ñi'maxare naua'que na'xata' reloqota'alo qomi', chaqai da qana'deenaxac ỹoviraugui ca qochaalqaipi naatashiguim.
1SA.20.42	Ca co'na' ime dajo, ca' so David eec. Ca' so Jonatán pila'a yi na'a'.
1SA.24.1	Ca co'na' ỹoviro so Saúl na' pil na' ime ỹocantac so filisteoipi, ca qara'qaataxanem quiyim so David hueetalec yi 'laua qaica qom, leenaxat En-gadi. 
1SA.24.2	Co'na'le, ca' so Saúl nca'a so tres mil ỹalliripi quiyá'ogue yi Israel, ca' idaanaque so David chaqai sá'ogue so nalliripi hueetalec aso paguec lishicshi'megue quemaralec qa' ladocaipi. 
1SA.24.3	Ca co'na' quesó'maq queeta'gue nayic, ca ỹovito' yi hua'ñi ana qagreta lahi'ipi. Ca quiyi'maxare 'uo' na lauaquipi, ca' queso'maxare, ca hueetauquio' so David chaqai so nalliripi nqañoxotetañi. Ca so Saúl 'ue so taugui, ma' ỹa'ue noma'. 
1SA.24.4	Ca' so nalliripi so David 'naaco' queso'maxare:
1SA.24.4	—Nagui quenajo na'xa'a, ca' ipaquichigui ná'ogue ná'maq la'qaatec ñi qara'gaxala' quena' 'naac quiyim ỹaanem qami' cá'maq rpa'guiñi'sac quiyim qadoxonqui'. Ca' nagui, ca 'viiquiñi'sac cá'maq 'ñi'sa'gue.
1SA.24.4	Co'na'le, ca' so David ne'laxashiguim, nichirichiguiñi, ca nichaxauec ca lahi aso lapooto so Saúl. 
1SA.24.5	Qam co'na' ime nichaxauec, ca lotqai 'ue da netogotaxa. 
1SA.24.6	Ca 'naaco' queso nalliripi:
1SA.24.6	—¡Ñi qara'gaxala' yotauan quiyim qaica ca shine'tegue ñi ỹa'gaxala' nashi! Ma' ¡ñi'maxare nashi, ma' ỹaatqajam lca'acsec ñi qara'gaxala'!
1SA.24.7	Ca' vichiguiño' so David quepaxat so nalliripi quiyim se nalauate'e' so Saúl. Ca so'maxare nenoxonec queso lauac, ca' lotqai eec. 
1SA.24.8	Qam chi copaachigui, ca' nenoxonec so David, coỹarete'uegue so'maxare. Ca ỹaualaq, 'naaco':
1SA.24.8	—¡Qami' ỹashi, qami' ỹashi!
1SA.24.8	Ca' so Saúl nqovilca, ca' so David ỹa'chi'iñi naua le'cootal, ỹoviraqta'guit na latap na 'laua. 
1SA.24.9	Ca 'naaco':
1SA.24.9	—Qami' ỹashi, ¿chi'neco' ma' vi'relco' ná'maq 'naac quiyim ỹim sahotaque 'ue ca shine'tegue qami'? 
1SA.24.10	Ca' nagui, qami' qarashi, 'yiiñite' quiyim ñi qara'gaxala' nañan qami' quiyim salauachi' quiyi quiñi lauac. Qam ỹim se salauachi'. Ta'ta'a quiyim chi se'xoren da nachaalataxaqui', ma' shinac quiyim qami' nashi, ma' chaqaiñi ñi qara'gaxala' qami' lca'acsec.
1SA.24.11	Ca' nagui, qami' qarashi, ñaqai 'ajñite' na llo'qoota'a: Najo lahi ana qapooto'e' ñichaxauec. Ca' shi'gue quet salauachi'. Ca vichiguiño' nagui, ca 'yiiñite' quiyim aỹim se sahotaque sa'ue ca shine'tegue qami', se spa'guiñi'sac chaqai se ñapaquiraxalec. Qam qami' yocañi'sac, vi'saque yalauachi'. 
1SA.24.12	¡Ca' ñi qara'gaxala' imite' qomi' ma'le, ca ñi'maxare ỹo'uet ca nouaxanaxashichi' sauaxat aỹim! Ca quena' ỹim qaica ma' sahotaque quet quiyim 'ue ca shine'tegue qami', ma' qami' qarashi. 
1SA.24.13	'Ue da ñaauapec na'qaatec 'naacsa': Ca se no'uen chicqaugui ná'maq hualoxonyipi. Vichiguiño' ỹim qaica ma' sahotaque quet quiyim sa'ue ca shine'tegue qami'. 
1SA.24.14	Chaqai ¿nega'ỹo' cá'maq cuañi'sac, ma' qami' lashi na Israel, vi'saque quiyim qadoxonqui'? ¡Peeta'a ỹim ma' 'ec aỹim pioq leuaxaic, loqo'm ca pioq lapaxat! 
1SA.24.15	Vichiguiño' ñi qara'gaxala' chaqai ỹoiquenac da'maxare, chaqai chi imite' qomi' ma'le. ¡Ñi'maxare imit ma'le cá'maq sasauaxat caqami', chaqai iuejlec aỹim ma'le caqami'!
1SA.24.16	Ca co'na' ime da letaxaỹaxac so David, ca' so Saúl 'naaco':
1SA.24.16	—¡Ca' chaqaiqami' ỹaalcolec David taqaisapiguiỹa'!
1SA.24.16	Ca' ỹaatqajam naualaxañi, noỹen. 
1SA.24.17	Ca 'naaco':
1SA.24.17	—Ỹaatqajam llic ná'ogue ná'maq 'xachi'sac, ma' ỹim pilaxachirelec ná'ogue na ỹa'maqachiguiñi, ma' ỹim ná'maq so'ueetetac da se no'uen caqami'. 
1SA.24.18	Ca' nagui, ca ya'deenaxanaxañitegue quiyim sqo 'viichi' ca se no'uen caỹim, ma' ñi qara'gaxala' mashic yayaanec quiyim yalauachi', qam qami' se yalauachi'. 
1SA.24.19	Ma' llic quiyim qaica quet cá'maq mashic ỹa'maxañi loxonec ca npa'guenaxaua, ca' queeta quiyim nca'laxatetauec. Ca' vichiguiño', ¡ñi qara'gaxala' ishiueten ma'le dá'maq no'uen 'ñitetegue aỹim quena na'xa'a! 
1SA.24.20	Ca' nagui, ca' ỹaatqajam sa'deenta quiyim qami' ná'maq qami' nashi ma'le, ca' cajo ro'ueenataxanaxaqui' quiyim qami' nashi quena Israel llaalqaipi ỹaatqajam ỹa'maqachiguiñi. 
1SA.24.21	Ca' vichiguiño' nagui 'ỹaañirec ca ra'qaachiqui' quiyim 'qaachigui qami' ñi qara'gaxala' quiyim se nomachichiriñi na ỹaalqaipi, chaqai sqai palaxachi' da ỹeenaxat quena ỹaalqaipi.
1SA.24.22	Ca' so David ỹaanec da la'qaatec queso Saúl quiyim ipaquichigui nqai'en. Ca co'na' ime, ca' so Saúl pilo queca la'a', qam so David chaqai so nalliripi quepegue' yi le'guenqa'.
1SA.25.1	Ca' so Samuel ileu. Ca' sá'ogue so llaalqaipi so Israel lapoỹata', ca' noỹenteguelec so'maxare. Ca' qaishinñi quiyí'maq lalamaxaret na'laua quiyi Ramá. Ca co'na' ime, ca' so David quepegue' yi 'laua qaica qom, leenaxat Parán.
1SA.25.2	'Uo' so ỹale na'ñi yi na'a' Maón, so'maxare ỹaatqajam nesallaxanec. So'maxare ỹovi' tres mil aso lalo qagreta chaqai mil aso quetaq. So'maxare 'ue yi nemeenqa' quiyi na'a' Carmel, ca' chaqaiyi hua'ño' quena' nepetec ana lalo qagreta. 
1SA.25.3	Ca' sojo ỹale leenaxato' Nabal, so'maxare chigoxougui so llaalqaipi so Caleb. So'maxare ỹaatqajam hualoxonaq chaqai la'axaic lqahic. Qam aso loua Abigail ỹaatqajam lo'yaxana chaqai 'deenaxanqachaqai.
1SA.25.4+1SA.25.5	Ca co'na' ñaqai hueete'e yi 'laua qaica qom so David, ca' la'xaỹaxac quiyim so Nabal hueete'e yi Carmel nepetquetac aso lalo qagreta. Ca ila' saua diez queso nalliripi quiyim ỹodo da liquinaxanaxac so'maxare, 
1SA.25.6	chaqai da la'qaatec 'neetasa':
1SA.25.6	—Qami' ỹaqaỹoolec, coñichiguit dá'maq ỹaatqajam na'maxa qami' chaqai na qachaalaxai'ipi chaqai ná'ogue ná'maq ralamaxarichi'. 
1SA.25.7	Ỹim 'ue da ỹa'xaỹaxac quiyim qami' nipichqui'sac ana qalo'e' qagreta. Chaqai qami' 'yiiñi' quiyim ná'maq reloqota'a ana qalo'e' qagretaipi ỹalequetauguilo qomi' na'le quiyi Carmel, qaica ca i'guentau'a chaqai sqaca aca qaiconeu'a. 
1SA.25.8	Ca' qami' shichi' nataxañi' quena relaataxai'ipi, ca na'maxare ỹa'xat ma'le cá'maq ỹaatqajam lliqueta. Vichiguiño' nagui ñi'xoresene'tot qami' quiyim rqouaquiteguelo naua ne'naqa ma' 'maxaraic da loviraxague'. Ca' qami' shichi' quiyim 'ue ca 'ỹaañitem naua'maxare chaqai aỹim quecá'maq ralo'isalec, ma' ỹim shintari' ca qachaalqui'.
1SA.25.9	Ca' saua lelaatqa so David que', ca co'na' ỹovite', ca ỹa'xate' dajo queso Nabal. Ca' huere'e nauaansa'a cá'maq 'naac so'maxare. 
1SA.25.10	Qam so Nabal 'naaco' quesaua'maxare:
1SA.25.10	—¿Nega'ỹo' cá'maq David? ¿Nega'ỹo' cá'maq llaalec ca Isaí? ¡Ma' nagui quenauajo na'xata' 'xoic na nelaatqaipi 'eetapeguem na na'co'! 
1SA.25.11	¿Negue' quet cá'maq la'maqa' quiyim sacona na na'ic chaqai na lataxa chaqai na la'at sauaaque loq na nepetegaxanyipi, ca' saanem quet ca qomyipi quiyim vire'ta se sa'den ca na'gue?
1SA.25.12	Ca' so lelaatqaipi so David pil. Ca co'na' qaỹovita so David, ca' qara'qaataxanem queda la'qaatqaipi so Nabal. 
1SA.25.13	Co'na'le, ca' so David 'naaco' queso nalliripi:
1SA.25.13	—¡Qamiá'ogue coñiỹa na ra'goxonaxachii!
1SA.25.13	Ca' so qomyipi sá'ogue nishijñi na lecat chaqai so David qai'neeta. Ca' cuatrocientos so qomyipi quegue so'maxare, ca' so liỹa doscientos no'ueenañi, reloqota'a so nouenqaipi. 
1SA.25.14	Qam 'uo' so 'óna quesaua lelaatqa so Nabal quepegue' aso Abigail só'maq loua so Nabal, ca' ra'qaataxana, 'naaco':
1SA.25.14	—Chicqora'a yi 'laua qaica qom saua lelaatqa so David, nelata da liquinaxanaxac so qana'co', qam so'maxare se ỹa'maxata'que saua'maxare. 
1SA.25.15	Qam sojo qomyipi ỹa'maxate'teque qomi' na'le quesaua'que saua na'xata' na' seuqatauec quiyi no'ueenaxa, ỹaatqajam qarayaxantac chaqai sqaica ca qarouora'gue. 
1SA.25.16	Ta'ta'a quiyi na'xa'a chaqai yi pe reloqota'alo qomi' chaqai ana qareloxoiqatecse qagreta. 
1SA.25.17	Qam só'maq roua'e' ma' la'axaic lqahic, ca' qaica ca ishit retaxaỹa. 'Deenataxañirac qami', ca' vite cá'maq chi ro'ueenataxanaxaqui', ma' qami' 'yiiñite' quiyim 'ue ma'le ca lo'maxaset so roua'e' chaqai quená'ogue na qachaalaxai'ipi.
1SA.25.18	Ca' aso Abigail chaqa'ma' icona so doscientos panyipi, chaqai saua dos lahiri na lataxa, chaqai saua cinco qagreta nco'i, chaqai 'uo' cuarenta kilo aso trigo la ratooxoi, chaqai cien aso napa cana 'uva nashiviaqata, chaqai doscienta aso napa cana 'igo nashiviaqata. Ime, ca' sá'ogue illaalgoto saua 'ashiñi'. 
1SA.25.19	Ca 'naaco' quesaua lelaatqa:
1SA.25.19	—Qamiri 'avita, toco' ma'le', ca' sco'uaataxanta.
1SA.25.19	Qam quedajo se ra'qaataxana so loua. 
1SA.25.20	Ca' aso Abigail renojlec so 'ashin, ca nañoxotetañi quiichi'ñigui aso quemaralec qa' ladocai. Ca co'na' ncopaata, ca idaana'guit so David chaqai so nalliripi, nachiñi'chiguit. Ca' ca'guit.
1SA.25.21	Ca' so David queeta, qam hueetapigui lauel quiyim negue' cá'maq 'neco' quiyim queloltapega so laloipi so Nabal na' hueetalec yi 'laua qaica qom, qaca aca ỹaconau'a, chaqai so'maxare ỹaatqajam se no'uen da lishiuetenaxanaxac. 
1SA.25.22	Ca' so'maxare nallitalto'o' quiyim ỹaanec da la'qaatec, 'naaco':
1SA.25.22	—Ñi qota'olec ỹa'ue ca ñouaxanaxaset lodegaxat, no'm sqai nagui loqo'm nete'e quiyim se ñomachichiguiñi cá'ogue ca ỹalliripi lauo' laseripi ñi Nabal.
1SA.25.23	Ca co'na' aso Abigail iuañi'chiguit so David, ca' renotec queso lañaxala' 'ashin, ca' ỹa'chi'iñi naua le'cootal, ỹoviraqta'guit na latap na 'laua. 
1SA.25.24	Ime, ca nasacqo'oto naua lichil, ca 'naaco':
1SA.25.24	—¡Qami' ỹa'gaxala', 'maxaraic quiyim taalec nqai'ñi' aỹim dajo nasauaxaset! Ca' ỹim nagui ñi'xoresene'tot qami' quiyim yayaxañisac ñaq setaqa caqami', chaqai na'xaỹaxañita cá'maq sa'xat. 
1SA.25.25	Se na'xaỹaxañita ñi Nabal, ma' ñi'maxare hualoxonaq. Ma' ñi'maxare chi ỹo'ueetetac dá'maq chi leloxoỹaxac da leenaxat, ca ñi'maxare ỹaatqajam llic hualoxonaq. Ca' chaqai 'neetari' ỹo'ueetetac da neualoxonqaishic. Najo relaata'e' se iuañiguito' na'le caua relaataxahi'. 
1SA.25.26	Qam qaiyiita ỹaatqajam re'qoota quiyim ñi qara'gaxala' se ỹa'maxaren quiyim nanaqui', ca' coraqchira'pe caua neuo' quiyim viisaque ca rovichi'. ¡Saxanchi' ñi qara'gaxala' ỹo'uet quiyim ná'ogue ná'maq rpa'guiñi'sac chaqai ná'maq ỹahotaque ỹo'uet ca se no'uen caqami', ca 'nejem nqohin ca nouaxanaxaset ma'le ñi Nabal! 
1SA.25.27	Ca' nagui ñi'xoresene'tot qami' quiyim najo ỹame ñodouec, ca neuagaxachigui nqai'ñi' na relaataxai'ipi riỹa'isac, 
1SA.25.28	chaqai quiyim sqo quirapeguem anajo relaata'e'. Chaqai ñi qara'gaxala' ỹaatqajam nolliichiguiñi qami' chaqai quiyim nashillipi na qachaalaxai'ipi ma'le, ma' ỹaatqajam loquiseguelec ñi qara'gaxala', chaqai da nachaalataxaqui' qaica ca ỹovira'a se no'uen. 
1SA.25.29	Chaqai no'm 'ue ca co'uajlec qami' quiyim ỹahotaque ralauachi', qam da nachaalataxaqui' ỹaatqajam ro'ootaxanlec ma'le ñi qara'gaxala' ñí'maq qota'olec caqami'. Chaqai quená'maq npa'guenaxauachi'ipi, ca' ñi qara'gaxala' ỹaatqajam inaxauec, 'ec nqai'en ca qa' quena' qainaxauec qaỹahote'e ana nenaxasoxonaxaqui. 
1SA.25.30	Ca' chaqaida 'neeta ma'le ma' ỹovita quiyim ñi qara'gaxala' ipaquichigui nqai'en ná'ogue ná'maq lo'yaxanec ỹa'xatem qami' na'le, ca' ỹano ma'le qami' quiyim qami' lashi na llaalqaipi so Israel, 
1SA.25.31	ca' qaica cá'maq nayiloxoñigui na qavilli' nqai'en sauaxat quiyim coraqchira'pe caua neuo' quiyim qaica ca ỹasauaxate' chaqai quiyim vi'saque ca rovichi'. Ca ma' ñi qara'gaxala' ỹaañiraxarom ca ra'maxa'e' quiyim qaicanqaida caqami', ca o'lliinchira'a ma'le aỹim ma' ỹim relaata'e'.
1SA.25.32	Ca' so David 'naaco' caso'maxare:
1SA.25.32	—Ỹaatqajam 'maqataxanaxai ñi qara'gaxala' ñí'maq qota'olec quena Israel, ma' relachi'o' quiyim ñatena'guit qami'. 
1SA.25.33	Chaqai qami' ỹaatqajam ne'xorenataxa'e', ma' 'maxaraic da ra'deenataxanaxaqui'. Ma' nagui yquepaxachi' quiyim socoraxata'pe caua neuo' chaqai quiyim sa'ue ca ỹovi'. 
1SA.25.34	Qam saanec da ỹa'qaatec quiñi qara'gaxala' ñí'maq qota'olec quena Israel, ñí'maq quepaxat aỹim quiyim so'uet ca se no'uen shi'nteguelo qamiri, queta' se nquipichi' quira'guit aỹim, ca queta' nete'e, ca' qaica quet cá'maq no'ueenañi 'oonoqui' ỹale nca'leetauec quená'maq neeta'ñi yi la'a' ca Nabal.
1SA.25.35	Ime, ca' so David ỹacoñiguit só'maq li'ỹaac ỹodouec aso'maxare, ca 'naaco':
1SA.25.35	—Pillira'a ca ra'aachi', qaica ca huapigui qavilli'. Mashic 'yiiñi' quiyim ña'xaỹaxanalo daua ra'qaataxahi', chaqai saañiraxarom cá'maq shiilaxañisaque.
1SA.25.36	Ca co'na' aso Abigail pila'a cá'maq neeta'ñi so Nabal, ca so'maxare ỹo'ueetetac so nqui'ỹaxac lodegaxat 'ec ca lqui'ỹaxac ca nashi, chaqai ỹaatqajam raỹaacotac chaqai quiñiuguetaxaic. Vichiguiño' aso'maxare qaica ca 'naapega, ta'ta'a queso liỹa nete'e. 
1SA.25.37	Ca, na' nete'e nete'etam na' mashic ỹoxe'uegue so lquiñiuquichi so Nabal, ca' aso Abigail ỹaatqajam ỹa'xate'tem dá'maq 'neeto' na'le. Ca' so Nabal ileueta, ca chaqa'ma' se ra'ñiigue. 
1SA.25.38	Ca' quesaua liỹa' diez na'xata', ca' ñi qara'gaxala' lotqai liỹa nnatot nqai'en dajo, ca' so'maxare ileu. 
1SA.25.39	Ca co'na' so David 'uo' da la'xaỹaxac quiyim ileu so Nabal, ca 'naaco':
1SA.25.39	—¡Ỹaatqajam 'xorenataxanaxai ñi qara'gaxala', ma' ỹa'ue ỹovi' quedá'maq 'ne'tegue aỹim na'le so Nabal! ¡Ma' ñi'maxare yquepaxat quiyim so'uet ca se no'uen, ca' chaqai tajlec nqai'en so Nabal dá'maq ỹo'ueetetac se no'uen!
1SA.25.39	Ime, ca' so David ilata da la'qaatec aso Abigail quiyim ỹahotaque loua. 
1SA.25.40	Ca co'na' saua lelaatqa so David ỹovijta yi Carmel quiyim ỹahosaque retaxaira'pegue' aso'maxare, ca 'neraco':
1SA.25.40	—Ñi David qarelata qami', ma' ỹahotaque quiyim roua'e'.
1SA.25.41	Ca' aso Abigail ỹa'chi'iñi naua le'cootal, ỹoviraxata'guit na latap na 'laua. Ca 'naaco':
1SA.25.41	—Aỹim chaqaỹim lelaata ca David, qaica ca shinac quiyim squiỹo' naua lichil na lelaatqaipi quiyim chaqaica cá'maq David cá'maq 'naapiguiỹa'.
1SA.25.42	Ca co'na' ime 'naac dajo, ca chaqa'ma' na'maxajñi, ca' qaicoỹa' quesaua cinco lelaata, ca' renojlec so 'ashin, ca eec, queguelo saua lelaatqa so David. Ca o'ñiguit so'maxare.
1SA.25.43	Ca' so David o'ñiguit qai'neeta aso Ahinoam só'maq na'ñi yi Jezreel, ca loua' saua dos. 
1SA.25.44	Ca' so Saúl shi'co' ỹaanec aso llaale Mical, asó'maq louo' na'le so David, ỹaanec quiyim loua so Palti, só'maq llaalec so Lais na'ñi yi Galim.
1SA.27.1	Qam so David ra'deenataxantaco', 'naaco':
1SA.27.1	—Canchaqaica na'xa'a, ca' yalauat so Saúl. Vichiguiño' paguec la'maxa quiyim seet, saigue da la'a' na filisteoipi, qaiyi ñi Saúl yayaxanñi, tot imitaque aỹim quená'ogue na na'laua na Israel llaalqaipi. Ca' yayit, no'm chaqaida shine'tegue.
1SA.27.2	Ca' so David chaqai so seiscientos nalliripi liỹaatac, ca eec, quepegue' yi na'ñi so Aquis, nashi quiyi Gat. So'maxare leta'a so Maoc. 
1SA.27.3	Ca' so David chaqai so nalliripi na'ñi yi Gat, lauora so Aquis. Ca' quiñi 'óna chaqai ỹaatqata cá'maq chaqai llaalqaipi. Ca' so David chi liỹareta'pe saua dos loua': aso Ahinoam na'ñi na'le yi Jezreel, chaqai aso pa'ỹe Abigail, loua na'le yi Nabal, na'ñi na'le yi Carmel. 
1SA.27.4	Ca co'na' so Saúl ỹa'den quiyim so David 'eet, taigue da Gat, ca' ỹaxanñi, tot idaanaque.
1SA.27.5	Ca' so David 'naaco' queso Aquis:
1SA.27.5	—Qami' ỹashi, no'm ỹaatqajam llic rqouaquitegue aỹim, ca' nagui, ca' ñi'xoresene'tot qami' quiyim vite ca yayañiralec quena na'aateripi quena na'laua'e'. Ma' ỹim relaachiqui', ca' se ỹa'maxañi quiyim qami' iuora quena ra'aachi' quiyim loqoisa'a na qauochi' laseripi.
1SA.27.6	Ca' chaqaisoota so na'xa'a, ca' so nashi Aquis ỹaanem so David quiyim naalec yi na'a' Siclag. Ca vichiguiño' chi ỹovireta'a nagui yi Siclag la'a' liỹa na llaalqaipi so Judá.
1SA.27.7	Ca' so David neetalec yi na'laua so filisteoipi queso 'óna ñaaxa chaqai saua cuatro shiriguiri. 
1SA.27.8	Ca' so David chaqai so nalliripi quepegue'o' quen yi Gesur, Gezer chaqai yi Amalec, ca nouora'gue na louenec ná'maq naalec yi 'laua, ỹovira'a yi Telaim chaqai yi Shur, chi ỹovireta'a yi Egipto. 
1SA.27.9	Ca nalauajño' quen ná'maq neetalec yi 'laua, nomachichiguiñi ná'ogue na ỹale chaqai ana 'aalo, chaqai i'xato' quen ana qagreta, huaca, na 'ashin, ana nauaanaxanaxa late'e, chaqai vire'to' quen na nooỹac. Ca co'quena'le, ca' pila yi neeta'ñi so Aquis. 
1SA.27.10	Ca co'quena' renataxan so Aquis: ¿Negue' ca quena na'aateripi nouochi' queso na'xa'a?
1SA.27.10	Ca' so David 'naaco' quen: Queda 'guiñi quiyi Judá, loqo'm queda 'guiñi quiyi Jerameel, loqo'm queda 'guiñi quiyi na'laua na quenitaipi.
1SA.27.11	So David ná'oco' quen nomachichiguiñi na ỹale chaqai ana 'aalo, qaiyi qaica ca quepegue' yi Gat quiyim ra'qaataxan quedá'maq ỹo'ueetetac so'maxare quesaua'que saua na'xata' quiyim neetalec yi na'laua so filisteoipi. Ca' chaqaida 'neeta'gue. 
1SA.27.12	Ca' so Aquis pe'eeta'gue so David, ma' 'ñiichiquio' quen lauel: Ñi David mashic noquiiaxat quená'ogue na llaalqaipi so Israel, ca ñi'maxare chaqai 'neetari' quiyim ilaatec ma'le.
1SA.28.3	Ca' queco'na'le, ca' so Samuel shi'co' ileu, ca sá'oco' so llaalqaipi so Israel noỹenteguelco' so'maxare. Ca co'na' ime, ca' qaishinñi quiyi Ramá yí'maq na'a' chi ne'xaỹoqsoqo'. Qam so Saúl ỹo'daauco' na'le quiyi na'laua ná'maq richaauec nqai'en da 'ueenataxac chaqai na ima'guit quiyim retaxaỹa'pegue' na nqui'i.
1SA.28.4	Ca' so filisteoipi lapoonta' so nalliripi, ca' quepegue' yi Sunem, ca na'ñi. Chaqai so Saúl qai'neeta lapoonta' sá'ogue so Israel llaalqaipi. Ca' na'maxajñi, quepegue' aso quemaralec ladocai quiyi Gilboa. 
1SA.28.5	Qam co'na' iuana so nalliripi so filisteoipi, ca' no'chi, ma' ỹaatqajam 'ue da lichic. 
1SA.28.6	Co'na'le, ca inato' ñi qara'gaxala', qam ñi qara'gaxala' sqai saachiguit so'maxare quiyim chicqochigui nqai'en ca le'guemataxac, loqo'm so nenatec qa'oqui' Urim, loqo'm quena letaxaỹaxaquiripi ñi'maxare. 
1SA.28.7	Vichiguiño' 'naaco' queso lotauaripi nashillipi:
1SA.28.7	—Michiỹaque maca 'aalo quiyim ishit retaxaỹa'pegue' na nqui'illipi. Ca ma'le, ca shicpegue', ca' sa'ue ca inataxanaxac.
1SA.28.7	Ca' so lotauaripi nashillipi 'naaco':
1SA.28.7	—Quiyi Endor 'ue añi 'aalo ishit quiyim nauego na nqui'illipi.
1SA.28.8	Ca' so Saúl ỹoỹoota'a da no'ueenataxac, ma' ỹoqa'alo saua ỹañiñi loho. Ca' ỹa'vii saua dos nauegaxaua'. Ca co'na' pe, ca' quepegue'o' aso 'aalo, ca 'naaco':
1SA.28.8	—Aỹim sahotaque quiyim 'xachi' cá'maq ñaqai naata caỹim, chaqai quiyim ỹaxañiraque ca lqui'i cá'maq sahotaque quiyim naviquiro.
1SA.28.9	Ca' aso 'aalo 'naaco' queso'maxare:
1SA.28.9	—Qami' 'yiiñite' dá'maq ỹo'uet so Saúl na' ỹo'daauec quena la'a' ná'maq richaauec nqai'en da 'ueenataxac chaqai na retaxaỹa'pegue' na nqui'i. ¿Chi'neco' ma' vi'saque quiyim ypa'xañichiguit cá'maq 'em quiyim qayalauat ma'le?
1SA.28.10	Qam so Saúl ỹaanec da la'qaatec quiñi qara'gaxala', 'naaco':
1SA.28.10	—Saanec nagui da ỹa'qaatec quiyim 'qaachigui ñi qara'gaxala' quiyim qaica ca qohinegue qami' ma'le quedajo.
1SA.28.11	Ca' aso 'aalo 'naaco':
1SA.28.11	—¿Negue' cá'maq vi'saque quiyim soỹaxanaque?
1SA.28.11	Ca' so Saúl 'naaco':
1SA.28.11	—Ỹaxañiraque noviro nqai'ñi' ca lqui'i so Samuel.
1SA.28.12	Ca' aso 'aalo chaqa'ma' iuañi'chiguit so Samuel, ca' ỹaualaq. Ime, ca 'naaco' queso Saúl:
1SA.28.12	—¿Chi'negue ma' yayiñi'? ¡Ma' chaqaiqami' ná'maq qami' Saúl!
1SA.28.13	Qam so nashi Saúl 'naaco' caso'maxare:
1SA.28.13	—Totaxan ro'chi'i'. ¿Negue' só'maq huañita nagui?
1SA.28.13	—Seuane'ta so nqui'i nenoxonshiguim chicqotaugui na 'laua —'naaco' aso 'aalo. 
1SA.28.14	Ca' so Saúl renataxano', 'naaco':
1SA.28.14	—¿Negue' ca 'neeta ca no'ueenataxac ca'maxare?
1SA.28.14	Ca' aso 'aalo 'naaco':
1SA.28.14	—Na ỹale ỹaatqajam qo'xoic, na'maxare ỹahote'e na lapo'.
1SA.28.14	Ca na'le, ca' so Saúl chaqa'ma' ỹa'den quiyim chaqaiso so Samuel. Ca chaqa'ma' ỹa'chi'iñi naua le'cootal quena 'laua, ỹoviraxata'guit na latap na 'laua. 
1SA.28.15	Ca' so Samuel 'naaco' queso'maxare:
1SA.28.15	—¿Chi'negue ma' yitaxañi'sac, vi'saque quiyim ñoviro?
1SA.28.15	Ca' so Saúl 'naaco':
1SA.28.15	—Sai'c, 'xoic da ỹachitachic, ma' se yayaxanac na filisteoipi, chaqai ñi qota'olec mashic yalat, tot ỹa'ue ca ỹa'xaỹaxac chicqochigui nqai'en na letaxaỹaxaquiripi, loqo'm ca ne'guemataxac. Vichiguiño' soỹaxane qami', qaiyi choxochi' cá'maq shinta'gue ca so'uet.
1SA.28.16	Ca' so Samuel 'naaco' queso'maxare:
1SA.28.16	—Qam ¿chi'negue ma' yinachi'sac, ma' ñi qara'gaxala' shi'gue ca'e qami'? Ca' nagui, ca npa'guenaxaua'e' ñi'maxare. 
1SA.28.17	Ñi qara'gaxala' ỹo'uet nagui caqami' dá'maq sa'xat na'le na' ñaqai aỹim letaxaỹaxaqui. Nagui, ca' rouootaxana'gue dá'maq lo'ueenataxanaxac ỹaanem qami' na'le quiyim qami' nashi, ca' ỹaanem ca nauegaxaua'e' David. 
1SA.28.18	Ma' qami' se na'xaỹaxañita na'le da la'qaatec ñi'maxare, chaqai sqai pacqajñirigui quiyim nomachichiriñi lauachi' na Amalec llaalqaipi. Ca' chaqaida dá'maq 'em ỹo'uet dajo caqami' nagui ñi'maxare. 
1SA.28.19	Chaqai ñi qara'gaxala' qai'neeta ỹaanec ma'le na Israel llaalqaipi chaqai qami' quiyim noxonec quena filisteoipi. Ca' nete'e qami' chaqai naua qachaalaxahi' viita'ñi najo seueta'ñi qai'neeta. Chaqai ñi qara'gaxala' ỹo'uet quiyim qai'neeta na Israel nalliripi noxonec ma'le quena filisteoipi.
1SA.28.20	Ca' so Saúl chaqa'ma' huaañi ladogoỹalec, ma' no'daxateterec saua la'qaatqa so Samuel. Ca' ileueta. Te'e qam se que'o' queso na'xa'a chaqai queso pe. 
1SA.28.21	Ca' aso 'aalo co'na' ỹa'den quiyim so Saúl se naỹajan, ca noquiiga'a, ca 'naaco' queso'maxare:
1SA.28.21	—Najo relaata'e' ỹaatqajam ỹo'uet dá'maq shiilaxañisaque. Ỹim ỹaatqajam saañiguit da lichic da ñachaalataxac, qam ña'xaỹaxanta so'uet dá'maq vi'saque. 
1SA.28.22	Vichiguiño' nagui ñi'xoresene'tot qami' quiyim na'xaỹaxañiriua' quiyim so'uet ca repetaxanaxachi', qaiyi 'ue ca rquesaxanaxa'e', ca' shichi' qui'.
1SA.28.23	Qam so Saúl se ỹa'maxaren que'e. Qam saua nauegaxaua' nashil chaqai aso 'aalo ỹaatqajam 'ue da lepagaxalligue', vire'to' na' qaishit. Ca chaqa'ma' ne'laxashiguim, ca' nqa'xanlec ca nomala'. 
1SA.28.24	Ca' aso 'aalo, ca' eec, ỹalauat so huaqui llaalec 'uegaxasaq neeta'ñi yi la'a', chaqai ỹaqaulachit so 'aríña. Ca' ỹalataq aso laqaulata qaca aca lalequete pe'taxachigui. 
1SA.28.25	Ime, ca ỹodou'a so Saúl chaqai saua nauegaxaua' nashil. Ca co'na' ỹomate' ca lqui'ỹaxague', ca niquinto. Ca' chaqaiso so pe, ca' pile'.
1SA.31.1	Ca' so filisteoipi queu'a quiyim nalauate'e' so nalliripi so Israel. Ca' so nalliripi so Israel 'eet, ma' ỹaatqajam 'xoic so qaỹalauat hua'ñi aso quemaralec qa' ladocai leenaxat Gilboa. 
1SA.31.2	Ca' so filisteoipi ỹocantac so Saúl chaqai saua llaalqa, ca qaỹalauat so Jonatán, Abinadab chaqai so Malquisúa. 
1SA.31.3	Ime, ca' qaỹalamaxalec quiyim qoyiguelec so Saúl, ca' so novic lo'ollipi ỹoviralec so'maxare, ca' latenec. Co'na'le, ca' so'maxare ỹaatqajam no'chi. 
1SA.31.4	Ca 'naaco' na'le queso lo'goxonaxat lo'o:
1SA.31.4	—No'viiquirishiguim na lecachi', ca' ya'yirac, qaiyi mesqaina najo ỹalliripi chi nqouagaxaintacot na nqolac ná'maq yalauat, ca' yiualaxaintac.
1SA.31.4	Qam so lo'goxonaxat lo'o se na'xaỹaxana, ma' no'chi. Ca co'na'le, ca' so Saúl no'viicshiguim so chi lecat, ca' nqa'paxanlec, ca' chi nalauatalta'. 
1SA.31.5	Ca só'maq lo'goxonaxat lo'o co'na' iuana quiyim ileu so Saúl, ca so'maxare qai'neeta nqa'paxanlec so chi lecat, ca' queeta'anta' ileue'. 
1SA.31.6	Ca' chaqaida 'neeto' na' ileue' so Saúl chaqai saua tres llaalqa, so lo'goxonaxat lo'o chaqai sá'ogue so nalliripi. 
1SA.31.7	Ca co'na' so Israel llaalqaipi neeta'ta'gue da lemanaxa so ca'megue chaqai so pa'aata'gue da lqodoigue quiyi Jordán iuanchigui quiyim so nalliripi yi Israel 'eet, chaqai quiyim so Saúl chaqai saua llaalqa qaỹalauate', ca ỹalat na la'aateripi, ca 'eet qai'neeta. Ca co'na' ỹovi' so filisteoipi, ca' nauguilo naua lauootori so'maxare.
1SA.31.8	Ca co'na' queso liỹa na'xa'a co'na' so filisteoipi naqat na louenec na leuaxaiquipi, ca qaiuanejlec so Saúl chaqai saua tres llaalqa ileue' hueesa'ñi aso quemaralec qa' ladocai leenaxat Gilboa. 
1SA.31.9	Co'na'le, ca' qaichaxauec na lqahic chaqai qaiconalo saua lo'goxonqate'. Ime, ca qaila' na na'qaataxanqajanqaipi quiyá'ogue yi na'laua na filisteoipi quiyim ỹa'ue la'xaỹaxac na qomyipi quiñi nqouagaxainaxaqui quena' nqouagaxainot cá'maq nashiilec nqolac. 
1SA.31.10	Co'na' ime, ca iconalo saua lo'goxonqate' so Saúl, ca qailliraugui so qouagaxainaxaqui quiyim qanqouagaxainot aso nashiila Astarté. Ca sauá'maq leuaxaqa qoỹandashiguim queso lquepaqataxanaxat qa' yi na'a' Bet-sán.
1SA.31.11	Ca co'na' so qomyipi quiyi Jabes huaugui yi 'laua Galaad ỹa'den dá'maq 'ne'tegue so filisteoipi queso Saúl, 
1SA.31.12	ca na'deenta' sá'ogue so ỹalliripi 'ñaaxaiquipi. Ca queetagui sá'ogue so pe, chi ỹovireta'a co'na' naqachiñi saua leuaxaqa Saúl chaqai saua llaalqa qailliralec so lquepaqataxanaxat yi na'a' Bet-sán. Ca co'na' ime, ca' so qomyipi pila yi Jabes. Ca quiyo' na'le, ca' qaicopata'alo. 
1SA.31.13	Ime, ca' qaishinñi so lpi'naqaipi quiyi Jabes, qaishino'oto aca qo'paq. Ca co'na' ime dajo, ca' ỹovi' siete na'xata' quiyim so qomyipi nqopaaqachit.
2SA.1.1	Ca co'na' mashic ileu so Saúl, ca' so David pila'a yi Siclag na' ime loxonec so Amalec llaalqaipi. Ca' chaqaiyi neeta'ñi quesaua dos na'xata'. 
2SA.1.2	Qam queso liỹa na'xa'a, ca noviro so ỹale chicqa'oga yi nco'matqa' so Saúl. Ca' sojo ỹale ỹaatqajam nasectaqta'ahi saua loho, chaqai no'qaachigui na lqahic quena 'laua queda nqui'ic. Ca co'na' ỹovita so David, ca' ỹa'dooto naua le'cootal. 
2SA.1.3	Co'na'le, ca qainato' queso David:
2SA.1.3	—¿Negue' ca chicqoira'gue?
2SA.1.3	Ca' so ỹale 'naaco':
2SA.1.3	—Qayayitauec, sachicqa'oga yi nco'matqa' na Israel llaalqaipi.
2SA.1.4	—¡Qouaquiric 'qaataxañirim! ¿Negue' ca 'neetari' cá'maq chicqoisa'oga? —'naaco' so David. Ca' so ỹale 'naaco':
2SA.1.4	—So nalliripi nalauataxairipi na Israel nalauatetac, qam 'eet, ma' mashic 'xoic so qaỹalauat queso'maxare, ¡chaqai qaỹalauate' qai'neeta so Saúl chaqai so llaalec Jonatán!
2SA.1.5	—¿Qam negue' cá'maq 'neeto' quiyim 'yiiñi' qaỹalauate' ca Saúl chaqai ca Jonatán? —'naaco' so David quesó'maq nelaatec quiyim nodo so la'xaỹaxac. 
2SA.1.6	Ca so'maxare 'naaco':
2SA.1.6	—Ỹaatqajam chi nachinchiquio' seuetalec ada quemaralec qa' ladocai Gilboa, ca seuañi'chiguit so Saúl ỹashiltalec aso laqui, ca' aso lauataxaqui nahoglenaipi chaqai ná'maq neetalec na shipiguiripi quená'maq nalauateta'pegue' ipalatalec so'maxare. 
2SA.1.7	Ca na' nqovilca, ca iuanchiua'. Ca na'le, ca roỹaxañiua', ca ñañaanot quiyim yila'. 
2SA.1.8	Ca na' ime, ca' yinat negue' ca sachicqa'gue. Ca' sa'xatem quiyim sachigoxougui na llaalqaipi so Amalec. 
2SA.1.9	Ime, ca 'naapiguiỹa' quiyim ñqo'neu'a, ca' ỹaatqajam salauat, ma' mashic ileuetac, qam saqa' ỹaatqajam ileu, ma' ñaq nca'leetauec. 
2SA.1.10	Ca na'le, ca ñqo'neu'a, ca' salauat. Ma' yitan quiyim tot ishit quiyim liỹa nca'leuec mashic huaañi. Ime, ca' ñaqat ana nashi nado'o neetagui na lqahic chaqai na louaqsec, ca' ñoda'alo qami', ma' qami' ỹa'gaxala'.
2SA.1.11	Co'na'le, ca' so David chaqai sauá'maq liỹareta'pe nasectaqta'ahi naua loho queda nqui'ic. 
2SA.1.12	Ca' noỹentagui chaqai naualqategueñi queda lelauaxa so Saúl chaqai so llaalec Jonatán, chaqai quedá'maq quiyim noxonec sá'ogue so nalliripi so Israel llaalqaipi só'maq nalliripi ñi qara'gaxala'. Ca nqopaaqachit ỹovireta'guit so avit. 
2SA.1.13	Ca co'na' ime, ca' so David inato' só'maq ne'nec nodo so la'xaỹaxac, 'naaco':
2SA.1.13	—Qam qami' ¿negue' ca chicqoira'gue?
2SA.1.13	—Ỹim ỹoqa'a da sachicqa'gue, ỹim sachigoxougui na Amalec llaalqaipi —'naaco' so'maxare.
2SA.1.14	—Qam ¿chi'neco' ma' shichi'o' quiyim lauachi' so nashi lca'acsec ñi qara'gaxala'? —'naaco' so David. 
2SA.1.15	Ca roỹaxano' so nale, ca 'naaco':
2SA.1.15	—¡Mo'e', lauachi'!
2SA.1.15	Ca so'maxare co'na' sham ỹa'dac so ỹale chigoxougui na llaalqaipi so Amalec quiyim ỹalauat, 
2SA.1.16	ca' so David 'naaco':
2SA.1.16	—Qami' taalec nagui cá'maq chi relauaxa'e', ma' chaqaiqami' ná'maq 'ñirac quiyim lauachi' so nashi lca'acsec ñi qara'gaxala'.
2SA.1.17	Ca' so David ỹo'ueenta'uegue da noỹenaxac queda lelauaxa so Saúl chaqai so llaalec Jonatán, 
2SA.1.18	ca' relaataxanlec quiyim qanapaxaguina queso qomyipi na'ñi yi Judá. Ca' dajo noỹenaxac qoỹeretalec aso lere lomalate na 'maxaraic da no'ueenataxac, 'neetasa':
2SA.1.19	¡Qamiri llaalqaipi so Israel,
2SA.1.19	'ue da lcoñiraxa da rquesaxanaxahi huaalec añi qa' ladocai!
2SA.1.19	¡Negue' cá'maq 'neeto' ma' noxonec so 'ñaaxaiquipi!
2SA.1.20	Totaxan 'xachiỹo' quena neeta'ñi yi Gat,
2SA.1.20	chaqai sqai 'xachitac quiyim quiita'guelo naua nayico quiyi Ascalón,
2SA.1.20	qaiyi se netoon na 'aallipi filisteaipi,
2SA.1.20	qaiyi se nenojshiguim queda netoonaxac na 'aallipi quená'maq npa'guenaxauaripi ñi qota'olec.
2SA.1.21	¡Qaiyi totqai taalgoto qamiri
2SA.1.21	ca ỹaxat chaqai aca 'ỹa', qamiri qa' ladocaipi quiyi Gilboa,
2SA.1.21	ma' yi hua'ñi da nelauaxa!
2SA.1.21	Chaqai hua'ñi na' qaico'viguilo
2SA.1.21	aso lquepaqataxanqate cana lotogue na nalauataxairipi.
2SA.1.21	Chaqaiyi hua'ñi na' pal so lqashilegaxa aso lquepaqataxanqate so Saúl.
2SA.1.22	Ca' so Saúl chaqai so Jonatán se ỹauanapega rapilete'
2SA.1.22	quiyim sqai no'qa'teguelo quena leuoripi chaqai ana lo'ỹo
2SA.1.22	saua lecachi chaqai saua lovioqo
2SA.1.22	queso nalauataxairipi paguec 'ñaaxaiquipi.
2SA.1.23	So Saúl chaqai so Jonatán ỹaatqajam nauochaqate' chaqai nqo'itqate',
2SA.1.23	chaqai queda nachaalataxague' chaqai queda lelauaqa'
2SA.1.23	se noỹojchi.
2SA.1.23	¡Saua'maxare paguec liyigue' queca chirálo,
2SA.1.23	chaqai paguec la'ñaxague' queca sauaxaic leta'a!
2SA.1.24	¡Qamiri llaallipi so Israel noỹiñilec so Saúl,
2SA.1.24	yí'maq no'viichigui nqai'en na 'ueetaxaqui naueralec da letogaxa chaqai na chicqaugui na lino,
2SA.1.24	chaqai ỹo'uet na no'ueetaxachii 'oro!
2SA.1.25	¡Negue' cá'maq 'neeto' quiyim qanaqajñi so 'ñaaxaiquipi
2SA.1.25	quiyi lauatqa'!
2SA.1.25	¡So Jonatán qaỹalauat,
2SA.1.25	huaalec so quemaralec qa' ladocaipi!
2SA.1.26	¡Ỹaatqajam 'ue da i'xoric caqami'
2SA.1.26	ỹaqaỹoolec Jonatán!
2SA.1.26	¡Ỹaatqajam ỹim rauochaxachi' na'le!
2SA.1.26	Ca quedá'maq rauochaxa'e' na'le caỹim
2SA.1.26	ỹaatqajam napacalec ca lqo'iichi na 'aallipi.
2SA.1.27	¡Negue' cá'maq 'neeto' quiyim noxonec so 'ñaaxaiquipi
2SA.1.27	chaqai qaỹopoxoỹaxateta so lo'goxonqateripi!
2SA.2.1	Ca co'na' ime dajo, ca' so David inato' ñi qara'gaxala', 'naaco':
2SA.2.1	—¿Tegue' chi ỹa'maxañi quiyim 'ue ca sena'ñi quena na'aateripi quiyi Judá?
2SA.2.1	Ca' ñi qara'gaxala' 'naaco':
2SA.2.1	—Ajá'a, ỹa'maqachiguiñi quiyim 'ue ca quirepegue'.
2SA.2.1	Co'na'le, ca' so David 'naaco':
2SA.2.1	—¿Nega'ỹo' cá'maq shicpegue' quiyi'maxare?
2SA.2.1	Ca' ñi qara'gaxala' 'naaco':
2SA.2.1	—Quirepegue' yi Hebrón.
2SA.2.2	Ca' so David quepegue' yi'maxare, liỹareta'pe saua dos loua': Ahinoam asó'maq na'ñi na'le yi Jezreel, chaqai aso Abigail pa'ỹe loua na'le yi Nabal na'ñi yi Carmel. 
2SA.2.3	Qai'neeta liỹareta'pe saua nauegaxaua' chaqai só'maq chaqai llaalqaipi, ca' na'ñi yi na'aateripi quiyi Hebrón. 
2SA.2.4	Co'na' ime, ca novi'o' so ỹalliripi na'ñi yi Judá, ca' ỹano so David quiyim lashi so llaalqaipi so Judá.
2SA.2.4	Ca co'na' qara'qaataxana so David quiyim chaqaiso so na'ñi yi Jabes huaugui yi 'laua Galaad chaqaiso' só'maq ishinñi na'le so Saúl, 
2SA.2.5	ca' so David ila'o' da la'qaatec, 'naaco':
2SA.2.5	—Ñi qara'gaxala' no'ueenaxat ca qayicyaxaguii, ma' ỹaatqajam 'xoico' na'le da rqouagaxahi queso Saúl só'maq rashii na' shiñiñi. 
2SA.2.6	Chaqai ñi qara'gaxala' nqouagueque qamiri chaqai raqamaxachita. Chaqai ỹim sa'maxate'teguelo qamiri quedajo 'viichii nagui. 
2SA.2.7	Qam nagui ỹaatqajam na'ñaxachii qamiri, ma' 'eno'm mashic ileu so qarashi Saúl só'maq ra'gaxalari, qam na llaalqaipi so Judá yayano nagui quiyim ỹim lashi.
2SA.2.8	Qam so Abner, llaalec so Ner, lashi so nalliripi so Saúl, ỹaconsop so Is-boset só'maq llaalec so Saúl, ca' ỹauega yi Mahanaim. 
2SA.2.9	Ca' ỹano quiyim lashi so na'ñi yi Galaad, Gesuri, Jezreel, Efraín, Benjamín chaqai sá'ogue so llaalqaipi so Israel. 
2SA.2.10	Ca' so Is-boset, co'na' nashi queso llaalqaipi so Israel, mashic ỹovite' yaua cuarenta niñaxari. Ca ỹovi' dos saua ñaxari quiyim nashi. Qam so llaalqaipi so Judá ỹa'maxarenta quiyim lashi so David. 
2SA.2.11	Ca' so David ỹovi' siete ñaxari chaqai seis shiriguiri lashi so llaalqaipi so Judá. Ca' yí'maq la'a' reloqota'a so'maxare, chaqaiyi yi Hebrón.
2SA.5.1	Ca co'na' mashic 'vii saua ñaxari, ca sá'ogue so llaalqaipi so Israel quepegue' yi Hebrón quiyim qaretaxaỹa'pegue' so David. Qohinaco':
2SA.5.1	—Qami' ma' chaqai chicqoirauguilo qomi'. 
2SA.5.2	Ma' llic quiyim so Saúl só'maq qarashi na'le, qam qami' ná'maq la'gaxala' na llaalqaipi so Israel quena' 'ue na lauataq. Chaqai ñi qara'gaxala' ỹachaxantac qami' quesom quiyim qami' la'gaxala' na llaalqaipi so Israel.
2SA.5.3	Ca' chaqaida 'neeto' na' sá'ogue so qo'xoiquipi quena llaalqaipi so Israel quepegue' so nashi David quiyim retaxaỹa'pegue' neeta'ñi yi Hebrón. Ca so'maxare ỹa'ue quiyim na'maxate'e' so'maxare, qam ỹaatqajam ỹauanchigui nqai'en ñi qara'gaxala'. Ca' so qomyipi ỹano so David quiyim lashi so llaalqaipi so Israel. 
2SA.5.4	So David mashic ỹovi' treinta ñaxari na' qoỹano nashi. Ca' ỹovi' cuarenta ñaxari quiyim nashi. 
2SA.5.5	Quiyi Hebrón ỹovi' siete ñaxari chaqai seis shiriguiri quiyim nashi quiyi Judá. Ime, ca' quiyi Jerusalén, ca' nashi quiyá'ogue yi Israel chaqai yi Judá quesaua treinta y tres ñaxari.
2SA.5.6	So nashi David chaqai so nalliripi reloqo'tegue da na'a' lodegaxat Jerusalén, ma' ỹahotaque queu'a so jebuseoipi só'maq neetalec yi 'laua. Ca' so jebuseoipi 'neetapego' quiyim so David se ishit inoxona'a yijo na'a'. Ca 'naaco':
2SA.5.6	—Qami' sqai shichi' noxoñira'a najo, ma' 'enquetqai qainaata na qai'laripi chaqai na se ra'ñiiguelo naua lichil se renoxonaxachiro ma'le.
2SA.5.7	Qam so David qaiyiita loxonec so ne'guenqa' quiyi Sión. Vichiguiño' nagui qoỹanegue leenaxat la'a' so David. 
2SA.5.8	Ca' so David 'naaco' na'le:
2SA.5.8	—Ná'ogue ná'maq queu'a yi jebuseoipi, ca' queetou'gue so huaxaỹaq la'uaxac, ca' ỹalauat na qai'laripi chaqai na ni'iraho naua lichil, ma' ỹaqaigaxat quedá'ogue da ñachaalataxac.
2SA.5.8	Ca' chaqaida chicqochigui da na'qaatec: Na qai'laqaipi chaqai na chisaripi se ishit quiyim inoxonougui ñi no'ueenaxanaxaqui quiñi qara'gaxala'.
2SA.5.9	Ca co'na' ime, ca' so David na'ñi sojo ne'guenqa', ca ỹanegue leenaxat la'a' lodegaxat so David. Ca' no'xonshiguim so lquepaqataxanaxat quenaua'que naua lahil, chicqochi'ñi so nayic, chi ỹoviretau'a so 'imec lodegaxat.
2SA.5.10	Ca' da lquesaxanaxa so David nqo'neetauec, chaqai liỹaatac so'maxare ñi qara'gaxala' qota'olec ñí'maq qaica ca lqalanec. 
2SA.5.11	Vichiguiño' so Hiram só'maq nashi quiyi Tiro ilate' saua letaxaỹaxanqajanqa queso David, chaqai ila' qai'neeta na ỹa'den ichaxagui na qo'paq chaqai na qa'. Ca na'maxare i'xata na qo'paq cedro, ca' qaỹo'uet ca lauo' lodegaxat so David. 
2SA.5.12	Co'na'le, ca' so David ỹa'den quiyim ñi qara'gaxala' chaqaiñi ñí'maq ỹano quiyim nashi quiyi Israel, ca' noquiigaxatec da lo'ueenataxanaxac quiyim reloxoỹa'a so llaalqaipi so Israel.
2SA.6.1	Ca' so David lotqai lapoonta' sá'ogue so nalliripi nca'acseripi chicqaugui so llaalqaipi so Israel. Ca so'maxare ỹovi' treinta mil. 
2SA.6.2	Ca' eec, chicqochi'ñi yi Baala huaugui yi 'laua Judá, ca' liỹaatac sá'ogue so nalliripi. Ca' ỹahotaque nqo'naxat aso lahi' saua laqataxaco ñi qota'a, só'maq huaalec quiyim qanqouagaxaina da leenaxat ñi qara'gaxala' ñí'maq qaica lqalanec, yí'maq hua'ñi yi nqa'xanqa' quiyim nashi, yí'maq hueesa'ñi saua nadenqatqa piguim lase' 'vii naua laua'. 
2SA.6.3+2SA.6.4	Ca' aso lahi' saua naqataxaco qaillaañigui aso nahoglena dalaxaiỹole, qaỹachigoxochichi'ñi yi la'a' so Abinadab na'ñi aso quemaralec ladocai. Ca' so Uza chaqai so Ahío sauá'maq llaalqa so Abinadab, saua'maxare ỹo'deetalgoto saua lo'ol aso nahoglena hueetañigui aso lahite' saua laqataxaco ñi qota'a. Ca' so Ahío 'aueta caso'maxare. 
2SA.6.5	Qam so David chaqai sá'ogue so llaalqaipi so Israel imaqachintac ñi qota'olec ro'ueenaxantagui chaqai rasotetac ỹomatauec da lquesaxanaxa, nalo'chiguit da lelamaxa ana niviiguellipi chaqai na nasaquinatallipi chaqai na nouaxanallipi. 
2SA.6.6	Ca co'na' qaỹovita yi 'laua qaỹamata'gue lasoolaxanqa'o' na'le so Nacón, ca' so Uza ỹashilau'a aso lahi' saua naqataxaco ỹahotaque nolliitañi, ma' repoxolaxane' saua lo'ol nauegaxanaxalate'. 
2SA.6.7	Qam ñi qara'gaxala' ỹaatqajam ro'ỹa quedá'maq 'ne'tegue, ca' naqat da nachaalataxac so'maxare. Co'na'le, ca' so Uza chaqa'ma' huaañi ileu, hueeta'ñi na lahi aso lahite' saua laqataxaco ñi qota'a.
2SA.6.8	Ca' so David se ỹa'maxaren, ma' ñi qara'gaxala' naqat da nachaalataxac so Uza. Vichiguiño' yi'maxare ỹanegue leenaxat Pérez-uza, ca' dajo leenaxat ñaqa 'ue nagui. 
2SA.6.9	Qam chaqaisoota sojo na'xa'a, ca' so David ỹaatqajam no'cha'a ñi qara'gaxala'. Ca 'naaco':
2SA.6.9	—¡Ỹaatqajam sqai huapigui iuel quiyim soda'a yi ỹa'a' añi lahi' naua laqataxaco ñi qara'gaxala'!
2SA.6.10	Ca co'na' mashic totqai huapigui lauel quiyim ỹoda'a yi na'a' neeta'ñi, ca' relaataxanlec quiyim qaỹoda'a yi la'a' so Obed-edom, so ỹale na'ño' na'le yi Gat. 
2SA.6.11	Ca' aso lahite' saua naqataxaco ỹovi' tres shiriguiri neeta'ñi yi la'a' so Obed-edom. Ca' ñi qara'gaxala' ỹaatqajam nqouaguegue so'maxare chaqai sá'ogue so llaalqaipi.
2SA.6.12	Ca co'na' qara'qaataxana so nashi David quiyim sauaxat aso lahite' saua laqataxaco ñi qara'gaxala', ca' ỹaanem da lqouagaxa chaqai so llaalqaipi so Obed-edom. Ca' so David 'xoic da netoonaxac na' nqo'naxata yí'maq na'a' neeta'ñi aso lahite' saua laqataxaco ñi qota'olec. 
2SA.6.13	Ca co'na' sauá'maq i'xatete' aso lahi' saua laqataxaco ñi qara'gaxala', co'na' ỹovi' quiyim seis qauahi', ca' so David ỹalauat so tooro chaqai qagreta loua' 'uegaxasaq, ỹa'ue lachitaxanataxanaxat, ca ỹavigaxat.
2SA.6.14	Ca' so David ỹansañi saua loho qaican ishite', chicqoraugui na lino, ca' ỹaatqajam rasot, ỹomatauec da lquesaxanaxa. 
2SA.6.15	Ca' so'maxare chaqai sá'ogue so llaalqaipi so Israel raỹaacotagui chaqai ỹaualqatagui, pe'taxantalec na' i'xat aso lahite' saua laqataxaco ñi qara'gaxala'.
2SA.6.16	Ca' aso lahite' saua naqataxaco co'na' ỹovira'a yi na'a' neeta'ñi so David, ca' aso Mical só'maq llaale so Saúl ra'ỹauco' caso nqote so lauo'. Ca co'na' idaana'a so David nenotetashiguim chaqai rasotetacot ñi qara'gaxala', ca' aso'maxare ỹaatqajam ra'aguelec so'maxare.
2SA.6.17	Ca' aso lahite' saua laqataxaco ñi qara'gaxala' qailla'ñi ca loma' queca 'imec na'daañi chi ỹa'yiño' so David ỹauaaque lahi'. Ca' so David chaqa'ma' ỹo'uet aso lachitaxanataxanqate ỹavigaxat, qaiyi qareuaguiguit quiñi qara'gaxala'. 
2SA.6.18	Ca co'na' ỹomat quiyim ỹo'uet aso lachitaxanataxanqate, ca quiichigui nqai'en da leenaxat ñi qara'gaxala' ñí'maq qaica lqalanec quiyim ỹaanem ca la'maxa ca llicyaxac so qomyipi. 
2SA.6.19	Ca sá'ogue só'maq ỹalequetaho queso llaalqaipi so Israel, na ỹale chaqai ana 'aalo, qoỹaanem 'óna pan quiñi 'óna, chaqai ana nashiviaqata la ana nanecse chaavic dátiles, chaqai ana nashiviaqata 'uva. Ca co'na' ime dá'ogue, ca' pilapego quenaua la'aate'.
2SA.6.20	Ca' so David qai'neeta pilo queca la'a', ma' ỹahotaque ỹaanem da nqouagaxa so llaalqaipi. Qam aso Mical asó'maq llaale so Saúl, 'au ca'guit so David. Ca 'naaco':
2SA.6.20	—¡Ỹaatqajam chalego la'maxa da 'neetari' ná'maq lashi na llaalqaipi so Israel quiyim nachaxana na lelaataipi na lotauaripi nashillipi, 'neetari' ca qaica ca layiloxo!
2SA.6.21	Ca' so David 'naaco':
2SA.6.21	—Ỹaatqajam llic quiyim yasotetac, qam yasotetacot ñi qara'gaxala' ñí'maq ỹim lca'acsec quiyim yilla'ñi da lo'ueenataxanaxac so qataa'i', chaqai quena rqaỹachi'ipi quiyim ỹim la'gaxala' na lalamaxaret llaalqaipi so Israel. Vichiguiño' ỹim yasotetacot ñi'maxare. 
2SA.6.22	Ca' ỹim nagui lama'xa qaica ca ñimaqajnaxac chaqai ñineequesen, ipaquichigui nqaishin dá'maq 'ñirac. Qam ỹaatqajam chicqochigui ma'le ca lemaqajnataxanaxa ná'maq nelaataipi 'quiisapega.
2SA.6.23	Ca co'na'le, ca' aso Mical chi illivichiguiñi qaica ca llaalec.
2SA.7.1	Ca co'na' so David mashic neetaugui ñi lauo' lodegaxat, ca' ñi qara'gaxala' ỹaanem quiyim huaquichiguiñi nqai'en qaicanqaida quená'ogue na npa'guenaxauaripi quená'maq sqoỹoqaque, 
2SA.7.2	ca 'naaco' na'le queso letaxaỹaxaqui ñi qota'a, leenaxat Natán:
2SA.7.2	—Qami' ya'ajñisac quiyim ỹim sentaugui ñi 'imec lodegaxat chicqaugui ana qo'paq leenaxat cedro, qam añí'maq lahite' naua laqataxaco ñi qota'a neetaugui ñi chi na'daañi 'imcoqui'.
2SA.7.3	Ca' so netaxaỹaxaqui Natán 'naaco':
2SA.7.3	—Qami' 'viichi' ná'ogue ná'maq hueetapigui na qavilli', ma' ñi qara'gaxala' rotauañi' ma'le.
2SA.7.4	Qam chaqaiso so pe, ca' ñi qara'gaxala' nachaxana so Natán, ca 'naaco':
2SA.7.5	—Quirepegue' ñi ilaatec David, ca' 'qaataxañita quiyim ỹim, ma' ỹim na'gaxala', shinac: Mesqai qami' ná'maq no'xoñirishiguim ca 'imec quiyim senaugui ca'maxare. 
2SA.7.6	Chicqochigui so na'xa'a na' ñaqata'a so llaalqaipi so Israel quiyi Egipto, chi ỹovireta'a nagui, se ỹauanapega seuetaugui ca 'imec, ta'ta'a quiyim seuetapougui ca 'imec na'daañoqui'. 
2SA.7.7	Quesaua'que saua ñaxari quiyim iỹaatac na qomyipi, qaica ma' 'ue quet ca sashiilo'ot queso nashillipi, quená'maq sano quiyim reloxoỹa'a na ỹalamaxareteripi quena Israel, quiyim ỹo'uet quet ca iuo' ỹachigoxotaugui na qo'paq cedro. 
2SA.7.8	Ca' vichiguiño' nagui 'ñirapega ñi ilaatec David quiyim ỹim, ỹim na'gaxala' qaica lqalanec, shinacsa': Ỹim ñaqata'a qami' na'le, sachigoxotau'a aso nelo qagretaipi, chaqai sollaapeguem qami' quiyim loqoisa'a aso'maxare, ma' sahotaque quiyim qami' la'gaxala' ná'maq ỹalamaxareteripi llaalqaipi so Israel. 
2SA.7.9	Ỹaatqajam scoỹaretegueñi qami' quecanchaqa 'itegue, ñomachichiguiñi sá'ogue so npa'guenaxaua'e'ipi quena' quiguit qami', chaqai so'uet quiyim qami' choxoraic, 'nejem nqaishin ná'maq ỹalliripi 'ue nqai 'negue quena 'laua. 
2SA.7.10	Chaqai sa'maxatetañi ca loma' na lalamaxareteripi llaalqaipi so Israel, ca' chaqaiyi sana'ñi, qaiyi naalec cá'maq lalamaxaret, quiyí'maq hua'ñi quiyim qoỹaxantac chaqai na hualoxonyipi sqai ỹoiquentac, 'nejem cá'maq ñaqai 'avichiguiñi, 
2SA.7.11	na' sanñi na nashillipi quiyim la'gaxala' na ỹalamaxareteripi llaalqaipi so Israel. Ỹim so'uet quiyim qaicanqaida ma'le quena npa'guenaxaua'e'. Chaqai sa'deenaxanaxanegue qami' quiyim sa'ue ma'le ca qachaalaxai'ipi. 
2SA.7.12	Chaqai ma' ỹovita ca lqodoc aca rqauaxagui'i' ma' rillivi', ca' ỹim sano queda ro'ueenataxanaxaqui' ca 'óna quena qachaalaxai'ipi, ca' ca'maxare sano quiyim nashi. 
2SA.7.13	Ca' ca'maxare chaqaica cá'maq no'xonshiguim ma'le ca iuo' ca huaugui quiyim qanqouagaxainot aỹim ma'le. Ca' ỹim se'taxajñi quiyim sqaica lqodoc nashi ca'maxare ma'le. 
2SA.7.14	Ca' ỹim chaqai aỹim leta'a ma'le, chaqai ca'maxare ca ỹaatqajam ỹaalec. Ca no'm 'ue ca ỹo'maqajnac, ca' souaxan chaqai se'lec, shi'ntegue ná'ogue na neta'allipi 'neeta'gue ca llaalec. 
2SA.7.15	Qam se lloỹoote'oga da ỹoqouagaxa ma'le queca'maxare, mesqai shine'tegue na'le queso Saúl na' ñaqat, ca' sanagui qami' da lo'ueenataxanaxac. 
2SA.7.16	Ca' dajo ro'ueenataxanaxaqui' quiyim qami' nashi quena ra'aachi' chaqai 'neetari'. Chaqai se'taxajñi quiyim squepaqataxanlec chaqai sqaica lqodoc nqaishin ma' na qachaalaxai'ipi sanagui qai'neeta quiyim nashillipi.
2SA.7.17	Ca' so Natán ỹa'xatem dá'ogue dajo so David, ỹaatqajam ipacqajanchigui da leuanaxanaxac chaqai dá'maq 'qaachigui. 
2SA.7.18	Co'na'le, ca' so nashi David inoxono, ma' ỹahotaque qara'qaachigui quiñi qara'gaxala' quiyim retaqa. Ca 'naaco':
2SA.7.18	—Qami' ỹa'gaxala', ¿negue' na' ỹim, chaqai negue' ná'maq ỹaalqaipi quiyim yoviraqchira'ñi najo? 
2SA.7.19	Ca ¡'eco' cocho'qui' nqai'ñi' dajo, qami' ỹa'gaxala', vire'ta quiyim choxochisa'guit cá'maq ñaqai naata no'ueenataxanaxac quiyim nashi ma'le na ỹaalqaipi, ma' ỹim relaachiqui'! ¡Ỹaatqajam qaica ca qom ishit ỹo'uet dajo, 'nejem qami' ỹa'gaxala'! 
2SA.7.20	¿Negue' queto' ca liỹa shinac, qami' ỹa'gaxala', ma' qami' ya'yiiñite' ma' ỹim relaachiqui'? 
2SA.7.21	Ná'ogue ná'maq 'viichi' chalego loyac, ca' chaqaina ná'maq vi'saque chaxañi' qaiyi sa'den. 
2SA.7.22	Ca' qami' ỹa'gaxala', ¡chalego dá'maq lecaic qami'! Ma' qaica cá'maq 'nejem qami', qaica ca liỹa ỹoiquentac ná'ogue, qaqamite'. Ma' chaqaida dá'maq qomá'ogue sa'xaiqachigui na'le. 
2SA.7.23	Chaqai quena Israel ná'maq ralamaxarichi', ¡na'maxare qaica nqai 'nejem, ma' najo qomyipi ỹaatqajam qainaata quena 'laua! Qami' qota'olec, na'maxare naqachira'a na'le, ma' vi'saque ralamaxarichi'. Ca' 'viichi' da lichoxoric quedá'maq chalego lecaic 'viichi' quena'maxare. Qami' o'yirauec nanchaqaina quedá'maq taata'gue na ralamaxarichi'ipi ná'maq nca'laxachirec na'le quiyi Egipto, chaqai quená'ogue na liỹa qomyipi chaqai quena lashiilqaipi lqolaquipi. 
2SA.7.24	Ma' qami' vi'saque quiyim na llaalqaipi so Israel ralamaxarichi' chaqai qaica lqodoc quiyim qami' la'gaxala' qota'olec.
2SA.7.25	Ca' vichiguiño', qami' ỹa'gaxala' qota'olec, pacqajñichirigui dá'maq chaxañisapeguem aỹim ma'le ma' ỹim relaachiqui' quiyim nashillipi ma'le na ỹaalqaipi, ca pacqajñichirigui da ra'qaachiqui'. 
2SA.7.26	Ca' ¡da qadeenaxachi' chaqai 'neetari' da lecaic chaqai quiyim qara'xachi'sac quiyim qami' qara'gaxala' qaica ca rqalanqui', ma' qami' qota'olec quena llaalqaipi so Israel! ¡Chaqai da ỹo'ueenataxanaxac, ỹim relaachiqui' David, se neme quepaqataxañiseguelec! 
2SA.7.27	Ca' qami' ỹa'gaxala' qaica ca rqalanqui', ya'deenaxanaxañitegue chaqai 'taxachiriñi da ỹo'ueenataxanaxac quiyim ỹim nashi chaqai quena ỹaalqaipi, vichiguiño' ỹim 'eno'm ỹim relaachiqui', qam saanot qami' da ñi'xoresenaxac. 
2SA.7.28	Qami' ỹa'gaxala', ỹaatqajam qami' qota'olec chaqai naua ra'qaataxahi' ỹaatqajam lliquete' chaqai chalego da rqouagaxa'e' chaxañisapeguem najo relaachiqui'. 
2SA.7.29	Ca' vichiguiño' nagui machiralec da rqouagaxa'e' da ỹo'ueenataxanaxac quiyim ỹim nashi chaqai na ỹaalqaipi, qaiyi se neme si'iitacot qami'. Qami' ỹa'gaxala' qota'olec, dá'maq chaqai chaxañi'sac chaqai da rqouagaxa'e' se neme hueetalec da ỹo'ueenataxanaxac quiyim ỹim nashi chaqai na ỹaalqaipi.
2SA.11.1	Co'quena' nosaxa, ca' na nashillipi eec quiyim nalauat. Ca 'uo' so na'xa'a, ca' so David ila' so Joab chaqai so lotauaripi nashillipi chaqai so nalliripi quena llaalqaipi so Israel nalauajñi so llaalqaipi so Amón, chaqai nahiquinchiguiñi yi na'a' Rabá. Qam so David no'ueenañi quiyi Jerusalén.
2SA.11.2	Ca 'uo' so avit co'na' ne'laxashiguim so David chicqojlec so lomala', ca taashi'megue na lelaq so 'imec lodegaxat. Ca' chi ỹouootegueri', ca idaanto'o' aso 'aalo ỹaatqajam lo'yaxana nachiltac. 
2SA.11.3	Ca' so David relaataxan quiyim qarenataxanegue negue' aso 'aalo. Ca co'na'le, ca' qara'qaataxana quiyim aso'maxare leenaxat Betsabé, llaale so Eliam. Qam aso'maxare loua so Urías, hitita le'ec. 
2SA.11.4	Co'na'le, ca' so David ỹa'vii saua lelaatqa quiyim qaỹauega'a aso'maxare. Co'na'le, ca lapa'ñi'. Ca co'na' ime, ca pile'oga ca la'a'. Ca' aso 'aalo nachiltaco', ma' chita'co' imeuec queso la'aaxa.
2SA.11.5	Ca' aso 'aalo chaqa'ma' 'man, ca ỹa'uo' la'xaỹaxac so David. 
2SA.11.6	Co'na'le, ca' so David ila' so Joab quiyim nauego so Urías, só'maq hitita le'ec. Ca' chaqaida 'ne'tegue so Joab. 
2SA.11.7	Ca co'na' ỹovira'a so David so Urías, ca' qainatetac quiyim negue' cá'maq 'neetari' so Joab chaqai so nalliripi, chaqai negue' cá'maq 'neeto' na'le so lauataq. 
2SA.11.8	Ime, ca' qohinapega pile'oga ca la'a', ca' quiỹo' naua lapiaate'.
2SA.11.8	Ca co'na' ime inoxonec so Urías queso 'imec lodegaxat, ca' so nashi ilarec so no'uen na'ic lachitaxanataxanaxat. 
2SA.11.9	Qam so Urías sqo pile'oga ca la'a'. Ta'ta'a quiyim lelaqsoqo' so lasom so 'imec lodegaxat, ỹalequetaugui so neloxoỹaripi queso nashi. 
2SA.11.10	Ca co'na' qaỹa'xatem so David quiyim so Urías sqai pile'oga ca la'a', ca' so David inato' so'maxare, 'naaco':
2SA.11.10	—¿Chi'neco' ma' sqo pillire'oga ca ra'aachi'? Ma' ỹaatqajam qoỹoqo'tegue da chicqoira'gue.
2SA.11.11	Ca' so Urías 'naaco':
2SA.11.11	—Só'maq lahite' saua lelaataxanaxaco ñi qota'a, 'nejem na nalliripi nalauataxairipi quena Israel chaqai yi Judá, ri'iito'ot na chi na'daañi 'imec. Chaqai 'nejem ñi ỹashi Joab chaqai na nashillipi lotauaripi ñi ỹashi laqauec quen quena no'ueenaxa. Ca ỹim, ca' ¿shicpegue' quet ca ỹa'a', ca' sque'e chaqai ñi'et chaqai ỹapa'ñi' quet aca ỹoua? ¡'E', ma' ñallitalta' quená'ogue ná'maq hueeto'ot ñi qota'olec, qami' ỹashi, quiyim se so'uet dajo!
2SA.11.12	Ca' so David 'naaco' queso'maxare:
2SA.11.12	—Cha'regue nagui ñaq ovire'ena, toco' nete'e, ca' qui'o'.
2SA.11.12	Ca' so Urías no'ueenañi. Ca ỹovira'guit so liỹa nete'e. 
2SA.11.13	Ca' so David ỹal quiyim lqui'ỹaxaua chaqai ne'taxaua so'maxare, ca' quiñiuguetqachit. Ca co'na' mashic pe, ca' so Urías, ca' eec, laq, quepegue' yi hueeta'ñi so neloxoỹaripi queso nashi. Qam sqai quepegue' ca la'a'.
2SA.11.14	Ca co'na' nete'e, ca' so David ỹa'ue aso lerecse, taỹa'a nqai'en so Joab. Ca na' pilec so Urías, ca' ilategue. 
2SA.11.15	Ca' caso lelaata lerecse hueetalco' nqai'en da la'qaatec 'neetasa': Ma' taañi ca lauataq, ca' 'auaxañitauo' na Urías. Ime, ca' lachiỹañi, qaiyi ma' natenec, ca' ileu.
2SA.11.16	Ca' chaqaida 'neeto' na'le co'na' so Joab nahiquinñi yi na'a' ma' ỹahotaque nalauate'e', ca 'auetauo' nqai'en so Urías, taatou'e yí'maq ỹaatqajam hueeta'ñi so 'ñaaxaiquipi. 
2SA.11.17	Chaxasa, co'na' só'maq qoyiga'a ro'ootaxanlec yi na'a' quiguit quiyim nalauate'e' so Joab, ca 'vio' saua ileue' quesaua nale' so David. Ca' quesaua'maxare, ca ỹalequetaho so Urías qai'neeta qaỹalauat.
2SA.11.18	Ca' so Joab ỹa'ue la'xaỹaxac so David ỹaatqajam ỹa'xateta dá'maq 'neeto' na'le so lauataxac. 
2SA.11.19	Ca' ỹa'ue da laqataxac quesó'maq la'qaataxanqajnec, 'naaco':
2SA.11.19	—Ma' ime 'qaataxañita ca qarashi quedá'ogue dá'maq 'neeta ca lauataq, 
2SA.11.20	ca' sqoue quiyim ro'o ca qarashi, ca' renachi': ¿Chi'neco' ma' se rovichii na' quiu'a ca na'a'? Mashic 'ec sqa 'yiiñii quiyim nenaxasoxonec quen na qomyipi queda lahi na nquepaqataxanaxat. 
2SA.11.21	'Nejem na'le quiyi na'a' Tebes na' qaỹalauat so Abimelec só'maq llaalec so Jerobaal caso 'aalo na' qanenaxa'ña so qa' namoxoiqataxanaxat. ¿Chi'neco' ma' se rovichiỹo' na' viriỹot ca lquepaqataxanaxat ca na'a'? Ca 'ñiraco' ma'le: Ileu qai'neeta yi Urías, yí'maq hitita le'ec, yí'maq nalli'i'.
2SA.11.22	Ca' so nelaatec eec. Ca co'na' ỹovi', ca' ỹa'xatem so David dá'ogue dá'maq qohinapego' na'le queso Joab. Ca' so David ro'ỹa so Joab, ca 'naaco' queso nelaatec:
2SA.11.22	—¿Chi'neco' ma' se rovichiỹo' na' quiu'a ca na'a'? Sqa 'yiiñiỹo' quiyim 'ue quen na nenaxasoxonec queda lahi na nquepaqataxanaxat. 'Nejem na'le quiyi Tebes na' qaỹalauat so Abimelec so llaalec so Jerobaal caso 'aalo na' qanenaxa'ña queso qa' nopoxoiqataxanaxat. ¿Chi'neco' ma' se rovichiỹo' na' viriỹot ca nquepaqataxanaxat?
2SA.11.23	Ca' so na'qaataxanqajnec 'naaco':
2SA.11.23	—Ca só'maq alliripi quiguita quiyim nalauajto qomi' ỹaatqajam 'ue da lquesaxanaxa na' seuqatalec yi no'ueenaxa. Qam sqoshaxanqatau'a ñi lasom yi na'a'. 
2SA.11.24	Ca' na no'xoshic lo'ollipi nahinaxanec, hueetashi'megue so napoxonaxat. Ca' 'vii saua qaỹalauate' quesaua nallichi'. Ca ỹalequeto qaỹalauat yi Urías yí'maq hitita le'ec.
2SA.11.25	Ca' so David 'naaco' queso nelaatec:
2SA.11.25	—'Ñirapego' ca Joab quiyim sqaica huapigui lauel quedajo, ma' chi no'ueenataxac na lauataq. Qam quiyim queu'a ca na'a', ca paguec na'ñaxat, ca' chi ỹovireta'a quiyim cá'ogue nomachichiguiñi. Ca' qami' 'ñaxachisalec.
2SA.11.26	Ca co'na' aso loua so Urías 'ue da la'xaỹaxac quiyim ileu so loua, ca' ỹachicoqochit da lasouaxac. 
2SA.11.27	Qam na' ime'ueque saua na'xata' lachicoxoqui', ca so David relaataxane'oga quiyim qanauego, ca ỹana'ñi yi la'a', ca chaqa'ma' loua. Ca na'le, ca' co'oon, qam ñi qara'gaxala' se ỹa'maxaren dá'maq 'ne'tegue so David.
2SA.12.1	Ca' ñi qara'gaxala' ila' so letaxaỹaxaqui, leenaxat Natán, quiyim quepegue' so David. Ca' so Natán na' ỹovira'a so David, ca 'naaco':
2SA.12.1	—'Uo' so na'a' nera'ño' saua dos ỹale', 'óno' so nesallaxanec chaqai so liỹa 'xoraic. 
2SA.12.2	Ca' so nesallaxanec ỹaatqajam 'xoico' aso lalo qagreta chaqai ana huaca. 
2SA.12.3	Qam so 'xoraic 'oono'lli'o' aso lalo qagreta lishiujnaxanqate, ca' chaqaiso só'maq iỹaxat. Ca' aso qagreta chi niỹitashiguim neeto'ot so'maxare chaqai quesaua llaalqa. Nouante'o' quena' que'e chaqai ne'taxauo' quena' ne'et. Chaqai co'quena' laq, ca' hueetalec ana lotogue. ¡Ca so'maxare ỹaatqajam lqo'itqate, 'neeta'gue aca ỹaatqajam llaale! 
2SA.12.4	Ca 'uo' so na'xa'a, ca 'uo' so nouoq ỹovira'a ca la'a' so nesallaxanec. Qam so'maxare sqaca aca icona'a casó'maq chi lalo qagreta loqo'm huaca quiyim ỹo'uet ca loq so nouoq. Ta'ta'a quiyim nouo' caso lalo qagreto'lli' só'maq 'xoraic, ca' ỹo'uet ca loq so nouoq ỹovira'a ca la'a'.
2SA.12.5	Ca' so David ỹaatqajam ro'o' na'le quedá'maq 'neeto' na'le so ỹale. Ca 'naaco' queso Natán:
2SA.12.5	—¡Ỹim saanec da ỹa'qaatec, 'qaachigui ñi qota'olec, quiyim cajo ỹale ỹo'ueeto' na'le dajo ỹa'maqachiguiñi qaỹalauat! 
2SA.12.6	Chaqai ¡ỹaatqajam ỹapacauec aca laseuete quiyim ishiueten nqohin aso qagreto'lli', ma' se re'xorenataxan na' 'ne'tegue dajo!
2SA.12.7	Co'na'le, ca 'naaco' so Natán:
2SA.12.7	—¡Sojo ỹale, chaqaiqami'! Ca' dajo dá'maq la'qaatec ñi qara'gaxala' ñí'maq qota'olec quena Israel: Ỹim ñca'au'a quiyim qami' lashi na llaalqaipi so Israel chaqai ñca'laxatec qami' na'le queso nashi Saúl; 
2SA.12.8	chaqai saanem qami' na lauo' lodegaxat chaqai ana louaaripi, chaqai quiyim loqoira'a na llaalqaipi so Israel chaqai so Judá. Ca no'm 'ec sqaica ca nishaaque, ca' 'xoic quet cá'maq liỹa saanem qami'. 
2SA.12.9	¿Chi'negue ma' liỹoqoira'piguit da ỹa'qaatec, ca 'viichi' dá'maq se yqo'ta? Ca' lauachi' so Urías so hitita le'ec na' 'ỹaañiro quiyim qaỹalauat queso llaalqaipi so Amón, ca' loqoichiguit añi loua. 
2SA.12.10	Ma' qami' se na'xaỹaxañiriua' na' huootaxañira'gue añi loua so Urías hitita le'ec quiyim coñita roua'e', vichiguiño' na nalauataxaua'e'ipi sqai ỹaxanec ma'le quiyim co'ueeteguelec na qachaalaxai'ipi. 
2SA.12.11	Ca' ỹim, ma' ỹim na'gaxala', ca da ỹa'qaatec 'neetasa': Ỹim so'uet ca se no'uen hueetougui nqaishin na qachaalaxai'ipi, ca' huañichirigui ma'le na rouachi'ipi ma' saanem cá'maq chi qauochi' le'ec, ca' quecajo na'xa'a, ca lapa'ñi' ma'le iuanchigui ná'ogue na qomyipi. 
2SA.12.12	No'm qami' 'xochisañi ca ro'ueenataxanaxaqui', qam ỹim iuanchigui nqaishin ma'le ná'ogue na Israel cá'maq ỹo'ueenataxanaxac.
2SA.12.13	Ca' so David 'naaco' queso Natán:
2SA.12.13	—Ỹim ỹaatqajam 'ue da ỹasauaxaset hueeto'ot ñi qara'gaxala'.
2SA.12.13	Ca' so Natán 'naaco' queso'maxare:
2SA.12.13	—Ñi qara'gaxala' se ỹo'uet ca nouaxanaxashichi' quedajo rasauaxashichi' chaqai se rillivi'. 
2SA.12.14	Qam qami', ma' ỹaatqajam 'ooqochichi' ñi qara'gaxala' quedá'maq 'ñitetegue, ca ñí'maq dalaxaic ne'qaañi qachaalqui', ñi'maxare ileu ma'le.
2SA.12.15	Ca co'na' so Natán pil queca la'a', ca' ñi qara'gaxala' ỹaatqajam ralola nqai'en so noctoqui' só'maq dalaxaico' llaalec so David caso loua so Urías. 
2SA.12.16	Ca' so David nqouagaxaintacot ñi qota'a, rashiilaxanteguelec so noctoqui', chaqai nqopaaqachit chaqai nenantañi quena 'laua quesaua piri. 
2SA.12.17	Ca' so qo'xoiquipi quesó'maq neetaugui so 'imec lodegaxat, quepegue' quiyim ne'xoresene'tot quiyim ne'laxashiguim quiyi 'laua, qam so'maxare se na'xaỹaxan chaqai se lqui'ỹaxaua na'le so qomyipi.
2SA.12.18	Ca na' ỹovirerec saua siete na'xata', ca' ileu so noctoqui'. Qam so nashillipi queso nalliripi so David se ỹa'xat, ma' no'cha'a so'maxare, ma' 'neesapiquio' quen lavilli': Na' ñaqa 'ue quen yi noctoqui', quena' 'ue da shinqac, se na'xaỹaxanoxoua' quen. Ca ¿negue' quet cá'maq 'neeta queta' shinqac quiyim ileu yi noctoqui'? ¡Sqoue quiyim chalego lecaic ca ỹo'uet se ỹa'maxañi!
2SA.12.19	Qam so David co'na' iuana so lotauaripi nashillipi chi nemootetecta'. Ca so'maxare chaqa'ma' ipeeta'a quiyim tot qaica so noctoqui'. Ca so'maxare inat so qomyipi, 'naaco':
2SA.12.19	—¿Mashic ileu ca noctoqui'?
2SA.12.19	—Ajá'a, mashic shi'gue ileu —'neraco' saua'maxare.
2SA.12.20	Ca co'na'le, ca' so David ne'laxashiguim queso nenantañigui 'laua, ca' nachil, chaqai nocorigui so nocoraxat, chaqai ỹadalaxate' saua loho, ca' inoxonougui so 'imec lodegaxat, ca nqouagaxainot ñi qota'a. Ca co'na' ime, ca' quepegue' ca la'a', ca' roỹaxanaque ca loq, ca' que'e. 
2SA.12.21	Ca co'na'le, ca' qainato' quesaua lotaua' nashil, qohinaco':
2SA.12.21	—¿Negue' cá'maq leloxoỹaxac dá'maq 'viichisac, qami' qarashi? Ma' na' ñaqa 'ue so noctoqui', ca' qami' noỹiñi'sac chaqai nqopaaqachichi'sac. Qam nagui quiyim mashic tot qaica so noctoqui', ca' qami' ne'laxachirishiguim, ca' qui'i'.
2SA.12.22	Ca' so David 'naaco':
2SA.12.22	—Na' ñaqa 'ue so noctoqui', ca ñqopaaqachit chaqai ñoỹentac, ma' sahotaque quiyim ñi qara'gaxala' yi'xoren, ca' nca'laxatec yi noctoqui'. 
2SA.12.23	Qam nagui ma' mashic ileu yi noctoqui', ¿negue' quet ca 'negue quiyim ñqopaaqachit? ma' se seshit quiyim liỹa ñca'laxatec. Ca' ỹim shicpegue' ma'le so'maxare, qam so'maxare tot ishit rapila ỹim.
2SA.12.24	Ca co'na' ime dajo, ca' so David lo'daxachigui lauel aso loua Betsabé. Ca' quepegue' aso'maxare, ca lotqai lapaatapi'ñi' aso'maxare, ca aso'maxare lotqai ne'qaañi so liỹa llaalec. Ca' so David ỹanegue leenaxat Salomón. Ca' ñi qara'gaxala' nqo'ta so noctoqui'. 
2SA.12.25	Ca co'na'le, ca' ỹa'deenaxanaxanegue so David, chicqochigui nqai'en so letaxaỹaxaqui Natán. Ca co'na'le, ca' so David, ma' na'xaỹaxana ñi qara'gaxala', ca' so noctoqui' ỹanegue leenaxat Jedidías, loqo'm qota'olec le'xorenatec.
2SA.15.1	Ca co'na' mashic 'vii saua ñaxari, ca' so Absalón mashic 'ue aso lahoglena lauataxaqui chaqai so lalo shipiguiripi, chaqai ỹa'ue so cincuenta nalliripi. 
2SA.15.2	Ca co'quena' nete'etam, ca no'teetashiguim, ca' quepegue' so lahi so nayic quiyi ñigo quiyi na'a' lodegaxat. Ca ná'ogue ná'maq noviretapegueu'a so nashi quiyim qaỹa'maxajñi ca nco'uaxac, ca so'maxare roỹaxana'pegue', ca' inat negue' ca chicqa'a quena na'aateripi. Ca' ca qom no'm 'naac quiyim chi lauo' le'ec na llaalqaipi so Israel, 
2SA.15.3	ca' so Absalón 'naaco' quen:
2SA.15.3	—Dá'maq 'ñi'sa'pegue ỹaatqajam ỹa'maqachiguiñi, chaqai chaqaida da leloxoỹaxac, qam qaica ca idaañiguit qami' quiyim raviquira'a ñi qarashi.
2SA.15.4	Chaqai 'naaco' quen:
2SA.15.4	—¡Saxanchi' quet quiyim chaqaỹim ná'maq simit na lasauaxaset na qom neetalec najo 'laua, qaiyi ná'ogue nau'a aỹim quiyim sa'maxajñi canchaqaica 'maqataxac!
2SA.15.5	Chaqai co'quena' 'ue ñi ỹovitot quiyim iquin, ca' so Absalón necona'guit, chaqai qa'aalgue, chaqai nqo'goq. 
2SA.15.6	Ca' chaqaida 'neeta'gue ná'ogue na llaalqaipi so Israel quená'maq noviretapegueu'a so nashi David quiyim qaỹa'maxajñi canchaqaica nco'uaxac. Ca' ỹaatqajam ỹashaxanec na la'deenataxanaxac sá'ogue so llaalqaipi so Israel.
2SA.15.7	Ca na' ỹovirerec saua cuatro ñaxari, ca' so Absalón 'naaco' queso leta'a nashi:
2SA.15.7	—Qouaquiric qami', ma' qami' ita'a, quiyim yashiñiterec quiyim shicpegue' yi Hebrón, qaiyi sepacqajanchigui da ỹa'qaatec saanot na'le ñi qara'gaxala'. 
2SA.15.8	Ma' mashic ỹim relaachiqui', qami' ita'a, na' ñaqai senta'ñi yi Gesur, huaugui yi 'laua Siria, ca' saanot da ỹa'qaatec ñi qara'gaxala' quiyim no'm ñi'maxare rapilaxat aỹim quena Jerusalén, ca ỹim ñqouagaxainot ñi'maxare.
2SA.15.9	Ca' so David 'naaco':
2SA.15.9	—Ajá'a, mo'e', qaica ca huapigui qavilli'.
2SA.15.9	Ca co'na'le, ca so Absalón eec, taigue da Hebrón. 
2SA.15.10	Ca chaqa'ma' ỹa'ue na lelaatqaipi quiyá'ogue yi na'laua na Israel llaalqaipi, quiyim ma' qara'xaỹaque qaipi'chigui aso npe'te, ca' so Absalón chaqa'ma' nashi quiyi Hebrón. 
2SA.15.11	Chaqai qai'neeta 'ue so doscientos lalecseripi quiyi Jerusalén. Ca' so qomyipi qaica ca ỹahotaque chaqa'ma' quegue so'maxare, ma' se ỹa'den dá'maq ỹahotaque so'maxare. 
2SA.15.12	Ca' so Absalón 'uo' so relaataxana'a queso lotauaripi so David, ca' so leenaxat Ahitofel, so'maxare na'ño' yi na'a' Gilo, roỹaxana quiyim coỹa' so'maxare quiyim ỹavigaxat aso lachitaxanataxanqate. Co'na'le, ca' da npa'guenaxac noquiiquetauec, ca nqo'neetauec só'maq queeta'pegue' so Absalón.
2SA.15.13	Ca 'uo' so ra'qaataxaneu'a so David quiyim so llaalqaipi so Israel nqo'ta quelec so llaalec Absalón. 
2SA.15.14	Ca co'na'le, ca' so David 'naaco' quesó'maq nashillipi ñaqai neeto'ot so'maxare quiyi Jerusalén, 'naaco':
2SA.15.14	—¡Nagui chaqa'ma' seetaq, ma' no'me' se qohite' qomi' queca Absalón! ¡Qolaq, riỹallitac, 'ase' no'm ỹoviroxolec, ca' 'xoic ma'le ca ileu, chaqai qaỹalauat ná'maq neeta'ñi na na'a'!
2SA.15.15	Ca' so qomyipi 'naaco' queso David:
2SA.15.15	—Qomi' qaica ca shinqac quiyim so'ueetaq cá'maq 'ñirac, qami' qarashi.
2SA.15.16	Ca' chaqaida 'neeto' na'le na' so nashi liỹaatec sá'ogue so llaalqaipi, ca' po'aane' saua diez leloxoỹaxanata quiyim reloxoira'a ñi 'imec lodegaxat. 
2SA.15.17	Ca na' ime eec sá'ogue so nashi chaqai llaalqaipi chaqai so liỹaripi, ca hua'o' na' ỹovire'oga so pa'aatec 'imec quiyi na'a'. 
2SA.15.18	Ca' hueetau'e na lahi so nashi sá'ogue so lotauaripi nashillipi, ca sá'ogue so cereteoipi chaqai so peleteoipi só'maq ỹaatqajam neloxoỹaripi queso'maxare, chaqai so seiscientos geteoipi queeta'pegue' so'maxare chicqochi'ñi na'le yi Gat, naloqojontañi que'tot so'maxare. 
2SA.15.19	Ca queco'na'le, ca' so nashi David 'naaco' queso Itai só'maq na'ño' na'le yi Gat:
2SA.15.19	—¿Chi'neco' ma' qami' qai'neeta naquirouguilo qomi'? Paguec la'maxa quiyim pilli', ca ro'viiñira'ansop ñi dalaxaic nashi, chaqai vire'ta quiyim qami' nagui 'ec ỹoqa'a ca chicqa'gue, chaqai 'ec qaro'yirauec queca chi na'laua'e'. 
2SA.15.20	Ma' 'ec chita'gue scavit novichi', ca ¿negue' quet cá'maq 'neeta quiyim quirouguilo qomi'? Ma' vire'ta ỹim se sa'den ca saigue. Ca 'maxaraic quiyim pilli', chaqai viqui' cá'maq qauochi' laseripi. Ca ñi qara'gaxala' no'ueenaxat ca qayicyaxaqui' chaqai qaica lqodoc quiyim riỹa'isac.
2SA.15.21	Ca' so Itai 'naaco' queso nashi:
2SA.15.21	—Ỹim ñallitalta' quiñi qara'gaxala' chaqai caqami' ỹashi, quiyim canchaqai viisa'gue quiyim ñaq rca'lli'sauec loqo'm quiyim qaralauachi', ca' shiqueta'ñi' qami', ma' ỹim relaachiqui'.
2SA.15.22	Ca' so David 'naaco':
2SA.15.22	—Hua', cha'regue nalecqajñirouguilo qomi'.
2SA.15.22	Ca' chaqaido' da 'neeta na' so Itai liỹa so David chaqai sá'ogue so liỹa ỹalliripi chaqai so nauegaxauaripi qomyipi. 
2SA.15.23	Ca' sá'ogue so qomyipi ỹaatqajam noỹen na' paca'ta so ñaachi Cedrón. Na' ime, ca' ỹapacta so nashi, ca sá'ogue so qomyipi 'aueta queso'maxare queso nayic taỹa'a yi 'laua qaica qom. 
2SA.15.24	So Sadoc qai'neeta eec, liỹaatac sá'ogue so lotauaripi llaalqaipi so Leví i'xateta aso lahi' saua laqataxaco ñi qota'olec, qam aso'maxare qano'ueenaxatañi qoỹana'ñi yi la'a' so Abiatar. Ca' qanauaanta'a quiyim sá'ogue so qomyipi nenoxonec quiyi na'a' lodegaxat. 
2SA.15.25	Qam so nashi 'naaco' queso Sadoc:
2SA.15.25	—Pilaxachiro añi lahi' naua laqataxaco ñi qota'a, ma' no'm ñi qara'gaxala' yi'xoren, ca rapilaxato aỹim, ca lotqai liỹa seuana ma'le quena loma' añi lahite' naua naqataxaco. 
2SA.15.26	Qam quiyim 'naapiguiỹa' quiyim tot yi'xoren, ca' ỹim nagui ñañaanot, ca' yatoiquentac quecá'maq shim 'neetahic.
2SA.15.27	Ca' so nashi David qai'neeta 'naaco' queso Sadoc só'maq netaxaỹaxanqajnec:
2SA.15.27	—Ca' qami' chaqai da Abiatar pilliuo quena na'a', qaica ca huapigui qavillii, riỹahita'pe naua dos qachaalaxahi; qami' chaqai ñi qachaalqui' Ahimaas, chaqai da Abiatar chaqai ñi llaalec Jonatán. 
2SA.15.28	Ca' sentalco' yi nalo'ojta' 'laua quiyi 'laua qaica qom, toco' ma' 'ue ca ỹa'xaỹaxac quecá'maq 'ñiitari' qamiri.
2SA.15.29	Ca' so Sadoc chaqai so Abiatar ỹopilaxatero aso lahite' saua laqataxaco ñi qota'a quiyi Jerusalén, ca chaqa'ma' nera'anyi. 
2SA.15.30	Ca' so David queeto'ot na lahi aso quemaralec ladocai nananaxalate ana 'olivo; ca so'maxare eec, qam qaicaua caua lapelate', chaqai noỹenta'pegue', chaqai ỹapootalec na lqahic queda nqui'ic. Chaqai sá'ogue so liỹaatac qomyipi qai'neeta ỹapootalec na lqahic chaqai noỹenta'pegue'. 
2SA.15.31	Ca co'na' qara'qaataxana so David quiyim so Ahitofel na'deenta'pegue' so Absalón, ca' so David nqouagaxainot ñi qara'gaxala' qota'a quiyim se ipaguigui nqai'en da la'qaatec so Ahitofel.
2SA.15.32	Ca' so David co'na' ỹovijshi'megue ana roto ada quemaralec qa' ladocai, yí'maq hua'ño' quena' qanqouagaxainot ñi qota'olec, ca qaỹanaqta'guit queso Husai. So'maxare arquita le'ec. So'maxare nasectaqta'ahi saua loho chaqai no'qaachigui na lqahic quena 'laua queda nqui'ic. 
2SA.15.33	Ca' so David 'naaco' queso'maxare:
2SA.15.33	—No'm naquitegue aỹim, ca' chaqai qami' ỹa'paxaqui. 
2SA.15.34	Qam no'm pillira'a yi Jerusalén, ca ma' vichiro, ca 'ñiraco' queca Absalón: “Qami' ỹashi, nagui, ca' ỹim relaachiqui', 'nejem dá'maq shintari' na'le queso qataa'i'.” Ca' quiyi ma'le, ca' shichi' yotauañi' quiyim sogui dá'maq ỹahotaque so Ahitofel. 
2SA.15.35	Ca' quiyi, ca' rotauañi' ma'le caua netaxaỹaxanqajanqa Sadoc chaqai ca Abiatar. Ca' caua'maxare 'qaataxañitalo quecá'ogue cá'maq 'qa'ichirigui qaỹa'xatetac quiñi nashi lauo', 'imec lodegaxat. 
2SA.15.36	Caua llaalqa Ahimaas chaqai ca Jonatán qai'neeta neesa'anyi. Ca' nelachirec ma'le quiyim ya'deenaxanaxantegue cá'ogue cá'maq 'yiiñi'.
2SA.15.37	Ca' so Husai só'maq nauochaxaua so David, co'na' ỹoviro quiyi Jerusalén, ca ỹaatqajam nachiñi'chiguito' na'le so Absalón na' sham inoxono quiyi na'a' lodegaxat.
2SA.16.1	Ca co'na' ỹapaguec lecocho'qui' cana roto aso quemaralec qa' ladocai, co'na' so lelaatec so Mefi-boset, leenaxat Siba, ỹanaqta'guit so David, ỹauequete' saua 'ashiñi' pa'aasañi queso li'ỹaague' doscientos panyipi, chaqai cien aso naqaulata cana nashiviaqata 'uva, chaqai cien ana chita'gue ỹi nanecse ala, chaqai aso lataxa lahi'. 
2SA.16.2	Ca' so nashi David inato' so'maxare:
2SA.16.2	—¿Negue' cá'maq 'neeto' ma' nodo'e' najo?
2SA.16.2	Ca 'naaco' so Siba:
2SA.16.2	—Na 'ashinyipi ñaueguec, sahotaque quiyim qoyinalec quena qachaalaxai'ipi, na panyipi chaqai ana nanecse la sauaaque loq na nallichi'ipi, chaqai da lataxa sauaaque ne'taxat ná'maq isot quena 'laua qaica qom.
2SA.16.3	Ca' so nashi David 'naaco' queso'maxare:
2SA.16.3	—¿Negue' ca neeta'gue ca Mefi-boset cá'maq laual ca na'coochi' Saúl?
2SA.16.3	Ca' so Siba 'naaco':
2SA.16.3	—No'ueenañi quiyi Jerusalén, ma' 'neetapigui lauel quiyim na llaalqaipi so Israel ỹopilaxato so'maxare quiyim lashi dá'maq lo'ueenataxanaxaco' na'le so lapi' Saúl.
2SA.16.4	—Ajá'a, ỹa'maqachiguiñi —'naaco' so nashi—, ca' nagui, ca ná'ogue qatooỹaqui' na louenqaipi na'le so Mefi-boset.
2SA.16.4	Ca' so Siba 'naaco':
2SA.16.4	—¡Saxanchi' se neme da rqouagaxa'e' caỹim, qami' ỹashi!
2SA.16.4	Ca ỹa'chi'iño' naua le'cootal reloqo'tot so nashi David.
2SA.16.5	Ca' so nashi David co'na' ỹovita yi Bahurim, ca qaỹanaxachi'chiguito' queso ỹale chicqaugui na llaalqaipi so Saúl. So'maxare llaalec so Gera, leenaxat Simei, so'maxare rishiuenaxantac. 
2SA.16.6	Chaqai inaqata'pegue' so David quena qa' chaqai quesá'ogue so nashillipi lotauaripi so'maxare. Ca 'eno'm qalapoỹau'a queso qomyipi chaqai só'maq chi neloxoỹaripi queso'maxare, 
2SA.16.7	qam so Simei ỹaatqajam ishiuentac so'maxare. 'Naaco' quen:
2SA.16.7	—¡'Ireu'guiyi quenajo, qami' alaxachi', lauataxanaxai! 
2SA.16.8	¡Ñi qara'gaxala' ỹo'uet da nouaxanaxashichi' taỹaugui nqai'en ná'ogue ná'maq ralauataxanaxaqui', na' npa'guiñisa'pegue' na llaalqaipi so Saúl, na' viisaque quiyim pa'a'iri'ñi yi loma' quiyim nashi! ¡Ca nagui ñi qara'gaxala' ỹaanem da ro'ueenataxanaxaqui' so qachaalqui' Absalón, ca' nagui viise'e najo, ma' qami' loxonec dá'maq chi reualoxonqaishiqui', ma' qaica ca liỹa, ta'ta'a quiyim qami' lauataxanaxai!
2SA.16.9	Co'na'le, ca' so Abisai, llaalec aso Sarvia, 'naaco' queso nashi David:
2SA.16.9	—¿Chi'negue ná'taq pioq alaxachi', ma' ishiuentac na qarashi? ¡Nagui chaqa'ma' sichaxauec ñi lqahic!
2SA.16.10	Qam so nashi David 'naaco' queso'maxare:
2SA.16.10	—Dajo mesqa 'iỹapegueu'a qamiri, qamiri llaalqa aso Sarvia. No'm da'maxare yishiuen, ca' sqoue qohinapega quiñi qara'gaxala'. Ca no'm chaqaida, ca ¿negue' cá'maq ishit cochaq ñi'maxare quedá'maq ỹo'ueetetac?
2SA.16.11	Ca co'na' ime, ca ỹalamaxachichigui so Abisai chaqai sá'ogue so lotauaripi nashillipi, 'naaco':
2SA.16.11	—Quiyim ỹovire'ta ñí'maq ỹalamaxaret ỹaalec ỹahotaque yalauat, ca ¡huose'quet cá'maq chicqaugui na llaalqaipi so Benjamín! ¡'Xañiỹac ñaq yishiuen, ma' sqoue quiyim ñi qara'gaxala' ỹilen ñi'maxare! 
2SA.16.12	Ma' sqoue quiyim ñi qara'gaxala' ma' iuana da i'xoric, ca' nqouaguic, ñigui nqai'en da ñishiuenaxac sa'qaatapega nagui.
2SA.16.13	Ca' so David chaqai so nalliripi ñaqai queeta, ca' so Simei qai'neeta queeta huaqataho, queeta'gue da lahi aso quemaralec qa' ladocai, naloqojonta'guit so David, rishiuenaxantac chaqai renaxasoxontapega na qa', chaqai imeetetecshiguim na 'laua lamoxoỹaxa. 
2SA.16.14	Ca co'na' so nashi chaqai so nalliripi liỹaatac, ca' ỹovijta so lachiugue Jordán, ỹaatqajam 'xoic da lesoochi'. Ca nco'matereco' na'le quiyi'maxare.
2SA.16.15	Ca co'na' so Absalón ỹovira'a yi Jerusalén, liỹaatac sá'ogue so llaalqaipi so Israel chaqai so Ahitofel. 
2SA.16.16	Qam so Husai, só'maq arquita le'ec só'maq nauochaxaua so David, naxateta'guit so Absalón, ỹaualqata'pegue':
2SA.16.16	—¡Qami' ỹashi ma'le, qami' ỹashi!
2SA.16.17	Ca co'na'le, ca qainato' queso Absalón, 'naaco':
2SA.16.17	—Ca ¿chaqaido' da 'neeta quiyim ỹaatqajam quiisa'pegue' na'le so nauochaxaua'e' David? Qam ¿chi'neco' ma' sqo quitegue ca'maxare?
2SA.16.18	Ca' so Husai 'naaco':
2SA.16.18	—'E', se seshit. Ma' ỹim sahotaque seno'ot cá'maq lca'acsec ñi qara'gaxala' chaqai ná'ogue na llaalqaipi so Israel. 
2SA.16.19	Chaqai da liỹa, quiyim 'ue ca so'ueenataxanot, qam chaqai llaalec só'maq ñauochaxaua. Ca' ỹim so'ueenataxanot qami', ma' qami' ỹashi, shinta'gue dá'maq ỹo'ueenataxanaxac na'le queso qataa'i'.
2SA.16.20	Ca co'na' shi'gom dajo, ca' so Absalón inat so Ahitofel, 'naaco':
2SA.16.20	—¿Negue' cá'maq 'neeta cá'maq 'ñiỹac nagui quiyim so'ueetaq?
2SA.16.21	Ca' so Ahitofel 'naaco' queso Absalón:
2SA.16.21	—'Au lapa'ira'anto naua loua' leloxoỹaxanata so qataa'i' ná'maq no'ueenaqterañi quiyim reloxoira'a na lauo' lodegaxat. Qaiyi ná'ogue na Israel llaalqaipi ỹa'den quiyim ỹaatqajam qami' loquiiaxat ma'le so qataa'i'. Ca' ma'le, ca ỹaatqajam 'ue da na'ñaaqataxac ná'ogue ná'maq qami' la'gaxala'.
2SA.16.22	Co'na'le, ca' qaỹo'uet so qaỹa'daañi 'imcoqui' qaipa'xanashiguim quena lelaq so 'imec lodegaxat. Ca quiyo' na'le, ca' so Absalón lapaatapi'ñi' sá'ogue aso leloxoỹaxanataipi so leta'a. Ca' ỹaatqajam ỹa'yiinchigui sá'ogue so Israel llaalqaipi. 
2SA.16.23	Ma' quesauajo na'xata' quiyim qaỹashiila so Ahitofel queca la'qaatec, qam 'ec qohinta'gue ca qota'olec la'qaatec ca'maxare. Ca' se qanapacalec ca la'qaatec so Ahitofel queso David chaqai so Absalón.
2SA.17.1	Co'na' ime, ca' so Ahitofel 'naaco' queso Absalón:
2SA.17.1	—'Maxariñite' quiyim llapoonta' ca doce mil quiyim ñalliripi, ca' chaqaina na pe, ca' shic sedaanaque ca David. 
2SA.17.2	Ca ma' tot qaica ca la'ñaxac chaqai isot, ca' se'laxatejlec quiyim shiga'a. Ca' cá'ogue ca qomyipi liỹaatac, cá'maq 'eet ma'le, ma' no'chi. Ca' ỹim qaica ca liỹa salauat ma'le, qaicaata ca nashi David. 
2SA.17.3	Ime, ca so'uet quiyim cá'ogue ca qomyipi pilot qami', 'nejem aca 'aalo quena' chita'gue 'on, ca' pilliguit ca loua. Ma' dá'maq qami' vi'saque quiyim ileu so 'oonoqui' ỹale, ca ma'le, ca' ná'ogue na qomyipi 'ue ca leuagaxa.
2SA.17.4	Ca co'na' 'xaỹa'pegue dajo so Absalón, ca' ỹaatqajam ỹa'maxarenta chaqai sá'ogue so lotauaripi quesó'maq llaalqaipi so Israel. 
2SA.17.5	Qam so Absalón qai'neeta relaataxane'oga so Husai, só'maq arquita le'ec, quiyim qai'neeta ỹo'uet ca la'qaatec. 
2SA.17.6	Ca co'na' so Husai ỹoviro, ca' so Absalón ra'qaataxano' quedá'maq na'deenaxac so Ahitofel. Ca 'naaco':
2SA.17.6	—¿'Nesam chaqaido' nqaishinaq, loqo'm 'e'? Ca' qami' ¿negue' ca 'ñirac nagui?
2SA.17.7	Ca' so Husai 'naaco' queso'maxare:
2SA.17.7	—Nagui, ca 'eco' se ỹa'maxañi da na'deenaxac so Ahitofel. 
2SA.17.8	Ma' qami' 'yiiñite' quiyim so qataa'i' chaqai so nalliripi 'ñaaxaiquipi, ca' nagui peeta'a ỹaatqajam ro'ootari' 'ec aca layoraxai late'e hueuec quiyim qarouootaxana'gue ca llaalec. Chaqai qai'neeta so qataa'i' ỹaatqajam naỹa'gue da nalauataxac, ca' re'qoota quiyim se ỹalequetaugui ca liỹaripi quiyi pe. 
2SA.17.9	Ca' nagui peeta'a 'ue ca hueetaho'gue lauac loqo'm 'ue ca liỹa hueeta'gue nañoxotetañi. Ca noma' 'ue canchaqaica qara'xaỹaque, ca chaqa'ma' 'vii caua nallichi' noxonqa, chaqai sqoue quiyim 'ue ca la'deenataxanaxac quiyim noxonec na nallichi'ipi. 
2SA.17.10	Ca vire'to' ma' neualñi cá'maq paguec 'ñaaxaic 'neetari' ca sauaxaic leta'a quena nallichi'ipi, ỹaatqajam neualñi ma'le, ma' ná'ogue na Israel llaalqaipi ỹa'deenta quiyim so qataa'i' chaqai so nauegaxauaripi ỹaatqajam 'ñaaxaiquipi. 
2SA.17.11	Ca' nagui, ca' saqata qami' quiyim lapooñireta' quet ná'ogue ná'maq ñaqa 'ue llaalqaipi so Israel quiyi Dan queda rapiguim, chi ỹovireta'a ná'maq neetalec yi Beerseba queda 'guiñi, ma' ỹaatqajam 'xoic 'nejem na lo'uaxanaxa hueeto'ot na lahi aso huaaxai, chaqai quiyim chaqaiqami' ná'maq qaỹa'guelec ma'le queca lauataq. 
2SA.17.12	Ca ma'le, ca qolaxau'a so qataa'i' quecanchaqai neeta'ñi. Ca' ñahiquinqachiguiñi 'ec nqaishinaq ana 'ỹa' quena' taalec ana 'laua. Ca ma'le, ca' qaica ca qohit cá'ogue qanomachichiguiñi, ca'maxare chaqai ca nalliripi. 
2SA.17.13	Chaqai no'm 'ue ca nañoxotougui quenaua na'aate', ca ná'ogue na Israel llaalqaipi sahoqote'e qarañic, ca ñosaqtaxauec na lapoxonaxat cajo na'a', ca senaxasoxo'ñigui so ñaachi, ca' qaica ca ño'ueenaxatqañi qa'.
2SA.17.14	Ca' so Absalón chaqai sá'ogue so llaalqaipi so Israel ỹa'maxarenta da la'qaatec so Husai, ma' sqai 'nejem da la'qaatec so Ahitofel. (Ma' ñi qara'gaxala' chaqai 'negue quiyim se ipacqajñigui da 'maxaraic na'deenaxac so Ahitofel, ma' ỹahotaque quiyim taalec nqai'en dá'ogue dajo so Absalón.)
2SA.17.15	Ca co'na' ime dajo, ca' so Husai ra'qaataxanalo saua netaxaỹaxanqajanqa Sadoc chaqai so Abiatar queda na'deenaxac so Ahitofel queso Absalón chaqai queso qo'xoiquipi quiyi Israel, chaqai quedá'maq chi la'qaatec so'maxare ỹaano. 
2SA.17.16	Ma' ỹahotaque quiyim chaqa'ma' qaỹa'ue la'xaỹaxac so David quiyim sqai hueetalec so nalo'ojta' 'laua quiyi 'laua qaica qom, ta'ta'a quiyim taita'gue da liỹa laseego so lachiugue Jordán, qaiyi se qaỹalauat so'maxare chaqai so nalliripi.
2SA.17.17	Ma' so Jonatán chaqai so Ahimaas hueesa'ñi yi En-rogel quiyim qaica ca no'chiisaque quecá'maq quiyim qaiuanalo quiyi na'a', ca 'uo' aso nelaata ỹa'ue la'xaỹaxague' saua'maxare. Ca saua'maxare chaqa'ma' que', ỹahote la'xaỹaxac so David. 
2SA.17.18	Qam qaiyiita 'uo' so ne'nec iuanchiguilo, ca' ỹa'ue la'xaỹaxac so Absalón. Ca' saua'maxare 'ue da liỹalqa' quiyim ỹovirera'a ca 'imec quiyi Bahurim, ca' saua'maxare taari'nquio' aso ni'ỹa na'ñi yi nasoxoc. 
2SA.17.19	Ca co'na' ime, ca asó'maq loua só'maq la'a' yi'maxare ỹa'ue so lapooque' aso ni'ỹa, ca' ỹocorelec queso trigo shi'gue nac lovi. Ca' dajo qaica ca ỹa'den. 
2SA.17.20	Ca co'na' ỹovirero saua lelaatqa so Absalón, inate' aso 'aalo:
2SA.17.20	—¿Negue' ca hueesa'gue ca Ahimaas chaqai ca Jonatán?
2SA.17.20	—Naquetetquenajo, ca' ỹalamaxateraxaso'ma aso lachiugue —'naaco' aso 'aalo.
2SA.17.20	Co'na'le, ca' saua lelaatqa so Absalón que' idaandaque, qam na' se ỹanajta, ca' pile' queda Jerusalén. 
2SA.17.21	Ca co'na' mashic ỹoteguelo, ca' so Ahimaas chaqai so Jonatán nenoxoñishiguim caso ni'ỹa. Ca' lotqai que', ne'guente', ỹahote la'xaỹaxac so nashi David. 'Nerapega quiyim chaqa'ma' na'maxajñi, ca' pacta aso lachiugue, ma' so Ahitofel talaxanco' quiyim qoyiga'a. 
2SA.17.22	Ca co'na'le, ca' so David chaqai so liỹaripi chaqa'ma' na'maxajñi, ca' pacta aso lachiugue Jordán. Ca na' chi richilecna, ca' sá'ogue mashic ỹovijta queda laseego.
2SA.17.23	Ca co'na' so Ahitofel retan quiyim so na'deenaxac se ipaguigui nqohin, ca' ỹo'uejlec so lalo 'ashin, ca' quepegue' yí'maq na'a' chi ne'xaỹoqsoqo'. Ca co'na' ime na'maxate'e' só'maq chaqai llaalqaipi, ca' chi coñitot na lqosot, ca' chi nalauatalta'. Ca co'na' ileu, ca qaishinñi'ñigui aso lahi' so leta'a.
2SA.17.24	Ca' so David ỹovito' yi na'a' Mahanaim, co'na' so Absalón ỹapacta aso lachiugue Jordán, liỹaatac sá'ogue so Israel llaalqaipi. 
2SA.17.25	Ca' so Absalón ỹano' so Amasa quiyim la'gaxala' so nalliripi, ỹana'ñi yi loma' so Joab. Ca' so Amasa leta'o' so chicqaugui na llaalqaipi so Ismael, leenaxat Itra. Ma' so'maxare ỹaatqajam ledeco' na'le aso late'e Abigail. Aso Abigail llaale so Nahas, chaqai lqaỹa aso Sarvia, late'e so Joab.
2SA.17.26	Ca' so Absalón chaqai so llaalqaipi so Israel nco'matec quiyi 'laua Galaad. 
2SA.17.27	Ca' so David co'na' ỹovita yi Mahanaim, ca qoyica'guit queso Sobi, llaalec so Nahas, so'maxare na'ño' yi Rabá, huaugui yi na'laua so llaalqaipi so Amón; chaqai queso Maquir, llaalec so Amiel, so'maxare na'ño' yi Lodebar; chaqai queso Barzilai, na'ño' yi Rogelim, huaugui yi 'laua Galaad. 
2SA.17.28	Ca' qaỹodo'oga so lacanqaipi so David, chaqai so nquiỹoxoquiripi, chaqai so 'ueenallipi 'laua, chaqai na trigo, cebada, 'aríña, chaqai nasoolec ala nelooteguese, chaqai na poroto leenaxat habas, lentejas, 
2SA.17.29	rapic li'i, chaqai na qaỹa'ñaaqajanta' quena huaca chaqai ana qagreta lo'i', qaỹauaaque loq so David chaqai so nauegaxauaripi. Ma' 'neetapiguio' lauel so qomyipi quiyim ma' chicqa'oga yi 'laua qaica qom, ca' isot, qopat chaqai 'xoic laquip.
2SA.18.1	Ca' so David lotqai liỹa naloqojonñi nqai'en quiyim ỹa'ajan so nalliripi. Ca' ỹoỹojchi ỹa'ue la'gaxala' ca mil chaqai yi cien queso nalliripi. 
2SA.18.2	Ime, ca' ila' so liỹa nalliripi quiyim ỹa'guelec nqai'en so Joab; ca' so liỹa nalliripi, ca' lotqai ỹa'guelec nqai'en so Abisai, llaalec aso Sarvia chaqai lqaỹa so Joab; ca' so liỹa nalliripi, ca' lotqai ỹa'guelec nqai'en so Itai só'maq na'ño' na'le yi Gat. Ca 'naaco' quesá'ogue so nalliripi:
2SA.18.2	—Ỹim ñalecqajantauguilo qamiri ma'le queca lauataxac.
2SA.18.3	Qam só'maq qomyipi 'naaco':
2SA.18.3	—'E', sqai 'ñitetegue dajo, qami' qara'gaxala'. Ma' na qanpa'guenaxauaripi qaica quet cá'maq 'negue nqai'en quiyim seetqatac, loqo'm quiyim nemaañi ileu na lavinñi na qomyipi coqomi'. Qam qami' qarashi, ca lashivichaxac qami' napacalec ca diez mil coqomi'. Vichiguiño' qami' qarashi, paguec la'maxa quiyim ro'viiñirañi quena na'a', qaiyi no'm sham qaresojñi, ca' lotqai vite ca lachirec quiyim qarotauan.
2SA.18.4	Ca' so nashi 'naaco':
2SA.18.4	—Ajá'a, ỹim so'uet cá'maq 'maxariñita qamiri.
2SA.18.4	Ca chaqa'ma' huaxau'a na lahi so lasom, ñigo quiyi na'a'. Ca na' so nalliripi inoxontapeguec, 'ue na mil chaqai 'ue na cien ỹalliripi.
2SA.18.5	Chaqai so nashi ỹa'ue da laqataxac queso Joab, so Abisai chaqai so Itai, quiyim ra'iitagui da la'qaatec so'maxare quiyim qaica nqovinegue so ne'nec Absalón. No'm qanaqajñi, ta'ta'a quiyim chi qaineequesentac. Ca' sá'ogue so nalliripi 'qaachigui da la'qaatec so nashi na' qateteguelec so llaalec Absalón quesaua la'gaxalate' so nalliripi. 
2SA.18.6	Co'na'le, ca' so alliripi reloqouec, quepegue' ca nalauatqa' quiyim nalauate'e' so nalliripi so llaalqaipi so Israel.
2SA.18.6	So lauataq hua'ño' yi 'oochi quiyi Efraín. 
2SA.18.7	Ca' so llaalqaipi so Israel noxonec queso nalliripi so David, ỹaatqajam 'xoic so qanalauajñi queso na'xa'a. Ca ỹovi' veinte mil so qomyipi nimiguiñi. 
2SA.18.8	Ca' so lauataxac huaguelec na'le yi 'laua, qam queco'na'le, ca paguec só'maq lalauatec so 'oochi quesó'maq chaqai qom lalauatec. 
2SA.18.9	Ca' so Absalón 'uo' so lañaxala' que'laic, ca' ỹaatqajam nachiñi'chiguito' so nocanaxanaripi queso lauo' so David. Co'na'le, ca' so que'laic 'eet, quiichi'ñot ada qo'paq late'ogue', leenaxat encina. Ca' so lqasaguiachi' aso qo'paq lasote que'eene'tot na lqosot so Absalón, ca' neetagui aso qo'paq inocashiguim. Ca no'ueente'uegue so que'laic, 'eet. 
2SA.18.10	Ca 'uo' so iuanchigui dajo, ca' eec ra'qaataxana so Joab. Ca 'naaco':
2SA.18.10	—Seuane'ta ñi Absalón inoquetashiguim cada qo'paq encina.
2SA.18.11	Ca' so Joab 'naaco' queso'maxare:
2SA.18.11	—Ca no'm huañichirigui, qam ¿chi'neco' ma' sqai chaqa'ma' lauachi'? Ca' nagui quet, ca' chaqa'ma' seshivichiñi', saañiraxarom caua diez chiróla chaqai ca 'óna saataxaqui.
2SA.18.12	Qam sojo ỹale 'naaco' queso Joab:
2SA.18.12	—'Enquet nañaañi' aca mil chiróla, qam sqai shine'tegue dajo ca llaalec ñi qarashi. Ma' qomi' sa'xaiqa'ta ñi qarashi na' qatetapega qami', so Abisai chaqai so Itai quiyim 'ootaxañirelec so ne'nec Absalón. 
2SA.18.13	Chaqai da liỹa, ma' queta' shi'ntegue dajo, queta'le, ca' qaica quet cá'maq 'negue, ma' qaica quet cá'maq qoỹoxotetañi, ca' se ỹa'den quet ñi qarashi David. Ca queta'le, ca' qami' sqai shichi' quiyim 'ootaxañirelec aỹim.
2SA.18.14	Ca' so Joab 'naaco':
2SA.18.14	—¡Negue' quet cá'maq yishaaque quiyim yimeeta'piguit qami'!
2SA.18.14	Ca' so'maxare ỹaconalo saua tres laquil, ca' ỹa'deu'a añi le'taxanata so Absalón, ma' ñaq nca'leetauec na' neetaguilo naua lqasaguiachi' ada qo'paq encina. 
2SA.18.15	Ime, ca' so diez nalliripi so Joab lapoỹau'a so Absalón, ca' ỹaatqajam ỹaqamaxateta ỹalauat. 
2SA.18.16	Co'na'le, ca' so Joab chaqa'ma' chilnataxan quiyim qaipi'chigui aso npe'te. Ca' so alliripi ỹaxanñi quiyim ỹocantac so llaalqaipi so Israel, ma' so Joab quepaxachiguit. 
2SA.18.17	Co'na'le, ca' qaiconot so Absalón, ca' qainaxa'ñigui aso tema late'ogue' naugui yi 'oochi. Co'na'le, ca' qalapoonlec so 'xoic qa'. Ca na' ime, ca' so llaalqaipi so Israel 'eet, i'guena'alo naua la'aate'.
2SA.18.18	Ca co'na' ñaq nca'leetauec so Absalón, relaataxanlec quiyim qano'xonshiguim so no'leentaxat qa'. So'maxare naalec nqohin yi 'laua leenaxat nashi nca'megue. Ca' illilec dá'maq chaqai leenaxat, ma' so'maxare qaica ca no'ueenañi llaalec, ca' ỹovireta'a nagui quiyim qaỹa'den leenaxat Qa' ỹo'uet quiyim qaỹo'leente so Absalón.
2SA.18.19	Ime, ca' so Ahimaas só'maq llaalec so Sadoc 'naaco' queso Joab:
2SA.18.19	—Ñi'xoresene'tot qami' quiyim yashiñiterec ñi'guentau'a ca qarashi David quiyim sa'ue la'xaỹaxac quiyim ñi qara'gaxala' iuejlec, ca quepaxat da lquesaxanaxa so npa'guenaxauaripi.
2SA.18.20	Qam so Joab 'naaco' queso'maxare:
2SA.18.20	—Qami' sqa 'ichiguit quiyim do'e' nagui ca na'xaỹaxac, qam sqoue ca liỹa na'xa'a. Qam nagui 'e', ma' mashic ileu so llaalec ñi qarashi.
2SA.18.21	Qam so Joab 'naaco' queso nale, le'ec yi Etiopía:
2SA.18.21	—Qami' 'ena qui', 'qaataxañita ca qarashi quedá'maq huañichirigui.
2SA.18.21	Ca' so Etiopía le'ec ỹa'dooto' naua le'cootal so Joab, ca' eec, ne'guenta. 
2SA.18.22	Ca' so Ahimaas lotqai liỹa ỹashiilo'ot so Joab:
2SA.18.22	—Qam 'eno'chaqai yashiñiterec shiguegue so Etiopía le'ec.
2SA.18.22	Qam so Joab 'naaco':
2SA.18.22	—¿Chi'neco' ma' vi'saque qui', qami' ỹaalcoqui'? Ma' se qaishiueten qami' ma'le queda ra'qaataxanaxaqui'.
2SA.18.23	Qam so Ahimaas 'naaco':
2SA.18.23	—'Eno'chaqai, qam ỹim shic, ñi'guenta.
2SA.18.23	Ca' so Joab 'naaco':
2SA.18.23	—¡Cha'regue mo'e', qui'!
2SA.18.23	Ca' so Ahimaas eec, ne'guenta, que'tegue so ca'megue. Ca' 'au, napacalec so Etiopía le'ec. 
2SA.18.24	Ca' so David nqa'xantaño' neetañiguilo saua lasomi', 'óna so pa'aauo chaqai so liỹa pa'aauec quiyí'maq ñigo quiyi na'a'. Ca' so na'ajnaxanqajnec hueetalec na lelaq so pa'aashiguim quesó'maq lquepaqataxanaxat yi na'a'. Ca co'na' quenoxon so'maxare, ca' iuañi'chiguit so ỹale 'oonoqui' ne'guenta. 
2SA.18.25	Ca' ỹaualaq, ỹa'ue da la'xaỹaxac so nashi. Ca' so nashi 'naaco':
2SA.18.25	—No'm qaicaata 'oonoqui', ca' lo'yaxanec ca qara'xaỹaxac nodo.
2SA.18.25	Ca co'na' tot qoỹoxoguit so ỹale, 
2SA.18.26	ca' so na'ajnaxanqajnec iuañi'chiguit so liỹa ỹale ne'guenta. Ca' 'naac queso neloxoỹaq queso lasom:
2SA.18.26	—'Ue na liỹa ỹale ne'guenta.
2SA.18.26	Ca' so nashi 'naaco':
2SA.18.26	—Peeta'a qai'neeta noda'alo qomi' ca lo'yaxanec qara'xaỹaxac.
2SA.18.27	Ca' so na'ajnaxanqajnec lotqai 'naaco':
2SA.18.27	—Da louoxoc na na'aueta 'nejem ca Ahimaas, cá'maq llaalec so Sadoc.
2SA.18.27	Ca' so nashi 'naaco':
2SA.18.27	—Ca'maxare ỹaatqajam huagaxaraic ỹale, ca' peeta'a nodo ca lo'yaxanec qara'xaỹaxac.
2SA.18.28	Ca co'na' nqo'neuo so Ahimaas, ca' ỹa'dooto naua le'cootal so nashi, ca' iquin, 'naaco':
2SA.18.28	—Ỹaatqajam semaqachinaq ñi qara'gaxala' ñí'maq qota'olec caqami' qarashi, ma' ñi'maxare naqata'a ná'maq npa'guenaxaua'e'ipi.
2SA.18.29	Ca' so nashi renataxano':
2SA.18.29	—¿Ỹa'maqatari' ca ne'nec Absalón?
2SA.18.29	Ca' so Ahimaas 'naaco':
2SA.18.29	—Ỹaatqajam leleetecta' so qomyipi, na' yila' só'maq relaachiqui' Joab, qami' qarashi, qam se sa'den cá'maq qohinta'pegue.
2SA.18.30	Co'na'le, ca' so nashi 'naaco' queso'maxare:
2SA.18.30	—Quirepegue' yijo, ca vi'sa'ño'yi ma'le.
2SA.18.30	Ca' chaqaida 'ne'teco' na'le so Ahimaas. 
2SA.18.31	Ca' queco'na'le, ca' noviro' so Etiopía le'ec. Ca 'naaco':
2SA.18.31	—Coñichiguit dá'maq no'uen ra'xaỹaxaqui' ñodou'a qami' qarashi, 'neetasa': Viichigui najo na'xa'a quiyim iuejlec qami' qarashi ñi qara'gaxala', ma' nca'laxatec qami' quená'ogue na lquesaxanaxa ná'maq rpa'guiñi'sac.
2SA.18.32	Ca' so nashi inato' so Etiopía le'ec:
2SA.18.32	—¿Ỹa'maqatari' ca ne'nec Absalón?
2SA.18.32	Ca' so Etiopía le'ec 'naaco':
2SA.18.32	—Ná'maq rpa'guiñi'sac, qami' qarashi, chaqai ná'ogue ná'maq se ỹa'maxata'gue qami' chaqai ỹahotaque ca se no'uen caqami', saxanchi' ma' ỹovita ca lqodoc aca lqauaxaqui, 'nejem dá'maq 'neeta sojo ne'nec.
2SA.18.33	Ca' so nashi ỹaatqajam se nalo'guit da la'deenataxanaxac. Ca taashi'ma so 'imec pa'aashiguim queso lasom, ca' ỹaatqajam naualqategueñi. Qam co'na' ñaqai taatashi'ma so 'imec, ca' retaqata'pegue', 'naaco':
2SA.18.33	—¡Absalón, ỹaalcolec! ¡Absalón, ỹaalcolec! ¡Saxanchi' aỹim spa'a'guit da relauaxa'e'! ¡Ỹaalcolec Absalón, ỹaalcolec!
2SA.19.1+2SA.19.2	Ca co'na' so qomyipi ỹa'den quiyim so nashi 'xoic da noỹenaxac chaqai naualqategueñi queda lelauaxa so llaalec Absalón, ca' qaỹa'ue la'xaỹaxac so Joab. Ca' chaqaida 'neeto' queso na'xa'a quiyim da loxonaxanaxac so ỹalliripi ñigui da nachicoxo. 
2SA.19.3	Ca' sojo alliripi ỹaatqajam nañoxochichiguiñi na' ỹovira'a yi na'a'. So alliripi taatau'a yi'maxare, qam nayiloxontaho, 'ec ná'maq 'eetaxaiquipi qohit queca lauatqa'. 
2SA.19.4	Qam so nashi ñaqai queetalec ỹapootagui na lashic, ca' naualqategueñi 'neeta'guesa':
2SA.19.4	—¡Absalón, ỹaalcolec! ¡Absalón, ỹaalcolec, ỹaalcolec!
2SA.19.5	Ca' so Joab quepegue'o' yi la'a' so nashi, ca 'naapego':
2SA.19.5	—Qami' qarashi, chaqai viisaque na layiloxo ná'ogue na relaataxai'ipi ná'maq nca'laxatec qami' nagui, chaqai na qachaalaxai'ipi, chaqai na qachaalli'ipi, chaqai rouachi'ipi, chaqai ana reloxoỹaxanata'e'ipi. 
2SA.19.6	Qami' qarashi, nagui, ca' choxochi' quiyim qaica ca vi'raque na rotaua'e' nashillipi, ma' paguec 'xoriñi' ná'maq qami' loquiiaxat chaqai roquiiaxachi' ná'maq re'xoriñi'sac. Ca' ỹim nagui yitan quiyim qami' qarashi paguec quet la'maxa nqai'ñi' quiyim nca'leetauec so Absalón, ca 'enquetqai qomá'ogue qarimiichiguiñi. 
2SA.19.7	Ca' vichiguiño' nagui paguec la'maxa quiyim qami' nachaachirac, ca' ỹaatqajam 'ñaxachi' ná'maq queeta'pegue' qami'. Ma' se ỹa'maxañi quiyim 'ñiisari' dajo, ma' no'me' nagui, ca' 'qa'ichirigui aỹim chaqai ñi qara'gaxala' quiyim quenajo pe, ca' qaica ca no'ueena'ansop qami' quena qomyipi. Ca' dajo paguec la'aaxa ma'le caqami' qarashi quesá'ogue só'maq se no'uen qohiñiteraxaric na' ñaqai qami' noctoqui', chi ỹovireta'a nagui.
2SA.19.8	Ca co'na'le, ca' so nashi ne'laxashiguim, ca' nqa'xanñi quiñi lasom yi na'a'. Ca co'na' qaỹa'den quesá'ogue só'maq neetaugui yi na'a' quiyim so nashi nqa'xantañi quiñi lasom, ca sá'ogue so qomyipi quepegue' lapoỹau'a.
2SA.19.8	Qam mashic ime quiyim sá'ogue so llaalqaipi so Israel pila'alo naua la'aate'. 
2SA.19.9	Chaqai quesá'ogue so llaalqaipi so Israel so qomyipi ỹaatqajam retaxaỹata', 'naaco' quen:
2SA.19.9	—Ca qarashi David ro'ootaxanlgoto qomi' na'le queso qanpa'guenaxaua filisteoipi, qam queso Absalón, ca' ca'maxare 'eet, ca'e na qara'a'. 
2SA.19.10	Ca' so Absalón só'maq sanaxauo na'le quiyim qarashi, qam so'maxare ileuaugui so lauataq. Ca ¿negue' quet cá'maq ñauaanqataque quiyim rapil nqaishinaq ca qarashi David?
2SA.19.11	Ca' dajo la'qaatec sá'ogue so llaalqaipi so Israel chi noquiiquetauec, chi ỹovireta'a na' qaỹa'den queso qomyipi neeta'ñi yi la'a' so nashi David. Co'na'le, ca' so nashi ilata da la'qaatec saua netaxaỹaxanqajanqa Sadoc chaqai so Abiatar, 'neetasa':
2SA.19.11	—Qamiri taxaỹa'pegue' ma'le na lashillipi na llaalqaipi so Judá. Ca 'ñiỹapega quiyim chi'negue ma' qaua' 'naac quiyim sopila'a ñí'maq iuo' 'imec lodegaxat. 
2SA.19.12	Chaqai 'ñiỹapega quiyim qaica quet cá'maq 'neeta quet quiyim na'maxare co'uaataxanta ca lasaataxac quiyim yopilaxato quiñi iuo' 'imec lodegaxat, ma' na'maxare ỹaatqajam ỹalamaxaret ỹaqaỹaripi cá'ogue cá'maq qareta'a. 
2SA.19.13	Chaqai selaataxan quiyim qohinapega ca Amasa quiyim ỹim shinac qami' ỹaatqajam qami' idamshaxaua. Ca' vichiguiño' nagui chaqa'ma' sano qami' quiyim qami' lashi na ñalliripi, sana'ñi qami' yi loma' na'le so Joab. Ca no'm se ipaguigui nqaishin da ỹa'qaatec, ca' ñi qara'gaxala' ỹa'ue ma'le ca ñouaxanaxaset.
2SA.19.14	Ca' chaqaida 'ne'teco' na'le so David, ca' ishit so ỹalliripi llaalqaipi so Judá. Ca' sá'ogue so'maxare dá'ogue da la'qaatec quiyim rapil so nashi David chaqai cá'ogue ca lashillipi ca nalliripi. 
2SA.19.15	Ca co'na'le, ca' so nashi na'maxajñi quiyim pil, ca co'na' ỹovita aso lachiugue Jordán. Ca só'maq llaalqaipi so Judá quepegue' yi Gilgal, ca'guit so nashi chaqai quiyim ỹotauan ma' pacta aso lachiugue Jordán. 
2SA.19.16	Ca' so llaalec so Gera, só'maq chicqaugui na llaalqaipi so Benjamín, na'ñi yi Bahurim, leenaxat Simei, qai'neeta ỹaatqajam 'ue da liỹalaxa quiyim liỹaatac so llaalqaipi so Judá quiyim ca'guit so nashi David. 
2SA.19.17	Liỹaatac so mil nalliripi quesó'maq llaalqaipi so Benjamín. Ca' so Siba só'maq lelaatec so llaalqaipi so Saúl liỹaatac so quince llaalqaipi chaqai so veinte la'aquipi, 'au ỹoviraxaso'ma aso lachiugue Jordán queso nashi David. 
2SA.19.18	Ca' so'maxare quiichi'ñigui so napacqajnatec caso lachiugue, ca' ỹotauan so llaalqaipi so nashi David quiyim ỹapacta, ma' ỹahotaque quiyim qaicanqaida queso'maxare.
2SA.19.18	Ca co'na' so nashi sham pacta aso lachiugue Jordán, ca' so Simei ỹa'dooto' naua le'cootal so nashi. 
2SA.19.19	Ca 'naaco' queso'maxare:
2SA.19.19	—Ñi'xoresene'tot qami' ỹashi, quiyim se ra'irigui da ỹo'maxaset chaqai da lasauaxaset najo relaachiqui' queso na'xa'a na' quire'e yi Jerusalén. 'Neeto' lotqai lli'sapigui añi re'taxanata'e' dá'maq shinta na'le. 
2SA.19.20	Ma' ỹim ña'deenalta' quiyim 'ue da ỹasauaxaset. Ca ỹim ná'maq ña'auetec quena na'xa'a quiyim shica'guit qami' ỹashi quiyá'ogue yi llaalqaipi so José.
2SA.19.21	Ca co'na'le, ca' so Abisai, llaalec aso Sarvia, 'naaco':
2SA.19.21	—'Maxaraic quiyim qaỹalauat da Simei, ma' ỹaatqajam ishiuentac na'le da qarashi dá'maq lca'acsec ñi qara'gaxala'.
2SA.19.22	Qam so David 'naaco' quesaua Abisai chaqai so Joab:
2SA.19.22	—¡Dajo sqa 'iỹapegueu'a, qamiri llaalqa aso Sarvia! ¿Chi'negue ma' yquepaxachitac? Ma' nagui, ca' ỹaatqajam sa'deenta quiyim aỹim ná'maq ỹim nashi quena Israel, vichiguiño' nagui quena na'xa'a qaica ca qaỹalauat quena Israel.
2SA.19.23	Ime, ca' ỹalamaxachichigui so Simei, ca 'naaco':
2SA.19.23	—Saanec da ỹa'qaatec quiyim se qaralauachi'.
2SA.19.24	Ca' so Saúl laual, leenaxat Mefi-boset, qai'neeta ca'guito' so nashi. So'maxare shi'co' na' quesó'maq na'xa'a na' reloqouec so nashi, chi ỹovireta'a só'maq na'xa'a na' liỹa noviro quiyim qaicanqaida, so'maxare se quiỹo'o' naua lapiaate', chaqai se nepetegue' saua laqareue, chaqai se quiỹo' saua loho. 
2SA.19.25	Ca co'na' ỹovita yi Jerusalén quiyim ca'guit so nashi, so'maxare 'naaco':
2SA.19.25	—Mefi-boset, ¿chi'neco' ma' sqai quitegue aỹim na'le?
2SA.19.26	Ca so'maxare 'naaco':
2SA.19.26	—Qami' ỹashi, ilaatec só'maq yayin chaxasa. Ma' ỹim chisaq, ca' sela' quiyim ỹo'uejlec so iñaxala' 'ashin, ma' sahotaque senalec, ca' shiguegue qami' ỹashi. 
2SA.19.27	Qam so'maxare ỹaatqajam se no'uen dá'maq imaxalec aỹim quiyim ra'qaataxanem qami' ỹashi. Qam qami' ỹashi 'ñiisari' ca qota'olec lelaatec piguim le'ec. Ca' vichiguiño' nagui, ca' 'viiquiñi'sac cá'maq 'ñiisa'gue cá'maq 'viichi'. 
2SA.19.28	Ma' ỹim sa'deenta quiyim ná'maq sachigoxougui ita'allipi ta'chiguit quiyim qanalauajñi caqami' ỹashi. Qam najo relaachiqui' ỹaxañire'oga quiyim nouantaho queca rqui'ỹaxalachi', qami' ỹa'gaxala'. Ca' nagui ¿negue' queto' cá'maq liỹa sashiilaxanaque caqami' ỹa'gaxala'?
2SA.19.29	Ca' so nashi 'naaco':
2SA.19.29	—Qaica quet cá'maq liỹa qaỹa'xat. Ma' ỹim shi'gue shinac quiyim qami' chaqai ca Siba nasectaxachiguilo yaua na'lauari so Saúl
2SA.19.30	Qam so Mefi-boset 'naaco':
2SA.19.30	—Paguec la'maxa quiyim ỹomata'ta' ca Siba yaua 'lauari. Ma' caỹim dá'maq ỹapacauec nqaishin quiyim rapillira'a na ra'aachi', qam ro'viiñite', sqaicanqaida.
2SA.19.31	Ca' so Barzilai só'maq na'ñi yi 'laua Galaad, so'maxare chicqau'a na'le yi na'a' Rogelim, ca ỹahotaque liỹaatac so nashi quiyim pacta aso lachiugue Jordán, ca ỹa'ue la'xaỹaxac so'maxare. 
2SA.19.32	Qam so'maxare mashic ỹaatqajam qo'xoỹom, ma' mashic ỹovite' yaua ochenta ñaxari. Ca' so nashi naua'que naua na'xata' hueeta'ñi yi Mahanaim, qam so Barzilai ỹaante'em na louenec, ma' so'maxare ỹaatqajam nesallaxanec. 
2SA.19.33	Qam so nashi 'naaco' queso Barzilai:
2SA.19.33	—Qami' iỹaatac ma'le ma' saxague da Jerusalén, ca hua'anyi ma'le, ca' scochiỹa qami'.
2SA.19.34	Qam so Barzilai 'naaco' queso'maxare:
2SA.19.34	—Ỹaatqajam mashic sqo vite' naua na'xata' shiquetauguilo nagui, ca ¿negue' quet cá'maq nishaaque quiyim saigue da Jerusalén, ñauequeta'pegue' qami' ỹashi? 
2SA.19.35	Ma' mashic sovite' yaua ochenta ñaxari. Vichiguiño' ỹaatqajam tot sa'den ca lo'daxa quiyim 'ue ca sa'ic, loqo'm quiyim 'ue ca ñi'chigui, ca' vichiguiño' se sa'den quiyim lo'daxaraic loqo'm se no'uen, chaqai tot ishit quiyim sa'xaỹa ca lo'ueenec na 'ueenaxanaxaiquipi ỹalliripi chaqai na 'aallipi. Ca' ¿chi'negue queta' remi'relec aỹim cochi'sapiguiỹa', qami' ỹashi? 
2SA.19.36	Ca' ỹim chaqai chi ñco'uaategue qami' quiyim paquireta ana lachiugue Jordán, qam ¿chi'neco', qami' ỹashi, ma' vi'saque yishivichiñi' quedajo? 
2SA.19.37	Qam chaqaidaata quiyim sashiila'e' quiyim sopil ma'le queda ỹa'a', ma' sahotaque quiyim chaqaiyi seua'ñi ma' yileu, qaiyi qayishiñi'ñi ma'le cá'maq huera'ñi caua ita'al. Qam qami' ỹashi, dajo liỹa nalli'i', da'maxare chaqai ỹaalec, leenaxat Quimam. Ca qami' liỹaatac da'maxare, ca qami' chaqai 'viiquiñi'sac cá'maq 'ñi'sa'gue queda'maxare.
2SA.19.38	Ca' so nashi 'naaco':
2SA.19.38	—Hua', nagueco' aỹim da Quimam. Ca' da'maxare saanem cá'maq 'maxariñite'. Ca cá'ogue cá'maq ỹaxañiraque caỹim, ca saañiraxarom.
2SA.19.39	Ca co'na'le, ca' sá'ogue so qomyipi ỹapacta aso lachiugue Jordán. Ca co'na' mashic ỹapacta so nashi, ca nqo'goq so Barzilai, ca' niquine'e'. Ca co'na'le, ca' so Barzilai pila ca na'ñi ca la'a'. 
2SA.19.40	Ca' so nashi eec quepegue' yi Gilgal, nauequeta'pegue' so Quimam, chaqai sá'ogue so ỹalliripi llaalqaipi so Judá chaqai 'uo' ca lavinñi na llaalqaipi so Israel.
2SA.23.1	Ca' najo ná'maq pa'aatec la'qaatqaipi so David, 'neetasa':
2SA.23.1	Najo David llaalec so Isaí,
2SA.23.1	ná'maq ỹale ná'maq ñi qota'olec ỹo'uet da lemaqachic,
2SA.23.1	ná'maq nashi lca'acsec ñi qota'olec ñí'maq la'gaxala' na'le so Jacob,
2SA.23.1	ná'maq qaica nqai 'nejem lemaqachic quena' ỹo'uen na lo'ueenqaipi taỹaugui na llaalqaipi so Israel,
2SA.23.1	na'maxare 'neetasa' da la'qaatec:
2SA.23.2	So ne'Espíritu ñi qara'gaxala' ya'qaataxanaxan;
2SA.23.2	ca' naua la'qaatqa hueesalec ñi ỹo'legaxanaxat.
2SA.23.3	Ñi qota'olec quena llaalqaipi so Israel retaqa;
2SA.23.3	ñí'maq quepaqataxanteguelec na llaalqaipi so Israel 'naapiguiỹa':
2SA.23.3	Ca nashi quiyim reloxoi'a na liỹaripi, ca ỹaatqajam 'maxaraic ca la'deenataxanaxac,
2SA.23.3	ca ỹale quiyim reloxoi'a na liỹaripi, qam ỹaatqajam no'cha'a ñi qota'olec,
2SA.23.4	ca ca'maxare ma'le ỹaatqajam 'nejem na lauaq quena' sham richiguiñi,
2SA.23.4	chaqai 'nejem da lauaq añi ra'aasa quena' nete'eta quiyim co'teeta,
2SA.23.4	quena' ñaxat nqai'en na 'uaqapi quena' ime'uegue na ỹaxat.
2SA.23.5	Ca' vichiguiño' chaqai 'neetari' ma'le na ỹaalqaipi sqai ca'e ñi qota'olec,
2SA.23.5	ma' ñi'maxare ỹo'uet na'le da qana'maqataxac sqaica lqodoc,
2SA.23.5	ca da'maxare ỹaatqajam ỹa'maqachiguiñi chaqai se qaỹadalaxat.
2SA.23.5	Ca ñi'maxare ỹaatqajam nañaañim quiyim ỹaatqajam 'ue na ỹoxonec
2SA.23.5	chaqai ipacqajanchigui ná'ogue ná'maq sahotaque.
2SA.23.6	Qam na hualoxonyipi 'ec ma'le na 'ue ana le quiyim qaỹalat,
2SA.23.6	ca' sqaica ca icona.
2SA.23.7	Ca' quiyim qaicona, qam qaicona ca lecat loqo'm aca na'daxanqate,
2SA.23.7	ca' qainaxañigui ca norec,
2SA.23.7	qaiyi ỹaatqajam ỹaviqueta.
1KI.1.1	So David ỹovira'a yí'maq ỹaatqajam lqo'xo queda nachaalataxac. Ca vichiguiño' quiyim 'eno'm 'xoic nqohin na qoỹañigui looỹac, qam qaiyiita se npa'eeuec na loshicmaxa. 
1KI.1.2	Ca' so lotauaripi 'naaco':
1KI.1.2	—Michiỹaque aca 'aalo ñaq nequetegaxai quiyim reloxoỹa'a chaqai cochiỹa chaqai quiyim lapaatapi'ñi' ñi qarashi, qaiyi pa'eeuec nqai'en na loshicmaxa.
1KI.1.3	Ca' qaimitaque aca nequetegaxai ỹaatqajam lo'yaxana. Ca' qaidaanaque quiyá'ogue yi 'laua neetalec na Israel llaalqaipi, vire'ta na' 'ue aso nanatqate leenaxat Abisag. So'maxare na'ñi yi na'a' leenaxat Sunem, ca' qaỹauegueu'a so nashi. 
1KI.1.4	Ca' aso Abisag ỹaatqajam lo'yaxana. Ca aso'maxare reloxoỹa'a chaqai cochiỹa so nashi, qam so nashi sqai viguit aso'maxare.
1KI.1.5	Ca co'na'le, ca' so David llaalec leenaxat Adonías, ca' aso late'e leenaxat Haguit, so'maxare ỹanñi na lo'goxonaxat, ca' nachajñi, ca 'naac quiyim chaqaiso só'maq nashi. Ca' ỹa'ue ana nalauataxaqui nahoglena chaqai na laloipi shipiguiripi, chaqai ỹa'ue so cincuenta ỹalliripi quiyim reloqota'a so'maxare. 
1KI.1.6	Qam so leta'a se ỹauanapega quiyim 'ue ca ỹa'xat queso'maxare chaqai se inat quiyim chi'negue ma' 'ne'tegue dajo. Ca' so Adonías lopiichi so leenaxat Absalón, ca so'maxare ỹaatqajam lo'yaxanec. 
1KI.1.7	Ca co'na'le, ca' so'maxare ỹaatqajam retaxaỹa'pegue' so Joab só'maq llaalec aso Sarvia chaqai so netaxaỹaxanqajnec quiyim qaretaxaỹa'pegue' ñi qota'olec leenaxat Abiatar. Ca saua'maxare ỹotauansac na'le so'maxare. 
1KI.1.8	Qam so liỹa netaxaỹaxanqajnec Sadoc, chaqai so Benaía só'maq llaalec so Joiada, chaqai vire'ta so letaxaỹaxaqui ñi qota'olec leenaxat Natán, chaqai so Simei só'maq ỹaatqajam lpe'eet so nashi David, chaqai vire'ta só'maq ỹaatqajam 'ñaaxaiquipi nalliripi, so'maxare sqai qoshiiguit so Adonías.
1KI.1.9	Ca' quesauajo na'xata' so Adonías ỹo'uet so lqui'ỹaxac, illa'ñi yi sqoỹoqaque aso qa' leenaxat Zohelet, quiyi'maxare, ca sqoỹoqaque yi hua'ñi so ne'paxantashiguim huaxaỹaq quiyi Rogel. Ca' ỹalauat ana qagretaipi, toorollipi, huaqui llaalqaipi. Ca' qaỹa'ue la'xaỹaxac so lqaỹaripi só'maq llaalqaipi so nashi, chaqai sá'ogue so ỹalliripi na'ñi yi Judá só'maq ro'ueenataxantacot so nashi. 
1KI.1.10	Qam so'maxare se ỹa'ue la'xaỹaxac so letaxaỹaxaqui ñi qota'olec leenaxat Natán, chaqai so Benaía, chaqai ná'maq nalliripi so nashi David, vire'ta so lqaỹa Salomón. 
1KI.1.11	Ca' so Natán retaxaỹa'pegue' na'le aso Betsabé só'maq late'e so Salomón, 'naaco':
1KI.1.11	—¿Peeta'a sqa 'yiiñi' quiyim so Adonías só'maq llaalec aso Haguit, so'maxare ỹahotaque quiyim nashi? ¡Qam dajo ỹo'ueetetac se ỹa'den ñi David ñí'maq qarashi! 
1KI.1.12	Ca' nagui saqata qami', qaiyi rca'lli'rec chaqai ñi qachaalqui' Salomón. 
1KI.1.13	Mo'e', quirepegue' ñi qarashi David. Ca ma' vichira'a, ca 'ñiraco': “Qami' qara'gaxala', na'le vite da ra'qaachiqui' caỹim, ca 'ñirac quiyim pacqajñichirigui quiyim ñi ỹaalec Salomón quiyim chaqaiñi ñi'rigui da ro'ueenataxanaxaqui' quiyim nashi. Qam ¿chi'neco' ñi Adonías mashic nashi?” 
1KI.1.14	Ca' ma' ñaqai taqaisa'pegue', ca' senoxono, ca' ỹim se'taxachiñi ma'le caua ra'qaataxahi'.
1KI.1.15	Co'na'le, ca' aso Betsabé eec, quepegue' so nashi quiyi la'a'. Ca' so nashi mashic qo'xoỹom, ca' aso Abisag, lase yi Sunem, queloltapega so'maxare. 
1KI.1.16	Ca' aso Betsabé ỹa'dooto naua le'cootal so nashi ỹoviraqta'guit na latap na 'laua. Ca' so nashi inato' aso'maxare, 'naaco':
1KI.1.16	—¿Negue' ca 'ñi'sa'pegue?
1KI.1.17	Ca aso'maxare 'naaco':
1KI.1.17	—Qami' qara'gaxala', na' 'ỹaañitot ñi qota'olec na' 'ñirac quiyim ñi ỹaalec Salomón ñi'ro ma'le quiyim nashi. Ma' ỹovita ca lqodoc aca rqauaxagui'i', ca ñi'maxare nqa'xanñi quiyim nashi. 
1KI.1.18	Qam nagui ñi Adonías mashic 'naac quiyim nashi, qam qami' qarashi sqa 'yiiñi' dajo. 
1KI.1.19	Ca' nagui ñi'maxare ỹalauatetac na toorollipi, na huaqui llaalqaipi chaqai 'xoic ana qagreta, ca ỹa'ue la'xaỹaxac na qachaalaxai'ipi chaqai so netaxaỹaxanqajnec Abiatar, chaqai so Joab só'maq lashi ná'ogue na nallichi'ipi. Qam se ỹa'ue la'xaỹaxac ñi Salomón ñí'maq rotaua'e' qachaalqui'. 
1KI.1.20	Ca' nagui sa'qaataxanem qami' qarashi quiyim ná'ogue na llaalqaipi so Israel chi nauaanta'a qami' quiyim choxochi' cá'maq ñi'ro ma'le queda ro'ueenataxanaxaqui'. 
1KI.1.21	Ca noma' ỹovita ca lqodoc aca rqauaxagui'i', qami' qarashi, ca' ñi ỹaalec Salomón chaqai ỹim qaỹalauate' qomi' ma'le.
1KI.1.22	Ca aso'maxare co'na' ñaq retaqata'pegue' so nashi, ca' ỹoviro so netaxaỹaxaqui Natán. 
1KI.1.23	Ca' qaỹa'ue la'xaỹaxac so nashi co'na' ỹoviro so letaxaỹaxaqui ñi qota'olec, ca' ỹa'dooto naua le'cootal ỹoviraqta'guit na latap na 'laua. 
1KI.1.24	Ca renataxano', 'naaco':
1KI.1.24	—Qami' qarashi, ¿chaqai 'ñiraco' na'le queso Adonías quiyim qoỹano nashi? 
1KI.1.25	Ma' nagui renojñi, ca' ỹalauat na toorollipi chaqai na huaqui llaalqaipi chaqai 'xoic ana qagreta. Ca' lqui'ỹaxaua na qachaalaxai'ipi chaqai na la'gaxalateripi na nallichi'ipi, chaqai so netaxaỹaxanqajnec Abiatar. Ca' yijo qomyipi que'eetac nagui, chaqai qane'teeta'pegue' ñi'maxare, chaqai qaỹaualqatalec, qohinac: ¡Qami' qarashi Adonías! 
1KI.1.26	Qam ỹim se qaỹa'ue ỹa'xaỹaxac chaqai so netaxaỹaxanqajnec Sadoc, chaqai so Benaía só'maq llaalec so Joiada, vire'ta ñi qachaalqui' Salomón. 
1KI.1.27	Ca' ¿peeta'a chaqai 'ñiraco' dajo queso'maxare quiyim se ỹa'ue la'xaỹaxac najo relaachiqui' quiyim negue' cá'maq ñi'rigui da ro'ueenataxanaxaqui' quiyim nashi?
1KI.1.28	Co'na'le, ca' so nashi David roỹaxane'oga aso Betsabé, ca aso'maxare co'na' ỹovira'a so nashi, ca nachaatetañi, reloqoto'ot. 
1KI.1.29	Ca' so nashi ỹaanec da la'qaatec, 'naaco':
1KI.1.29	—Saanec da ỹa'qaatec quiñi qara'gaxala' ñí'maq ro'ootaxanteguelec aỹim quenaua'que naua ñocanaxaco. 
1KI.1.30	Dá'ogue dá'maq ỹa'qaatec saanem qami' na'le, 'qaachigui ñi qara'gaxala' ñí'maq qota'olec quena Israel, ca' nagui ipaquichigui nqaishin dá'ogue. Ca' so ỹaalec Salomón nqa'xanñi quiyim nashi, sanalec da ỹo'ueenataxanaxac.
1KI.1.31	Ca' aso Betsabé ỹa'dooto naua le'cootal so nashi ỹaatqajam ỹoviraqta'guit na latap na 'laua. Ca' ỹaualaq, 'naaco':
1KI.1.31	—¡Ỹaatqajam se neme quiyim qami' ỹa'gaxala', qami' ỹashi David!
1KI.1.32	Ca co'na' ime, ca' so nashi David relaataxane'oga so netaxaỹaxanqajnec Sadoc, chaqai so netaxaỹaxaqui Natán, chaqai so Benaía só'maq llaalec so Joiada. Ca' saua'maxare na' ỹovirera'a so nashi, 
1KI.1.33	ca so'maxare 'naaco' quesaua'maxare:
1KI.1.33	—Naviguita'pegue' ma'le na ỹotauaripi nashillipi ná'maq reloqota'a da ỹo'ueenataxanaxac. Ca naalec nqai'ñii añi ilo que'lai ñi ỹaalec Salomón, ca' viguiỹa yi Gihón. 
1KI.1.34	Ca ma' viriỹa yi'maxare, ca' ñi netaxaỹaxanqajnec Sadoc chaqai ñi netaxaỹaxaqui Natán, ca daua'maxare ỹocorerelec ma'le, qaiyi da'maxare qoỹano quiyim lashi na llaalqaipi so Israel. Ca' qaipi'chigui ma'le aca npe'te qagreta loua' lasote, ca' raualaxailec, 'ñiỹac: ¡Chaqaiqami' ná'maq qami' qarashi Salomón! 
1KI.1.35	Ime, ca' nauaañitalec, qaiyi nanau'a najo, qaiyi nqa'xanlec da ỹo'ueenataxanaxac quiyim nashi. Ma' ỹim chaqai sanagui ñi'maxare quiyim lashi na llaalqaipi so Israel chaqai so Judá.
1KI.1.36	Ca' so Benaía só'maq llaalec so Joiada 'naaco' queso nashi:
1KI.1.36	—¡Ajá'a, chaqaida 'neeta, ca' chaqaida dá'maq 'naac ma'le ñi qara'gaxala' ñí'maq qota'olec caqami'! 
1KI.1.37	Ca chaqaida dá'maq 'neetari' na'le ñi qara'gaxala' ro'ootaxanteguelec qami', ca' chaqaida 'neetari' quiñi Salomón, ca ỹo'uet quiyim paguec lecaic ma'le ca lo'ueenataxanaxac caqami', qami' qarashi David.
1KI.1.38	Ime, ca' so netaxaỹaxanqajnec Sadoc, so netaxaỹaxaqui Natán, so Benaía só'maq llaalec so Joiada, chaqai so cereteoipi, chaqai so peleteoipi eec, ca' naalec nqai'en so Salomón aso lalo que'lai so nashi David, ca' qaỹauega yi Gihón. 
1KI.1.39	Co'na'le, ca' so netaxaỹaxanqajnec Sadoc ỹacona aso lasote hueetagui so locoraxanaxat aceite, ỹachigoxotaugui añi no'ueenaxanaxaqui, ca' ỹocorelec quiyim nashi so Salomón. Ime, ca' qaipi'chigui ana npe'te qagreta loua' lasote, ca sá'ogue so'maxare ỹaatqajam ỹaualqagui, 'naac:
1KI.1.39	—¡Ca' qami' ná'maq qami' qarashi nagui Salomón!
1KI.1.40	Ime, ca' qaicoỹaretalec so'maxare, qaipe'teetapigui ana npe'te. Ca' ỹaatqajam 'xoic da netoonaxac so qomyipi. Ca ỹaatqajam paguec da naỹaac. Ca' mashic 'ec sham conaqta'gue na 'laua paguec da lelamaxa na qom.
1KI.1.41	Ca' so Adonías chaqai sá'ogue so lqui'ỹaxauaripi mashic ime na'le so lqui'ỹaxac na' qara'xaỹaque so naỹaac. Ca co'na' qara'xaỹaque aso npe'te qagreta loua' lasote, ca' so Joab chi renataxano':
1KI.1.41	—¿Chi'neco' ma' 'xoic na naỹaac quena na'a'?
1KI.1.42	Ca co'na' ñaq retaqatac so'maxare, ca ỹoviro' so Jonatán so llaalec so netaxaỹaxanqajnec Abiatar. Ca' so Adonías 'naaco' queso'maxare:
1KI.1.42	—Nenoxoñiro, ma' ỹaatqajam qami' nemaqajnatec ỹale, ca' peeta'a 'ue ca lo'yaxanec qara'xaỹaxac nodo'isaho.
1KI.1.43	Ca' so Jonatán 'naaco' queso Adonías:
1KI.1.43	—'E', ma' ñi David ñí'maq qarashi mashic ỹano quiyim nashi so Salomón. 
1KI.1.44	Ca' 'naapega so netaxaỹaxanqajnec Sadoc chaqai so netaxaỹaxaqui Natán, chaqai so Benaía só'maq llaalec so Joiada, chaqai so cereteoipi chaqai so peleteoipi quiyim nauequeta'pegue' so Salomón. Ca' so qomyipi neetalec nqai'en aso que'lai lalo ñi nashi. 
1KI.1.45	Qam so Sadoc chaqai so Natán shi'gue ỹocorerelec so'maxare quiyim nashi hua'ñi yi Gihón. Ca' mashic rapil so'maxare, ỹa'maqachigui lauel. Ca' vichiguiño' najo na'a' ỹaatqajam leliỹata' na ỹalliripi, ca chaqaina ná'maq laỹaac na 'xaitaque. 
1KI.1.46	Ca' so Salomón nagui mashic shi'gue qanqa'xanaxanñi quiyim nashi. 
1KI.1.47	Ca' na nashillipi lotauaripi ñi David quepegue' ñi'maxare, netoonta'pegue chaqai qarashiilaxantalec ñi'maxare quiyim ñi qota'olec no'uen nqai'en ca lo'ueenataxanaxac ñi Salomón quiyim nashi, chaqai paguec lecaic ca lo'ueenataxanaxac, napacalec ñi leta'a. Ca' ñi nashi David qai'neeta nqai'guiñi, neetalec yi lomala', ca' nqouagaxainot ñi qota'olec. 
1KI.1.48	Ca 'naac: Ỹaatqajam 'xorenataxanaxai ñi qara'gaxala' ñí'maq qota'olec queso Israel, ma' ñi'maxare ỹaanem ñi 'oonoqui' quena ỹaalqaipi quiyim nqa'xanlec nqai'en da ỹo'ueenataxanaxac, ỹaatqajam seuanchigui nqai'en.
1KI.1.49	Ca' só'maq lqui'ỹaxauaripi so Adonías i'loxolqachit dajo. Ime, ca' sá'ogue ne'laxashiguim, ca' quiñi 'óna ỹaatqata quecá'maq taigue. 
1KI.1.50	Ca' so Adonías no'cha'a so Salomón, ca' ne'laxashiguim, ca quepegue' añi no'ueenaxanaxaqui. Ca co'na'le, ca ỹacoñiguilo naua lasote quiyim i'guena'a ada ncopatoxonaxalate. 
1KI.1.51	Ca' 'uo' so eec, quepegue' so Salomón, ca' ra'qaataxana, 'naaco':
1KI.1.51	—Ñi Adonías ỹaatqajam 'ue da lqolonaxa caqami'. Ca' ñi'maxare chi i'guena'a añi ncopatoxonaxalate, ca' ri'iito'ot. Ca ñi'maxare 'naac quiyim 'ỹaañi' nagui ca ra'qaachiqui' quiyim sqa lauachi'.
1KI.1.52	Ca' so Salomón 'naaco':
1KI.1.52	—Ca'maxare no'm ỹadenaxat da llicyaxac ca lo'yaxanec ỹale, ca' sqaica quet cá'maq i'guentalec ỹalauat. Qam no'm 'ue ca qaiuanalec lasauaxaset se no'uen, ca' qaỹalauat.
1KI.1.53	Ca' so Salomón chaqa'ma' relaataxane'oga so'maxare quiyim qanaueguec caso ncopatoxonaxalate. Ime, ca' so Adonías eec, ca' ỹa'dooto naua le'cootal so nashi Salomón. Ime, ca' qohinapega so'maxare quiyim pile'oga ca la'a'.
1KI.2.1	Ca co'na' tot qaỹalqotac ileu so David, ca' ỹaatqajam qatetapega so llaalec Salomón, 'naacsa':
1KI.2.2	—Ỹim mashic tot qoỹoqaque ca lqodoc añi ỹaqauaxaqui. Ca' shinta ma'le ná'ogue ná'maq ca'e na 'laua. Ca qami', ma' qami' ỹale, ỹaatqajam na'ñaxachi' ma'le. 
1KI.2.3	Ỹaatqajam ipaquichiguilo nqai'ñi' naua la'qaatqa ñi qara'gaxala' qota'olec ñí'maq rashiilqui'. Ỹaatqajam 'viichi' cá'maq ỹahotaque ñi'maxare, chaqai 'viichi' naua laqataxaco, lelaataxanaxaco ná'maq naneresañi nauá'maq ỹichiñi na'le so Moisés, qaiyi noquiiquetashiguim qami' quená'ogue ná'maq 'viichi' quecanchaqaica 'itegue. 
1KI.2.4	Qaiyi ñi qara'gaxala' ỹaatqajam ipaquichigui nqai'en da la'qaatec ỹachaxantac na'le caỹim. Chaqai no'm na'maxateta na ỹaalqaipi, chaqai que'tegue cá'maq ỹaatqajam lliqueta quená'maq ỹa'maxarenta ñi'maxare, chaqai quiyim ỹomatauec añi le'taxanata, da nachaalataxac, ca' quena ỹaalqaipi sqoue nqai'en cá'maq lashi nqai'en na llaalqaipi so Israel.
1KI.2.5	Ca' nagui mashic 'yiiñi' dá'maq 'ne'tegue caỹim so Joab só'maq llaalec aso Sarvia. 'Neetasa' dá'maq 'ne'tegue quesaua dos lashil na nalliripi na llaalqaipi so Israel: So Abner só'maq llaalec so Ner, chaqai so Amasa só'maq llaalec so Jeter, sauá'maq ỹalauate' so'maxare ỹaatqajam huaugui nqai'en na'le da neuagaxa, ma' ỹahotaque lovi' só'maq qaỹocoraxata'pe saua leuo' huaugui so lauataq. Ca' so'maxare ỹaatqajam imaxalec aỹim da lalauataxanaxac. 
1KI.2.6	Ca' qami' ỹaatqajam na'deenaxanqachiñi' ma'le, ca sqai 'xañi'sac quiyim chi ileu. 
1KI.2.7	Ca' na llaalqaipi so Barzilai só'maq na'ñi yi Galaad ỹaatqajam 'xoriñi' ma'le. Ta'ta'a quiyim nouañise'e' ma'le, ma' na'maxare ỹaatqajam ro'ootaxanteguelec aỹim na'le na' seetapeguem so rqaỹa'e' Absalón. 
1KI.2.8	Chaqai qai'neeta lliquisa'guit ñi Simei ñí'maq llaalec so Gera, ñí'maq chigoxougui na llaalqaipi so Benjamín só'maq na'ñi yi Bahurim. Ma' ỹaatqajam 'xoic na lishiuenaxanaxac caỹim na' saỹa'a yi Mahanaim. Qam na' yapil, ca' ne'xoresenta qataiguit caso lachiugue Jordán. Vichiguiño' ỹim na'le saanot so'maxare da ỹa'qaatec quiyim se salauat, 'qaachigui nqaishin ñi qara'gaxala'. 
1KI.2.9	Ca' ỹaatqajam sqai 'xoriñi' ñi'maxare, ma' qami' ỹaatqajam qami' 'deenaxanqachaqaic, ca 'yiiñi' cá'maq 'ñiisa'gue ñi'maxare. Qam nquipichira'pegue' quiyim ỹaatqajam qaỹalauat ñi'maxare.
1KI.2.10	Ca' so David ileu. Ime, ca qaishinñi qaỹauaxaỹaxane'te' só'maq 'au leta'allipi hua'ñi yí'maq qohinac la'a' so David. 
1KI.2.11	Ca so'maxare nashi quena llaalqaipi so Israel ỹovi' cuarenta ñaxari. Ca' quesaua'maxare siete saua ñaxari nashi neeta'ñi yi Hebrón, chaqai treinta y tres ñaxari nashi neeta'ñi yi Jerusalén. 
1KI.2.12	Ime, ca' so Salomón taalec da lo'ueenataxanaxac so leta'a David. Ca' da lo'ueenataxanaxac quiyim nashi ỹaatqajam ỹa'maqachiguiñi.
1KI.3.3	Ca' so Salomón ỹaatqajam nqo'ta ñi qara'gaxala', chaqai ỹaatqajam quejlec na laqataxaquipi so leta'a David, chaqai chaqaiso só'maq ỹo'ueetetac ana lachitaxanataxanqate ỹavigaxatetac hua'ñi yi 'laua qoỹoqoshi'megue qouagaxainqa'. 
1KI.3.4	Ca 'uo' quena' so'maxare quepegue' yi Gabaón, ca ỹo'uet aso ỹavigaxat lachitaxanataxanqate, ma' so 'laua qoỹoqoshi'megue ỹaatqajam choxoraic qouagaxainqa'. Ca vire'to' na' ỹovi' mil aso lachitaxanataxanqate quiyim qaỹavigaxat.
1KI.3.5	Ca 'uo' so pe quiyi Gabaón, ca' ñi qara'gaxala' nachaxana so'maxare, viichigui nqai'en so lelaxac. Ca 'naaco':
1KI.3.5	—Ỹaxañiraque nagui cá'maq viñisaque, ca' saanem qami'.
1KI.3.6	Ca' so Salomón 'naaco':
1KI.3.6	—Qami' ỹaatqajam re'xorenachiqui' yi ita'a David yí'maq relaachiqui', ma' yi'maxare ipacqajanchiguilo naua ra'qaataxahi', ca no'uen da nachaalataxac, chaqai ỹalamrete' naua la'deenataxanaxaco caqami'. Vichiguiño' ỹaatqajam 'xoriñi', chaqai vite na 'oonoqui' llaalec quiyim naalec nqai'en da lo'ueenataxanaxac quiyim nashi, 'nejem dá'maq 'ñitetegue aỹim quesaua na'xata'. 
1KI.3.7	Ca' qami' ỹa'gaxala' qota'olec, ñi'ralec aỹim quiyim senalec da lo'ueenataxanaxac so ita'a David, ca 'eno'm ñaqaỹim ne'necoqui' chaqai qaica ca sa'den. 
1KI.3.8	Qam nagui aỹim seloqota'a na qomyipi ná'maq rca'acshiqui'. Ca' najo qomyipi ỹaatqajam 'xoic, sqaica ishit naloqochin. 
1KI.3.9	Ca' 'ỹaañitem aỹim aca 'deenaxanqachaqai ne'taxanata, qaiyi seshit seloxoỹa'a na qomyipi, chaqai qaiyi sa'den cá'maq no'uen chaqai ca se no'uen. Ma' ¿negue' quet cá'maq ishit quet reloxoỹa'a na ỹaatqajam 'xoic qomyipi ralamaxarichi'?
1KI.3.10	Ca' ñi qara'gaxala' ỹa'maxarenta dá'maq rashiilaxanaque so Salomón. 
1KI.3.11	Ca 'naaco' queso'maxare:
1KI.3.11	—Ma' shiilaxañiraque ca ra'yiinqui', qaiyi se qalañiralec quiyim 'ue ca na'xaỹaxañita, chaqai quiyim loqoira'a na ỹale, ca sqa shiilaxañiraque quiyim ladoc ca nachaalataxaqui' chaqai quiyim 'ue ca resallaxa'e' loqo'm quiyim qanalauajñi na npa'guenaxaua'e'ipi, 
1KI.3.12	ca' ỹim saañiraxarom ná'maq shiilaxañisaque: saanem qami' da na'deenaxanaxa, qaiyi qaica ca qalañiralec, ca' qaiyi qaica ca 'nejem qami' queso 'auaxaiquipi chaqai na co'uaataxanaxaiquipi. 
1KI.3.13	Chaqai qai'neeta saanem qami' da nesallaxa chaqai da remaqachiqui', ná'maq sqai shiilaxañiraque, qaiyi quedá'ogue da nachaalataxaqui' qaica ca nashi 'nejem qami'. 
1KI.3.14	Ca no'm pacqajñichirigui dá'maq sahotaque, chaqai quiyim pacqajñichiriguilo naua ỹaqataxaco chaqai naua ilaataxanaxaco, 'ñitetegue dá'maq 'ne'tegue na'le so qataa'i' David, ca' saanem qami' dá'maq ỹaatqajam ladoc chaalataxac.
1KI.3.15	Ca co'na' nelouec so Salomón, ca ỹo'leente'te quiyim chi le'guemataxac dajo. Ca co'na' ỹovira'a yi Jerusalén, ca' quepegue' ca na'ñi aso lahite' saua laqataxaco ñi qara'gaxala'. Ca' ỹa'ue aso ỹavigaxat lachitaxanataxanqate chaqai aso liỹa quiyim pilot ñi qota'olec. Ime, ca' ỹo'uet so lqui'ỹaxac, ca nouante'e' sá'ogue so lotauaripi nashillipi.
1KI.3.16	Ca 'uo' so na'xa'a, ca qoyicpegue' so nashi quesaua dos 'aalo nanatqa lo'o'. Ca co'na' mashic qareloqoto'ot so'maxare, 
1KI.3.17	ca 'uo' aso 'óna quesaua'maxare 'naaco':
1KI.3.17	—Qami' ỹashi, dajo 'aalo chaqai aỹim ñá'ogue ñi 'imec senqataugui. Ca' ỹim sco'o, ca' dajo 'aalo iuora quiyi qara'a'. 
1KI.3.18	Ca' quesaua tres na'xata', ca ada'maxare qai'neeta co'o. Qam ỹaatqajam qarodaachiguiñom, qaica ca liỹa qom qouora, ca qaica ca qariỹa, qoqometam. 
1KI.3.19	Ca' 'ue so pe, ca' dajo 'aalo icanagui so llaalec, ca' ileu. 
1KI.3.20	Ca co'na' pe lauel, ca ada'maxare co'na' selaqata, ca ne'laxashiguim. Ca' ỹacona so ỹaalec ỹapaata'ñi', ca lapa'ñi'. Ca só'maq ileu llaalec illau'e na ỹahi. 
1KI.3.21	Ca na' nete'etam, ca ñi'laxashiguim, ma' sahotaque sellipaxan so ỹaalec, ca' seuane'ta ileu. Qam na' ỹaatqajam richiguiñi, ca' sa'ajanta, ca' yitan quiyim sqai ỹaalec so'maxare.
1KI.3.22	Ca' aso liỹa 'aalo 'naaco':
1KI.3.22	—'E', ỹim ỹaalec só'maq nca'leetauec, ca só'maq ileu, ca' chaqaiso qachaalqui' so'maxare.
1KI.3.22	Qam asó'maq 'au retaqa lotqai 'naac:
1KI.3.22	—'E', qami' qachaalqui' só'maq ileu, ca só'maq nca'leetauec, ca' ỹaalec.
1KI.3.22	Ca' chaqaida 'neesari' retaqata'ta' reloqoso'ot so nashi. 
1KI.3.23	Ca' so nashi ra'deenataxantac, ca 'naaco': Dajo 'naac quiyim llaalec dá'maq nca'leetauec noctoqui', ca só'maq ileu, ca llaalec adá'maq liỹa; ¡chaqai adá'maq liỹa chaqaidaata dá'maq la'qaatec!
1KI.3.24	Ime, ca' relaataxan, 'naaco':
1KI.3.24	—¡Nodohiuec ca llicat!
1KI.3.24	Ca co'na' qanodouec so lecat so nashi, 
1KI.3.25	ca 'naaco':
1KI.3.25	—Chaxaiỹa'gue na lavinñi da noctoqui' nca'leetauec. Ca' 'ỹaañim ca lahi añi 'óna, chaqai da liỹa lahi, ca' 'ỹaañim añi liỹa.
1KI.3.26	Qam asó'maq ỹaatqajam late'e so noctoqui' nca'leetauec ỹaatqajam 'xoic nqai'en da le'xoric, ca' ỹaatqajam ne'xoresene'tot so nashi, 'naaco':
1KI.3.26	—¡Yi'xoriñi', sqa lauachi' da noctoqui' nca'leetauec, qami' ỹashi! ¡Ta'ta'a quiyim 'ỹaañitem ada 'aalo!
1KI.3.26	Qam aso liỹa 'naaco':
1KI.3.26	—'E', se qanañaañim chaqai se qoỹaanem qami'. ¡'Maxaraic quiyim qaichaxañigui na lavinñi!
1KI.3.27	Ca co'na'le, ca' so nashi taañiguilo, ca 'naaco':
1KI.3.27	—'Ỹaañim adajo 'aalo na noctoqui' nca'leetauec. Sqai lauachii, ma' ada'maxare chaqada adá'maq late'e.
1KI.3.28	Ca' sá'ogue so llaalqaipi so Israel ỹa'deeno' dá'maq 'ne'tegue quiyim ỹosogui so co'uaxac so nashi. Ca' 'ue nqai 'negue nqai'en so'maxare, ma' qaiuanchigui quiyim ñi qota'olec ỹaanem so'maxare da la'deenec, qaiyi ỹa'den ca reloqo'tegue ca nasauaxaset.
1KI.4.20	Ỹaatqajam 'xoic na qomyipi neeta'ñi yi Judá chaqai yi Israel, tot qaishit qanaloqochin, 'nejem na lo'uaxanaxa hueeto'ot na lahi aso huaaxai. Chaqai ỹaatqajam 'xoic na na'ic chaqai na qani'chigui, chaqai 'xoic da na'maxa. 
1KI.4.21	Ca' so Salomón ỹaatqajam 'xoic da lecaic quiyim nashi. Ca ỹomata'ta' quiyim reloxoỹa'a yi neeto'ot aso lachiugue Eufrates yí'maq pa'a'gue da lqodoigue, ỹovira'ta'a yi la'a' na filisteoipi pa'a'gue da lauashiguim, chaqai ỹovira'ta'a na lqodoc yi Egipto pa'a'gue da 'guiñi. Ca sá'ogue so'maxare ishiuetentac so Salomón, ma' qoyiueto'ot da lo'ueenataxanaxac na' ñaq nca'leetauec so'maxare. 
1KI.4.22	Ca ná'maq na'ic qaiqo'oc quiyi na'xa'a queso Salomón ỹovi' yi seis mil seiscientos kilo ná'maq no'uen 'aríña, chaqai trece mil doscientos kilo quená'maq sqailligueme' no'uen 'aríña, 
1KI.4.23	diez na tooro quená'maq nqui'ỹaxantec, chaqai veinte na tooro chi ỹa'queetac na 'uaqapi, chaqai cien qagreta, ca' se qanaloqochin ana peele, qagreta neuec, naueenec, chaqai ana aỹo nelo ỹaatqajam 'uegaxasaxa. 
1KI.4.24	Ma' so Salomón ỹoiquenta'pe yaua'que yaua 'lauari pa'aategue da lauashiguim caso lachiugue Eufrates, chicqochi'ñi yi Tifsa, ỹovira'a yi Gaza. Chaqai reloqota'a ná'ogue na nashillipi quiyaua 'lauari, ca' 'ue da no'daxa quiyi 'lauaripi sqoỹoqaque quiyi'maxare.
1KI.4.25	Ca co'na' ñaqa 'ue so Salomón, ca sá'ogue so neeta'ñi yi Judá chaqai yi Israel, chicqochi'ñi yi Dan, ỹovira'a yi Beerseba, ỹaatqajam 'ue da ne'maxa. Ca' quiñi 'óna neeto'ot acá'maq chaqai lanecse 'uva chaqai ana 'igo. 
1KI.4.26	Ca' so Salomón qai'neeta ỹovi' cuatro mil ana lahi' na laloipi shipiguiripi nahoglena lo'ollipi, chaqai ỹovi' doce mil na nalliripi neetashiguim quena shipgaq. 
1KI.4.27	Ca só'maq doce lotauaripi nashillipi, ca' chaqaiso só'maq chicqotacot ná'maq nouenec. Quena' ỹovirec yi shiraigo, ca' qanodou'a so nashi, ca' ỹaatqajam qanquipiteta'pegue' quiyim qaica ca ỹouen so nashi Salomón chaqai so lotauaripi nashillipi. 
1KI.4.28	Chaqai quena' ỹovire'oga yi naloqojnec, ca' qailarec quecá'maq qoỹicapi'ñi ana cebada chaqai na 'uaqapi loq na shipiguiripi chaqai na iseripi nauegaxanaxala'.
1KI.4.29	Ca' ñi qota'olec ỹaanem so Salomón da 'xoic na'deenaxanaxa, qaiyi qaica ca qalaneguelec chaqai qaica 'nejem da la'deenataxanaxac mashic huaañi 'ec na lo'uaxanaxa quena lahi ana huaaxai. 
1KI.4.30	Ca' na la'deenec so Salomón ỹaatqajam napacalec na la'deenec na na'ñi yi Egipto chaqai na na'gue da lqodoigue. 
1KI.4.31	Ca' so'maxare ỹaatqajam 'deenaxanqachaqaic, ỹaatqajam qaica ca 'nejem quena liỹaripi ỹalliripi. Da la'deenec napacalec so 'deenaxanqachaqaic ỹale leenaxat Etán só'maq llaalec so Zera, chaqai so Hemán, Calcol, Darda, sauá'maq llaalqa so Mahol. Ca' da lichoxoric ỹovira'ogalo naua sqoỹore'ogalo 'lauari. 
1KI.4.32	Ca so'maxare ỹovi' tres mil naloqojnaxanaxat llicyaxac na na'qaatec na ỹiriñi, chaqai ỹovi' mil cinco na na'qaatqaipi natene'ejta' ỹiriñi. 
1KI.4.33	Chaqai ỹovira'a ỹa'xat da llaxataxac ana qo'paq chaqai ana nanecse, chicqo'tot nqai'en quiyim ỹa'xat ana qo'paq cedro ná'maq huaugui yi Líbano, chaqai vire'ta na 'uaqapi ná'maq ñaxatec quena 'imec lahi. Chaqai qai'neeta ỹa'xat na iseripi, na aỹo, na nqai'ec, chaqai na nalliñipi. 
1KI.4.34	Quená'ogue na ỹoreta'oguit qomyipi chaqai na nashillipi quena 'laua, co'quena' qara'xaỹa quiyim qaỹa'xat da la'deenec so Salomón, ca 'uo' quen na nacpegue' so'maxare.
1KI.5.1	Ca co'na' so Hiram, só'maq lashi yi na'ñi yi Tiro, co'na' 'ue da la'xaỹaxac quiyim so Salomón qoỹano quiyim nashi, qoỹanagui da lo'ueenataxanaxac so leta'a David, ca so'maxare ila' so letaxaỹaxanqajanqaipi, ma' so Hiram chaqai'en nauochaxaua so David. 
1KI.5.2	Co'na'le, ca' so Salomón ila' so la'qaatec queso Hiram, 'naaco':
1KI.5.3	—Qami' mashic 'yiiñi' só'maq ita'a David se ishit no'xonshiguim ca no'ueenaxanaxaqui quiyim qanqouagaxainot ñi qara'gaxala' qota'olec, sauaxat quiyim 'xoic da nalauataxac so'maxare, chi ỹovireta'a quiyim ñi qara'gaxala' ỹaanem so'maxare quiyim loxonec so npa'guenaxauaripi. 
1KI.5.4	Qam nagui ñi qara'gaxala' qota'olec ñí'maq ỹashiilec ỹaanema qomi' da qareuagaxa quená'ogue na qouoraripi. Ca' nagui qaica ca qanpa'guenaxaua chaqai ca se ỹa'maxata'que qomi'. 
1KI.5.5	Ca' nagui sahotaque quiyim ño'xonshiguim ca 'imec, qaiyi qanqouagaxainot ñi qara'gaxala' qota'olec ñí'maq ỹashiilec, qaiyi ipaquichigui da la'qaatec ỹachaxantac na'le queso ita'a David, co'na' 'naac: “Cá'maq qachaalqui' cá'maq sanagui da ro'ueenataxanaxaqui' quiyim nashi, ca' chaqaica cá'maq no'xonshiguim ma'le ca 'imec, qaiyi qayimaqachin.” 
1KI.5.6	Ca' nagui laataxañirelec quiyim qaỹouaxanlec ana qo'paq cedro quiyi Líbano. Na ñalliripi ỹotauan ma'le ca relaataxai'ipi. Ca' ỹim seshiueten acá'maq shiilaxañiraque quiyim shivichiñi' ca relaataxai'ipi. Ma' qami' 'yiiñite' quiyim coqomi' qaica ca ỹa'den ỹouaxanlec aca qo'paq, sqai 'nejem na nallichi'ipi quena ra'aachi' Sidón.
1KI.5.7	Ca' so Hiram, co'na' 'xaỹa da la'qaatec so Salomón, ca 'xoic da netoonaxac. Ca nelamaxaren, 'naaco':
1KI.5.7	—¡Ỹaatqajam qaimaqachin ñi qara'gaxala', ma' ỹa'uo' na'le ñi llaalec so David ỹaatqajam 'deenaxanqachaqaic quiyim reloxoỹa'a yi chalego lecaic qomyipi!
1KI.5.8	Ime, ca' so Hiram ila' so la'qaatec queso Salomón, 'naaco':
1KI.5.8	—Mashic secoñiguit da ra'qaachiqui' nelachita ỹim, ca sepacqajanchigui cá'maq shiilaxañisaque, ca' selata qami' ma'le aca qo'paq cedro chaqai ana pino. 
1KI.5.9	Ca' na ilaatqaipi i'xat ma'le ana qo'paq, ỹachigoxotashi'ma yi Líbano, ca ỹoviraxataxaso'ma aso huaaxai. Ca' quiyi ma'le, ca qaicoñijta', ca qaỹauega cá'maq 'quirapi'ñi, ca' chaqaica qailla'ñi ana qo'paq, ca' qaqami' coñichiguit. Ca' qami' pacqajñichirigui quiyim nelachi' cá'maq soỹaxanaque na'ic, qaiyi loq ná'maq neeta'ñi na iuo' lodegaxat.
1KI.5.10	Ca' so Hiram ỹaanem so Salomón cá'ogue cá'maq qo'paq ỹahotaque quena cedro chaqai na pino. 
1KI.5.11	Ca' so Salomón ilata so Hiram so na'ic qaiyi aloq só'maq neetaugui ñi lauo' lodegaxat: ila' cuatro millones cuatrocientos mil kilo quena trigo, chaqai cuatro mil cuatrocientos litros na aceite nodaachiguiñi oliva li'i. Ca quena' ỹovirec yi ñaaxa, ca lotqai ila' so Salomón queso Hiram. 
1KI.5.12	Ca' 'eda 'ne'tegue na'le ñi qara'gaxala' na' ỹaanem da la'deenec so Salomón dá'maq ỹachaxantac na'le. Ca só'maq Hiram ỹaatqajam na'maxate'e' so Salomón, ca saua'maxare ỹaatqajam 'ue da leuagaqa' na'le.
1KI.5.13	Co'na'le, ca' so nashi Salomón ỹa'yiñi da leloxoỹaxac, qaiyi ro'ueenataxan ná'ogue na llaalqaipi so Israel, ca qalapoonta' so treinta mil ỹalliripi. 
1KI.5.14	Ca' qailata yi Líbano, qam qanocanaxateta, ca' diez mil na qaila' quena' ỹovirec yi shiraigo. Ca' so ỹalliripi ỹovi' 'óna shiraigo hueeta'ñi yi Líbano, chaqai dos shiriguiri hueeta'ñi ca la'a'. Ca só'maq neloxoỹaq queda no'ueenataxanaxac leenaxat Adoniram. 
1KI.5.15	Ca' so Salomón ỹovi' setenta mil so lelaatqaipi ỹodootac na qa' hueetalec aso qa' late'ogue', chaqai ỹovi' ochenta mil ná'maq ichaqatac na'maxare, 
1KI.5.16	chaqai ỹovi' tres mil trescientos na reloqota'a da lo'ueenataxanaxac na 'ueenataxanaxairipi. 
1KI.5.17	Ca' so nashi relaataxanlec quiyim qaỹo'uet na qa' lodegaxat 'xoic lesega'a, qaiyi no'xonaxala' nqohin so no'ueenaxanaxaqui, chaqai qaichaxagui na qa' qanaloqojonta'. 
1KI.5.18	Ca' so nalliripi so Salomón chaqai so Hiram 'imec lo'ollipi chaqai na na'ñi yi Gebal ỹa'maxajñi na qo'paq chaqai naloqojonta' na qa', qaỹahotaque lo'ueetaxat so no'ueenaxanaxaqui.
1KI.6.1	Ca' so Salomón no'xonshiguim aso no'ueenaxanaxaqui quiyim qanqouagaxainot ñi qara'gaxala' co'na' ỹovi' cuatro ñaxari quiyim lashi so Israel llaalqaipi, na' ỹovire'oga so shiraigo leenaxat Ziv só'maq co'uaataxanta queso 'auaxaic shiraigo quiyi ñaaxa. Ca queco'na'le mashic ỹovi'o' cuatrocientos ochenta ñaxari na' so Israel llaalqaipi ca'e yi Egipto. 
1KI.6.2	Ca' sojo no'ueenaxanaxaqui no'xonshiguim na'le so Salomón quiyim qanqouagaxainot ñi qara'gaxala' ỹovi' veintisiete metros yi ladogolec, nueve metros yi leca'gue, chaqai trece metros y medio da lishicshi'megue. 
1KI.6.3	Ca' yi ni'ỹaaqa' queda reloxoỹa'gue ñi 'imec ỹovi' nueve metros, 'nejem da leca'tegue ñi 'imec, chaqai cuatro metros y medio quedá'maq reloxoỹa'gue ñi 'imec. 
1KI.6.4	Ca' so Salomón qai'neeta ỹo'ueete' nqotel ñi no'ueenaxanaxaqui chaqai na lquepaxaset fierro. 
1KI.6.5	Ỹa'vii qai'neeta naua 'imqolqai' no'xoñishiguim quenaua lahil aso no'ueenaxanaxaqui chaqai da qoshiỹa'gue aso'maxare. Ca' quenaua'que naua lahil aso no'ueenaxanaxaqui 'vii naua 'imqolqai'. 
1KI.6.6	Ca só'maq pa'aachiguiñi 'imec, ỹovi' dos metros chaqai veinticinco centímetros da leca'gue, chaqai qaỹoqoto so liỹa ỹovi' dos metros chaqai setenta centímetros, chaqai queso pa'aashiguim 'imec ỹovi' tres metros chaqai quince centímetros, ma' queda pa'aauec noquiicta' da lecagui ñí'maq no'ueenaxanaxaqui, qaiyi se ỹa'deetaho queso lquepaqataxanaxat añi no'ueenaxanaxaqui. 
1KI.6.7	Ca' na no'ueenataxat aso no'ueenaxanaxaqui qa' ỹaatqajam nalo'ojta' nqohin qanolliquichiguiñi. Ca vichiguiño' na' qano'xonshiguim aso'maxare, ca' ỹaatqajam qaica ca qara'xaỹaque quena notogoxosoxonaxat, chaqai na naloqojonta' na qa', chaqai canchaqaica quena no'ueenataxanaxat fierro. 
1KI.6.8	Ca' so lasom so pa'aañi 'imec, ca pa'a'gue da loic añi no'ueenaxanaxaqui. Ca quena' qoyicshi'megue so 'imec nañigui na lavinñi chaqai so pa'aashiguim, ca' 'ue so ñicshiguim lepatetashiguim.
1KI.6.9	Ca' so Salomón na' ime no'xonshiguim so 'imec, ca' ỹapolec quena qo'paq cedro, ỹahote'e lemaqatet. 
1KI.6.10	Chaqai no'xonshiguim qai'neeta so 'imqaipi ronaataho quena lahil aso no'ueenaxanaxaqui. Ca' quiñi 'óna ỹovi' yi dos metros chaqai veinticinco centímetros yi ladogaxa. Ca' naua lequeete' na pa'aauo nolliisañi na qaỹa'yiñi cedro, ca' taỹau'alo nqohin aso no'ueenaxanaxaqui. 
1KI.6.11	Ca' ñi qara'gaxala' ỹalamaxachichigui so Salomón, ca 'naapega:
1KI.6.12	—Ca' caná'maq 'viichisac no'ueenaxanaxaqui, ca' nagui, ca 'ue da shinac caqami', ca no'm quiiterelgoto nauá'maq ỹaqataxaco chaqai naua ilaataxanaxaco, chaqai quiyim 'viichi' dá'maq 'nerac naua'maxare, ca' ỹim qai'neeta sepacqajanchigui dá'maq sachaxantac na'le queso qataa'i' David, dá'maq shinac na'le caqami'. 
1KI.6.13	Ca' ỹim sentañigui ma'le na llaalqaipi so Israel, ca' sqaica ma' shique'e quet ma'le na ỹalamaxareteripi.
1KI.6.37	Ca co'na' mashic ỹovi' cuatro ñaxari quiyim lashi na Israel llaalqaipi so Salomón queso shiraigo leenaxat Ziv, ca' qailliguiñi so no'xonaxala' aso no'ueenaxanaxaqui quiyim qanqouagaxainot ñi qara'gaxala'. 
1KI.6.38	Ca co'na' ỹovi' once ñaxari quiyim nashi, na' ỹovire'oga so shiraigo leenaxat Bul, so'maxare ỹovire'oga quena ỹovirerec yaua ocho shiriguiri quiyi ñaaxa, ca ỹaatqajam sá'ogue ime aso no'ueenaxanaxaqui. Ca' so Salomón ỹomat quesaua siete ñaxari.
1KI.7.1	Ime, ca' so Salomón no'xonshiguim só'maq chi lauo' lodegaxat, ca' ỹaatqajam ỹomateta sá'ogue quesaua trece ñaxari.
1KI.8.1	Ca co'na'le, ca' so Salomón lapoonta' quiyi Jerusalén ná'maq qo'xoiquipi quena llaalqaipi so Israel, chaqai na neuo' laseripi, chaqai na lashi na na'aateripi quena llaalqaipi so Israel, ma' ỹahotaque nqo'naxato aso lahite' saua laqataxaco ñi qara'gaxala', chicqochi'ñi yi Sión yí'maq qohinac liỹa leenaxat la'a' lodegaxat so David. 
1KI.8.2	Ca só'maq na'xa'a viichigui so nemaqachic lodegaxat queso shiraigo leenaxat Etanim, so'maxare ỹovire'oga quena' ime' yaua seis shiriguiri quiyi ñaaxa, ca' qalapoỹau'a so nashi Salomón quesá'ogue so llaalqaipi so Israel. 
1KI.8.3	Ca' ỹoviro ná'ogue na qo'xoiquipi quena llaalqaipi so Israel. Ca' so letaxaỹaxanqajanqaipi na qomyipi quena' qaretaxaỹa'pegue' ñi qota'a ỹaconot aso lahite' saua naqataxaco, 
1KI.8.4	ca qanqo'naxato aso'maxare chaqai qai'neeta so 'imcoqui' na'daañi huaugui quena' qanauane'e' ñi qota'olec chaqai sá'ogue so louenqaipi yí'maq noma' 'xoic lichic hueetaugui so'maxare. Ca i'xat nqohin so netaxaỹaxanqajanqaipi chaqai so lotauaripi llaalqaipi so Leví. 
1KI.8.5	Lapoota'guit so nashi Salomón sá'ogue so llaalqaipi so Israel, ca sá'ogue reloqotau'a aso lahite' saua naqataxaco, ca' qoỹaano quiyim qaỹavigaxat ana nachitaxanataxanqate qagretaipi chaqai na toorollipi ỹaatqajam 'xoic, ca' tot qaishit qanaloqochin. 
1KI.8.6	Ca co'na' ime, ca' so netaxaỹaxanqajanqaipi ỹaconot aso lahite' saua naqataxaco, ca' qaỹodougui na lauel aso no'ueenaxanaxaqui, ca qoỹana'ñi yi noma' 'xoic lichic qoỹano'oto naua laua' saua nadenqatqa 'vii naua laua'. 
1KI.8.7	Ca saua'maxare ỹauatetaguilo naua laua', nalooterelec yí'maq qoỹana'ñi aso lahite' saua naqataxaco chaqai saua neconqa. 
1KI.8.8	Qam sauá'maq neconqa ma' paguec na ladocqa', ca' re'qootau'alo naua lo'lo' quiyí'maq noma' paguec lecaguiñi pa'aauec quiyi noma' 'xoic lichic, ca' chaqaida 'neetari' vire'ta nagui ñaq re'qootau'a. 
1KI.8.9	Ca' aso lahite' saua naqataxaco qaica ca liỹa hueragui, qaisauate' saua dos qari illa'ñiguilo na'le so Moisés quiyi Horeb, saua qari hueesalec da na'maqataxac na' na'maxate'e' ñi qota'olec so llaalqaipi so Israel na' ca'e yi Egipto.
1KI.8.10	Ca na' nenoxonec so netaxaỹaxanqajanqaipi quiyi noma' paguec lecaguiñi, ca' so naueguelec no'xagui nqai'en so no'ueenaxanaxaqui queso qara'gaxala'. 
1KI.8.11	Ca' sauaxat so naueguelec, ca' so netaxaỹaxanqajanqaipi se ishit hueetaugui ñi no'ueenaxanaxaqui quiyim ỹo'uet ca nqouagaxainaxac, ma' da lauaq ñi qara'gaxala' ỹaatqajam no'xataxachichigui aso no'ueenaxanaxaqui.
1KI.8.12	Co'na'le, ca' so Salomón 'naaco':
1KI.8.12	Qami' qara'gaxala', 'ñirac na'le
1KI.8.12	quiyim viisaugui na napalaxa.
1KI.8.13	Qam ỹim so'uet ana qouagaxainaxaqui
1KI.8.13	qaiyi vi'saugui,
1KI.8.13	sauaaque quiyim qaica lqodoc ñi'saugui.
1KI.8.14	Ime, ca' so nashi naqalgoxoñi, ca' reloqougui sá'ogue so llaalqaipi so Israel nachaatetaho. Ca' ỹaanem da no'uen llicyaxac. 
1KI.8.15	'Naaco':
1KI.8.15	—Ỹaatqajam qaimaqachin ñi qara'gaxala' ñí'maq qota'olec quena Israel, ma' ipacqajanchigui dá'maq ỹachaxantaco' na'le queso ita'a David, co'na' 'naac: 
1KI.8.16	Queso na'xa'a na' ñaqata'a na llaalqaipi so Israel quiyi Egipto, saqa'leca ca ñca'au'a quená'ogue na na'aateripi quená'maq neeta'ñi na llaalqaipi so Israel quiyim 'ue quet ca qoỹana'ñi qano'xonshiguim ca qouagaxainaxaqui quiyim hueetaugui quet da ỹeenaxat. Qam ñca'au'a so David, qaiyi reloxoỹa'a na ỹalamaxareteripi llaalqaipi so Israel. 
1KI.8.17	Só'maq ita'a David 'uo' da 'neeta quiyim ỹahotaque no'xonshiguim ca qouagaxainaxaqui quiyim qaimaqachin ñi qara'gaxala' ñí'maq qota'olec quena Israel. 
1KI.8.18	Qam ñi qara'gaxala' 'naaco' queso'maxare: Ỹa'maqachiguiñi dá'maq 'ñitetegue quiyim vi'saque no'xoñirishiguim aca no'ueenaxanaxaqui; 
1KI.8.19	qam mesqaiqami' ná'maq no'xoñirishiguim ma'le aca'maxare, ta'ta'a cá'maq qachaalqui'. Ca' chaqaica cá'maq no'xonshiguim ma'le aca no'ueenaxanaxaqui.
1KI.8.20	Ca' ñi qara'gaxala' ỹaatqajam ipacqajanchigui nagui dá'maq la'qaatec. Ca' ỹim nagui ñqa'xanlec da lo'ueenataxanaxac so ita'a David, ca' ñqa'xanñi quiyim ỹim lashi na llaalqaipi so Israel. Chaqai ño'xonshiguim ana no'ueenaxanaxaqui, qaiyi qanqouagaxainot ñi qara'gaxala' ñí'maq qota'olec quena Israel. 
1KI.8.21	Chaqai qai'neeta so'uet cañi'maxare yi loma' añi lahite' naua naqataxaco ỹaanema na'le so 'auaxaic qareta'allipi na' naqata'a quiyi Egipto.
1KI.8.22	Ime, ca' so Salomón nachajñi reloqoto'ot aso ncopatoxonaxalate quiñi qara'gaxala', qaiuanchigui quesá'ogue so llaalqaipi so Israel, ỹachaxansashiguim naua lqai'laqate' quena piguim. 
1KI.8.23	Ca' netenegue da la'qaatec, 'naaco':
1KI.8.23	—Ỹa'gaxala', qami' qota'olec quena Israel: vire'ta quena piguim chaqai quena 'laua qaica ca liỹa qota'olec 'nejem qami', quiyim ipacqajanchigui na na'maqataxac chaqai ỹachaxan da lqouagaxa quená'maq ỹomato'ot qami' añi le'taxanata quiyim ro'ueenataxanot qami'. 
1KI.8.24	Ma' pacqajñichiriguilo dauá'maq 'ñirapegalo na'le so relaachiqui' David, só'maq ita'a. Ca' quena na'xa'a, ca' ỹovirelec quiyim ipaquichiguilo naua ra'qaataxahi'. 
1KI.8.25	Ca' vichiguiño' qami' qara'gaxala', qami' qota'olec quena Israel, pacqajñichirigui qai'neeta dá'maq chaxañi'sac na'le queso relaachiqui' David só'maq ita'a, na' 'ñirac: qaica ma' qaica quet ca 'oonoqui' se se'xoren quena qachaalaxai'ipi quiyim sano quiyim lashi na llaalqaipi so Israel, pagueco' no'm na qachaalaxai'ipi no'ueenaxat ca llicyaxac, chaqai na'maxateta, 'nejem nqai'en dá'maq na'maqataxaqui' na'le caỹim. 
1KI.8.26	Ca' vichiguiño' nagui, qami' qota'olec quena Israel, ỹaatqajam ipaquichiguilo nqai'ñi' naua chaxañisa'pe queso ita'a David, só'maq relaachiqui'.
1KI.8.27	Qam ¿peeta'a ỹaatqajam llic dá'maq quiyim qami' qota'olec, ca' shichi' ñi'salec ana 'laua? Ma' na piguim quiyim chalego da lecaguiñi, qam se nalo'guit qami' quiyim rolli'rañi, ca ¡huose'quet ná'maq najo 'imec ño'xonshiguim sauaaque qauochi'! 
1KI.8.28	Qam qaiyiita, qami' ỹa'gaxala' qota'olec, quelollita ma'le da ñi'xoresenaxac chaqai da ỹashiilaxanaxac, na'xaỹaxañita da loỹaxanaxac chaqai da nqouagaxainaxac najo relaachiqui' ná'maq rashiila'isac nagui. 
1KI.8.29	Sqai 'xañiriñi quiyim na'i'sa'ña quiyi pe chaqai quiyi na'xa'a najo no'ueenaxanaxaqui, ma' chaqaina ná'maq 'ñirac ñi'sa'ñi. Na'xaỹaxañita da nqouagaxainaxac ỹaantacot qami' quenajo najo relaachiqui'. 
1KI.8.30	Na'xaỹaxañita da ỹashiilaxanaxac chaqai ná'maq ralamaxarichi' llaalqaipi so Israel quena' ñqouagaxainaq quenajo. Ca 'qa'ita quena piguim ná'maq ñi'sa'ñi, ca' sqo quirapeguema qomi' quenajo.
1KI.8.52	Na'xaỹaxañita da nqouagaxainaxac najo relaachiqui' chaqai da lashiilaxanaxac na ralamaxarichi' llaalqaipi so Israel. Qami' qota'olec, ¡na'xaỹaxañitalo qomi' quena' qaraualqot qami'! 
1KI.8.53	Ma' qami' qara'gaxala', ỹoochire'oga ma' vi'saque quiyim ralamaxarichi' quená'ogue na ỹoreta'oguit qomyipi quena 'laua, ma' chaqaida 'ñiraco' na'le queso relaachiqui' Moisés na' naqachira'a quiyi Egipto so 'auaxaic qareta'allipi.
1KI.8.54	Ca co'na' so Salomón ỹomat da nqouagaxainaxac ỹaualqatacot ñi qara'gaxala', ỹa'deeso'oto naua le'cootal aso ncopatoxonaxalate, ỹiquesashiguim naua lqai'laqate'. 
1KI.8.55	Ca' so'maxare nachajñi, ca' ỹaanem da nqouagaxa sá'ogue so llaalqaipi so Israel, ỹaatqajam nelamaxaren, 'naaco':
1KI.8.56	—¡Ỹaatqajam qaimaqachin ñi qara'gaxala' ma' ỹaanem da leuagaxa na lalamqateripi llaalqaipi so Israel, ipaquichigui nqai'en dá'ogue dá'maq ỹachaxantac na'le! Ma' sqaica ma' se ipaguigui quet ná'maq no'uen ỹachaxantac na'le queso lelaatec Moisés.
1KI.8.57	Ca' nagui ma' ñi qara'gaxala' qota'olec ỹalequetauguilo qomi', 'neetari' dá'maq 'neetari'o' na'le queso 'auaxaic qareta'allipi, ca' totqai ca'ahi qomi' chaqai se qaralat. 
1KI.8.58	Ta'ta'a quiyim ỹa'maxajñi añi qare'taxanata, qaiyi so'ueetaq cá'maq ỹahotaque chaqai sepacqachiguilo quiyim so'ueetaxe' naua lelaataxanaxaco, laqataxaco, nauá'maq relaataxanlgoto quiyim qaỹo'ueete' queso 'auaxaic qareta'allipi. 
1KI.8.59	Ca' naua sashiilaxanapigui quiñi qara'gaxala' qota'olec se ỹa'laxachii quenaua'que naua na'xata' quiyi pe chaqai yi na'xa'a, chaqai quiyim ỹo'uet ca ỹa'maqachiguiñi quenajo lelaatec chaqai quena lalamaxareteripi llaalqaipi so Israel, ma' ỹovita ca na'xa'a quiyim qaỹouen, 
1KI.8.60	qaiyi ná'ogue na ỹoreta'oguit qomyipi quena 'laua ỹa'deenta quiyim ñi qara'gaxala' qaiñiita qota'olec, qaica ca liỹa 'nejem malam. 
1KI.8.61	Ca' vichiguiño' raqamaxaita quiñi qara'gaxala' qota'olec, pacqajñichiguilo quiitalgoto naua laqataxaco, na'xaỹaxañii'talo naua lelaataxanaxaco, 'nejem quenajo na'xa'a.
1KI.8.62	Ca na' ime dajo, ca' so nashi chaqai sá'ogue so llaalqaipi so Israel ỹaano quiyim ỹavigaxat ana lachitaxanataxanqate, ca ỹaanot ñi qara'gaxala'. 
1KI.8.63	Ca' so Salomón ỹaanot ñi qara'gaxala' so veintidos mil toorollipi chaqai ciento veinte mil aso qagreta quiyim qaropilot ñi qota'olec.
1KI.8.63	Ca' chaqaida 'neeta quiyim so nashi chaqai sá'ogue so llaalqaipi so Israel ỹaanot ñi qara'gaxala' aso no'ueenaxanaxaqui. 
1KI.8.64	Ca' chaqaiso so na'xa'a, ca' so nashi co'taxat asó'maq huañigui na lavinñi so nasoxoc quiyi reloxoỹa'uegue aso no'ueenaxanaxaqui quiyim qanqouagaxainot ñi qara'gaxala', ma' cá'maq hua'ñi quena' qaỹavigaxat na nachitaxanataxanaxat, chaqai quena' qoỹaano na trigo, chaqai quena' qaỹavigaxat ana lo'ỹo na nachitaxanataxanqateripi quiyim qaropilot ñi qota'olec. Ma' aso ncopatoxonaxalate imaañi bronce na'ñi yí'maq sqoỹoqaque quiñi qara'gaxala', ỹaatqajam cocho'qui', ca' se nalolec so nachitaxanataxanqateripi.
1KI.8.65	Ca' quesojo na'xa'a, ca' so Salomón chaqai sá'ogue so llaalqaipi so Israel só'maq ỹaatqajam 'xoic qomyipi chicqochi'ñi yi ñigo quiyi Hamat queda rapiguim chaqai ỹovira'a aso ñaachi queda 'guiñi quiyi Egipto, ca' qaỹo'uet so nemaqachic quiyim qoyinauguilo naua 'imqolqai' na'derañi quena' qaimaqachin ñi qara'gaxala' qota'olec, chaqai saua liỹa' siete na'xata', ca' ỹovi' catorce na'xata' so nemaqachic. 
1KI.8.66	Ca' queso liỹa na'xa'a, ca' so nashi niquine'e' so qomyipi mashic pil, ca' so qomyipi nqouagaxainteguelec quiyim no'uen ca llicyaxac so nashi. Ime, ca' so qomyipi pil quenaua la'aate', 'ue da netoonaxac, chaqai ỹa'maqachigui lauel quená'ogue ná'maq no'uen lo'ueenataxanaxac ñi qota'olec na'le queso lelaatec David chaqai ná'maq lalamaxareteripi llaalqaipi so Israel.
1KI.10.1+1KI.10.2	Ca' aso lashi ná'maq na'ñi yi Sabá co'na' 'xaiguelec da lichoxoric ỹovirau'a so Salomón, qaiyi qaimaqachin ñi qara'gaxala', ca' taigue da Jerusalén, ma' ỹahotaque i'guen, ca' ỹa'vii naua lenataxanaxaco 'xoic da lqalaigue'. Ca ỹaatqajam 'xoic da lemaqachic na' novi'. Chaqai ana lalo nauaanaxanaxa late'e 'xoic nqai'en na li'ỹaac quena coraxat lo'daxaraic lahita, chaqai 'xoic na li'ỹaac 'oro chaqai na qa' qashilgaxaraic. Ca co'na' ỹovira'a so Salomón, ca chaqa'ma' inat quená'ogue ná'maq hueetapigui lauel. 
1KI.10.3	Ca' so Salomón ichoxot da leloxoỹaxac ná'ogue ná'maq nenataxaquipi, ca' qaica quet ca nenataxac quiyim se ỹa'den quet ca leloxoỹaxac. 
1KI.10.4	Ca co'na' aso nashi quiyi Sabá ỹa'den da la'deenec so Salomón chaqai só'maq 'imec no'xonshiguim, 
1KI.10.5	chaqai ná'maq loyac na loq, chaqai naua la'aate' so lotauaripi, chaqai da na'maqataxac chaqai da no'ueetaxac na lelaatqaipi, chaqai ná'maq ne'taxaqui lo'ollipi, chaqai na lachitaxanataxanqateripi ỹaantapego caso no'ueenaxanaxaqui, ca' aso'maxare ỹaatqajam 'xoic da le'laxa. 
1KI.10.6	Ca 'naaco' queso nashi:
1KI.10.6	—Dá'maq ỹa'xaỹaxac na'le queda ỹa'a' quená'ogue ná'maq shi'gue 'viichi' chaqai quedá'maq ra'yiinqui', ỹaatqajam lliqueta; 
1KI.10.7	qam qainaquita ỹaatqajam seuelec nagui, ma' ñovi', ca' seuanchigui quenaua ñqote'. Qam mesqai ỹaatqajam ná'ogue qaỹa'xat, vire'ta ñaq lavinñi quet ca qaỹa'xat quená'ogue ná'maq rovinqui', ma' paguec na'maxare quená'maq ỹa'xaỹaxac quen. 
1KI.10.8	Ca' ¡ỹaatqajam ỹa'maqachiguiñi na rouachi'ipi chaqai netoontac ná'maq relaataxai'ipi, ma' na'maxare naua'que naua na'xata' hueetau'e na rahi'i' na'xaỹaxantapegalo naua la'maqa' naua ra'qaataxahi'! 
1KI.10.9	¡Ỹaatqajam qaimaqachin ñi qara'gaxala' qota'olec ñí'maq vi'relec ñí'maq nqo'to' qami', ca' ỹo'uet quiyim qami' lashi na llaalqaipi so Israel! ¡Quedá'maq se neme lqo'iichi ñi qara'gaxala' quena llaalqaipi so Israel, ca ñi'maxare ỹo'uet quiyim qami' nashi, ca loqoira'a, qaiyi ỹa'maxañi chaqai no'uen ca llicyaxac!
1KI.10.10	Ime, ca' aso'maxare ỹaanem so nashi so tres mil novecientos sesenta kilos quena 'oro, chaqai ỹaatqajam 'xoic na coraxat lo'daxaraic lahita chaqai na qa' qashilgaxaraic. Ỹaatqajam se ỹauanapega qanoda'a yi Israel yi ỹorete' so coraxat, 'nejem só'maq nodo aso nashi quiyi Sabá, ỹaanem so nashi Salomón.
1KI.10.11	Chaqai qai'neeta aná'maq qom lahi' huaxaỹaqse lemeenec lahi' so Hiram, 'uo' na nodo 'oro, ỹachigoxota'a yi Ofir, chaqai qai'neeta qaiyiita ỹachigoxota'ñi ana qo'paq lo'daxaraic lahita leenaxat sándalo chaqai na qa' qashilgaxaraic. 
1KI.10.12	Ca' na qo'paq leenaxat sándalo, ca' so nashi ỹachigoxotaugui quiyim ỹo'uet so lahiseripi añi no'ueenaxanaxaqui quiyim qanqouagaxainot ñi qara'gaxala', chaqai ñí'maq chi lauo' lodegaxat, chaqai ana ỹoreta'oguit niviiguellipi 'ue na lequet quiyim liviigue nqai'en na niviigaxanyipi. Chaqai se ỹauanapega quiyim paguec quet 'xoic ana qo'paq leenaxat sándalo, vire'ta nagui. 
1KI.10.13	Ca' so nashi Salomón ỹaanem cá'ogue cá'maq ỹahotaque aso nashi quiyi Sabá, ca ỹoqa'oga só'maq chi lame so'maxare. Ime, ca' aso'maxare pil queca la'a', liỹaatac só'maq ỹalliripi lotauaripi.
1KI.10.14	Ca ná'maq 'oro iconta'piguit so Salomón quena' ỹovirec yi ñaaxa, ỹovi' veintidos mil kilos. 
1KI.10.15	Qam se qanaloqojna'oga añí'maq qaishiuetentac quená'maq liỹa nemeenaxaquipi chaqai ná'ogue na nashillipi quiyi Arabia chaqai ná'maq reloqota'alo naua liỹa' 'lauari quiyi Israel. 
1KI.10.16	Ca' so nashi Salomón relaataxanlec quiyim qaỹo'uet aso doscientos nquepaqataxanqate lauataxaqui nodaachiguiñi late'ogue' qaỹa'meenalec quena 'oro. Ca' cañi 'óna ỹovi' seis kilos na 'oro taalec. 
1KI.10.17	Chaqai relaataxanlec qai'neeta so trescientos nquepaqataxanqate lauataxaqui paguec cocho'lli', ca' caso'maxare, ca napaquejlec 'un kilo quena 'oro qaỹa'meenlec. Ime, ca illaugui ñi lauo' lodegaxat ỹamata'gue leenaxat Líbano no'oochi. 
1KI.10.18	Chaqai relaataxanlec qai'neeta aso nashi nqa'xanaxaqui late'ogue', ỹachigoxotaugui na loue ana ladocoloue. Ca' relaataxanlec quiyim qaỹa'meenlec quena 'oro. 
1KI.10.19	Aso qa'xanaxaqui seis saua nco'ỹaxalate' tairashi'ma, chaqai so neuaxaỹoxosoxola' lepajlec, chaqai saua ỹa'irauec 'ec laua' quenaua lahil, chaqai naua naloochi'ñalo naua 'ec laua', ca' neesa'ñi saua sauaxaic leta'al nachaatesañi. 
1KI.10.20	Ca' ỹovi' doce so sauaxaic leta'allipi nachaatetañi, neetau'alo na lahil saua seis nco'ỹaxalate'. Chaqai ¡se ỹauanapega quiyim qaỹo'uet quet ca nashi nqa'xanqa' 'nejem so'maxare! 
1KI.10.21	Chaqai qai'neeta quiñi lauo' lodegaxat so nashi ñí'maq ỹamata'gue Líbano no'oochi, sá'ogue so ne'taxaquiripi chaqai sá'ogue so lqui'ỹaxaquiripi nodaachiguiñi na 'oro. Ca' na lecat leenaxat plata, qam se qaỹouen, ma' na' ỹovita quiyim nashi so Salomón, ca' najo lecat qaca aca laseuete. 
1KI.10.22	Ma' ná'maq qom lahi' huaxaỹaqse ỹachigoxota'gue da Tarsis so nashi, 'oonoqui' novi' quiyaua tres ñaxari, liỹaata ana qom lahi' huaxaỹaqse looỹac so Hiram, nodoota na 'oro, plata, loue ana ladocoloue, qoshiiquiaxaua chaqai na paurial.
1KI.10.23	Ca' so Salomón ỹaatqajam napacalec na liỹa nashillipi quena 'laua queda lesallaxa chaqai queda la'deenec so'maxare. 
1KI.10.24	Ca ná'ogue ỹahotaque iuana chaqai quiyim na'xaỹaxana da la'deenec so'maxare dá'maq qoỹaanem quiñi qota'olec. 
1KI.10.25	Chaqai quena' ỹovirec yi ñaaxa, ca ná'ogue nodouo na lame queso'maxare: 'ue na nodouo na lecat leenaxat plata chaqai na 'oro, napoxoqui, no'goxonaxat chaqai na lo'daxaraic lahita, shipiguiripi chaqai na que'lahipi.
1KI.10.26	Ca' so Salomón lapoonta' so nahoglenaipi chaqai so nalliripi. Ca' ỹovi' mil cuatrocientos aso nahoglena chaqai doce mil so nalliripi neetashiguim quena shipgaq. Ca' so'maxare ỹo'uet na ilari'ñi aso nahoglenaipi lauataxaquiripi chaqai ná'maq neloxoỹaripi queso nashi quiyi Jerusalén. 
1KI.10.27	Ca' so nashi ỹo'uet quiyim 'xoic na lecat plata, 'ec na qa' quiyi Jerusalén, chaqai quiyim 'xoic na qo'paq cedro, 'ec ana higo neuec quena no'ueenaxa. 
1KI.10.28	Ca' so shipiguiripi qaỹauaaque laloipi so Salomón qaỹachigoxota'gue da Muzri chaqai da Cilicia, ma' so lemeenaxanqajanqaipi so nashi, chaqaida ỹachigoxota'gue quena' rishiujnaxana. 
1KI.10.29	Ca' cañi 'óna nahoglena, quena' qaimen qaỹachigoxota'gue da Egipto, añi laseuete ỹovi' seiscientas ana chiróla chicqaugui na plata, chaqai quiñi 'oonoqui' shipgaq ỹovi' ciento cincuenta añi laseuete. Ca ná'ogue na lashi na hititaipi chaqai na Siria laseripi nemeenta'pegue' na lemeenaxanqajanqaipi so Salomón.
1KI.11.1	Ca' so Salomón mesqasoota nqo'ta aso llaale so Faraón, lashi yi Egipto laseripi, ma' qai'neeta nqo'ta na liỹa 'aallipi lasellipi yi Moab, Amón, Edom, Sidón chaqai na hititaipi. 
1KI.11.2	Ná'maq 'aallipi naalec yauajo 'lauari, chaqana aná'maq ñi qara'gaxala' se ỹashiñiguit na'le na llaalqaipi so Israel quiyim o'ñiguit. Ma' sqoue quiyim ỹashaxanec añi le'taxanata, ca nqouagaxainot na nqolaquipi. Qam so Salomón ỹaatqajam nqo'ta so 'aallipi, ca o'ñiguit. 
1KI.11.3	Ca' ỹovi' setecientas aso loua nodaachiguiñi nashi llaallipi, chaqai ỹovi' trescientas aso leloxoỹaxanata, ca' so 'aallipi ỹaatqajam rashiiuec nqai'en so'maxare quiñi qota'olec. 
1KI.11.4	Ca co'na' so Salomón mashic qo'xoic, ca aso louaaripi rashiiuec nqai'en añi le'taxanata, ca nqouagaxainot nqohin na nashiilqaipi nqolaquipi. Ma' mesqai ỹaatqajam nañaanot ñi qara'gaxala' qota'olec, ca sqai 'ne'tegue dá'maq 'ne'teco' na'le so leta'a David. 
1KI.11.5	Ca' so Salomón nqouagaxainot na'le aso nashiila leenaxat Astarté, so'maxare lashiila na Sidón laseripi, chaqai so nashiilec leenaxat Milcom, lashiilec na Amón laseripi, so'maxare ỹaatqajam naqaica'a ñi qota'olec. 
1KI.11.6	Ca co'na' 'neeta dajo so Salomón, ca' ñi qara'gaxala' qota'olec ỹaatqajam se nqo'ta dá'maq 'ne'tegue so'maxare, ma' so'maxare ỹaatqajam sqai quelec ñi qara'gaxala', mesqai 'nejem dá'maq 'neetari'o' na'le so leta'a David.
1KI.11.7	Ca' quesauajo ñaxari, ca' so Salomón ỹanalec aso quemaralec qa' ladocai, pa'ỹa'gue da lqodoigue quiyi Jerusalén, so 'imec lauo' nqai'en so nashiilec Quemos, só'maq lashiilec na Moab laseripi, chaqai so 'imec lauo' so Moloc, lashiilec na Amón laseripi. Saua'maxare ỹaatqajam laqaicqate' ñi qota'olec. 
1KI.11.8	Chaqai qai'neeta so Salomón no'xonshiguim na lomala' na lqolaquipi quesá'ogue so louaaripi, qaiyi qaỹavigaxat na nichiinaxanaxat lo'daxaraic na lahita, chaqai na lachitaxanataxanaxat quiyim ỹaanot na lashiilqaipi. 
1KI.11.9	Co'na'le, ca' ro'o ñi qara'gaxala', ñi qota'olec quiyi Israel, ro'ỹa so Salomón, ma' rashiiuec nqai'en añi le'taxanata quiñi'maxare. Ca ñi'maxare dos nachaxana na'le so'maxare, 
1KI.11.10	chaqai qatetapega quiyim se nqouagaxainot canchaqaica nashiilec nqolac. Qam so'maxare se na'xaỹaxana da laqataxac ñi qara'gaxala'. 
1KI.11.11	Ca co'na'le, ca' ñi qara'gaxala' 'naaco' na'le queso Salomón:
1KI.11.11	—Ma' qami' 'ñiite' dajo chaqai sqai pacqajñirigui da qana'maqataxac chaqai na ỹaqataxaquipi, ca' ỹim nagui souootaxana'gue da ro'ueenataxanaxaqui' quiyim qami' nashi, ca' saanem ca 'óna quenaua relaataxahi'. 
1KI.11.12	Qam ỹim sa'deena'a so qataa'i' David, ca' nagui sqai shine'tegue dajo caqami' quiyim ñaq rca'lli'sauec. Qam ca qachaalqui', ca' chaqaica cá'maq ñouo' ma'le. 
1KI.11.13	Qam 'eno'm sqai ná'ogue ñouora'gue, ca 'ue ca ño'ueenaqta'guit quena llaalqaipi so 'oonoqui' llaalec so Israel, ma' sa'deena'a so qataa'i' David chaqai na Jerusalén yí'maq na'a' lodegaxat ica'acsec.
1KI.11.26	Chaqai qai'neeta so Jeroboam só'maq llaalec so Nabat npa'guene'e' so nashi Salomón. So Jeroboam chi lotaua so Salomón. So'maxare na'ñi yi na'a' Sereda chicqaugui na llaalqaipi so Efraín. Aso late'e pa'ỹe, leenaxat Zerúa. 
1KI.11.27	Dá'maq 'neeto' na'le quiyim so Jeroboam npa'guene'e' so nashi 'neetasa': So Salomón na' ỹo'uet so nayic, ca' ỹapogui na lauaquipi só'maq na'a' qohinac la'a' so David. 
1KI.11.28	Ca' so Jeroboam ỹaatqajam 'ñaaxaic chaqai canchaqaica ca chaqa'ma' chaqaida nqai'en. Ca' so Salomón co'na' iuana quiyim so ne'nec chaqaida nqai'en cá'maq canchaqaica, ca so'maxare reloxoỹa'a nqai'en ná'ogue na llaalqaipi so José.
1KI.11.29	Ca 'uo' so na'xa'a na' so Jeroboam chicqau'a yi Jerusalén, ca' queso nayic, ca natena'guito' so qota'a letaxaỹaxaqui leenaxat Ahías. So'maxare na'ñi yi Silo, ỹantañi so napoxoqui dalaxaicolec, qaisauatem' doosolqai' hueesalec yi no'ueenaxa. 
1KI.11.30	Ca' so Ahías naqate'e so ỹantañi napoxoqui dalaxaicolec, ca' ỹasectaxatac doce nqai'ne' saua lahil. 
1KI.11.31	Ca 'naaco' queso Jeroboam:
1KI.11.31	—'A, saañiraxarom naua diez lahil na ipo', ma' ñi qara'gaxala' ñí'maq qota'olec quena Israel 'naac caqami': Ỹim souootaxana'gue da lo'ueenataxanaxac quiyim nashi ñi Salomón, ca' saanem qami' quiyim loqoira'a na llaalqaipi saua diez llaalqa so Israel. 
1KI.11.32	Ca' so Salomón ño'ueenaqto'ot quiyim reloxoỹa'a ca llaalqaipi so 'oonoqui' quena llaalqaipi so Israel, ma' sa'deena'a so ilaatec David chaqai na Jerusalén, ma' ica'acsec najo na'a' quená'ogue na liỹa na'aateripi queso llaalqaipi so Israel. 
1KI.11.33	Ma' ñi Salomón tot nqo'chiiua', vichiguiño' nqouagaxainot añi Astarté lashiila na Sidón laseripi, chaqai ñi Quemos lashiilec na Moab laseripi, chaqai ñi Milcom lashiilec na Amón laseripi. Ca dá'maq ỹo'uet seuana se no'uen, ma' se ipacqajñiguilo naua ilaataxanaxaco chaqai naua ỹaqataxaco, sqai 'nejem só'maq leta'a David. 
1KI.11.34	Qam qaiyiita se souootaxana'gue dá'ogue da lo'ueenataxanaxac so Salomón quiyim nashi, ma' ñaqai neetaho nqaishin quiyim nashi quiyim ñaq nca'leetauec, ma' sa'deena'a so ilaatec David só'maq ica'acsec, ma' ipaquichiguilo nqai'ne' naua ilaataxanaxaco chaqai naua ỹaqataxaco. 
1KI.11.35	Qam souootaxana'gue ma'le da lo'ueenataxanaxac quiyim nashi so llaalec so Salomón, ca' saanem qami', quiyim loqoira'a na llaalqaipi caua diez llaalqa so Israel. 
1KI.11.36	Qam ño'ueenaqta'guit ma'le quiyim reloxoỹa'a ca llaalqaipi so 'oonoqui' llaalec so Israel, qaiyi dá'maq leenaxat so ilaatec David sqaica lqodoc, qaiyi chaqai 'neetari' queeta quiyim ñaqa 'ue qaican ỹapalaxat quiyi Jerusalén, ma' yi'maxare hueeta'ñi da ỹeenaxat. 
1KI.11.37	Ca' ỹim sano qami', qami' Jeroboam, quiyim qami' nashi ma'le, ca 'viiquiñi'sac cá'maq 'ñi'sa'gue quiyim loqoira'a ná'maq llaalqaipi so Israel. 
1KI.11.38	Ca no'm na'xaỹaxañite' quená'ogue ná'maq selachiraxalec, chaqai 'maxachichiriñi cá'maq ro'ueenataxanaxaqui' caỹim, chaqai quiyim ipaquichigui nqai'ñi' na ỹaqataxaquipi, na ilaataxanaxaquipi, 'nejem nqai'ñi' dá'maq 'ne'tegue na'le so ilaatec David, ca' qami' iỹaatac, ca' qaica idaxan nqaishin quiyim nashi ma'le ca qachaalaxai'ipi, 'nejem dá'maq shi'ntegue na'le queso David, ca' saanem qami' ma'le quiyim loqoira'a ná'ogue na Israel. 
1KI.11.39	Ca' na llaalqaipi so David sa'ue ma'le ca nouaxanaxaset sauaxat yalat so Salomón, qam sqai 'neetari' quiyim queeta nqaishin ca nouaxanaxaset.
1KI.11.40	Ca sauaxat dajo, ca' so Salomón ỹahotaque ỹalauat so Jeroboam. Qam so Jeroboam 'eet taigue da Egipto yí'maq reloqota'a so nashi Sisac. Ca' chaqaiyi neeta'ñi, chi ỹovireto'o' na' ileu so Salomón.
1KI.11.41	Dá'maq ỹoxe'uegue na'qaataxac so Salomón queda la'deenec chaqai na liỹa lo'ueenatqaipi na'le, ná'ogue qoỹeretalec so lerellipi da na'qaataxac so'maxare. 
1KI.11.42	Ca' so Salomón ỹovi' cuarenta ñaxari quiyim nashi neeta'ñi yi Jerusalén quiyim reloqota'a sá'ogue so llaalqaipi so Israel. 
1KI.11.43	Ca na' ileu so Salomón, ca' qaishinñi quiyi na'a' qohinac la'a' so David só'maq leta'a. Ca co'na' ime, ca' qoỹano quiyim nashi so llaalec Roboam.
1KI.12.1	Co'na'le, ca' so Roboam taigue da Siquem, ma' sá'ogue so llaalqaipi so Israel quepegue' yi'maxare, ma' ỹahotaque ỹano so'maxare quiyim nashi. 
1KI.12.2	Qam 'uo' da la'xaỹaxac quedajo so Jeroboam só'maq llaalec so Nabat na' ñaqai neeta'ñi yi Egipto yí'maq quepegue'o' na' 'eetapeguem so nashi Salomón, ca' chaqaiyi chaqa'ma' na'ño' na'le. 
1KI.12.3	Ca co'na' qaroỹaxane so Jeroboam, ca so'maxare chaqai sá'ogue so llaalqaipi so Israel eec quiyim retaxaỹa'pegue' so Roboam. Ca 'naaco' queso'maxare:
1KI.12.4	—Yi qataa'i' Salomón ỹaatqajam se ỹala'que qomi' na'le. Ca' qami' nagui, qami' ñaqai la'ira'que qomi' quiyim qarelachi' chaqai añí'maq qarishiuetenaxanqate, qaiyi so'ueenataxanqot qami' ma'le.
1KI.12.5	Ca' so Roboam 'naaco':
1KI.12.5	—Mohi, pilliuec, ca' quenaua tres na'xata', ca lotqai liỹa ñiuanaxata'.
1KI.12.5	Ca' so qomyipi pil. 
1KI.12.6	Ca co'na'le, ca' so nashi Roboam eec renataxana so qo'xoiquipi só'maq lotauaripio' na'le so Salomón co'na' ñaqa 'ue so'maxare. Ca renataxano' so'maxare, 'naaco':
1KI.12.6	—¿Negue' ca 'neeto' ca ra'qaachiguii 'maxaraic caỹim, qaiyi sasaachiguit na qomyipi yinatetac?
1KI.12.7	Ca só'maq qo'xoiquipi 'naaco':
1KI.12.7	—Nagui no'm quelollita najo qomyipi, chaqai no'm no'ueenaxachi' naua ra'qaataxahi', ca' najo qomyipi ñaqai queetalec quiyim ro'ueenataxanot qami'.
1KI.12.8	Qam so Roboam se na'xaỹaxana da 'naac so qo'xoiquipi. Ca' inat so ne'naqaipi só'maq chi naloxouaripi chaqai chi nalliripi. 
1KI.12.9	Ca' inato' so ne'naqaipi, ca 'naaco':
1KI.12.9	—¿Negue' cá'maq ra'qaachiguii 'maxaraic caỹim, qaiyi sasaachiguit na qomyipi quiyim ỹahotaque ñoquiigaxajñi añí'maq ishiuetentac na'le quiyi ita'a?
1KI.12.10	Ca so ne'naqaipi só'maq naloxouaripi so'maxare 'naaco':
1KI.12.10	—Ca' quena qomyipi ná'maq rashiila'isac quiyim noquiigaxachiriñi añí'maq lishiuetenaxanqate na'le queso qataa'i', ca qami' 'ñiraco' ma'le quena'maxare: No'm 'xoic lquesaxanaxa dá'maq 'ne'tegue na'le so ita'a caqamiri, qam caỹim paguec lquesaxanaxa ma'le nqaishin. 
1KI.12.11	Ca so'maxare no'm resalli dá'maq inaxalgoto qamiri, qam ỹim paguec lesallaxa nqaishin cá'maq senaxalgoto qamiri. Chaqai no'm so'maxare ỹoda'alo qamiri ca loshicmaxa quiyim rouaxañii, qam ỹim soda'alo qamiri ma'le ca nouaxanaxanaxat, qam lecat lahi ca lo'losec.
1KI.12.12	Ca na' ỹovirerec caua tres na'xata', ca lotqai ỹoviro so Jeroboam, liỹaatac sá'ogue so qomyipi, ỹovira'a so nashi Roboam, ma' chaqai 'naaco' so'maxare. 
1KI.12.13	Qam so nashi ỹaatqajam se ỹala'gue da ỹa'xat, ma' se na'xaỹaxana dá'maq 'naaco' na'le so qo'xoiquipi. 
1KI.12.14	Ca' ỹopilaxachichigui quiyim 'naac dá'maq qohinapego' na'le queso ne'naqaipi, 'naaco':
1KI.12.14	—So ita'a Salomón ỹaatqajam resalli dá'maq inaxalgoto qamiri na'le, qam ỹim paguec lesallaxa nqaishin dá'maq senaxalgoto qamiri. Chaqai no'm ỹouaxane' qamiri, ỹodoota'alo ca ñic, qam ỹim soda'alo qamiri ma'le ca nouaxanaxanaxat 'ue ca lo'losec lecat lahi.
1KI.12.15	Ca' so nashi Roboam ỹaatqajam se na'xaỹaxana da 'neeta'pegue so qomyipi, ma' ñi qara'gaxala' chaqai 'negue quiyim chaqaida 'neeta, qaiyi imigui dá'maq ỹachaxantaco' na'le ñi qara'gaxala' queso Jeroboam só'maq llaalec so Nabat, chicqochigui so Ahías só'maq na'ñi yi Silo. 
1KI.12.16	Ca co'na' sá'ogue so ỹalliripi quesó'maq llaalqaipi so Israel, co'na' ỹa'den quiyim so nashi se na'xaỹaxan quedá'maq qohinta'pegue, ca' so qomyipi 'naaco':
1KI.12.16	¡Qomi' sqa saaqapegueu'a so David!
1KI.12.16	¡Se salecqau'a dá'maq lesallaxa qano'ueenaqta'guit só'maq llaalec so Isaí!
1KI.12.16	¡Qomi' llaalqaipi so Israel qolaxauo quenaua qara'aate'!
1KI.12.16	¡Ca' so David chi cochiỹa ná'maq chaqai llaalqaipi!
1KI.12.16	Ca co'na'le, ca' so Israel llaalqaipi quepegueto nauá'maq chi la'aate'. 
1KI.12.17	Ca quená'maq llaalqaipi so Israel quená'maq neetaugui na na'aateripi quiyi 'laua Judá, ca' so Roboam ñaq reloqota'a so'maxare. 
1KI.12.18	Ca co'na' so Roboam ila' so Adoram quiyim neloxoỹaq quena 'ueenataxanaxairipi, ca sá'ogue so llaalqaipi so Israel ỹalauat, ỹodoota'a na qa'. Ca co'na'le, ca' so nashi Roboam chaqa'ma' renojñigui aso lahoglena, ca 'eet, taigue da Jerusalén. 
1KI.12.19	Ca' chaqaida 'neeto' na llaalqaipi so Israel na' npa'guene'e' na nashillipi quena llaalqaipi so David, chi ỹovireta'a nagui.
1KI.12.20	Ca co'na' so llaalqaipi so Israel 'ue da la'xaỹaxac quiyim mashic rapil queda Egipto so Jeroboam, ca qarelaataxane'oga queso qomyipi. Ime, ca' qoỹano quiyim nashi quiyá'ogue yi Israel. Ca co'na'le, ca' qaica ỹaatqajam quejlec na nashillipi quena llaalqaipi so David, ca ỹoqota'oga ná'maq chaqai llaalqaipi so Judá.
1KI.12.21	Ca co'na' so Roboam ỹoviro quiyi Jerusalén, ca lapoonta' so ciento ochenta mil nalliripi lca'acseripi queso llaalqaipi so Judá chaqai queso llaalqaipi so Benjamín, ma' ỹahotaque nalauate'e' yi Israel, ca rapilaxat quiyim qaỹa'guelec nashi. 
1KI.12.22	Qam ñi qota'olec retaqaugui na'le so letaxaỹaxaqui Semaías, 'naaco':
1KI.12.23	—'Ñirapega ñi Roboam ñí'maq llaalec so Salomón ñí'maq nashi quiyi 'laua Judá, chaqai ná'ogue na llaalqaipi so Judá chaqai so Benjamín, chaqai ná'ogue na liỹa qomyipi, 
1KI.12.24	'qaataxañitem quiyim ỹim shinac quiyi qomyipi quiyim se nalauajta', ma' chi nqaỹaripi Israel llaalqaipi. Qaidaata quiyim ná'ogue pila'a na la'a', ma' ỹim ná'maq shi'ntegue dajo.
1KI.12.24	Ca' so qomyipi na' 'xaỹa dá'maq 'naaco' na'le ñi qara'gaxala', ca sá'ogue pilo, 'ne'tegue dá'maq 'naaco' na'le ñi'maxare.
1KI.12.25	So Jeroboam liỹa no'xonshiguim yi na'a' Siquem hua'ñi yi 'xoic ana quemaralec qa' quiyi Efraín, ca chaqa'ma' na'anyi. Ime, ca' lotqai no'xonshiguim qai'neeta yi na'a' Penuel. 
1KI.12.26	Qam na' ime, ca ra'deenataxanaco', ca 'naaco':
1KI.12.26	—Na nashillipi quena llaalqaipi so David sqoue quiyim rapil, ca lotqai liỹa qaỹa'guelec. 
1KI.12.27	Ma' najo ỹalliripi quiyim pilta'gue da Jerusalén quiyim ỹaano ana lachitaxanataxanqate quiyim qaỹavigaxat hua'ñi añi no'ueenaxanaxaqui quiyim qanqouagaxainot ñi qara'gaxala'. Ca' liỹa qanqo'ta so Roboam só'maq lashi na llaalqaipi so Judá. Ca' qayalauat, ca' na qomyipi pilot ñi Roboam ñí'maq lashi na llaalqaipi so Judá.
1KI.12.28	Ca co'na' ime quiyim renataxantac so'maxare, ca' so nashi relaataxanlgoto quiyim qaỹo'ueete' saua dos huaqui llaalqa ỹachigoxotaugui na 'oro. Ca co'na' ime, ca 'naaco' queso qomyipi:
1KI.12.28	—Qamiri llaalqaipi so Israel mashic shi'gom quiyim pillita'gue da Jerusalén. Ca' nauajo nauá'maq rashiilaxahi nauá'maq naqata'alo qamiri na'le quiyi Egipto.
1KI.12.29	Ca co'na'le, ca 'óna so ỹana'ñi yi Betel chaqai so liỹa ỹana'ñi yi Dan. 
1KI.12.30	Ca' chaqaida dá'maq chicqotougui quiyim so llaalqaipi so Israel 'ue da lasauaxaset. Ma' so qomyipi taata'pegue da Betel chaqai da Dan quiyim nqouagaxainqa'. 
1KI.12.31	Ca so'maxare no'xoñishiguim naua qouagaxainaxaqui' quiyim qaỹashiila na nqolac chaqai ỹano quiyim letaxaỹaxanqajanqaipi na qomyipi sqai llaalqaipi so Leví. 
1KI.12.32	Chaqai qai'neeta ỹa'ue so laloqojnec quiyim ỹo'uet so lemaqachic, ca' viichigui nqai'en so na'xa'a quince quena' ime'ueque saua siete shiriguiri queso ñaaxa. Ca' so nemaqachic qaỹo'ueeto' quen quiyi Judá. Ca chaqaiso so'maxare ỹavigaxat so lachitaxanataxanaxat huaalec aso ncopatoxonaxalate. Ca na' ỹo'uet dajo hua'ñi nqai'en yi Betel quiyim ỹaanot so lachitaxanataxanaxat só'maq huaqui llaalec chi lo'ueenatec. Ca' na netaxaỹaxanqajanqaipi idaanlec nqai'en da nemaqajnataxanaxac quiyim qanqouagaxainot na nqolaquipi no'xonshiguim. 
1KI.12.33	Ca' chaqaida 'neeta co'quena' ỹovirerec saua quince na'xata' quena' ime'ueque saua siete shiriguiri. Ca' so Jeroboam ỹo'uet aso lachitaxanataxanqate illaalec aso ncopatoxonaxalate chi lo'ueenata na'ñi yi Betel. Ca' queso na'xa'a viichigui so nemaqachic, ca so'maxare talaxan, chi ỹo'uet quiyim lemaqajnataxanaxaqui na llaalqaipi so Israel. Ca' ỹo'uet so lichiinaxanaxat lo'daxaraic lahita quiyim ỹavigaxat.
1KI.16.29	Ca co'na' ỹovite' saua treinta y ocho ñaxari quiyim nashi so Asa quiyi Judá, ca' so Acab só'maq llaalec so Omri lotqai nashi quiyi Israel. Ca' ỹovi' veintidos ñaxari quiyim nashi so Acab, neeta'ñi yi na'a' lodegaxat Samaria. 
1KI.16.30	Qam ñi qara'gaxala' se nqo'ta da no'ueenataxac so'maxare, ma' paguec la'aaxa dá'maq 'neetari' queso 'auaxaic nashillipi queso'maxare. 
1KI.16.31	Ma' so'maxare ỹaatqajam chi ỹo'uet na lasauaxaseteripi 'ec so Jeroboam, só'maq llaalec so Nabat. Chaqai vire'ta o'ñiguit aso Jezabel, llaale so Et-baal, nashi quiyi Sidón. Chaqai vire'ta na' imaqachin chaqai nqouagaxainot so nashiilec Baal. 
1KI.16.32	Chaqai no'xonshiguim aso ncopatoxonaxalate chaqai aso no'ueenaxanaxaqui quiyim qanqouagaxainot so nashiilec Baal quiyi Samaria. 
1KI.16.33	Chaqai qai'neeta ỹo'uet so nadenqatec lqui'i aso nashiila Asera, ca' ỹaatqajam ỹo'ooqochito' na'le ñi qara'gaxala' ñí'maq qota'olec queso Israel. Ca ná'maq ỹo'uet so'maxare ỹaatqajam paguec la'aaxa dá'maq 'ne'tegue na'le queso 'auaxaic nashillipi quiyi Israel.
1KI.17.1	So letaxaỹaxaqui ñi qota'olec leenaxat Elías, na'ñi yi na'a' Tisbe, huaugui yi 'laua Galaad, 'naaco' queso nashi Acab:
1KI.17.1	—¡Ñallitalta' quiñi qara'gaxala', ñí'maq qota'olec queso Israel, ñí'maq so'ueenataxantacot, quiyim quenauajo ñaxari sqaica ca ỹaxat chaqai aca 'ỹa', toco' ma' ỹovita quiyim 'ue ca sa'xat!
1KI.17.2	Vichiguiño' ñi qara'gaxala' 'naaco' queso Elías:
1KI.17.3	—Oquire'e najo, 'itegue da lqodoigue. Ca nañoxochiriñi quiyi ñaachi leenaxat Querit, pa'a'gue da lqodoigue caso lachiugue Jordán. 
1KI.17.4	Ca' ni'chi'sapigui ma'le na huaxaỹaq le'ec so ñaachi. Chaqai mashic shi'gue shinapega na ratecsanyipi quiyim ỹodootegueri' ma'le ca qonoqe'.
1KI.17.5	Ca' so Elías ỹo'uet dá'maq qohinapega quiñi qara'gaxala', ca' eec, quepegue' ca na'ñi yi ñaachi Querit, pa'a'gue da lqodoigue caso lachiugue Jordán. 
1KI.17.6	Ca na ratecsanyipi ỹodootapega so Elías na pan chaqai na la'at quiyi nete'eta chaqai yi avit, chaqai ne'teetapigui so ñaachi. 
1KI.17.7	Qam co'na' 'xoic so na'xataripi, ca' so ñaachi 'im, ma' qaica ca ỹaxat quiyi 'laua.
1KI.17.8	Ca co'na'le, ca' ñi qara'gaxala' 'naaco' queso Elías:
1KI.17.9	—Ne'laxachirishiguim, ca' quirepegue' yi na'a' Sarepta, huaugui yi 'laua Sidón. Ca chaqa'ma' ñira'ñi yi'maxare, ma' ỹim shi'gue saqatqajantari' añi pa'ỹe quiyim ỹaanem qami' ma'le ca qanoqe'.
1KI.17.10	Ca' so Elías ne'laxashiguim, ca' quepegue' yi Sarepta. Ca co'na' ỹovira'a yi ñigo quiyi na'a', ca iuane'to' aso pa'ỹe ñipetac. Ca roỹaxano', ca 'naaco' caso'maxare:
1KI.17.10	—Qouaquiric, vito' ca ỹaquip huaxaiqoqui'.
1KI.17.11	Ca co'na' aso'maxare mashic eec queu'a. Ca' so Elías lotqai roỹaxana'pegue', 'naaco':
1KI.17.11	—Qouaquiric nodo'ireco' qai'neeta ca pan laỹooqui'.
1KI.17.12	Ca aso'maxare 'naaco':
1KI.17.12	—Da ỹa'qaatec 'qaachigui ñi qara'gaxala' qota'olec quiyim qaica ca pan ratooxoic. Chaqai ỹaatqajam cocho'qui' yi ñi'aríña lichooqui' hueetagui añi lahi', chaqai da cocho'qui' 'aceitoqui'. Ca' nagui llapoonta'pe naua qo'parolqai'. Ca' so'uet aca ỹaqaulata, qaiyi que'e ñi ỹaalec chaqai aỹim. Ca ma' ime, ca' qareleu ma'le quena qarqopaaxa.
1KI.17.13	Ca' so Elías 'naaco':
1KI.17.13	—Qaica ro'chi'raque. Ta'ta'a quiyim 'viichi' dá'maq 'ñirac. Qam 'auaxañi' ratoxochi' aca cocho'lli' raqaulata'e', ca' nodo'irec. Ca ma' ime, ca 'viichi' aca liỹa, ca nouañise'e' ca qachaalqui'. 
1KI.17.14	Ma' ñi qara'gaxala' ñí'maq qota'olec queso Israel 'naac quiyim se imeuo ca 'ariñoqui' hueetagui aca lahi' chaqai ca 'aceitoqui', chi ỹovireta'a ca na'xa'a quiyim ñi'maxare ỹo'uet ca ỹaxat quena 'laua.
1KI.17.15	Ca' aso pa'ỹe eec, ca' ỹo'uet dá'maq 'naac so Elías. Ca aso'maxare chaqai so llaalec chaqai so Elías se ỹouene' ca loxe' queso 'xoic na'xataripi. 
1KI.17.16	Ỹaatqajam se imeuo ca ne'ariñoqui' caso lahi' chaqai so 'aceitoqui' caso lahi', ca ipaquichigui dá'maq 'naaco' na'le ñi qara'gaxala' queso Elías.
1KI.17.17	Ca co'na' 'viom saua na'xata', ca taaño' ralola so llaalec aso pa'ỹe. Chalego lecaic so ralolaxa, ca vire'to' na' tot qaica ca lacat. 
1KI.17.18	Ca co'na'le, ca' aso pa'ỹe 'naaco' queso Elías:
1KI.17.18	—¿Negue' cá'maq shinto' caqami', qami' nale ñi qota'olec? ¿Qa' novichi'o' quiyim yo'leentaxanaxañi' quena ỹasauaxaset, chaqai quiyim 'viichi' ileu yi ỹaalec?
1KI.17.19	Ca' so Elías 'naaco':
1KI.17.19	—Nañaañitquena ca qachaalqui'.
1KI.17.19	Ca' ỹacona so noctoqui' qa'aalto'ot aso pa'ỹe, ca' ỹodoshi'ma ca 'imec neetaugui, ca' inaxalec ca lomala'. 
1KI.17.20	Ime, ca' ỹaatqajam netenegue da la'qaatec quiyim roỹaxanot ñi qara'gaxala', 'naaco':
1KI.17.20	—Qami' ỹa'gaxala' qota'olec, ¿qai'neeta 'viichi'o' da nqui'ic cada pa'ỹe dá'maq senta'ñi na la'a' ma' ileu nqai'ñi' yi llaalec?
1KI.17.21	Ca' so'maxare chaqa'ma' tres nqa'paxanegue so noctoqui', ca' ỹaatqajam netenegue da laualaxac quiyim ỹaualqot ñi qara'gaxala':
1KI.17.21	—Qami' ỹa'gaxala' qota'olec, ¡ñi'xoresene'tot qami', sashiila'e' quiyim rapilaxachi' ca nachaalataxac najo noctoqui'!
1KI.17.22	Ca' ñi qara'gaxala' na'xaỹaxana da ne'xoresenaxac so Elías, ca chaqaida 'neeta, ca chicqochigui quiyim liỹa nca'leuec so noctoqui'. 
1KI.17.23	Ca' so Elías chaqa'ma' iconot so noctoqui', ỹodo'ña so 'imec pa'ỹaañi, ỹopilaxatot aso late'e. Ca 'naaco':
1KI.17.23	—¡'Ajñi', na qachaalqui' liỹa nca'leuec!
1KI.17.24	Ca' aso 'aalo 'naaco':
1KI.17.24	—Nagui, ca' ỹaatqajam sa'den quiyim qami' nale ñi qota'olec, chaqai dá'maq 'ñirac ỹaatqajam lliqueta chicqo'ot ñi qara'gaxala'.
1KI.18.1	Ca co'na' mashic shi'gom na' mashic ỹoxe'ueque saua tres ñaxari, ca ñi qara'gaxala' ỹilen so Elías, 'naaco':
1KI.18.1	—Mo'e', quirepegue' ñi Acab, ma' ỹim mashic sahotaque sa'ue ca ỹaxat quena 'laua.
1KI.18.2	Ca' so Elías eec, quepegue' so Acab. Quiyi Samaria ỹaatqajam 'xoico' so nqopaaxa. 
1KI.18.3	Ca' so Acab roỹaxana so Abdías só'maq neloxoỹaq quiyi la'a'. Qam so Abdías ỹaatqajam huejlec ñi qara'gaxala'. 
1KI.18.4	Chaqai co'na' aso nashi Jezabel relaataxanlec quiyim qaỹalauat na lca'acsec letaxaỹaxaquiripi ñi qota'olec, ca so'maxare ỹoxojñi so cien qomyipi, ca ỹasectaxajñigui na lavinñi, ca' dos nqai'ne' naua lapooqote', nañoxotouguilo nqai'en saua dos lauaco. Ime, ca' ỹaante'em na loq. 
1KI.18.5	Ca' so Acab 'naaco' queso Abdías:
1KI.18.5	—Qolaq, souoxonaq na qana'laua, sa'ajnaq ná'ogue na ñaachipi chaqai na lachiuguellipi, sha'apiguito' 'ue ca qaranataxat 'uaqapi, qaiyi ñaqai queeta nca'leetauec na shipiguiripi chaqai na que'laipi. No'me', ca' nilliviñi ná'ogue na qoloipi.
1KI.18.6	Ca' chaqaida 'neeta, ca co'na' que', ca neuagaxachirigui yí'maq 'laua ỹahosaque ỹouoxone'. Ca' so Acab eec, quegue so nayic, chaqai so Abdías quegue so liỹa nayic. 
1KI.18.7	Ca co'na' mashic queso nayic, ca' so Elías naxata'guit so Abdías. Ca co'na' no'uenegue, ca ỹa'dooto naua le'cootal so'maxare. Ca 'naaco':
1KI.18.7	—¡Ca' chaqaiqami'o' ná'maq qami' ỹa'gaxala' Elías!
1KI.18.8	Ca' so Elías 'naaco':
1KI.18.8	—Ajá'a, chaqaỹim.
1KI.18.8	Chaqai 'naaco' queso'maxare:
1KI.18.8	—Mo'e', 'ñirapega ca na'coochi' quiyim ỹim seuete'e najo.
1KI.18.9	Ca' so Abdías 'naaco':
1KI.18.9	—¿Negue' cá'maq 'neeto' ca ỹasauaxaset quiyim yayaañichiguit so Acab quiyim yalauat? 
1KI.18.10	Da ỹa'qaatec 'qaachigui ñi qara'gaxala', ñí'maq rashiilqui' qota'olec, quiyim so ña'co' ỹaatqajam qaica quet cá'maq 'laua quiyim se relaataxanlec quet quiyim qaimitaque qami'. Ca quena' qohinac qaica qami' queca 'laua, ca so'maxare 'ue da lepagaxallic renataxan quiyim llic se qaỹanata qami'. 
1KI.18.11	¡Qam nagui, ca' yilachi'sac quiyim shinapega ca ña'co' quiyim viise'e najo! 
1KI.18.12	Qam sqoue quiyim ma' cocho'qui' ỹoxe'oga qami' caỹim, ca' so ne'espíritu ñi qara'gaxala' re'xachi' ma'le, ca' se sa'den ca 'itegue. Ca ma' sa'ue la'xaỹaxac so Acab, ca noma' se ỹanata qami' so'maxare, ca yalauat ma'le. Najo relaachiqui' shi'gue na' ñaqai ne'necoqui' chaqai'en se neme imaqachintac ñi qara'gaxala'. 
1KI.18.13	Ca' ¿peeta'a se qara'qaataxano' qami' na'le quedá'maq so'uet na' aso nashi Jezabel ỹahotaque nalauajñi so letaxaỹaxaquiripi ñi qara'gaxala' qota'olec? Ca' ỹim na'le soxojñi so cien qomyipi, dos saua nqañoqotqate' nqaishin, cincuenta so sellaugui quiñi 'óna lauac, ca' saante'em na loq. 
1KI.18.14	Ca ¿nagui vi'saque quiyim shic, ca' shinapega so ña'co' quiyim viise'e najo? ¡Ca yalauat ma'le!
1KI.18.15	Ca' so Elías 'naaco' queso'maxare:
1KI.18.15	—Ỹim saanot da ỹa'qaatec ñi qara'gaxala', ñí'maq qaica lqalanec ñí'maq so'ueenataxantacot, quiyim chaqaina najo na'xa'a, ca' ñiuane'e' ca nashi Acab.
1KI.18.16	Ca' so Abdías idaanaque so Acab quiyim ỹa'ue la'xaỹaxac. Ca co'na'le, ca' so Acab eec quiyim nauane'e' so Elías. 
1KI.18.17	Ca co'na' iuana, ca 'naaco':
1KI.18.17	—Ca ¿qami'o' ná'maq vi'saque da leuogoxo na Israel?
1KI.18.18	Ca' so Elías 'naaco' queso'maxare:
1KI.18.18	—Ỹim se itentegueñi nqaishin na qomyipi, ta'ta'a qami' chaqai na nallichi'ipi sauaxat quiyim lachi' na lelaataxanaxaquipi ñi qara'gaxala', ca nqouagaxaiñitot na nadenqatqaipi lqui'illipi ñi nashiilec Baal. 
1KI.18.19	Ca' nagui, ca' vite ca qomyipi lachi' quiyim lapoonta' ná'ogue na llaalqaipi so Israel cada quemaralec qa' ladocai Carmelo, chaqai so cuatrocientos cincuenta letaxaỹaxaquiripi so nashiilec nqolac Baal, chaqai na cuatrocientos letaxaỹaxaquiripi añi nashiila nqola Asera quená'maq qui'ỹaxantac añi roua'e' Jezabel.
1KI.18.20	Ca' so nashi Acab relaataxane'oga sá'ogue so llaalqaipi so Israel chaqai lapoonta' so netaxaỹaxaquiripi cada quemaralec qa' ladocai leenaxat Carmelo. 
1KI.18.21	Ca co'na'le, ca' so Elías nqo'neu'a sá'ogue so qomyipi, ca 'naaco':
1KI.18.21	—¿Chi' laquio' 'xañiñi quiyim quiitalgoto naua dos ra'deenataxanaxagohi? No'm ñi qara'gaxala' chaqaiñi ñí'maq ỹaatqajam qota'olec, ca' quiitalec ñi'maxare; chaqai no'm ñi Baal, ca' chaqaiñi oquiitalec.
1KI.18.21	Qam so qomyipi qaica ca ỹa'xat. 
1KI.18.22	Ca' so Elías queetalec da letaxaỹaxac, 'naaco':
1KI.18.22	—Qaỹimeta ỹim letaxaỹaxaqui ñi qota'olec ñaq yca'leetauec. Ca' so Baal, ca ỹovi' cuatrocientos cincuenta na letaxaỹaxaquiripi. 
1KI.18.23	Ca' nagui, ca 'ỹaañima qomi' caua dos huaqui llaalqa, ca ná'maq letaxaỹaxaquiripi so Baal nca'au'a ca 'óna, ca' ỹalauat. Ime, ca' inaxalec ca qo'paripi, qam se ỹa'ue ca norec pa'aañi. Ca' ỹim qai'neeta salauat ca liỹa huaqui llaalec, ca senaxalec ca qo'paripi, qam qai'neeta se sa'ue ca norec spa'xanañi. 
1KI.18.24	Ime, ca' nqouagaxaiñiỹot ná'maq rashiilaxahipi ná'maq 'ñiitapega qota'olqaipi, ca' ỹim sashiila ñi ỹa'gaxala'. Ca cá'maq saat, ca nela' ca norec, ca' chaqaica cá'maq ỹaatqajam qota'olec ỹapacauec.
1KI.18.24	—¡Ajá'a, ỹaatqajam ỹa'maqachiguiñi da 'ñirac! —'naaco' so qomyipi.
1KI.18.25	Ca' so Elías 'naaco' queso letaxaỹaxaquiripi so Baal:
1KI.18.25	—Coñiu'a ca 'óna quenaua huaqui llaalqa, ca 'au 'maxachiñi, ma' paguec qamiri 'xoic. Ime, ca' nqouagaxaiñiỹot cá'maq rashiilliguii 'ñiitapega qota'olec, qam sqa vii ca norec.
1KI.18.26	Ca' so qomyipi ỹacona'a só'maq huaqui llaalec qoỹaanem, ca ỹa'maxajñi. Ca' queso nete'eta, chi ỹovireta'a so na'xa'a lavinñi ỹaualqatacot ỹashiilatac so Baal, 'naaco' quen:
1KI.18.26	—¡Baal, saachichiguita qomi'!
1KI.18.26	Ca 'uo' quen na nenojshiguim, ỹaqaletentac aca lo'ueenata ncopatoxonaxalate, qam qaica ca qara'xaỹaque na'qaatec. 
1KI.18.27	Ca co'na' na'xa'a lavinñi, ca' so Elías chi i'neetac so qomyipi, 'naaco' quen:
1KI.18.27	—Paguec nichiñigue da raualaxaguii, ma' qamiri 'ñiỹac quiyim qota'olec ca'maxare. Ma' sqoue quiyim 'ue ca queloltapega, loqo'm 'ue ca imeeteguelec, loqo'm ỹouoiguiri'ca. ¡Chaqai no'm laqata, ca' qanqo'xon!
1KI.18.28	Ca' so qomyipi queetalec quiyim ỹaualqatagui, chaqai nichaqateguelta' quena lecat chaqai ana laqui, chi ỹovireta'a quiyim nachilliguilo naua leuo'. 
1KI.18.29	Qam chi ỹovireta'a quiyim napacalec so na'xa'a lavinñi, qam so qomyipi ñaqai queeta ỹaualqatagui, chaqai nenotetashiguim 'ec hualoxonyipi, chi ỹovireto'o' ca laloqo'o' quen quena' qoỹaano, ca' qaỹavigaxat ca nachitaxanataxanaxat. Qam ¡qaica ca qara'xaỹaque quiyim saachiguit so qomyipi! 
1KI.18.30	Ca co'na'le, ca' so Elías 'naaco' quesá'ogue so qomyipi:
1KI.18.30	—Noquiiguiuo quenajo.
1KI.18.30	Ca sá'ogue so qomyipi noquiigo queso'maxare, ca so'maxare lotqai no'xonshiguim aso ncopatoxonaxalate quiyim qanqouagaxainot ñi qota'olec shi'co' qai'guenaxajñi. 
1KI.18.31	Ca co'na'le, ca' so Elías ỹaconalo saua doce qari, ipaquichigui nqai'en da ỹorete' saua llaalqa so Jacob, só'maq ñi qota'olec ỹanco' quiyim leenaxat Israel. 
1KI.18.32	Ca' quesauajo qari, ca ro'ueenataxanalo quiyim no'xonshiguim aso ncopatoxonaxalate quiyim qanqouagaxainot ñi qota'olec. Ime, ca' ỹo'uet so ni'ỹac ỹovira'ta' quenaua lahil aso'maxare. Da lecaachigui so ni'ỹac ỹovi' veinte litros. 
1KI.18.33	Ca na' ime ỹa'maxajñi so qo'paripi, ca ỹalauat so huaqui llaalec, ca' illaalec so qo'paripi. 
1KI.18.34	Ca co'na' ime, ca 'naaco' queso qomyipi:
1KI.18.34	—No'xataxachiiguilo caua cuatro nehomal queca huaxaỹaq, ca' qaỹocorelec yi huaqui llaalec chaqai yi qo'paripi.
1KI.18.34	Ime, ca lotqai dos relaataxan quiyim pilalec qaỹocorelec. Ca' so qomyipi chaqaida 'ne'tegue. 
1KI.18.35	Ca' so huaxaỹaq i'paxanlec nqai'en aso ncopatoxonaxalate chaqai so ni'ỹac qai'neeta no'xa. 
1KI.18.36	Ca co'na' ỹovita ca laloqo' quiyim qoỹaano aca nachitaxanataxanqate, ca' so qota'a letaxaỹaxaqui, leenaxat Elías, nqo'neuo. Ca' ỹaatqajam netenegue da la'qaatec, 'naaco':
1KI.18.36	—¡Qami' ỹa'gaxala', qami' qota'olec queso qareta'a Abraham, Isaac chaqai so Israel: nachaxañi' nagui quiyim qami' qota'olec queso qareta'a Israel, chaqai quiyim yilachi', vichiguiño' so'uet dá'ogue dajo ma' qami' ná'maq yilachi'! 
1KI.18.37	¡Saachichiguit aỹim, qami' qara'gaxala', qaiyi ná'ogue najo qomyipi ỹa'den quiyim qami' qota'olec ỹapacauec chaqai quiyim vi'saque quiyim qaropilot qami'!
1KI.18.38	Ca queco'na'le, ca' noviriñi so norec chicqo'ot ñi qara'gaxala', ca' ỹavigaxat so nachitaxanataxanaxat chaqai so qo'paripi, vire'ta so qaripi chaqai so namoxoỹaxa, chaqai ncollishiguim so huaxaỹaq hueeta'ñigui so ni'ỹac. 
1KI.18.39	Ca' so qomyipi co'na' iuanchigui dajo, ca sá'ogue ỹa'chi'iñi naua le'cootal, ỹoviraqta'guit na latap na 'laua. Ca 'naaco':
1KI.18.39	—¡Ñi qara'gaxala' ỹaatqajam qota'olec ỹapacauec, ñi qara'gaxala' ỹaatqajam qota'olec ỹapacauec!
1KI.18.40	Ca co'na'le, ca' so Elías 'naaco' queso qomyipi:
1KI.18.40	—¡Coñilec ná'ogue na letaxaỹaxaquiripi ñi Baal! ¡'Neeto' 'ue ca qohit!
1KI.18.40	Ca' qaiconlec so qomyipi, ca' so Elías ỹauega yi ñaachi, leenaxat Cisón, ca' ichaxauec ñi lqahic sá'ogue.
1KI.18.41	Ca co'na' ime, ca' so Elías 'naaco' queso Acab:
1KI.18.41	—Mo'e', qui'i' chaqai ni'chi, ma' mashic tot qoỹoxoguit na ỹaxat.
1KI.18.42	Ca' so Acab eec, ca' que'e chaqai ne'et. Qam so Elías quiishi'megue ada qa' ladocai Carmelo. Ca nqa'xanñi, ỹoviraqta'guita naua le'cootal ñi lashic. 
1KI.18.43	Ca co'na'le, ca 'naaco' queso lelaatec:
1KI.18.43	—Mo'e', ra'irelec ana huaaxai.
1KI.18.43	Ca so'maxare eec, ca ra'iitalec aso huaaxai. Ca 'naaco':
1KI.18.43	—Qaica ca seuana.
1KI.18.43	Qam so Elías 'naaco':
1KI.18.43	—Siete nqai'ñi' pilac quiyim ra'irañigui ana huaaxai.
1KI.18.44	Ca co'na' mashic ỹovi' siete ra'ajnaxanaxaso'ma aso huaaxai, ca 'naaco':
1KI.18.44	—¡'Ue yi naueguelec re'oq chicqotañigui ana huaaxai lecaatoqui' na qanapoquena lauel!
1KI.18.44	Ca co'na'le, ca' so Elías 'naaco' queso'maxare:
1KI.18.44	—Mo'e', quirepegue' ca Acab, ca 'ñiraco': Coñichiro aca rahoglena'e', ca' qui', 'ase' no'm ỹovichiraxalec na ỹaxat.
1KI.18.45	Ca' so Acab renojñigui aso lahoglena, ca quepegue' yi Jezreel. Ca co'na'le, ca' chi navirichiguiñi na' novi' so naueguelec chaqai so nonot, ca' ỹaatqajam lodegaxat so ỹaxat. 
1KI.18.46	Ca co'na'le, ca' so Elías qaỹa'ue da lquesaxanaxa quiñi qara'gaxala'. Ca ỹa'maxachiñi saua loho, ca eec, ne'guenta, taigue da Jezreel, ca 'au ỹovi' queso Acab.
1KI.19.1	Ca' so Acab ra'qaataxana aso loua Jezabel dá'ogue dá'maq 'neeto' na'le so Elías chaqai dá'maq 'ne'teco' na'le na' ichaxauec na lqahic sá'ogue so letaxaỹaxaquiripi so Baal. 
1KI.19.2	Ca' aso Jezabel ỹa'uo' so lelaatec quiyim 'naapega so Elías:
1KI.19.2	—¡No'm qami' Elías, qam ỹim, ỹim Jezabel! Ca' na qarashiilqaipi nqolaquipi ỹa'ue ca ñouaxanaxaset lodegaxat, no'm nete'e ma' 'nejem nagui sqai shi'ntegue qami' dá'maq 'ñitetegue so lauachi' netaxaỹaxaquiripi.
1KI.19.3	Ca' so Elías retan quiyim chalego lecaic dá'maq hueetalec. Chaqai quiyim nca'laxatec dá'maq chi nachaalataxac, ca' eec taigue da Beerseba yí'maq huaugui yi 'laua Judá. Ca' quiyi, ca' po'an so lelaatec. 
1KI.19.4	Ime, ca' eec queetalec yi 'laua qaica qom. Ca queeto' 'óna na'xa'a, vire'to' na' nqa'xanñi ne'tot aca qo'paqo'lli'. Ca chalego' da lishoxo quiyim ileu. Ca 'naaco':
1KI.19.4	—¡Liyi dajo, qami' ỹa'gaxala'! ¡Lqodoc nqai'ñi' ana ỹaqauaxaqui, ma' sqai paguec ỹim 'maxaraic quesaua ita'al!
1KI.19.5	Ca co'na' ime, ca' nenanñi hue'tot aso qo'paq. Ca' chaqai laqachiguiño', qam 'uo' so novi' piguim le'ec, ca' ỹa'deuo na lahi, ca 'naaco' queso'maxare:
1KI.19.5	—Ne'laxachirishiguim, qui'i'.
1KI.19.6	Ca' so Elías quenoxontaco', ca iuane'to' quiyi na'xanqa' aso naqaulata ratooxoi chaqai aso 'taxaqui no'qaachigui queso huaxaỹaq. Co'na'le, ca' ne'laxashiguim, ca' que'e chaqai ne'et queso huaxaỹaq. Ca co'na' ỹa'at, ca lotqai liỹa nenanñi, laq. 
1KI.19.7	Qam so nelaatec piguim le'ec lotqai novita, ipootau'a, ca 'naaco' queso'maxare:
1KI.19.7	—Ne'laxachirishiguim, liỹa qui'i'. 'Anta, paguec leseguegue da 'ira'gue.
1KI.19.8	Ca' so Elías ne'laxashiguim, ca' que'e chaqai ne'et. Ca' sojo loq ỹa'ue da lquesaxanaxa quiyim liỹa eec cuarenta na'xata' chaqai cuarenta piri, chi ỹovireta'a da Horeb dá'maq qota'olec nquemaralec qa' ladocai. 
1KI.19.9	Ca co'na' ỹovita, ca taho'gue so lauac, ca hueetaho'gue 'óna pe. Qam ñi qara'gaxala' ỹovira'a so'maxare, ca 'naaco':
1KI.19.9	—Elías, ¿negue' cá'maq 'ñi'sa'pegue quenajo?
1KI.19.10	Ca so'maxare 'naaco':
1KI.19.10	—Ỹaatqajam paguec da ỹauochaxa caqami', qami' ỹa'gaxala', qami' qota'olec qaica qalañirac, ma' na llaalqaipi so Israel totqai quelec da na'maqataxaqui', chaqai nopoxoỹaxajñi ana ncopatoxonaxalate quiyim qanqouagaxainot qami', chaqai qaỹahote'e na lecat quiyim qanalauajñi na retaxaỹaxaqui'i'ipi. Ca mashic qaỹimetam yo'ueenañi, qam nagui qaimitetaque aỹim qaỹahotaque qayalauat.
1KI.19.11	Ca' ñi qara'gaxala' 'naaco' queso'maxare:
1KI.19.11	—Nenoxoñirec, ca nachaachiriñi, ca seloxoiqa'ajta' canajo qa'.
1KI.19.11	Ca co'na'le, ca' ñi qara'gaxala' quelec yi'maxare, ca 'uo' so nonot lodegaxat ỹaatqajam quesaxan, ca nconaxaterec naua lahil aso qa' ladocai chaqai ná'maq qa' ropoqogui nqai'en, qam ñi qara'gaxala' sqai hueetagui so nonot. Ca co'na' ime'uegue so nonot, ca lotqai i'loxol na 'laua, qam ñi qara'gaxala' sqai hueetaugui so le'loxolaxa na 'laua. 
1KI.19.12	Ca na' ỹoxe'uegue so le'loxolaxa na 'laua, ca' 'ue so norec, qam ñi qara'gaxala' sqai hueetaugui so norec. Qam na' ime'uegue so norec, ca' qara'xaỹaque so nelamaxa ỹolaauetam chaqai nesatete'uegue. 
1KI.19.13	Ca' so Elías co'na' 'xaỹaque so'maxare, ca' ỹapogui na lashic queso lapo'. Ca' nenoxonec, ca' hueete'e na lahi ñi ñigo queso lauac. Co'na'le, ca 'xaỹaque so nivillaxac 'naaco' queso'maxare:
1KI.19.13	—Elías, ¿negue' cá'maq 'ñi'sa'pegue quenajo?
1KI.19.14	Ca so Elías 'naaco':
1KI.19.14	—Ỹim ỹaatqajam chalego da ỹauochaxa caqami', qami' ỹa'gaxala', qami' qota'olec qaica ca qalañirac, ma' na llaalqaipi so Israel totqai quelec da na'maqataxaqui', chaqai qai'guenaxajñi ana ncopatoxonaxalate quena' qanqouagaxainot qami', chaqai qaỹahote'e na lecat quiyim qanalauajñi so retaxaỹaxaqui'i'ipi. Ca' qaỹimetam yo'ueenañi, qam qaimitetaque aỹim qaỹahotaque qayalauat.
1KI.19.15	Co'na'le, ca' ñi qara'gaxala' 'naaco' queso'maxare:
1KI.19.15	—Mo'e', pilli', pillitetegue na qayiqui' quiyi 'laua qaica qom quiyi Damasco. Ca ma' vichi', ca cochirelec ñi'ragui quiyim nashi ñi Hazael, qaiyi nashi quiyi 'laua Siria; 
1KI.19.16	chaqai ñi Jehú ñí'maq laual ñi Nimsi, qaiyi nashi quiyi Israel; chaqai cochirelec ñi Eliseo, ñí'maq llaalec ñi Safat ñí'maq na'ñi yi na'a' Abel-mehola, qaiyi itaxaỹaxaqui ma'le taalec da ro'ueenataxanaxaqui'. 
1KI.19.17	Ca' quedajo ma'le, ca cá'maq qohit queca lecat ñi Hazael, ca ỹalauat ñi Jehú, chaqai cá'maq ỹit ca lecat ñi Jehú, ca ỹalauat ñi Eliseo. 
1KI.19.18	Ca' ỹim ño'ueenaxatañi ma'le quiyi Israel ca siete mil qomyipi se ỹa'dooto naua le'cootal ñi Baal chaqai se nqo'goq.
1KI.19.19	Ca' so Elías eec, ca iuanejlco' so Eliseo rasaugaxantac, ỹa'queetalec so veinticuatro ñii'lolaipi, ca' chaqaiso so'maxare ỹashaxantac sauá'maq co'uaataxante'. Ca' so Elías ỹalamaxateta'a so Eliseo, ca' ipeguenlec so lapo'. 
1KI.19.20	Ca' so Eliseo chaqa'ma' ỹaxanec so ñii'lolaipi, ca' ne'guenta, co'uaategue so Elías. Ca co'na' ỹovi', ca 'naaco':
1KI.19.20	—Qouaquiric, ñaqai cocho'qui' ñqo'goxe' yaua ita'al, ca spoyiguine'. Ca ma' ime, ca' shiguegue qami'.
1KI.19.20	Ca' so Elías 'naaco':
1KI.19.20	—Ajá'a, mo'e', qui'. Qam ma'le, ca' cocho'qui' ñaqai o'lliinchira'a dá'maq shi'ntegue caqami'.
1KI.19.21	Ca' so Eliseo queho, ca' icona'alo saua dos ñii'lola, ca ỹalauate'. Ca só'maq qo'paq neetaguilo quena' qaro'ueenataxañiguilo ỹouaxañigui, ca' ỹouen quiyim co'i so la'at. Ca' qui'ỹaxan so qomyipi. Ca na' ime, ca' so'maxare co'uajlec so Elías, ca ro'ueenataxanot.
1KI.21.1	Ca co'na' shi'gom, ca 'uo' so ỹale, le'ec yi Jezreel, leenaxat Nabot. Ca 'uo' so lanaxanqa' 'uva loma' quiyijo na'a', leseeque'ta so lauo' lodegaxat so Acab, só'maq nashi quiyi Samaria. 
1KI.21.2	Ca 'uo' so na'xa'a, ca' so Acab 'naaco' queso Nabot:
1KI.21.2	—Nañaañi' quet yi qadanaxanqachi' 'uva loma', qaiyi sa'ue sanñi cana peue na'ic, ma' sqo ỹoxe'oga quena iuo' lodegaxat. Saañiguit yi ỹanaxanqa' 'uva loma' paguec loyac, loqo'm vi'saque seshiuetenta qaican ỹapaguec.
1KI.21.3	Qam so Nabot 'naaco' queso Acab:
1KI.21.3	—Dajo peeta'a se ỹa'maxaren ñi qota'olec quiyim saanem qami', ma' na'maxare chi ño'ueenaxaua na' ileue' yaua ita'al.
1KI.21.4	Ca' so Acab queuo queca la'a' rachicotam chaqai se ỹa'maxagui na lauel sauaxat dá'maq 'naac so Nabot, ma' so'maxare 'naac quiyim sqai ỹaan só'maq qano'ueenaqta'guit quesaua leta'al. Ca co'na' ỹoviro, ca' nenanñi, reloqoto'ot ca 'imec lahi, chaqai se que'e. 
1KI.21.5	Ca co'na'le, ca' aso loua Jezabel quepegue', ca inat, 'naaco':
1KI.21.5	—¿Chi'neco' ma' chicoite' chaqai se qui'i'?
1KI.21.6	Ca' so Acab 'naaco':
1KI.21.6	—Setaqata'pegue' so Nabot só'maq na'ñi yi Jezreel. Ca' sahotaque imeenot aỹim yi lanaxanqa' 'uva loma', loqo'm quiyim saañiguit ca liỹa nanaxanqa'. Qam ñi'maxare se nañaañim.
1KI.21.7	Qam aso loua Jezabel 'naaco' queso'maxare:
1KI.21.7	—¡Qam qami' ná'maq qami' nashi quena Israel! Ca vichiguiño' ne'laxachirishiguim, qui'i', qaica ca huapigui qavilli'. Ỹim seshit ma'le quiyim ta'iraxauot yi lanaxanqa' so Nabot.
1KI.21.8	Ime, ca chaqa'ma' ỹo'ueete' saua lerecse lerel hueetalgoto nqai'en da leenaxat so Acab. Ime, ca' ỹotogoxoñi aso letanaxanqate. Ime, ca ilata so qo'xoiquipi nashillipi na'ñi yi na'a' na'ñi so Nabot. 
1KI.21.9	Ca' da hueesalec saua lerel 'neetasa': O'viichiñi quiyim nqopaaqachit na qomyipi, ca' nqa'xanñi nqai'ñii ca Nabot, ca' chaxañiugui na qomyipi. 
1KI.21.10	Ime, ca nqa'xañiñi nqai'ñii' caua dos ỹale' reloqoso'ot nqai'ñii. Ca' caua'maxare chaqai 'nerac nqai'ñii quiyim so Nabot noquiaatapega na'le ñi qota'olec chaqai ñi nashi Acab. Ime, ca viguiuec, ca lauachii, naxaita, dohita'a na qa'.
1KI.21.11	Ca' so ỹalliripi na'ñi yi na'a' naugui so Nabot chaqai so qo'xoiquipi chaqai so nashillipi, ỹo'uet dá'maq 'naaco' aso Jezabel, dá'maq hueesalec saua ilate' lelaata ilatalo so qomyipi. 
1KI.21.12	Ca' ỹo'viichiñi quiyim nqopaaqachit so qomyipi, ca' qanqa'xanaxanñi so Nabot, reloqotougui nqohin so qomyipi. 
1KI.21.13	Ime, ca ỹovirero nqohine' saua dos ỹale' quiyim chi ỹo'ueete' ca ỹa'xate' se no'uen queso Nabot, 'qaatac nqohin sá'ogue so qomyipi, quiyim so Nabot noquiaatapega na'le ñi qota'olec chaqai so nashi Acab. Ime, ca' qaỹauegue'uegue da lahi yi na'a', ca qainaqatac quena qa' chi qaỹalauatetañi. 
1KI.21.14	Ime, ca' qaỹa'ue la'xaỹaxac aso Jezabel quiyim so Nabot qaỹalauat, qainaqata, qaỹodoota'a na qa'.
1KI.21.15	Ca co'na' ỹa'den dajo aso Jezabel, ca ra'qaataxanem so Acab, 'naaco':
1KI.21.15	—Mo'e', ñi'ralec nagui yi 'uva loma' lanec so Nabot só'maq na'ñi yi Jezreel, yí'maq se imeenot qami' na'le. Ma' so Nabot tot qaica, shi'gue ileu.
1KI.21.16	Ca' so Acab co'na' 'ue da la'xaỹaxac quiyim shi'gue tot qaica so Nabot, ca' so Acab eec, ca icona yi lanaxanqa' na'le so Nabot. 
1KI.21.17	Ca' ñi qota'olec lotqai 'naaco' queso Elías só'maq na'ñi yi Tisbe:
1KI.21.18	—Mese naỹaloxoñi' quiyim quirepegue' ñi Acab ñí'maq nashi quena Israel na'ñi yi Samaria, ma' da'maxare hueetaugui yi 'uva loma' yí'maq lanaxanqa' na'le so Nabot, ỹahotaque quiyim icona, ca' lalamaxaret la'a'. 
1KI.21.19	Ca ma' vichita, ca 'ñiraco': Da la'qaatec ñi qara'gaxala' 'neetasa': Ma' qami' lauachi' yi Nabot, ca' coñita na lalamaxaret, ca' chaqaina ná'maq hua'ñi na' qancolliisecshiguim saua leuo' quena pioxoripi, ca' chaqaina hua'ñi ma' qancolli'ishiguim caua reuochi'.
1KI.21.20	Ca' so Acab 'naaco' queso Elías:
1KI.21.20	—¿Ca' nachiriua', qami' ñpa'guenaxaua?
1KI.21.20	—Ajá'a, sanata qami' —'naaco' so Elías—. Ma' qainaata na se no'uen 'viichi'sac quiñi qara'gaxala'. 
1KI.21.21	Ca' ñi'maxare 'naac caqami': Ỹim taalec nqaishin qami' ma'le ca se no'uen. Ca' sa'ue ma'le ca lqodoc na qachaalaxai'ipi, ñalauajñi ma'le ná'ogue na qachaalaxai'ipi neeta'ñi na Israel. 
1KI.21.22	Chaqai quena qachaalaxai'ipi shi'ntegue ma'le da shine'tegue na'le so llaalqaipi so Jeroboam só'maq llaalec so Nabat, chaqai queso Baasa, llaalec so Ahías, sauaxat ma' quiisapegueu'a da ỹonogoxonaxac, ma' 'viichi' quiyim 'ue ca lasauaxaset na llaalqaipi so Israel. 
1KI.21.23	Ca' cañi Jezabel, ca' da la'qaatec ñi qara'gaxala' 'neetasa': Na pioxoripi ỹa'ic na la'at ma'le añi Jezabel quiyi no'ueenaxa quiyi Jezreel. 
1KI.21.24	Qam quecá'maq ileuaugui na na'a' quena qauochi' laseripi, ca qaỹa'ic ma'le quena pioxoripi, chaqai cá'maq ileu quena no'ueenaxa, ca' qaỹa'ic quena qaqare.
1KI.21.25	(Qaica ca 'nejem malam so Acab quiyim chi nachicsec caso loua Jezabel, ca so'maxare ỹaatqajam 'xoic la'aaxa na ỹo'ueetetac quiñi qara'gaxala'. 
1KI.21.26	Chaqai so'maxare ỹaatqajam chalego la'aaxa ná'maq ỹo'uet, ma' vire'ta nqouagaxainot na nashiilqaipi nqolaquipi, 'nejem dá'maq 'neetari' na'le sá'ogue so amorreoipi só'maq ỹo'daauec na'le ñi qara'gaxala', ca se ỹa'maxaren quiyim lapoota'guit na llaalqaipi so Israel.)
1KI.21.27	Ca' so Acab co'na' 'qaachigui dá'ogue dajo, ca nasectaqta'ahi saua loho, ca' ỹañiñi saua noho nachicoxoqui' chaqai nqopaaqachit. Chaqai quena' laq, ca' queeta'anto saua loho ỹansañi, chaqai rachicotam. 
1KI.21.28	Ca' ñi qara'gaxala' 'naaco' queso Elías:
1KI.21.29	—Ca' ¿huañichirigui ñi Acab quiyim neneequesene'tot aỹim? Qam nagui, ma' neneequesene'tot aỹim, ca' se sa'ue ca nouaxanaxaset na llaalqaipi nagui ma' ñaq nca'leetauec ñi'maxare. Qam dajo so'uet ma'le ma' ñaq nca'leetauec ca llaalec.
1KI.22.1	Ca' quesaua tres ñaxari qaica ca lauataq na Siria laseripi se nalauate'e' na llaalqaipi so Israel. 
1KI.22.2	Qam na' ime'ueque saua tres ñaxari, ca' so Josafat nashi quiyi Judá quepegue' ra'piicha so Acab só'maq nashi quiyi Israel. 
1KI.22.3	Ca' so Acab 'naaco' queso lotauaripi nashillipi:
1KI.22.3	—Qamiri mashic 'yiiñita quiyim yi Ramot qotoiquenatec, yí'maq huaugui yi 'laua Galaad. Ca ¿chi'neco' ma' se liỹa souootaxanqa'gue quiñi nashi Siria le'ec?
1KI.22.4	Ca inato' so Josafat:
1KI.22.4	—¿Shichi' qarotauañi' quiyim qolaxau'a yi na'a' Ramot huaugui yi 'laua Galaad?
1KI.22.4	Ca' so Josafat 'naaco':
1KI.22.4	—Ỹim chaqai na ñalliripi chaqai na neetashiguim quena shipgaq sqoshaaqata'guit qami' chaqai na nallichi'ipi. 
1KI.22.5	Qam 'au nataxañi' quecá'maq 'neeta ca la'qaatec ñi qara'gaxala'.
1KI.22.6	Ca' so nashi quiyi Israel lapoonta' so qota'olec letaxaỹaxaquiripi. Quiyim sá'ogue, ca ipala'tegue cuatrocientos. Ca renataxano', 'naaco':
1KI.22.6	—¿Peeta'a 'maxaraic shiga'a yi Ramot huaugui yi 'laua Galaad, loqo'm 'e'?
1KI.22.6	Ca saua'maxare 'neraco':
1KI.22.6	—Oquira'a, ma' ñi qara'gaxala' ỹaanem qami' quiyim qadoxonqui'.
1KI.22.7	Qam so Josafat renataxano', 'naaco':
1KI.22.7	—¿Qaico' ca liỹa letaxaỹaxaqui ñi qara'gaxala' quenajo quiyim senataq qai'neeta?
1KI.22.8	Ca' so nashi quiyi Israel 'naaco' queso Josafat:
1KI.22.8	—Ajá'a, ñaqa 'ue ñi 'oonoqui', 'maxaraic quiyim senataq quecá'maq 'naac ñi qara'gaxala'. Ñi'maxare leenaxat Micaías, llaalec so Imla. Qam ỹoquiiaxat ñi'maxare, ma' se ỹauanapega quet quiyim no'uen ca taalec nqai'en aỹim, ta'ta'a na se no'uen.
1KI.22.8	Qam so Josafat 'naaco':
1KI.22.8	—Sqai 'ñirac dajo.
1KI.22.9	Ca' so nashi Acab chaqa'ma' roỹaxana so lotaua nashi, ca ila', 'naaco':
1KI.22.9	—¡Mo'e', 'ñirapega quiyim chaqa'ma' nanaho'quena ca Micaías, cá'maq llaalec so Imla!
1KI.22.10	Ca' so nashi quiyi Israel chaqai so Josafat nashi quiyi Judá mashic ỹansañi saua lo'goxonqate' nalauataxaqui' chaqai nqa'xantañiguilo saua nashil nqa'xanaxaqui', neesa'ñi so quesalaxa naloote'oga yi ñigo quiyi Samaria. Ca sá'ogue so netaxaỹaxaquiripi ỹa'xatetac na leuanaxanaxaquipi, reloqoto'oto saua nashil. 
1KI.22.11	Ca' so Sedequías só'maq llaalec so Quenaana ỹo'ueete'o' saua lasote lecachi. Ca netenegue da la'qaatec, 'naaco' quen:
1KI.22.11	—¡Da la'qaatec ñi qara'gaxala' 'neetasa': Do'isa'alo nauajo nasote ma' quira'a yi Siria laseripi, ca' nomachichiriñi ma'le!
1KI.22.12	Ca sá'ogue so netaxaỹaxaquiripi dá'ogue dá'maq ỹa'xatetac 'naaco' quen queso nashi:
1KI.22.12	—Oquira'a yi na'a' Ramot huaugui yi 'laua Galaad, ca huegaxañi' ma'le, ma' ñi qara'gaxala' ỹaanec ma'le quiyim qadoxonqui'.
1KI.22.13	Ca só'maq nelaatec quiyim i'guena'a so Micaías co'na' ỹovita, ca 'naaco':
1KI.22.13	—Yá'ogue yi netaxaỹaxaquiripi dá'ogue da la'qaatec quena' 'ue da ỹa'xatem ñi nashi. Vichiguiño' ñi'xoresene'tot qami' quiyim no'ueenaxachi' ca ra'qaataxanaxaqui', 'nejem yi liỹaripi.
1KI.22.14	Ca' so Micaías 'naaco' queso'maxare:
1KI.22.14	—¡Ỹim saanot ñi qara'gaxala' da ỹa'qaatec quiyim cá'maq nañan ñi'maxare, ca chaqaica sa'xat!
1KI.22.15	Ime, ca so'maxare ỹovira'a so nashi, ca qainato', qohinaco':
1KI.22.15	—Micaías, ¿peeta'a 'maxaraic quiyim qolaxau'a yi Ramot huaugui yi 'laua Galaad, loqo'm 'e'?
1KI.22.15	Ca' so Micaías 'naaco':
1KI.22.15	—Mohi, nalauachii'e', ca qadoxoñiguii, ma' ñi qara'gaxala' shi'gue ỹaanem qami' quiyim qadoxonqui'.
1KI.22.16	Qam só'maq nashi 'naaco' queso'maxare:
1KI.22.16	—¡Mashic 'xoic shinac caqami' quiyim 'ỹaañitot ca ra'qaachiqui' ñi qara'gaxala', ma' ỹim yipaquetaque cá'maq lliqueta la'qaatec ñi qara'gaxala', ca 'xachirim!
1KI.22.17	Ca' so Micaías 'naaco' queso'maxare:
1KI.22.17	Ỹim seuana ná'ogue na llaalqaipi so Israel
1KI.22.17	neuagaxatetac quenaua quemaralgoto qa' ladocahi,
1KI.22.17	'ec ana qagreta quiyim qaica ca neloxoỹaq.
1KI.22.17	Ca' ñi qara'gaxala' da la'qaatec 'neetasa':
1KI.22.17	Najo qomyipi qaico' ca na'co';
1KI.22.17	ca' no'uen quiyim quiñi 'óna pila'a cá'maq chi la'a', ca' sqaicanqaida.
1KI.22.18	Ca so Acab 'naaco' queso Josafat:
1KI.22.18	—¡Cha'ma' shi'gue shinac caqami' quiyim dajo ỹale se ỹauana lo'yaxanec ca ỹa'xat coqomi', ta'ta'a na se no'uen!
1KI.22.19	Ca' so Micaías lotqai 'naaco':
1KI.22.19	—Quedá'maq 'ñirac nagui, ca' na'xaỹaxañita dá'maq la'qaatec ñi qara'gaxala': Seuana ñi qota'olec nqa'xantañigui añi nqa'xanaxaqui quiyim nashi, chaqai ná'ogue na lelaatqaipi piguim laseripi ra'iito'ot, hueeta'gue da loic chaqai da nemaq. 
1KI.22.20	Ca' ñi qara'gaxala' renataxano', 'naaco', nega'ỹo' ca quepegue' ñi Acab quiyim 'naapega quiyim queu'a nalauate'e' yi Ramot huaugui yi 'laua Galaad, qaiyi chaqaiyi hua'ñi ma'le. Ca 'uo' quen na 'ue da ỹa'xat chaqai na liỹa lotqai ỹa'xat da liỹa. 
1KI.22.21	Ca 'uo' so nelaatec piguim le'ec ỹovira'a ñi qota'olec quiyim so'maxare 'naac ỹo'uet ma'le dajo. Ca' ñi qota'olec inato' so'maxare quiyim negue' cá'maq 'neeta'gue quiyim ỹo'uet. 
1KI.22.22	Ca' so nelaatec piguim le'ec 'naaco' quiyim na'majan nqai'en na netaxaỹaxaquiripi queso nashi. Ca' ñi qara'gaxala' 'naaco' queso'maxare quiyim ỹo'uet da na'maachic. Ca 'naaco' queso'maxare quiyim eec ỹo'uet da'maxare. 
1KI.22.23	Ca nagui, ca 'yiiñi' quiyim ñi qota'olec ỹa'maxarenta quiyim so na'maachic hueetaugui ná'ogue na letaxaỹaxaquiripi, ma' ñi'maxare chaqai 'negue ỹo'uet quiyim na'laañi qami'.
1KI.22.24	Ca co'na'le, ca' so Sedequías só'maq llaalec so Quenaana nqo'neu'a so Micaías, ca' ỹouaxañigui na lashic. Ca 'naaco':
1KI.22.24	—¿Negue' cá'maq taigue ca ne'espíritu ñi qota'olec caỹim quiyim retaqaugui qami'?
1KI.22.25	Ca' so Micaías 'naaco' queso'maxare:
1KI.22.25	—'Yiiñi'o' ma' chi ỹovi' ca na'xa'a quiyim nañoxochisegueñi quenaua 'imqa.
1KI.22.26	Ca co'na'le, ca' so nashi quiyi Israel relaataxanlec, 'naaco':
1KI.22.26	—¡Coñilec da Micaías, coñiri, ca' viguiu'a ñi Amón ñí'maq neloxoỹaq quena na'a', chaqai so Joás só'maq ỹaalec! 
1KI.22.27	'Ñiỹapegalo quiyim ỹim shinac quiyim qoỹanaugui añi ncoñiitaxanaxaqui, chaqai sqailligueme' qaiqui'ỹaxan, qainaata na pan chaqai na huaxaỹaq, toco' ma' yapil yo'ueenta.
1KI.22.28	Qam so Micaías lotqai 'naaco':
1KI.22.28	No'm rapilli' sqaicanqaida ro'viiñite',
1KI.22.28	ca' ñi qara'gaxala' se retaqaugui aỹim.
1KI.22.28	Chaqai liỹa 'naac:
1KI.22.28	—¡Qamiá'ogue, 'xahichigui dajo nagui!
1KI.22.29	Ca chaqaido' da 'neeta so Acab nashi quiyi Israel chaqai so Josafat nashi quiyi Judá que', nalauatere'e' yi na'a' Ramot quiyi 'laua Galaad. 
1KI.22.30	Ca' so nashi quiyi Israel 'naaco' queso Josafat:
1KI.22.30	—Ỹim ma' saugui na lauataq, qam se ñichoxot, ca' qami' ñi'riño' naua ỹoho.
1KI.22.30	Ca' chaqaida 'neeto' na'le so nashi quiyi Israel na' taugui so lauataq, qam se nichoxot. 
1KI.22.31	Qam so nashi quiyi Siria 'naapego' so treinta y dos lotauaripi nashillipi reloqota'a so nahoglenaipi lauataxaqui quiyim se nalauate'e' canchaqaica, ta'ta'a cá'maq nashi quiyi Israel. 
1KI.22.32	Ca co'na' so nashillipi queso nahoglenaipi lauataxaquiripi co'na' iuane'ta so Josafat, ca' qohintapega quiyim chaqaiso so nashi quiyi Israel, ca' qanahiquinchiguiñi quiyim qanalauate'e'. Ca' so Josafat ỹaualaq roỹaxantac quiyim qaỹotauan. 
1KI.22.33	Ca' so qomyipi co'na' ỹa'den quiyim sqaiso so nashi quiyi Israel, ca' totqai quelec quiyim nalauate'e'. 
1KI.22.34	Qam so 'óna chi ỹahinec aso lo'xoso, ca taachiguilo naua lqodoco saua nalauataxaqui' so nashi quiyi Israel, ca' que'maaxaic. Ca' so nashi 'naapego' so lahoglena lo'o quiyim ỹoỹootec aso lahoglena:
1KI.22.34	—Shaxañirec ana qarahoglena, chaqai naqachirec aỹim quena lauataq, ma' ỹaatqajam ỹim que'maaxaic.
1KI.22.35	Ca' so lauataq ỹaatqajam chalego lquesaxanaxa queso na'xa'a, ca' so nashi qanachaalataxantañi caso lahoglena quiyim qareloqota'guit so Siria laseripi. Qam na' lavit, ca' ileu, ca na leuoripi i'paxañigui so lco'ỹaxala' aso lahoglena. 
1KI.22.36	Ca co'na' mashic sham inoxonñi aca ra'aasa, ca qaỹa'ue la'xaỹaxac so nalliripi, qohinaco':
1KI.22.36	—¡Quiñi 'óna pila'a ca la'a' quecá'maq chi na'laua, 
1KI.22.37	ma' yi qarashi mashic ileu!
1KI.22.37	Ca' so nashi qaỹodo queda Samaria. Ime, ca' qaishinñi. 
1KI.22.38	Ca co'na' ime, ca' qaỹauegaxasom aso nahoglena cañi huaxaỹaq lahi' quiyi Samaria, yí'maq nachilqa'o' quen ana 'aalo nanatqa lo'o'. Ca' so pioxoripi colli' saua leuo' so Acab. Ca' taachigui dá'maq 'naaco' na'le ñi qara'gaxala'.
1KI.22.39	Ca sá'ogue so na'qaataxac chaqai ná'maq ỹo'ueeto' na'le so Acab chaqai quesó'maq lauo' lodegaxat chicqaugui ana loue ana ladocoloue chaqai na na'aateripi no'xonshiguim qoỹeretalec aso lere naneraxalate sá'ogue so nashillipi quiyi Israel. 
1KI.22.40	Ca co'na' ileu so Acab, ca' qoỹano quiyim nashi so llaalec Ocozías.
1KI.22.51	Ca' quesaua diecisiete ñaxari ro'ueenataxantac so nashi Josafat só'maq nashi quiyi Judá, ca so Ocozías, só'maq llaalec so Acab, taañi ro'ueenataxan quiyim nashi quiyi Israel, neeta'ñi yi Samaria. Ca' nashi quesaua dos ñaxari. 
1KI.22.52	Qam ỹo'uet dá'maq se no'uen quiñi qara'gaxala', ma' ỹo'uet dá'ogue dá'maq ỹo'ueetetac na'le so leta'a Acab chaqai aso late'e Jezabel, chaqai so Jeroboam só'maq llaalec so Nabat, só'maq ỹo'uet quiyim 'ue ca lasauaxaset na llaalqaipi so Israel. 
1KI.22.53	Chaqai so'maxare huelec so nashiilec nqolac Baal, chaqai nqouagaxainot, 'nejem dá'maq 'ne'tegue na'le so leta'a. Vichiguiño' ỹaatqajam ro'o nqai'en na'le ñi qara'gaxala' ñí'maq qota'olec queso Israel.
2KI.1.2	Ca 'uo' so na'xa'a, ca' so Ocozías najño', chicqoshi'ma añi nqote ñi pa'aashiguim lauo' quiyi la'a' lodegaxat na'ñi yi Samaria, ca' ỹaatqajam coñirqatam. Ca co'na'le, ca ỹa'uo' so lelaatec quiyim renataxana so lashiilec lqolac Baal-zebub, qohinac qota'olec quiyi Ecrón, ma' ỹahotaque ỹa'den quiyim imeuec ma'le. 
2KI.1.3	Qam so lelaatec piguim le'ec ñi qara'gaxala' 'naaco' queso Elías só'maq na'ñi yi Tisbe:
2KI.1.3	—Mo'e', naxachira'guit na lelaatqaipi ñi nashi ñí'maq na'ñi yi Samaria. Ca nachi'o' ma'le, 'ñiraco': ¿Peeta'a qaica ca qota'olec quena la'a' na llaalqaipi so Israel, vichiguiño' qarenataxana quen ñi nashiilec nqolac Baal-zebub ñí'maq qohinac qota'olec quiyi Ecrón? 
2KI.1.4	Chaqai 'ñirapega qai'neeta quiyim ỹim na'gaxala' da ỹa'qaatec quiñi Ocozías 'neetasa' quiyim totqai ñishiguim ma'le queca lomala', ta'ta'a quiyim ileu.
2KI.1.4	Ca' so Elías eec, ca' ỹo'uet dajo. 
2KI.1.5	Qam so nelaatqaipi co'na' rapila so nashi, ca' so nashi inatetaco' so qomyipi, 'naaco':
2KI.1.5	—¿Chi'neco' ma' rapilliuo?
2KI.1.6	Ca' so qomyipi 'naaco':
2KI.1.6	—'Ue so qom ỹanaxatoxoguit, ca 'naac coqomi' quiyim yapilaxa cá'maq nashi qarela', ca' shinqapega da 'naac ñi qara'gaxala', 'neetasa': ¿Qaico' ca qota'olec quena Israel quiyim qami' laataxañita quiyim qainat ca nashiilec nqolac Baal-zebub, cá'maq qohinac qota'olec quiyi Ecrón? Ca' quedajo 'viichi', ca' tot ne'laxachirishiguim quena romalachi', ta'ta'a quiyim rillivi'.
2KI.1.7	Ca' so nashi inato' so qomyipi:
2KI.1.7	—¿Negue' cá'maq 'neeto' cá'maq no'ueenataxac cajo ỹale cá'maq ỹanaxata'guita qamiri, ca 'naac dajo?
2KI.1.8	Ca saua'maxare 'neraco':
2KI.1.8	—So ỹale isecỹac loshicmaxa saua loho, chaqai loshicmaxa so nosaataxaqui.
2KI.1.8	Ca' so nashi ỹaualaq, ca 'naaco':
2KI.1.8	—¡Chaqaica ca Elías cá'maq na'ñi yi Tisbe!
2KI.1.9	Ca chaqa'ma' ila' so nouaataxanaq lashi chaqai so cincuenta nalliripi. Ca co'na' ỹovi' so qomyipi, ca' so Elías nqa'xantañi cana roto aso quemaralec qa' ladocai. Ca' so nouaataxanaq lashi 'naaco' queso'maxare:
2KI.1.9	—¡Qami' netaxaỹaxaqui, ñi qarashi 'naac quiyim renochirec!
2KI.1.10	Ca' so Elías 'naaco':
2KI.1.10	—No'm ỹim letaxaỹaxaqui ñi qota'olec, ca' nagui, ca' najñi ca norec chicqashiguim, ca ỹavigaxat qami' chaqai na nallichi'ipi.
2KI.1.10	Ca' so norec chaqa'ma' najñi queda piguim, ca sá'ogue ỹavicañi nqai'en so qomyipi.
2KI.1.11	Ca' so nashi lotqai liỹa ila' so liỹa nashi chaqai so cincuenta nalliripi, ca so qomyipi eec, quepegue' so Elías. Ca 'naaco':
2KI.1.11	—¡Qami' netaxaỹaxaqui, ñi qarashi 'naac quiyim chaqa'ma' nenochiriñi!
2KI.1.12	Ca' so Elías 'naaco' queso'maxare:
2KI.1.12	—No'm ỹim letaxaỹaxaqui ñi qota'olec, ca najño' ca norec quena piguim, ca ỹavigaxat qami' chaqai na cincuenta nallichi'ipi.
2KI.1.12	Ca chaqa'ma' najñi so norec, ca ỹavicañi nqai'en sá'ogue so qomyipi.
2KI.1.13	Ime, ca' so nashi lotqai liỹa ila' so nouaataxanaq lashi, liỹaatac so cincuenta nalliripi. Qam sojo nouaataxanaq lashi ỹaatqajam quiishi'ma so Elías quiyi neeta'ñi. Ca co'na' ỹovishi'ma, ca' ỹa'dooto naua le'cootal, ca ne'xoresene'tot, 'naaco':
2KI.1.13	—Qami' netaxaỹaxaqui, qouaquiric richillira'a da ñachaalataxac chaqai na cincuenta relaataxai'ipi. 
2KI.1.14	Ma' 'au najñi so norec quena piguim, ca' ỹaviquerañi nqai'ne' saua dos nouaataxanaq lashil chaqai so nalliripi. Qam ỹim ñi'xoresene'tot qami' quiyim qouaquiric.
2KI.1.15	Co'na'le, ca' so lelaatec piguim le'ec ñi qara'gaxala' 'naaco' queso Elías:
2KI.1.15	—Mo'e', quitegue, totaxan ro'chi'i'.
2KI.1.15	Ca' so Elías nenojñi, ca' quegue so nouaataxanaq lashi qaỹauega'a so nashi. 
2KI.1.16	Ca 'naaco':
2KI.1.16	—Da la'qaatec ñi qara'gaxala' 'neetasa': Ma' mashic vite ca relaachiqui' quiyim renataxana ñi Baal-zebub, ñí'maq qohinac qota'olec quiyi Ecrón, ta'ta'a quiyim 'eco' sqaica qota'olec nqai'ñi' quena Israel quiyim qainat, vichiguiño' nagui, ca' tot ne'laxachirishiguim quena romalachi', ma' rillivi'.
2KI.1.17	Ca' chaqaida 'neeta, ca' so Ocozías ileu, ma' 'naaco' ñi qara'gaxala' queso Elías. Qam ma' so Ocozías qaica ca llaalec, ca' qoỹano quiyim nashi so lqaỹa Joram. Ca' dajo viichigui na' ỹovite' saua dos ñaxari quiyim nashi so llaalec so Josafat, leenaxat Joram, nashi quiyi Judá.
2KI.1.18	Ca dá'maq liỹa na'qaataxac so Ocozías chaqai quedá'maq ỹo'ueeto' na'le, qoỹeretañi caso lere naneraxalate na nashillipi quiyi Israel.
2KI.2.1	Ca co'na' ỹovita ca laloqo' quiyim ñi qara'gaxala' ỹahotaque i'xategue da piguim so Elías queetougui nqai'en aso la'taxanaxa. Ca' so Elías chaqai so Eliseo que', quere'e yi Gilgal. 
2KI.2.2	Ca' so Elías 'naaco' queso Eliseo:
2KI.2.2	—Qovire'e quenajo, ma' ñi qara'gaxala' yilategue da Betel.
2KI.2.2	Qam so Eliseo 'naaco' queso'maxare:
2KI.2.2	—Saanot da ỹa'qaatec ñi qara'gaxala' chaqai qami' quiyim se ñodaqajñiterec qaqamite'.
2KI.2.2	Ca que', niỹareta'pe taategue da Betel. 
2KI.2.3	Qam só'maq netaxaỹaxaquiripi na'ñi yi Betel naxata'guit so Eliseo, ca qohinapego':
2KI.2.3	—¿Mashic 'yiiñi'o' quiyim ñi qara'gaxala' quiyim nagui quena na'xa'a ỹahotaque ỹaconsop so napaxaguinatqochi'?
2KI.2.3	—Ajá'a, shi'gue sa'den —'naaco' so Eliseo—, qam qamiri qaico' ca 'ñiỹac.
2KI.2.4	Ime, ca' so Elías lotqai 'naaco' queso Eliseo:
2KI.2.4	—Qovire'e najo, ma' ñi qara'gaxala' yilategue da Jericó.
2KI.2.4	Qam so Eliseo 'naaco':
2KI.2.4	—Aỹim saanem ñi qara'gaxala' da ỹa'qaatec chaqai qami' quiyim se ñodaqajñiterec qaqamite'.
2KI.2.4	Ca co'na'le, ca lotqai que' nauequetecta' taategue da Jericó. 
2KI.2.5	Qam so netaxaỹaxaquiripi na'ñi yi Jericó naxata'guit so Eliseo. Ca qohinaco' queso'maxare:
2KI.2.5	—¿Mashic 'yiiñi'o' quiyim ñi qara'gaxala' quena na'xa'a ỹahotaque ỹaconsop so napaxaguinatqochi'?
2KI.2.5	—Ajá'a, shi'gue sa'den —'naaco' so Eliseo—, qam qamiri qaico' ca 'ñiỹac.
2KI.2.6	Ime, ca lotqai 'naaco' so Elías queso Eliseo:
2KI.2.6	—Qovire'e quenajo, ma' ñi qara'gaxala' yilata aso lachiugue Jordán.
2KI.2.6	Qam so Eliseo 'naaco' queso'maxare:
2KI.2.6	—Saanec da ỹa'qaatec quiñi qara'gaxala' chaqai caqami' quiyim se ñodaqajñiterec qaqamite'.
2KI.2.6	Ca co'na'le, ca que', niỹareta'pe. 
2KI.2.7	Qam cincuenta so netaxaỹaxaquiripi eec, co'uajlgoto saua'maxare. Qam ñaqai ỹoxalom saua'maxare, ca' hua'e so qomyipi quiyi nalootere'oga. Ca' so Elías chaqai so Eliseo huere'e, hueeso'ot na lqodoc aso lachiugue Jordán. 
2KI.2.8	Ca co'na'le, ca' so Elías icona so lapo', inanta', ca' ỹouaxanñigui so huaxaỹaq. Ca' so huaxaỹaq shicchigui. Ca saua'maxare paquera'ta aso lachiugue, rashivichigui. 
2KI.2.9	Ca co'na' ime paquera'ta, na' ỹovirereta, ca' so Elías 'naaco' queso Eliseo:
2KI.2.9	—Nagui sahotaque 'ñirapiguiỹa' negue' cá'maq vi'saque quiyim so'uet caqami', tomaq saqa' qaỹoỹoote'oga ỹim caqami'.
2KI.2.9	Ca' so Eliseo 'naaco':
2KI.2.9	—Ỹim sahotaque quiyim nañaañirim dá'ogue da rquesaxanaxa'e' quiyim aỹim letaxaỹaxaqui ñi qota'olec.
2KI.2.10	Ca' so Elías 'naaco':
2KI.2.10	—Ỹaatqajam sqai cocho'qui' da shiilaxañisaque. Qam no'm huañitetegue aỹim ma' qaỹoỹoote'oga aỹim caqami', ca' qoỹaañiraxorom. Qam no'm sqai huañitegue aỹim, ca' se qoỹaañiraxorom.
2KI.2.11	Ca saua'maxare ñaqai queete', retaqatecta'. Ca' chi re'laqataxanta quiyim qaiuañi'chiguit aso nahoglena ỹaviquetaugui, ca' saua lo'ol shipga' qai'neeta ỹaviquetauguilo, ca iuagaxachiguilo saua ỹale'. Ca' so Elías taashiguim queda piguim, queetougui aso la'taxanaxa. 
2KI.2.12	Ca co'na' iuanchigui dajo so Eliseo, ca ỹaualqo', 'naaco':
2KI.2.12	—Qami' ita'a, qami' ita'a. 'Ñiisari' quen ca 'ñaaxaic nalauataxairipi quena llaalqaipi so Israel.
2KI.2.12	Ca co'na' ime dajo, ca' tot iuanegue so Elías.
2KI.2.12	Ca' so Eliseo ỹaatqajam nasectaqta'ahi saua loho queda le'xoric. 
2KI.2.13	Co'na'le, ca' so Eliseo ỹacono' so lapo' so Elías najño' na' taashiguim, ca pilaxaso'ma aso lachiugue. Ca na' ỹovitot na lahi, ca' hua'e. 
2KI.2.14	Ca co'na'le, ca so'maxare ỹouaxanñigui so huaxaỹaq queso nepo'. Ca' netenegue da la'qaatec, 'naaco':
2KI.2.14	—¿Hueeta'gue ca qara'gaxala', cá'maq qota'olec queso Elías?
2KI.2.14	Ca na' chi ỹouaxanñigui so huaxaỹaq queso nepo', ca' shicchigui so huaxaỹaq. Ca' so Eliseo liỹa paca'ta aso lachiugue. 
2KI.2.15	Ca' so netaxaỹaxaquiripi na'ñi yi Jericó ñaqai hueeta'ta'gue da liỹa lemanaxa. Co'na' ỹauanchigui dajo, ca 'naaco':
2KI.2.15	—¡Ñaqai 'ajñii da lquesaxanaxa so Elías ta'ñigui so Eliseo!
2KI.2.15	Ca co'na'le, ca so qomyipi ca'guit, ca' ỹa'dooto naua le'cootal. 
2KI.2.16	Ca' qohinaco' queso'maxare:
2KI.2.16	—'Ajñi', qomi' nallichi'ipi, qomi' cincuenta 'ñaaxaiquipi. 'Maxariñite' quiyim sedaanqaque ca napaxaguinqochi', ma' sqoue quiyim so ne'espíritu ñi qota'olec i'xajshiguim, ca 'ue ca inaxalec cana quemaralec qa' ladocai, loqo'm ca no'ueenaxa.
2KI.2.16	Qam so'maxare 'naaco':
2KI.2.16	—'E', qaico' ca larii.
2KI.2.17	Qam ỹaatqajam 'xoic da nepagaxallic, ca vire'to' na' qaila' so cincuenta ỹalliripi. Ca' so qomyipi idaantaque so Elías quesaua tres na'xata', qam se qoỹanata. 
2KI.2.18	Ca' pila yi Jericó yí'maq hueeta'ñi so Eliseo. Ca so'maxare 'naaco' queso qomyipi:
2KI.2.18	—Cha'ma' shi'gue shinac caqamiri quiyim sqo quii.
2KI.4.8	Ca 'uo' so na'xa'a quiyim so Eliseo quejlec yi Sunem, ca 'uo' aso 'aalo nesallaxana na'ñi yi Sunem ỹaatqajam 'xoic da lepagaxallic quiyim lqui'ỹaaqa' yi la'a'. Ca co'quena' que'tegueyi so Eliseo, ca lotqai lqui'ỹaaqa' yi la'a' aso'maxare. 
2KI.4.9	Ca aso'maxare 'naaco' queso loua:
2KI.4.9	—'Ajñi', ỹim sa'den quiyim sotaq ỹale noviretapego' quen quena qara'a', so'maxare só'maq ỹaatqajam co'teeta letaxaỹaxaqui ñi qota'olec. 
2KI.4.10	'Maxaraic quiyim so'ueetaq ca liỹa 'imec pa'aashiguim quena qouo'. Ca ma'le, ca sahoqe ca sellaqaugui nomala', nqui'ỹaxala', qa'xanaxaqui chaqai ncoỹeraxanaxaqui, qaiyi ma' ỹovi' ca na'xa'a quiyim liỹa novi' na'piichalo qomi', ca naugui nqaishinaq.
2KI.4.11	Ca 'uo' so na'xa'a quiyim sojo ỹale ỹovita quiyim la'qaugui so 'imec. 
2KI.4.12	Ca' so Eliseo 'naaco' queso lelaatec leenaxat Giezi:
2KI.4.12	—Ñaqai ỹaxañire'oga aca 'aalo la'a' najo.
2KI.4.12	Ca' so lelaatec roỹaxane'oga aso 'aalo. Ca co'na' ỹoviro aso'maxare, ca' so Eliseo 'naaco' queso lelaatec:
2KI.4.13	—Mo'e', quirepegue' ada 'aalo, ma' ada'maxare ỹaatqajam qouagaxanqachaqai coqomi', quiyim no'm 'ue ca shinqa'tegue quiyim sotauanaq, no'm ỹa'maxarenta qarqouaca'gue quiyim setaxaỹaxalec quiñi nashi loqo'm quiñi nouaataxanaq lashi.
2KI.4.13	—Ỹim ya'maqachiguiñi quená'maq chi iuo' laseripi —'naaco' aso'maxare.
2KI.4.14	—Qam nagui ¿nega'ỹo' cá'maq so'ueetaq caso'maxare?
2KI.4.14	—'Taque' —'naaco' so Giezi—. Ma' so'maxare qaica llaalec, chaqai ñí'maq loua mashic qo'xoỹom.
2KI.4.15	—Oỹaxañira'pegue' —'naaco' so Eliseo.
2KI.4.15	Ca' so lelaatec roỹaxana'pegue' aso'maxare, qam aso'maxare na' ỹovita ñi lasom, ca' hua'e. 
2KI.4.16	Ca co'na'le, ca' so Eliseo 'naaco' caso'maxare:
2KI.4.16	—Quena liỹa ñaaxa, ca' 'ue ca qachaalqui' ma' ỹovire'oga najo na'xa'a.
2KI.4.16	Ca aso'maxare 'naaco':
2KI.4.16	—'E', qami' ỹa'gaxala', se yayiñi', ma' qami' nale ñi qota'olec.
2KI.4.17	Qam quedá'maq 'naac so Eliseo ỹaatqajam ipaquichigui. Ca' aso'maxare 'man, ca' queso liỹa ñaaxa, ca' ne'qaañi so llaalec. 
2KI.4.18	Ca' so noctoqui' noquiiquetashiguim da llaxataxac. Qam 'uo' so na'xa'a, ca eec ra'ajnaxane'oga so leta'a hueeta'oga so naqataxanyipi. 
2KI.4.19	Ca so'maxare ỹaualqatac, 'naaco':
2KI.4.19	—¡'Agai, ỹaatqajam sevichigui na iqahic!
2KI.4.19	Ca co'na'le, ca' so leta'a 'naaco' queso lelaatec:
2KI.4.19	—Viquira'a aca late'e.
2KI.4.20	Ca só'maq lelaatec ỹauega'a ca neeta'ñi aca late'e, ca' nqa'xanlgoto nqai'en naua loteletari, chi ỹovireta'a so na'xa'a lavinñi. Ca co'na'le, ca' so noctoqui' ileu. 
2KI.4.21	Qam aso'maxare taashi'ma so pa'aashiguim lauo' so qota'olec letaxaỹaxaqui, ca illaalec so lomala', ca' inoxonec, pootagui nqai'en ca lasom. 
2KI.4.22	Ca na' ime roỹaxane'oga so loua, ca 'naaco':
2KI.4.22	—Nelachiro ca relaachiqui' quiyim nauego aca 'ashina, qaiyi shicpegue' ca qota'olec letaxaỹaxaqui. Ime, ca' yapil.
2KI.4.23	—¿Chi'negue ma' quirepegue' nagui? —renataxano' so loua—. Ma' sqai dalaxaic ñi shiraigo chaqai se co'mataxaqui najo na'xa'a.
2KI.4.23	—Qaica huapigui qavilli' —'naaco' aso'maxare.
2KI.4.24	Ca' relaataxanlec quiyim qaỹo'uejlec aso 'ashina, ca 'naaco' queso lelaatec:
2KI.4.24	—Qolaq, qolqata, sqai vire'e toco' ma' ỹovita quiyim 'ue ca shinac caqami', 'neeto' 'viichi' quiyim seu'e.
2KI.4.25	Ca' quedajo, ca so'maxare eec. Ca' chi ỹovireta'a ada qa' ladocai leenaxat Carmelo yí'maq neeta'ño' so letaxaỹaxaqui ñi qota'olec. Ca co'na' ñaq qoỹoqo'chiguit, ca so Eliseo iuañi'chiguit, ca' 'naaco' queso lelaatec Giezi:
2KI.4.25	—'Ajñi', chaqana ana 'aalo na'ñi yi Sunem. 
2KI.4.26	Ni'guiñite' quira'guit, ca' nachi' negue' cá'maq 'neetari', chaqai negue' cá'maq 'neetari' ca loua chaqai ca llaalec.
2KI.4.26	Ca' so nelaatec eec, ca aso'maxare 'naaco' quiyim ỹa'maqachiguiñi. 
2KI.4.27	Ca co'na' ime, ca ỹovita aso qa' ladocai yí'maq neeta'ño' so Eliseo, ca' qa'aalouguilo naua lichil. Ca nqo'neuo' so Giezi, ma' ỹahotaque ỹoỹootec. Qam so Eliseo 'naaco' queso'maxare:
2KI.4.27	—'Xañirac, 'anta, 'xoic da le'xoric, qam nagui saqa'leca ca 'naac ñi qara'gaxala' caỹim, negue' cá'maq 'neeta dajo.
2KI.4.28	Ca co'na'le, ca' asó'maq 'aalo 'naaco':
2KI.4.28	—Qami' ỹa'gaxala', ca' ¿ỹimo' ná'maq sashiila'e' na'le quiyim 'ue ca ỹaalec? ¿Mesqai sashiila'e' na'le qami' quiyim se yayiñi'?
2KI.4.29	Ca co'na'le, ca' so Eliseo 'naaco' queso Giezi:
2KI.4.29	—Na'maxachiriñi, coñichiguit ana ỹashilete, ca' 'itegue da'maxare. Ca no'm 'ue ca nachiñira'guit, totaxan quiñi'o'. Chaqai no'm 'ue ca riquiñi', totaxan saachichiguito'. Ime, ca' ana ỹashilete lli'relec na lashic ca noctoqui'.
2KI.4.30	Qam asó'maq late'e so noctoqui' 'naaco' queso Eliseo:
2KI.4.30	—Saanot da ỹa'qaatec ñi qara'gaxala' chaqai qami', quiyim sqa shique'e najo, no'm sqo qui'.
2KI.4.30	Ca co'na'le, ca' so Eliseo quegue aso 'aalo. 
2KI.4.31	Ca só'maq Giezi 'aueta quesaua'maxare. Ca co'na' ỹovi', ca' illilec na lashic so noctoqui' aso nashilete. Qam so'maxare qaica quet cá'maq netanec quiyim liỹa quet nca'leuec. Ca' so Giezi pilliguit so Eliseo. Ca co'na' ỹovichiguit, ca 'naaco':
2KI.4.31	—Yí'maq noctoqui' tot liỹa nca'leuec.
2KI.4.32	Ca co'na' so Eliseo inoxonougui ca 'imec, ca' so noctoqui' shi'co' ileu, hueetalec so nomala'. 
2KI.4.33	Ca co'na' inoxono, ca ỹapogui so lasom, ca' nqouagaxainot ñi qara'gaxala'. Qaisootam nodajlec so noctoqui' ileu pa'aataho. 
2KI.4.34	Ca co'na' ime, ca so Eliseo taalec so nomala', ca' nenanlec so noctoqui'. Ca naloqojnejlec so lap, naua nqote', naua lqai'laqate', ca' pataxaguit na loshicmaxa so noctoqui'. Co'na'le, ca' npa'eeuec so noctoqui'. 
2KI.4.35	Ime, ca' so Eliseo ne'laxashiguim, ca' chaqai taaguilo quiñi 'imec lauel, ca' lotqai nqa'paxanegue so noctoqui', qa'aalegue. Ca' so noctoqui' siete raqashin, ca' chi naviqueterec naua nqote'. 
2KI.4.36	Ca' so Eliseo roỹaxana so Giezi. Ca 'naaco' queso'maxare:
2KI.4.36	—Ỹaxañire'oga ada 'aalo.
2KI.4.36	Ca' so Giezi roỹaxane'oga aso 'aalo. Ca co'na' ỹoviro aso'maxare quiyí'maq hueeta'ñi so Eliseo, ca 'naaco' caso'maxare:
2KI.4.36	—'Ena ná'maq qachaalqui'.
2KI.4.37	Ca' aso 'aalo nqo'neuo, ca' qa'aalouguilo naua lichil so Eliseo. Ime, ca iconot so llaalec, ca' inoxonec queso 'imec.
2KI.4.42	Ca co'na' ime dajo, ca' ỹoviro' so ỹale na'gue da Baal-salisa, nodou'alo so Eliseo saua veinte paañi' chicqaugui ana cebada chita'gue nqatelecse', chaqai so trigo hueetagui aso ñoxoqui. Ca' so Eliseo ila'o' so lelaatec 'naaco':
2KI.4.42	—'Ỹaañitem na qomyipi ñaq que'o'.
2KI.4.43	Qam so lelaatec 'naaco':
2KI.4.43	—¿Negue' cá'maq shinta'co' quiyim saanec quena cien qomyipi?
2KI.4.43	Ca' so Eliseo 'naaco':
2KI.4.43	—'Ỹaañirec quena qomyipi ñaq que'o', ma' ñi qara'gaxala' 'naac quiyim ná'ogue ma'le que'e, qam ñaqa 'ue ma'le ca naauec.
2KI.4.44	Ca' so lelaatec chaqaida 'ne'tegue, ca sá'ogue que'e. Qam ñaqa 'ue so naauec, ma' chaqaido' dá'maq 'naac ñi qara'gaxala'.
2KI.5.1	Ca 'uo' so ỹale leenaxat Naamán, so'maxare lashi so nalliripi so nashi na'ñi yi Siria. So'maxare ỹaatqajam nqo'itaxat queso nashi ma' ñi qara'gaxala' ỹa'ue quiyim 'xoic da la'ñaxac na' nalauat ro'ootaxanlec yi Siria. Qam sojo ỹale rishiita na loshicmaxa.
2KI.5.2	Ca 'uo' so na'xa'a ỹouootac so ỹalliripi na'ñi yi Siria, npa'guenta'pegue' so llaalqaipi so Amalec, ca 'uo' aso na'a nequetegaxai, ca' neeto'ot quiyim na'cooro aso loua so Naamán. 
2KI.5.3	Sojo nequetegaxai 'naaco' caso na'cooro:
2KI.5.3	—Queta' so ña'co' quepegue' ñi qota'olec letaxaỹaxaqui na'ñi yi Samaria, ca' imeuec queta'le queda le'ne'.
2KI.5.4	Ca' so Naamán eec quepegue' so lashi, ca' ra'qaataxanem quedá'maq 'naaco' aso nequetegaxai. 
2KI.5.5	Ca só'maq nashi quiyi Siria 'naaco' queso'maxare:
2KI.5.5	—Ỹa'maqachiguiñi, mo'e', qui', ca' ỹim so'ueeto' aca ilaata queca nashi quiyi Israel.
2KI.5.5	Ca co'na'le, ca' so Naamán eec, ca ỹo'uet aso i'xat treinta mil aso lecat chicqaugui ana plata, chaqai seis mil aso lecat chicqaugui na 'oro, chaqai diez so nooỹac naloochiguiñi. 
2KI.5.6	Ca' ỹoda'a so nashi quiyi Israel aso nelaata lere 'naacsa':
2KI.5.6	—Ma' coñichiguit najo ilaata, ca 'yiiñi' ma'le quiyim ỹim sela' na Naamán ná'maq lashi na ñalliripi, ma' sahotaque quiyim machirec na le'ne' na loshicmaxa.
2KI.5.7	Ca co'na' so nashi quiyi Israel retaqalec aso nelaata, ca nasectaqta'ahi saua loho queda nqui'ic. Ca 'naaco':
2KI.5.7	—Ca ¿ỹimo' ná'maq ỹim qota'olec quiyim ỹaanec da nca'laxa chaqai quiyim ỹacona da chaalataxac quiyim cajo nelata ỹim na ỹale quiyim ñataren na le'ne' na loshicmaxa? ¡Ỹaatqajam 'ajñita, ca' 'yiiñii ma'le quiyim ỹahotaque ca lligo queca ño'ueenataxac quiyim yiloquin!
2KI.5.8	Ca co'na' ỹa'den dajo so letaxaỹaxaqui ñi qota'olec leenaxat Eliseo quiyim so nashi nasectaqta'ahi saua loho na' ỹa'ajan aso nelaata, ca so'maxare roỹaxana so'maxare, 'naaco':
2KI.5.8	—¿Chi'neco' ma' nasectaxachira'ahi naua qatoohi'? 'Ñirapega naiquena cajo ỹale, qaiyi ỹa'den quiyim 'ue na qota'olec letaxaỹaxaqui quena Israel.
2KI.5.9	Ca' so Naamán eec ỹahote'e nahoglena chaqai shipiguiripi, ca' hua'e quiyi naloote'oga ñi lasom ñi lauo' so Eliseo. 
2KI.5.10	Qam so Eliseo ỹa'uo' so lelaatec quiyim 'naapega:
2KI.5.10	—Mo'e', siete homiriñi caso lachiugue Jordán, ca' imeuec ma'le na roshicmaxa'e' quena ri'ñichi'.
2KI.5.11	Ca' so Naamán ro'o', ca' eec. Qam 'naaco':
2KI.5.11	—Ỹim shintapega quiyim ca'guit aỹim, ca' quelolliua', ca' quiyim sovichiguit ñachaatetañi, ca' nqouagaxain, ỹashiila ñi qota'olec queda'maxare. Ime, ca' ỹahote'e ana napoquena quiyim ipootau'a ná'maq hua'ñi na i'ne', ca' imeuec nqai'en aỹim. 
2KI.5.12	Ca' na lachiuguellipi quiyi Damasco, yi leenaxat Abana chaqai yi Farfar, ¿mesqai pagueco' loyaague' yaua lachiuque quena Israel? Ca' ¿mesqai seshito' quiyim ñachilliguilo yaua'maxare, ca' sco'it?
2KI.5.12	Ca' eec, ca'e yi'maxare, qam ỹaatqajam ro'o. 
2KI.5.13	Qam só'maq lelaatqaipi noquiiga'a so'maxare, ca 'naaco':
2KI.5.13	—Qami' qara'gaxala', quiyim ñí'maq qota'olec letaxaỹaxaqui 'xoic lqalaic cá'maq 'naac, ca' ¿qami' sqo 'viichi'? Qam ñi'maxare chaqai 'naac quiyim nachilli', ca' remi'rec ma'le.
2KI.5.14	Ca' so Naamán eec, ca' siete homñi caso lachiugue Jordán, 'ne'tegue dá'maq 'naaco' so qota'olec letaxaỹaxaqui. Ca' na loshicmaxa pilchigui quiyim 'ec ne'necoqui' loshicmaxa, ca' ỹaatqajam imeuec. 
2KI.5.15	Ca co'na'le, ca' so Naamán chaqai sá'ogue so nauegaxauaripi quepegue' so Eliseo. Ca co'na' qaỹovira'a, ca' so Naamán 'naaco':
2KI.5.15	—¡Nagui, ca' ỹaatqajam seuanchigui quiyim quená'ogue na 'laua qaica ca qota'olec, qainaata quena Israel! Ca' ỹim nagui qouaquiric coñichiguit na ỹame saañiraxarom.
2KI.5.16	Qam so Eliseo 'naaco' queso'maxare:
2KI.5.16	—Saanot da ỹa'qaatec ñi qara'gaxala' ñí'maq ya'ajantac, quiyim se secoñiguit.
2KI.5.16	Ca 'eno'm so Naamán 'ue da lepagaxallic, qam so Eliseo se icoñiguit so lame. 
2KI.5.17	Ca co'na'le, ca' so Naamán 'naaco':
2KI.5.17	—Hua', qam qouaquiric quiyim sa'ue ca i'ỹaac 'laua quena Israel, sellaalgoto naua dos que'lahi, ma' ỹim tot liỹa savigaxat ca ỹachitaxanataxanaxat queca nqolac, qaiñiita ñi qara'gaxala'. 
2KI.5.18	Qaidaata quiyim ñi'xoresene'tot ñi qara'gaxala', quiyim sqai caapeguem dajo caỹim, quiyim ma' ñi ỹashi eec quepegue' ñi qouagaxainaxaqui quiyim nqouagaxainot ñi nqolac Rimón, ca' sauaqate'e' quiyim sa'chi'iñi naua i'cootal quiñi qouagaxainaxaqui, ca sqai caapeguem dajo caỹim ñi qara'gaxala'.
2KI.5.19	Ca' so Eliseo 'naaco' queso'maxare:
2KI.5.19	—Mo'e', qaica huapigui qavilli'.
2KI.5.19	Ca' so Naamán ca'e yi'maxare. Ca co'na' mashic qoỹoqo'tegue, 
2KI.5.20	ca' so Giezi só'maq lelaatec só'maq qota'olec letaxaỹaxaqui 'ñiichiquio' lauel:
2KI.5.20	—Ñi ña'co' ỹaxanetec quiyim pil so Naamán só'maq na'ñi yi Siria, qaica ca icoñiguit quesá'ogue só'maq nodoota so'maxare. Saanot ñi qara'gaxala' da ỹa'qaatec quiyim ỹim sco'uaategue so'maxare, ca nega'ỹo' cá'maq ñaqat queso'maxare quiyim nañaañim.
2KI.5.21	Ca' so Giezi eec, co'uaategue so Naamán. Ca co'na' iuañi'chiguit co'uaataxanta queso'maxare, ca' renotec caso lahoglena, ca ca'guit. Ca inato':
2KI.5.21	—¿'Ue peeta'a ca qoyiuetaugui se no'uen?
2KI.5.22	—'E', qaica —'naaco' so Giezi—. Qam ñi ña'co' nela' da la'qaatec quiyim chita'gue novite' yaua qota'olec letaxaỹaxaqui' ne'naqa chicqora'a yi quemaralec qa' ladocaipi quiyi Efraín, chaqai ỹahotaque quiyim 'ỹaañitem caua tres mil chiróla chicqaugui na lecat plata chaqai caua dos noho naloochiriñi.
2KI.5.23	Ca' so Naamán 'naaco' queso'maxare:
2KI.5.23	—Qouaquiric coñichiguit ana seis mil chiróla chicqaugui ana plata.
2KI.5.23	Ca' so Naamán 'ue da lepagaxallic quiyim icoñiguit. Ca ishichiguilo saua dos soguel chaqai saua dos noho naloochiriñi. Ca ỹaanoto saua dos lelaatqa quiyim ỹauegue' so Giezi. 
2KI.5.24	Ca co'na' ỹovijta so qoỹoqoshi'megue 'laua, ca' so Giezi ỹacona aso plata i'xatete' saua nelaatqa, ca illaugui so lauo', ca' niquinto saua'maxare quiyim pile'. 
2KI.5.25	Ime, ca' eec quepegue' so na'co', ca' so Eliseo inato' so'maxare, 'naaco':
2KI.5.25	—Giezi, ¿negue' ca chicqoisa'gue?
2KI.5.25	—'Taque', ỹim qaica ca saigue —'naaco' so Giezi.
2KI.5.26	Qam so Eliseo ipaca'a so'maxare 'naaco':
2KI.5.26	—Ca na' 'ue so ỹale ca'guit qami' chicqochiguiñigui aso lahoglena, ỹim seueta'anyi na'le queda ra'deenataxanaxaqui'. Qam quiyim nagui sqa taiguit quiyim qaicoñiguit aca plata chaqai ca nooỹac, loqo'm quiyim 'ue ca qarishiujnaxana nanaxanqa' 'uva loma' chaqai aca qagreta, ñii'lola, nelaatec chaqai aca nelaata. 
2KI.5.27	Ca' vichiguiño' da le'ne' so Naamán nategue qami' chaqai quena qachaalaxai'ipi, ca se neme, qaica lqodoc.
2KI.5.27	Ca co'na' so Giezi ca'e so Eliseo, ca' rishiita na loshicmaxa chaqai ỹalagaq, 'ec ana loñi.
2KI.6.1	Ca 'uo' so na'xa'a so letaxaỹaxaquiripi ñi qota'olec 'naaco' queso Eliseo:
2KI.6.1	—'Ajñi', ná'maq qouo' senqataugui ỹaatqajam cocho'qui' coqomi'. 
2KI.6.2	'Maxariñite' quiyim qolaxapegue' aso lachiugue Jordán quiyim souaxanaq ana qo'paq loỹo, ca' sa'daxañi, ca so'ueetaq ca qouo' quiyi'maxare.
2KI.6.2	—Mohi, quii —'naaco' so Eliseo.
2KI.6.3	Ca 'uo' so 'naac quesaua'maxare:
2KI.6.3	—Qouaquiroxoric, qami' qariỹaatac.
2KI.6.3	—Hua', cha'regue chaqaida qamiri iỹareta'pe —'naaco' so Eliseo.
2KI.6.4	Ca' so Eliseo liỹareta'pe saua'maxare, chi ỹoviretaxaso'ma aso lachiugue Jordán. Ca co'na'le, ca' qaỹouaxan ana qo'paq. 
2KI.6.5	Qam 'uo' so 'óna co'na' ỹouaxanteguelec aso qo'paq, ca' naco' aso nqai'pe, ca taañigui ca huaxaỹaq. Ca' ỹaualqo':
2KI.6.5	—¡'Agai, qami' qanapaxaguinatqo'! ¡Ỹa'uale aso qai'pe!
2KI.6.6	Ca' so Eliseo renataxano', 'naaco':
2KI.6.6	—¿Nega'ỹo' cá'maq taachi'ñi aca'maxare?
2KI.6.6	Ca' so 'óna quesaua'maxare ỹachaxan cá'maq taachi'ñi aso'maxare. Ca' so Eliseo ỹouaxanlec so qo'paq, ca' inaxa'ñi yi'maxare, ca' aso qai'pe naỹoxonshiguim.
2KI.6.7	—'Ayi, coñita —'naaco' so Eliseo.
2KI.6.7	Ca so'maxare iconaxaso'ma aso qai'pe.
2KI.6.8	Ca' so nashi quiyi Siria nalauateta'pegue' so nashi quiyi Israel. Ca co'na' ỹomat quiyim retaqata'pegue' so lashillipi so nalliripi, ca 'uo' ca ỹicapi'ñi quiyim nco'matqa'. 
2KI.6.9	Ca co'na'le, ca' so Eliseo ila'o' so la'qaatec queso nashi quiyi Israel quiyim sqai quepegue' yijo 'laua, ma' so Siria laseripi quepegue' yi'maxare. 
2KI.6.10	Ca' so nashi quiyi Israel ilategue so nalliripi dá'maq ỹica'pegue so qota'olec letaxaỹaxaqui ma' qaỹoden, ca chaqaida 'neetari', ca 'xoico' quen quiyim nañit so nalliripi.
2KI.6.11	Ca' quedajo, ca' so nashi quiyi Siria tot ỹa'den ca 'neeta. Ca roỹaxanalo' saua lashil so nalliripi, ca 'naaco':
2KI.6.11	—¡Ñigo' ñaqai 'qaataxañim peeta'a 'ue ca caqamiri ca qoshiita'guit ñi nashi quiyi Israel!
2KI.6.12	Ca 'uo' so 'óna queso nashillipi 'naaco':
2KI.6.12	—Qaica, qami' qarashi. Qam ñi qota'olec letaxaỹaxaqui, leenaxat Eliseo, neeta'ñi yi Israel, ñiga'ỹo' ñí'maq ỹa'xatem ñi lashi ná'ogue ná'maq 'xachi', vire'ta quena' vi'saugui ñi relaxasoxogui'i'.
2KI.6.13	Ca co'na'le, ca' so nashi quiyi Siria relaataxan, 'naaco':
2KI.6.13	—Nataxañiỹaque negue' cá'maq neeta'gue ca'maxare, qaiyi ma'le, ca' 'ue ca sela' ñalliripi quiyim iconlec.
2KI.6.13	Co'na'le, ca' qohinaco' neeta'ñi yi Dotán. 
2KI.6.14	Ca 'uo' so ila' queso nalliripi neetashiguim quena shipgaq, chaqai nahoglenaipi lauataxaqui, chaqai 'xoic so co'ỹaaxaiquipi. Pe co'na' ỹovita yi Dotán, ca nahiquinchiguiñi yi na'a'. 
2KI.6.15	Ca na' richiguiñi queso nete'etam, ca na' ne'laxashiguim so lelaatec so Eliseo. Ca co'na' nenoxonec, ca iuane'to' so nouaataxanaq nalauataxairipi nahiquinchiguiñi yi na'a'. 'Ue na neetashiguim chaqai ana nahoglena lauataxaqui. Co'na'le, ca eec, ỹa'ue la'xaỹaxac so Eliseo.
2KI.6.15	—Qam nagui, qami' napaxaguinataxanaq, ¿negue' cá'maq shinqato'?
2KI.6.16	Ca' so Eliseo 'naaco':
2KI.6.16	—Qaica ro'chi'raque, ma' paguec 'xoic ná'maq reloqota'alo qomi' quená'maq qomyipi.
2KI.6.17	Ca' so Eliseo nqouagaxainot ñi qara'gaxala' quiyim ỹauachiguilo naua nqote', qaiyi reuanaxan. Ca' ñi qara'gaxala' naviguerec nqai'en naua nqote' so lelaatec. Ca so'maxare iuana quiyim aso quemaralec qa' ladocai no'qajlec quena shipiguiripi qoyintalec chaqai ana nahoglena ỹaviquetaugui nahiquinchiguiñi yi hueeta'ñi so Eliseo.
2KI.6.18	Ca co'na' so Siria laseripi co'na' sham queu'a nalauate'e' yi na'a', ca' so Eliseo nqouagaxainot ñi qara'gaxala', 'naaco':
2KI.6.18	—Sashiila'e' quiyim se neuanñi nqai'ñi' najo qomyipi.
2KI.6.18	Ca' ñi qara'gaxala' se neuanñi nqai'en so qomyipi dá'maq ỹahotaque so Eliseo. 
2KI.6.19	Ca co'na'le, ca' so Eliseo 'naaco' queso qomyipi:
2KI.6.19	—Najo mesqaina ná'maq nayic, chaqai mesqaina najo ná'maq na'a' michitaque. Oquiigue aỹim, ca' ỹim saviguiiỹa ma'le cá'maq ỹale michitaque.
2KI.6.19	Ca' ỹauega yi Samaria. 
2KI.6.20	Ca co'na' ỹoviro quiyi'maxare, ca' so Eliseo nqouagaxain, 'naaco': Nagui, qami' ỹa'gaxala', naviguerec nqai'ñi' naua nqote', ca co'na' liỹa reuanaxan so qomyipi.
2KI.6.20	Ca' ỹa'den quiyim hueetaugui yi Samaria. 
2KI.6.21	Ca co'na' so nashi quiyi Israel iuana so qomyipi, ca' inato' so Eliseo, 'naaco':
2KI.6.21	—Qami' ita'a, ¿salauat najo qomyipi?
2KI.6.22	Qam so Eliseo 'naaco' queso'maxare:
2KI.6.22	—'E', sqai lauachi'. ¿Loqo'm chaqai'en lauachi' quena' 'ue ñi qadoxonqui', do'isa'a ca lecat loqo'm ca roviqui'? Qui'ỹaxañi' chaqai ne'taxañi' ma'le najo qomyipi. Ime, ca pilaxachita ca lashi na'maxare.
2KI.6.23	Ca co'na'le, ca' qaỹo'uet so lqui'ỹaxac lodegaxat chaqai qane'taxan so qomyipi. Ime, ca' so nashi, ca niquine'e', ca' ỹopilaxat so qomyipi. Ca' so qomyipi pila so lashi. Ca queco'na'le, ca' so Siria laseripi ỹaxanñi quiyim queetapegueu'a quiyi na'laua so llaalqaipi so Israel.
2KI.17.1	Ca co'na' ỹovi' doce ñaxari quiyim nashi so Acaz quiyi 'laua Judá, ca' so Oseas, só'maq llaalec so Ela, qoỹano quiyim nashi quiyi Israel. Ca' ỹovi' nueve ñaxari neeta'ñi yi Samaria. 
2KI.17.2	Qam ỹo'ueete' nauá'maq se no'viiñi quiñi qara'gaxala', 'eno'm sqailligueme' sqai 'nejem so liỹa 'auaxaic nashillipi quiyi Israel.
2KI.17.3	Ca' so Salmanasar, só'maq nashi quiyi Asiria, nalauate'e' so Oseas, ca' loxonec, ca ỹo'uet nqai'en añi ishiuetentac. 
2KI.17.4	Qam so Salmanasar nauate'e so Oseas quiyim 'ue da ỹoiquentac quiyim shim npa'guene'e' so'maxare, chaqai mashic 'uo' so ilata so nashi leenaxat So, so'maxare nashi quiyi Egipto, chaqai mashic tot ishiueten asó'maq locana quiyi ñaaxa. Ca co'na'le, ca' so Salmanasar talaxanlec so Oseas quiyim qaicoñi', qoỹanaugui añi ncoñiitaxanaxaqui. 
2KI.17.5	Ime, ca' so Salmanasar queugui sá'ogue so neetalec yi 'laua quiyim nalauate'e', chi ỹovireta'a yi na'a' lodegaxat Samaria, ca' queetalec da nalauataxac quesaua tres ñaxari. 
2KI.17.6	Ca na' ỹovite' saua nueve ñaxari quiyim nashi so Oseas, ca' so nashi quiyi Asiria loxonec yi Samaria. Ca' loxonqaipi so llaalqaipi so Israel, ca' i'xategue da Asiria. Ca ỹanalec yi 'laua leenaxat Halah, chaqai yi 'laua Gozán huaqate'e' aso lachiugue Habor, chaqai yi na'aateripi quiyi Media.
2KI.17.7	Ca' so llaalqaipi so Israel ỹovirau'o' dajo, ma' 'uo' da lasauaxaset quiñi la'gaxala' qota'olec, ñí'maq naqatec na'le quiyi Egipto, ca' nca'laxatec queso Faraón só'maq nashi quiyi Egipto, ma' sauaxat quiyim so qomyipi nqouagaxainot na nqolac. 
2KI.17.8	Ca' que'uegue da no'ueenataxac na ỹoreta'oguit qomyipi quená'maq ỹo'daauec na'le ñi qara'gaxala' quiyí'maq hueeta'ñi ñi'maxare, chaqai dá'maq se no'uen 'ueenataxac ỹa'yiñi na'le so nashillipi quiyi Israel.
2KI.17.9	Chaqai qai'neeta so llaalqaipi so Israel na'xaterec naua na'qaatqa quenauá'maq se ỹa'maxarene' ñi la'gaxala' ñí'maq qota'olec, chaqai no'xonshiguim naua qouagaxainqate' quiyim qanqouagaxainot na nqolaquipi quená'ogue na na'aateripi, vire'talo naua na'aaterolqai' 'ue ana na'ajnaxanaxalate, chaqai na na'aateripi 'ue na lquepaqataxanaxat. 
2KI.17.10	Chaqai qai'neeta no'xonshiguim na qaripi qouagaxainqa' chaqai na lqui'illipi aso Asera, qoỹanalec na qoỹoqoshi'megue 'laua chaqai qoỹano'ot ana qo'paq 'oochaxarai. 
2KI.17.11	Ca' ỹaatqajam quiichi'ñiguilo naua no'ueenataxaco na ỹoreta'oguit qomyipi quená'maq mashic ỹo'daauec ñi qara'gaxala', ma' ỹavigaxat na lichiinaxanaxat chaqai ỹaatqajam se no'uen na ỹo'ueetetac, ca' ỹaatqajam ro'o nqai'en ñi qara'gaxala'. 
2KI.17.12	Chaqai qai'neeta nqouagaxainot na nqolaquipi ná'maq se ỹasen na'le ñi qara'gaxala'.
2KI.17.13	Ma' ñi qara'gaxala' shi'gue ichoxot, ỹachigoxochichigui na'le so letaxaỹaxaquiripi chaqai so 'vii naua leuanaxanaxaco, quiyim na llaalqaipi so Israel ỹaxañiñi naua se no'viiñi no'ueenataxaco, ca' quelgoto naua laqataxaco, lapaxaguinataxanaxaco ỹaanema saua 'auaxaqa qareta'al, chicqochigui nqai'en so lelaatqaipi letaxaỹaxaquiripi. 
2KI.17.14	Qam so qomyipi se na'xaỹaxan. Ta'ta'a quiyim ỹaatqajam napacqajan, 'nejem so 'auaxaic leta'allipi só'maq sqai huelec ñi la'gaxala' ñí'maq qota'olec. 
2KI.17.15	Se icoñiguita saua naqataxaco chaqai dá'maq 'deenaxac qaỹa'yiñi na'le, chaqai nauá'maq lelaataxanaxaco ỹaanema na'le. Chaqai qai'neeta qui'ñigui ná'maq qohinac qota'olqaipi qaica ca 'negue, naỹa'a ná'maq qomyipi sqoỹoqaque na na'ñi, quená'maq se ỹa'maxaren ñi qara'gaxala'. 
2KI.17.16	Ỹaxanñi ná'ogue na lelaataxanaxaquipi ñi la'gaxala' qota'olec. Ca' icaxajñi na bronce, ca' ỹo'ueete' saua dos huaqui llaalqa ỹauaapigui lashiilqa chaqai so lqui'i aso Asera. Chaqai qai'neeta nqouagaxaintacot ná'ogue na 'ue na lauaq neeto'ot na piguim chaqai so nashiilec Baal. 
2KI.17.17	Chaqai ỹaano quiyim qaỹavigaxat na llaalec chaqai ana llaale, chaqai napaxaguina quiyim richaauec nqai'en nanchaqaina chaqai cá'maq ñaqa naataho, chaqai ỹaatqajam qaỹo'uet ná'ogue na se no'uen quiñi qara'gaxala', ca' ỹaatqajam ro'o nqohin ñi'maxare.
2KI.17.18	Ca' vichiguiño' ñi qara'gaxala' ỹaatqajam ro'ỹa so neetalec yi 'laua Israel, ca' ỹaatqajam ỹo'daauec. Ca' qainaata na neetalec yi 'laua Judá no'ueenaxatañi.
2KI.17.24	Ca' so nashi quiyi Asiria naqata'a so qomyipi quiyi Babilonia, Cuta, Ava, Hamat chaqai Sefarvaim, ca' ỹanalec na na'aateripi quiyi Samaria, yí'maq la'a' na llaalqaipi so Israel. Ca' chaqaida 'neeta, ca' naalec yi Samaria, ca' naugui na na'aateripi. 
2KI.17.25	Qam ma' so qomyipi se nqouagaxainot ñi qara'gaxala', ca co'na' naalec yi 'laua, ca' ñi qara'gaxala' nela' so sauaxaic leta'allipi, ca 'uo' na ỹalauat na'le so iseripi. 
2KI.17.26	Ca co'na'le, ca' so qomyipi quepegue' so nashi quiyi Asiria, ca 'naaco':
2KI.17.26	—So qomyipi lachita na na'aateripi quiyi Samaria quiyim naalec, na'maxare se ỹa'den cá'maq 'ne'tegue quiyim qoyiuelec cá'maq nashiilec quiyijo 'laua. Ca' chaqaida ma' se ỹa'den, ca' ca'maxare ila' na sauaxaic leta'allipi, ca' mashic 'xoic na ỹalauat.
2KI.17.27	Ca co'na'le, ca' so nashi quiyi Asiria 'naac quiyim qaỹa'ue ca qaila' quena netaxaỹaxanqajanqaipi noxonqaipi, qaiyi iuorquen, ca' ỹapaxaguinegue cá'maq 'ne'tegue quiyim qanqouagaxainot ca nashiilec quiyijo 'laua.
2KI.17.28	Ca 'uo' so netaxaỹaxanqajnec chicqochi'ño' na'le yi Samaria ỹalequetaho, eec, ca na'ño' yi Betel. Ca' ỹapaxaguinegue cá'maq 'ne'tegue quiyim qanqouagaxainot ñi qara'gaxala' qota'olec. 
2KI.17.29	Qam quiñi 'óna queso ỹoreta'oguit qomyipi ỹo'uet ná'maq chi lashiilec quená'maq na'a' neeta'ñi, ca ỹanauguilo naua nqouagaxainaxaqui' naalgoto naua qoỹoqoshi'mque 'lauari, quená'maq no'xonshiguimo' na'le so Samaria laseripi. 
2KI.17.30	Ca' so Babilonia laseripi ỹo'ueeto' so ladenqatec lqui'i so lashiilec Sucot-benot, chaqai so chicqa'ñi yi Cuta ỹo'uet so ladenqatec lqui'i so lashiilec Nergal, chaqai so chicqa'ñi yi Hamat, ca ỹo'uet so ladenqatec lqui'i so lashiilec Asima. 
2KI.17.31	Ca' so qomyipi chicqa'gue da Ava ỹo'uet so ladenqatec lqui'i so lashiilec Nibhaz chaqai so Tartac, chaqai ná'maq chicqa'gue da Sefarvaim ỹavigaxato' quen na llaalqaipi quiyim ỹaano lachitaxanataxanaxat queso nashiilec Adramelec chaqai so Anamelec. 
2KI.17.32	Chaqai qai'neeta nqouagaxaintacot ñi qara'gaxala'. Qam chi ỹo'uet so letaxaỹaxanqajanqaipi quiyim ỹoiquentac na nachitaxanataxanqateripi quiyim qanqouagaxainot na lashiilec nqolaquipi. 
2KI.17.33	Ca 'eno'm nqouagaxaintacot ñi qara'gaxala', qam qaiyiita huelec na nqolaquipi. Ca quiñi 'óna chaqai ỹaatqata da no'ueenataxac quecá'maq 'laua chicqochi'ñi.
2KI.18.1	Ca na' ỹovi' tres ñaxari quiyim nashi so Oseas, llaalec so Ela, quiyi Israel, ca' so Ezequías, llaalec so Acaz, ca' taañi ro'ueenataxan quiyim nashi quiyi Judá. 
2KI.18.2	Ca so'maxare mashic ỹovite'o' veinticinco saua niñaxari na'le, ca' nashi quiyi Jerusalén veintinueve ñaxari. Ca' aso late'e, leenaxat Abi, aso'maxare llaale so Zacarías. 
2KI.18.3	Ca ná'maq ỹo'uet so Ezequías ỹaatqajam ỹa'maxarenta ñi qara'gaxala', ma' ỹaatqajam 'nejem ná'maq ỹo'uet na'le so 'auaxaic leta'a David. 
2KI.18.4	Ma' so'maxare chaqaiso só'maq ỹosogui na qouagaxainqa' quiyim qanqouagaxainot na nqolaquipi, ỹaatqajam iuagaxatac na qano'xonshiguim qaripi chaqai na nadenqatec lqui'illipi aso Asera, chaqai iuagaxatac so nadenqatec nanaic qaỹachigoxotaugui na bronce quená'maq lo'ueenatec na'le so Moisés. Ma' so nanaic ñaqai queetalec nqouagaxaintacot so llaalqaipi so Israel, chaqai ỹavigaxatetac na lichiinaxanaxat quiyim ỹaanot, ca' qoỹanegue leenaxat nanaic napio'o.
2KI.18.5	Ca' so Ezequías 'ue da naquitaxac quiñi qara'gaxala' ñí'maq qota'olec queso Israel. Quesá'ogue só'maq nashillipi quena llaalqaipi so Judá quesó'maq 'auaxaic chaqai queso co'uaataxanaxaiquipi queso'maxare, qaica ca 'nejem so'maxare. 
2KI.18.6	So'maxare ỹaatqajam ỹaqamqata quiñi qara'gaxala' chaqai sqai ca'e. Ta'ta'a quiyim ipacqajanchiguilo naua lelaataxanaxaco ñi qara'gaxala' ilarelgoto na'le so Moisés. 
2KI.18.7	Ca' vichiguiño' ñi qara'gaxala' ỹaatqajam qoshiiteguelec so'maxare ỹotauantac, ca ipaquichiguilo nqai'en nauá'maq ỹo'ueete'.
2KI.18.7	Ca' so Ezequías ca'e so lashi na Asiria laseripi, tot nomatalta' quiyim na'xaỹaxana so'maxare. 
2KI.18.8	Chaqai qai'neeta loxonec so qomyipi na'ñi yi Filistea, ỹovire'ta da lqodoc yi Gaza, vire'ta naua na'aaterolqai' 'ue ana na'ajnaxanaxalate chaqai na na'aateripi qaỹapootau'a.
2KI.18.9	Ca co'na' mashic ỹovi' cuatro ñaxari quiyim nashi quiyi Judá so Ezequías. Qam queso Oseas, só'maq llaalec so Ela, ca' ỹovi' siete ñaxari quiyim nashi quiyi Israel. Ca' so Salmanasar, nashi quiyi Asiria, nahiquinchiguiñi yi na'a' lodegaxat Samaria, ca' nalauate'e'. 
2KI.18.10	Ca na' ỹovirerec saua tres ñaxari, ca' loxonec. Qa' mashic seis ñaxari quiyim nashi so Ezequías, ca' so Oseas, ca' ỹovi' nueve ñaxari nashi quiyi Israel na' noxonec so Samaria. 
2KI.18.11	Ca' so nashi quiyi Asiria ỹo'delec so llaalqaipi so Israel, ỹo'degue da Asiria, ca' ỹanalec yi Halah quiyi 'laua Gozán caso lachiugue Habor, chaqai na na'aateripi quiyi Media. 
2KI.18.12	Dajo 'neeto' na'le sauaxat se qana'xaỹaxana ñi la'gaxala' ñí'maq qota'olec. Ta'ta'a quiyim qanapacalec da na'maqataxac, chaqai se qana'xaỹaxana ná'ogue ná'maq 'naac so Moisés só'maq lelaatec ñi qara'gaxala'. Ca se ỹo'uet ná'maq qailarelec queso'maxare.
2KI.18.13	Ca co'na' mashic ỹovi' catorce ñaxari quiyim nashi so Ezequías. Ca' so Senaquerib nashi quiyi Asiria, queu'a quiyim nalauate'e' yá'ogue yi na'aateripi napootau'a quiyi Judá, ca loxonec. 
2KI.18.14	Ca' so Ezequías só'maq nashi quiyi 'laua Judá ilata so la'qaatec só'maq nashi quiyi Asiria na'ñi yi Laquis. 'Naacsa':
2KI.18.14	—'Uo' ca so'maqajnac. Oquire'e na ña'laua, ca cá'maq ỹaxañiraque ma'le, ca' seshiueten.
2KI.18.14	Ca' so nashi quiyi Asiria roỹaxanaco' queso Ezequías nashi quiyi Judá so nueve mil novecientos kilos so lecat leenaxat plata chaqai novecientos noventa kilos so 'oro. 
2KI.18.15	Ca' vichiguiño' so Ezequías ỹaan sá'ogue so plata iuanejlec cañi no'ueenaxanaxaqui quiñi qara'gaxala' chaqai ná'maq hueetaugui aso lahi' ana nam queso lauo' lodegaxat. 
2KI.18.16	So Ezequías naqat qai'neeta na 'oro neetau'alo naua lasomi' añi no'ueenaxanaxaqui quiñi qara'gaxala' ná'maq chi relaataxanlec na'le quiyim qoỹano, ca' ỹaanem so nashi quiyi Asiria.
2KI.18.17	Ca co'na' shi'gom dajo, ca' so nashi quiyi Asiria ilata so nashi Ezequías só'maq lotaua nashi, chaqai só'maq liỹa lpe'eet nashi, chaqai so liỹa nashi liỹaatac so 'xoic nalliripi. So'maxare chicqochi'ñi yi Laquis, ca quepegue' yi Jerusalén quiyim nalauate'e'. Ca so'maxare co'na' ỹovita yi Jerusalén, ca nco'matqa' na lahi so llic na huaxaỹaq chicqashi'ma aso pa'aashiguim lahi' na huaxaỹaq quesó'maq nayic taỹaxaso'ma yí'maq lquiỹoxonqa' ná'maq ỹalacqachitetac na looỹac. 
2KI.18.18	Ime, ca' qaroỹaxana'a so nashi Ezequías, ca' que' saua Eliaquim só'maq llaalec so Hilcías só'maq neloxoỹaq quiñi 'imec lodegaxat, chaqai so Sebna só'maq neraxanaq, chaqai so Joa llaalec so Asaf só'maq ỹiriguiñi ná'maq ỹo'uet so nashi. Ca saua'maxare quepegueto saua nashil. 
2KI.18.19	Ca' quiyi, ca' so nashi Asiria le'ec 'naaco' quesaua'maxare:
2KI.18.19	—'Qaataxañim ca Ezequías queda la'qaatec ñí'maq chalego lecaic nashi quiyi Asiria: ¿Negue' cá'maq neta'iseguelec? 
2KI.18.20	¿Peeta'a 'ñiisapega quiyim naua lo'yaxanqa na'qaatqa 'nejem ca no'ueenataxac ca nquesaxanaxa queca lauataxac? Ca ¿nega'ỹo' cá'maq pi'i'ta quiyim se na'xaỹaxañi'? 
2KI.18.21	Ỹim seuana quiyim pi'i'sapega da lotaanaxanaxac yi Egipto. Qam qamiri 'yiiñita quiyim yi Egipto 'ec aca noqola late'e ropoxoỹa'gue. Quiyim 'ue ca ỹashil-lec, ca ỹa'naxague ca'laxatauec ana napoquena. Ca' chaqaida 'neeta ñi Faraón, nashi quiyi Egipto, quená'ogue ná'maq pe'eetapega ñi'maxare. 
2KI.18.22	Chaqai no'm 'ñiỹac caỹim: Qomi' spi'ỹaaqa'a ñi qara'gaxala' ñí'maq qota'olec, ¿peeta'a sqaiño' ñi Ezequías ñí'maq nosogoñi na qouagaxainqateripi chaqai ana ncopatoxonaxalate quiyim qanqouagaxainot ñí'maq qota'olec caqamiri, chaqai ilarelec na qomyipi quiyi Judá chaqai yi Jerusalén quiyim qañiita añi ncopatoxonaxalate ñí'maq na'ñi yi Jerusalén, ca chaqaiyi hua'ñi quiyim qanqouagaxainot? 
2KI.18.23	'Viichi' ca na'maqataxaqui' quiñi ña'co' ñí'maq nashi quiyi Asiria: ỹim saañiraxarom ma'le ca dos mil shipgaq, sha'apiguito' quiyim 'ue cá'maq naalec nqai'ñi' ca'maxare. 
2KI.18.24	Qami' sqai shichi' quiyim 'eet nqai'ñi' cá'maq paguec qaica ca 'negue quena lashillipi na alliripi Asiria laseripi. Ca' ¿nauaañisaque quiyim 'ue ca neetalec na shipgaq chicqa'a yi Egipto? 
2KI.18.25	Chaqai qai'neeta ¿'ñiisapega quiyim ỹim ñanac, sahotaque ñalauate'e' chaqai ñopoxoỹaxajñi quenajo 'laua na qomyipi, quiyim se lelaataxanaxac ñi ra'gaxalari quiyim ñanaga'a ñalauajñi na qomyipi quenajo 'laua? Ma' ¡ñi ra'gaxalari chaqaiñi ñí'maq ỹamaxailec quiyim ñalauate'e' chaqai ñalauajñi na qomyipi quenajo 'laua!
2KI.18.26	Ca' so Eliaquim, so Sebna chaqai so Joa 'neraco' queso lashi so nalliripi so Asiria laseripi.
2KI.18.26	—Qouaquiteguelo qomi', viisa'ahi naua la'qaatqa na arameoipi, ma' qomi' sa'xaỹaxalo. Sqai viisa'ahi naua chi qara'qaatqa hebreo quiyim taxahi', ma' ná'ogue na qomyipi neetalec na napoxonaxat na'xaỹaxantapega qami'.
2KI.18.27	Qam so lashi so Asiria laseripi 'naaco':
2KI.18.27	—Mesqaiñi ñi na'coori, chaqai qamiri nauá'maq yilatalo ñí'maq nashi quiyi Asiria quiyim sa'xatema qamiri dajo, ma' ỹaatqajam chaqaina ná'maq qomyipi hueetalec na napoxonaxat ná'maq yilata, ma' na'maxare chaqai qamiri ma'le ná'maq a'guii cá'maq chi ra'chiguii chaqai ni'chiigui cá'maq chi nqo'xonaxachii.
2KI.18.28	Ca co'na'le, ca' so nashi nachajñi, ca netenegue da la'qaatec, ỹahota'ahi naua hebreo la'qaatqa:
2KI.18.28	—Na'xaỹaxañiỹa dá'maq 'naac na'le caqamiri ñí'maq chalego lecaic nashi quiyi Asiria: 
2KI.18.29	'Neeto' quiita'uegue da nayinaxaguii quiñi rashii Ezequías, ma' ñi'maxare se rca'laxachiuec ma'le caỹim. 
2KI.18.30	No'm ñi Ezequías 'naac quiyim pi'iỹa'a ñi ra'gaxalari, ca 'naac caqamiri quiyim: Ñi qara'gaxala' ỹaatqajam llic nca'laxaterec qomi', ma' ñi'maxare se ỹa'maxaren ma'le quiyim qomi' noxonqa quiñi nashi quiyi Asiria, 
2KI.18.31	'neeto' na'xaỹaxañiỹa. Ma' ñi nashi quiyi Asiria ỹahotaque quiyim vii ca ra'maxahi quiñi'maxare, ca' nemanachiiguit ñi'maxare, qaiyi a'guii ma'le aca qadañicshii 'uva la chaqai ana higo chaqai ni'chiigui ca huaxaỹaq cacá'maq chi ri'ỹahi. 
2KI.18.32	Ime, ca' i'xateguelo qamiri ca 'laua 'nejem ná'maq ñiitalec, yi 'laua 'ue na trigo loma' chaqai na 'uva lomaateripi quiyim qaỹo'uet ca pan chaqai ca lataxa, yi 'laua huaalec na aceite chicqaugui ana oliva chaqai na rapic li'i. Qaiyi ra'maxaiñi ma'le, ca' qaica ca ileu. Qam se na'xaỹaxañiỹa ñi Ezequías, ma' rayiñitac quiyim 'naac quiyim ñi ra'gaxalari ro'ootaxanlgoto qamiri. 
2KI.18.33	Ca' ¿peeta'a 'uo' ca nqolac quena liỹa na'aateripi ishit nca'laxatec cá'maq neetalec ca na'laua queda lquesaxanaxa ñi nashi quiyi Asiria? 
2KI.18.34	¿Negue' cá'maq hueeta'gue ca nashiilec quiyi Hamat chaqai quiyi Arfad? Chaqai ¿negue' ca hueesa'gue caua nashiilqa quiyaua Sefarvaim, Hena chaqai yi Iva? ¿Peeta'a ishite'o' quiyim ca'laqataxane' queda lquesaxanaxa yi Asiria quena Samaria? 
2KI.18.35	¿Nega'ỹo' ca quena nashiilec nqolaquipi ishit quepaxat da lquesaxanaxa quená'maq neetalgoto 'lauari ñi nashi na'ñi yi Asiria? ¿Chi'neco' ma' qamiri 'ñiitapega quiyim ñi ra'gaxalari ishit nca'laxatec na Jerusalén?
2KI.18.36	Ca' so qomyipi i'maqatam, qaica ca 'ue ca ỹa'xat, ma' so nashi Ezequías 'naaco' quiyim qaica ca retaqa. 
2KI.18.37	Co'na'le, ca' so Eliaquim só'maq neloxoỹaq quiñi 'imec lodegaxat, Sebna só'maq neraxanaq, chaqai so Joa ỹiriguiñi da lo'ueenataxanaxac so nashi, 'ue da lachitachigue', ca nasectaqta'ahi saua loho, ca' querepegue' so Ezequías quiyim qara'qaataxana quedá'maq 'naaco' na'le so lotaua so nashi quiyi Asiria.
2KI.19.1	Ca co'na' 'ue da la'xaỹaxac so nashi Ezequías, ca' nasectaqta'ahi saua loho queda nqui'ic, ca ỹañiñi saua nachicoxoqui' noho. Ca' quepegue' ñi qouagaxainaxaqui quiñi qara'gaxala'. 
2KI.19.2	Ca' ila' so Eliaquim só'maq neloxoỹaq quiñi 'imec lodegaxat, chaqai so neraxanaq Sebna, chaqai só'maq netaxaỹaxanqajnec paguec qo'xoic, ỹansañi saua noho nachicoxoqui' paguec da nqui'ic, querepegue' so qota'olec letaxaỹaxaqui Isaías só'maq llaalec so Amoz, 
2KI.19.3	quiyim ỹa'xatem dá'maq 'naac so nashi Ezequías:
2KI.19.3	—Nagui ỹaatqajam seuqataugui da nachitachic, qanouaxanaxaset chaqai sa'llaaqachiguiñi, shinqatari' aca 'aalo quiyim sham co'o, ca' tot qaica ca lquesaxanaxa. 
2KI.19.4	Sha'apiguito' ñi qara'gaxala' qota'olec 'xaỹalo daua la'qaatqa so lotaua ñi nashi quiyi Asiria, quiyim queetapegueu'a ñí'maq nca'leetauec qota'olec, chaqai sha'apiguito' quiyim ỹouaxan quedá'maq cajo 'naac quiñi qara'gaxala', ñí'maq qota'olec caqami' peeta'a 'xaỹa. Ca' nagui, ca' nqouagaxaiñitot ñi qota'olec quená'maq no'ueenañi.
2KI.19.5	Ca' so lotauaripi so nashi Ezequías eec quepegue' so Isaías. 
2KI.19.6	Ca' so Isaías ỹa'uo' da laqataxac quiyim 'nerac queso na'coote':
2KI.19.6	—Ñi qara'gaxala' 'naacsa': Totaxan ro'chitalo naua na'qaatqa se no'viiñi qaỹa'xate' caỹim quesaua lelaatqa ñi nashi quiyi Asiria. 
2KI.19.7	'Ajñi', ỹim so'uet ma'le quiyim 'ue ca nillimiaxa, ca' ỹo'uet quiyim pil ma'le queda na'laua. Ca ma' ỹovi', ca so'uet quiyim qaỹalauat.
2KI.19.8	Ca' so lotaua so nashi chicqa'gue da Asiria, co'na' ỹa'den só'maq nashi quiyi Asiria eec ca'e yi na'a' Laquis, ca' ca'e yi Jerusalén, ca' iuanejlec so nashi quiyi Asiria nalauateta'pegue' yi na'a' Libna. 
2KI.19.9	Ca' quiyo' na'le, ca' so nashi quiyi Asiria 'uo' da la'xaỹaxac quiyim so nashi Tirhaca na'ñi yi Etiopía inoxonec ỹahotaque quiyim nalauate'e' so'maxare. Ca' so nashi quiyi Asiria, ca' lotqai ỹa'uo' so ila' la'qaatec queso Ezequías, nashi quiyi Judá. 
2KI.19.10	Ca 'naaco':
2KI.19.10	—Ñí'maq qota'olec caqami', ñí'maq qami' pi'i'sapega, ca ñi'maxare i'taxajñi da la'qaatec quiyim qaica ma' ỹoxonec quet yi Jerusalén. Qam 'neeto' quire'uegue da nayinaxaqui'. 
2KI.19.11	Qami' 'yiiñite' dá'maq 'neeta na nashillipi quena Asiria, chaqai quená'ogue ná'maq 'lauaripi quena' ỹahotaque nalauajñi. Ca' ¿rca'llirec qami' ma'le? 
2KI.19.12	Ca' na nashiilqaipi nqolaquipi ¿ishito' nca'laxatec na'le na liỹa qomyipi quená'maq nalauajñi na'le so 'auaxaic ita'allipi yi Gozán, yi Harán, yi Resef chaqai yi qomyipi na'ño' na'le yi Bet-edén, ca na' qanalauajñi na'ño' yi Telasar? 
2KI.19.13	¿Negue' cá'maq hueeta'gue ca nashillipi quiyi Hamat, yi Arfad, yi Sefarvaim, yi Hena chaqai yi Iva?
2KI.19.14	Ca' so Ezequías icona aso nelaata qoỹaanem quesaua netaxaỹaxanqajanqa, ca retaqalec. Ime, ca' ỹodougui ñi no'ueenaxanaxaqui aso lere, qaiyi ỹa'ajan nqai'en ñi qara'gaxala'. 
2KI.19.15	Ca' nqouagaxain, 'naacsa':
2KI.19.15	—Qami' ỹa'gaxala', qami' qota'olec quena Israel, ca nqa'xanqachi' hueeto'oto naua 'vii laua'. Chaqaqamite' 'viiquiñi'sac ná'ogue ná'maq hueetalec na 'laua, qami' ro'ueenachiqui' na piguim chaqai na 'laua. 
2KI.19.16	Na'xaỹaxañichiriñi, qami' ỹa'gaxala', chaqai na'xaỹaxañi'. Ñaq na'irañi, qami' ỹa'gaxala', 'ajñi'. Chaqai ñaq na'xaỹaxañitalo naua la'qaatqa so Senaquerib nelatalo aỹim. Ca' quenaua'que naua la'qaatqa chi ishiuentac qami', ma' qami' qota'olec rca'lli'sauec. 
2KI.19.17	Qami' ỹa'gaxala', ỹaatqajam lliqueta quiyim so nashillipi quiyi Asiria nalauajñi so ỹoreta'oguit qomyipi chaqai yi na'laua, 
2KI.19.18	chaqai quiyim inaxañigui ca norec na lashiilqaipi lqolaquipi, ma' llic quiyim se qota'olqaipi. Ta'ta'a quiyim chi qo'paq, loqo'm qa', chi lo'ueenatec na qom. Vichiguiño' qaỹopoxoỹaxachigui. 
2KI.19.19	Ca' nagui, qami' qara'gaxala', qami' qota'olec, qarca'laxachirec queda lquesaxanaxa na Asiria laseripi, qaiyi ná'ogue na qomyipi quena 'laua ỹa'den quiyim qaqamite' qami' qota'olec quená'ogue.
2KI.19.20	Ca' so Isaías ilata da la'qaatec so Ezequías, 'naac:
2KI.19.20	—Da la'qaatec ñi qara'gaxala' ñí'maq qota'olec quena Israel 'neetasa': Ỹim ña'xaỹaxana da nqouagaxainaxaqui' caỹim queso Senaquerib, só'maq nashi quiyi Asiria.
2KI.19.21	Ca' nauajo nauá'maq la'qaatqa ñi qara'gaxala' na' retaqa quiñi nashi quiyi Asiria:
2KI.19.21	Na na'a' Sión, 'ec aca nequetegaxai,
2KI.19.21	i'neetac aqami' Senaquerib.
2KI.19.21	Na Jerusalén chaqai ỹaxaỹaxantac na lqahic quiyim i'naari' qami'
2KI.19.21	ma' ỹovita quiyim qoshi'rec.
2KI.19.22	¿Nega'ỹo' cá'maq 'ooqochichi' chaqai qui'sapegueu'a?
2KI.19.22	¿Negue' cá'maq relaqaisapega sqa la'ira'que naua ra'qaataxahi'
2KI.19.22	chaqai ra'i'so'ot napacqajñisac?
2KI.19.22	¡Qami' qui'sapegueu'a ỹim, ma' ỹim co'teeta qota'olec quena Israel!
2KI.19.23	Chigoxochichiriguilo saua relaataxahi' quiyim quiisapegueu'a na na'gaxala'.
2KI.19.23	'Ñirac:
2KI.19.23	Cana 'xoic ỹahoglenaipi lauataxaqui,
2KI.19.23	ca saashi'megue na lo'lo ana qoỹoqoshi'megue qa' ladocai, aná'maq paguec qoỹoqoshi'megue quiyi Líbano.
2KI.19.23	Ca souaxanlec ana cedro paguec ladocai,
2KI.19.23	chaqai ana paguec loyac pino.
2KI.19.23	Sovirashi'megue da pa'aashiguim,
2KI.19.23	sovirashi'ma yi 'oochi, 'ec nananqa' ana no'uen nanecse.
2KI.19.24	Ca quenauá'maq ỹoqa'alo 'lauari,
2KI.19.24	so'uet aca i'ỹa, ca' ñi'chigui ca le'ec,
2KI.19.24	chaqai quenaua ipiaate'
2KI.19.24	rashivigui nqaishin ná'ogue na lachiuguellipi quiyi Egipto.
2KI.19.25	Qam ¿sqa 'yiiñi' quiyim aỹim ná'maq na'gaxala',
2KI.19.25	ma' ỹim ỹo'ueenatec ná'ogue najo?
2KI.19.25	Ca shi'gue nallaaqo' saqatqajantari' dajo,
2KI.19.25	ca' nagui, ca' so'uet.
2KI.19.25	Vichiguiño' qami' nopoxoỹaxachiriñi na na'aateripi napootau'a,
2KI.19.25	ca lapoỹañi nqai'ñi' na lahillipi.
2KI.19.26	Ca ná'maq qomyipi neetalec yi'maxare qaica ca lquesaxanaxa,
2KI.19.26	ỹaatqajam 'xoic da lqolonaxa chaqai da lpocoxo,
2KI.19.26	'neetari' ana peue quena no'ueenaxa,
2KI.19.26	'nejem na 'uaqapi ñaxajlec na 'imec lelaq,
2KI.19.26	ỹasoxot na nonot lqodoiguesec.
2KI.19.27	Ỹim sa'den dá'ogue da rqauaxaqui'
2KI.19.27	chaqai ná'ogue ná'maq 'viichi'sac;
2KI.19.27	ỹim sa'den quiyim roqui'raỹa'.
2KI.19.28	Chaqai sa'den da ronogoxonaxaqui' chaqai da napacqajnaxaqui',
2KI.19.28	ca' nagui, ca' sa'ue aca sanagui na rimiqui'
2KI.19.28	chaqai caua la'gaqa na qadapi',
2KI.19.28	ca so'uet quiyim pillitetegue dá'maq chicqoisa'gue.
2KI.19.29	Ca co'na'le, ca' so Isaías 'naaco' queso Ezequías:
2KI.19.29	Ca' dajo dá'maq netanec ma'le quecá'maq naata:
2KI.19.29	najo ñaaxa chaqai na liỹa ñaaxa
2KI.19.29	'guiitac ma'le na trigo chaqai ñaxajshiguim,
2KI.19.29	qam queca liỹa ñaaxa, ca' shichii danaxañii chaqai qataxañii,
2KI.19.29	shichii ñiiñi ana 'uva chaqai 'guii ana la.
2KI.19.30	Ná'maq ca'laaxaiquipi quiyi Judá 'ec ma'le ana nanecse:
2KI.19.30	qoỹorichi'ñiguilo naua lpa'yii chaqai ñaxatec ana la.
2KI.19.31	Ma' 'ue ma'le ca no'ueenañi quena Jerusalén;
2KI.19.31	cañi qa' ladocai Sión 'ue ma'le ca ca'laaxaiquipi.
2KI.19.31	Qam dajo chicqochigui dá'maq chalego lecaic le'xorenataxanaxa ñi qara'gaxala' qota'olec ñí'maq qaica ca lqalanec.
2KI.19.32	Ca dá'maq la'qaatec ñi qara'gaxala' taỹalec ñi nashi quiyi Asiria 'neetasa':
2KI.19.32	Se qainoxona'a ma'le yi Jerusalén,
2KI.19.32	se qaỹahina'a queca novic,
2KI.19.32	se qoyiga'a qaỹahote'e aca nquepaqataxanqate,
2KI.19.32	chaqai se qaimejlec naua ñiquishiguim quenaua lahil.
2KI.19.33	Ca' chaqaica cá'maq nayic naquetou'gue,
2KI.19.33	ca' chaqaica pilte'uegue ma'le;
2KI.19.33	ca' se nenoxona'a najo na'a'.
2KI.19.33	Ỹim na'gaxala' qota'olec saanec da ỹa'qaatec.
2KI.19.34	Ỹim so'ootaxanlec ma'le najo na'a'
2KI.19.34	chaqai ñca'laxatec,
2KI.19.34	ma' sa'deena'a so ilaatec David,
2KI.19.34	chaqai ña'deenalta'.
2KI.19.35	Ca' chaqaiso so pe, ca' so lelaatec ñi qara'gaxala' piguim le'ec nalauajñi so ciento ochenta y cinco mil qomyipi queso nco'matqa' so Asiria laseripi. Ca na' richiguiñi queso liỹa na'xa'a, ca sá'ogue shi'co' ileu. 
2KI.19.36	Ca co'na'le, ca' so Senaquerib, nashi quiyi Asiria, ca'e yi nco'matqa', ca' pilegue da Nínive. 
2KI.19.37	Ca 'uo' so na'xa'a co'na' nqouagaxaintac cañi qouagaxainaxaqui neetaugui so Nisroc só'maq lashiilec, ca' saua llaalqa Adramelec chaqai so Sarezer que', ca ỹalauate' so'maxare, ca 'eete' taategue da 'laua Ararat. Ime, ca' qoỹano quiyim nashi so llaalec Esarhadón.
2KI.20.1	Ca' quesaua ñaxari, ca' so Ezequías ỹaatqajam chalego lecaic da ralolaxa, ca' so letaxaỹaxaqui ñi qota'olec, Isaías, só'maq llaalec so Amoz, quepegue' ra'ỹa'a, ca 'naapego':
2KI.20.1	—Ñi qara'gaxala' 'naacsa': 'Ỹaañirec ca pa'aatec raqataxaqui' quena qachaalaxai'ipi, ma' ma'le, ca rillivi', ma' qaica ca ratachi'.
2KI.20.2	Ca' so Ezequías reloqo'ojta queso 'imec lahi, ca 'ne'teco'yi da nqouagaxainaxac quiñi qara'gaxala':
2KI.20.3	—Ỹim sashiila'e' qami' ỹa'gaxala', quiyim o'lliinchira'a quiyim ỹim qamaxaraic quena' so'uet cá'maq 'maxariñite'.
2KI.20.3	Ca' ỹaatqajam noỹen. 
2KI.20.4	Ca co'na' so Isaías saqa' ca'e yi nasoxoc so lauo' lodegaxat so nashi, ca' ñi qara'gaxala' 'naaco' queso Isaías:
2KI.20.5	—Pilliro, ca 'ñirapega ñi Ezequías ñí'maq la'gaxala' na ỹalamaxareteripi, ca 'ñiraco': Ñi qara'gaxala', ñí'maq qota'olec queso 'auaxaic qareta'a David 'naacsa': Ỹim ña'xaỹaxana so nqouagaxainaxaqui' chaqai seuanalo saua rachichi', ca ỹim somachirec. Ca quenauajo tres na'xata', ca' shichi' quirepegue' ñi no'ueenaxanaxaqui quiyim qanqouagaxainot aỹim. 
2KI.20.6	Ca' sa'vii caua liỹa' quince ñaxari quiyim rca'lli'sauec. Qami' chaqai yi Jerusalén so'ootaxanlec ma'le quiñi nashi quiyi Asiria. Ỹim so'ootaxanlec najo na'a', ma' sa'deena'a so ilaatec David chaqai ña'deenalta'.
2KI.20.7	Ca' so Isaías relaataxanlec quiyim qaỹonaxajta' aso higo la, ca qaỹo'uet ca qaỹa'meenlec aso le'neete so nashi. Ca' so nashi imeuec. 
2KI.20.8	Ca co'na'le, ca' so Ezequías inato' so Isaías, 'naaco':
2KI.20.8	—¿Nega'ỹo' ca itanec quiyim sa'den quiyim ñi qara'gaxala' yomatec, chaqai quiyim quenauajo tres na'xata', ca' seshit quiyim shicpegue' añi no'ueenaxanaxaqui quiñi qara'gaxala'?
2KI.20.9	Ca' so Isaías 'naaco' queso'maxare:
2KI.20.9	—Dajo dá'maq retanqui' quiyim ñi qara'gaxala' imigui nqai'en da la'qaatec: ¿Peeta'a vi'saque quiyim nqo'in diez na la'al añi netana cañi ra'aasa, loqo'm pil na la'al?
2KI.20.10	Ca' so Ezequías 'naaco' queso'maxare:
2KI.20.10	—Quiyim nqo'in na la'al, ca' qaica ca lqalaic, qam dá'maq 'xoic lqalaic quiyim pil na la'al.
2KI.20.11	Ca' so qota'olec letaxaỹaxaqui Isaías nqouagaxainot ñi qara'gaxala', ca' ñi qara'gaxala' ỹo'uet quiyim pil diez lqo'naqate' na la'al caso ra'aasa lo'o looỹac so Acaz.
2KI.20.12	Ca' quesauajo ñaxari, ca' so nashi Merodac-Baladán, llaalec so Baladán, só'maq lashi na Babilonia laseripi, so'maxare 'uo' da la'xaỹaxac quiyim so Ezequías ralolaxaic. Ca ỹa'ue so ila' qomyipi, ilata aso lere, chaqai ỹo'uet aso lachitaxanataxanqate. 
2KI.20.13	Ca' so Ezequías quelola so qomyipi, chaqai ỹachaxanem so louenqaipi plata chaqai na 'oro, na nocoraxat, chaqai ná'maq no'uen aceite, chaqai ñi lapoonaxanaxaqui quena lo'goxonaxat, chaqai ná'ogue ná'maq lquepoc. Chaqai ỹachaxana ná'ogue ná'maq hueetaugui ñi lauo' chaqai quiyí'maq na'laua. 
2KI.20.14	Ca so qota'olec letaxaỹaxaqui Isaías eec, quepegue' so nashi Ezequías, ca inato', 'naaco':
2KI.20.14	—¿Negue' cá'maq chicqa'gue so ỹalliripi chaqai negue' cá'maq 'naac caqami'?
2KI.20.14	Ca' so Ezequías 'naaco':
2KI.20.14	—Ỹaatqajam qoỹoqo'ta ca 'laua chicqa'a, leenaxat Babilonia.
2KI.20.15	Ca' so Isaías renataxano', 'naaco':
2KI.20.15	—¿Negue' ca iuana quena qauochi' lodegaxat?
2KI.20.15	Ca' so Ezequías 'naaco':
2KI.20.15	—Ná'ogue ná'maq hueetaugui ỹa'ajantac, chaqai ná'ogue ná'maq hueetaugui na ỹa'maqataxanaxaquiripi, ná'ogue sachaxanem.
2KI.20.16	Ca' so Isaías 'naaco' na'le queso Ezequías:
2KI.20.16	—Na'xaỹaxañita da la'qaatec ñi qara'gaxala', 'neetasa': 
2KI.20.17	'Uo' ma'le ca na'xa'a quiyim ná'ogue na hueetaugui na qauochi' lodegaxat chaqai ná'ogue ná'maq lapoonecsec so 'auaxaic qata'alli'ipi ỹovira'a najo na'xa'a qai'xategue da Babilonia. Ca' qaica ca no'ueenañi ma'le. 
2KI.20.18	Chaqai vire'ta quena ralamaxarichi' qachaalaxai'ipi 'ue ca qai'xategue ma'le da Babilonia, ca qanaqate' ma'le ñaua lolaa, ca na'ñi ma'le yi la'a', ca lelaatqaipi ma'le ñi nashi.
2KI.20.19	Ca ra'deenataxantac so Ezequías quiyim ma' ñaq nca'leetauec, ca' 'ue da neuagaxa chaqai qaicanqaida, ca 'naaco' queso Isaías:
2KI.20.19	—Da la'qaatec ñi qara'gaxala' 'ñirac, da'maxare ỹa'maqachiguiñi.
2KI.20.20	Ca ná'ogue na liỹa na'qaataxaquipi so Ezequías chaqai 'ñaaxaic quena' nalauat chaqai dá'maq 'neeta na' ỹo'uet aso huaxaỹaq lahi' chaqai só'maq lligo nqai'en na huaxaỹaq quiyi Jerusalén, qoỹeretalec aso lere lomalate da na'qaataxac so nashillipi quiyi Judá. 
2KI.20.21	Ca co'na' ileu so Ezequías, ca' qoỹano quiyim nashi so llaalec Manasés.
2KI.21.1	So Manasés mashic ỹovi' doce ñaxari na' qoỹano nashi, chaqai cincuenta y cinco ñaxari quiyim nashi quiyi Jerusalén. Ca' aso late'e leenaxat Hepsiba. 
2KI.21.2	Qam ná'ogue ná'maq ỹo'uet na'le so'maxare se nqo'ta ñi qara'gaxala', ma' so'maxare chaqaidaata ỹo'ueetetac dá'maq ỹo'ueetetac na'le so ỹoreta'oguit qomyipi só'maq ỹo'daauec ñi qara'gaxala' na'le na' novi' so llaalqaipi so Israel. 
2KI.21.3	Ma' so'maxare no'xonshiguim na qouagaxainqateripi quiyim qanqouagaxainot na nqolaquipi ná'maq nosogoñi na'le so nashi Ezequías; chaqai na qaripi ncopatoxonaxala' quena' qanqouagaxainot so Baal, chaqai ỹo'uet so nadenqatec lqui'i aso nashiila Asera, ca' chaqaida 'ne'tegue na'le so Acab só'maq nashi quiyi Israel; chaqai nqouagaxainot ná'ogue na hueeto'ot na piguim, 
2KI.21.4	chaqai no'xonshiguim ana ncopatoxonaxalate quiñi lauo' ñi qara'gaxala' yí'maq 'naaco' na'le quiyim qanqouagaxainot, ca' qaỹouen da leenaxat quiyi Jerusalén. 
2KI.21.5	Chaqai no'xonshiguim so liỹa ncopatoxonaxalateripi, ỹanalgoto saua dos nasoxoco ñi lauo' ñi qara'gaxala', ca' ỹo'uet quiyim qanqouagaxainot ná'ogue na hueeto'ot na piguim.
2KI.21.6	Chaqai qai'neeta ỹavigaxate' saua llaalqa quiyim ỹa'ue lachitaxanataxanqate', chaqai vire'ta napaxaguina quiyim ỹa'den na se re'xogui, ca ỹo'viijñi quiyim qaretaxaỹa'pegue' na nqui'illipi chaqai da ne'naxanaxac. Ca chalego la'aaxa dá'maq ỹo'uet quiñi qara'gaxala', ca' ỹovireta'a quiyim ro'o nqai'en quená'maq lo'ueenataxanaxaquipi. 
2KI.21.7	Chaqai qai'neeta ỹanaugui ñi lauo' ñi qara'gaxala' so lqui'i aso nashiila Asera, ñí'maq ñi qara'gaxala' ỹa'uo' na'le da laqataxac queso David chaqai queso llaalec Salomón, 'naaco':
2KI.21.7	—Najo no'ueenaxanaxaqui na'ñi na Jerusalén ná'maq ica'acsec sachigoxotetougui na llaalqaipi so Israel quiyim se reda, chaqaina hueeta'ñi da ỹeenaxat. 
2KI.21.8	Ca' ỹim tot liỹa so'daauec quenajo 'laua na llaalqaipi so Israel quená'maq saanem na'le so 'auaxaic leta'allipi no'm ipacqajanchigui ỹo'uet ná'ogue ná'maq selarelec chaqai ná'ogue ná'maq lapaxaguinataxanaxaquipi so ilaatec Moisés.
2KI.21.9	Qam na'maxare se na'xaỹaxan. Ta'ta'a quiyim so Manasés ỹaueca'guit quiyim ỹo'uet ná'maq se no'uen, ỹapacauec nqai'en ná'maq ỹo'uet na ỹoreta'oguit qomyipi quená'maq nomachichiguiñi na'le ñi qara'gaxala', iuanchigui nqai'en na Israel llaalqaipi. 
2KI.21.10	Ca' vichiguiño' ñi qara'gaxala' retaqa nqai'en na'le so lelaatqaipi letaxaỹaxanqajanqaipi. Ca 'naaco':
2KI.21.11	—Ma' ñi Manasés chalego da la'aaxa ná'maq ỹo'ueetetac, ma' dá'maq ỹo'uet paguec la'aaxa queso amorreoipi só'maq 'auaxaiquipi na'le quiñi'maxare, ma' ỹo'uet da lasauaxaset yi Judá quena lqolaquipi, 
2KI.21.12	vichiguiño' ỹim, ỹim na'gaxala', ỹim qota'olec queso Israel, nagui sichoxot ỹim selata ma'le ca chalego lichic ma'le na Jerusalén chaqai yi Judá, ca' vire'ta quiyim 'ec iuete' naua lque'la lauaco cá'maq 'xaỹa dajo. 
2KI.21.13	Ca' ñaloqochin na Jerusalén, shine'tegue da ỹaloqojnaxanaxac quiyi Samaria chaqai quena llaalqaipi so nashi Acab na' sa'ue ca nouaxanaxaset, ca' sco'taxateta 'ec nqaishin ca peguet quena' qaiquiỹogui, ca' qanqa'paxanaxanñi. 
2KI.21.14	Ca cá'maq no'ueenañi quena ỹalamaxareteripi, ca' shica'e, ca saañiguit na npa'guenaxaua, qaiyi qanouo', qaicona ná'maq hueeto'ot na'maxare. 
2KI.21.15	Ma' se no'uen ná'maq ỹo'ueetetac quiñi qara'gaxala'. Ca' yo'ooqochitetac shi'gue queca na'xa'a na' ñaqata'a so 'auaxaic leta'allipi quiyi Egipto, chi ỹovireta'a nagui.
2KI.22.1	So Josías co'na' ỹovite' ocho ñaxari, ca' qoỹano quiyim nashi. Chaqai ỹovite' treinta y un ñaxari quiyim nashi quiyi Jerusalén. Ca' aso late'e leenaxat Jedida, so'maxare llaale so Adaía na'ñi yi Boscat. 
2KI.22.2	Naua lo'ueenataxanaxaco ỹaatqajam ỹa'maxarente' ñi qara'gaxala', ma' queetalec dá'maq lo'ueenataxanaxac so David chaqai so 'auaxaic leta'allipi, ỹaatqajam sqa ỹoxouec.
2KI.22.3	Ca co'na' ỹovi' dieciocho ñaxari quiyim nashi so Josías, ca' so nashi ilara'a ñi lauo' ñi qara'gaxala' so neraxanaq leenaxat Safán só'maq llaalec so Azalía chaqai laual so Mesulam. 'Naaco':
2KI.22.4	—Mo'e', quirepegue' ca Hilcías cá'maq lashi na netaxaỹaxanqajanqaipi. Ca' 'ñirapega quiyim lapoonta' aca nam qanodou'a ñi lo'ueenaxanaxaqui ñi qara'gaxala', aná'maq ỹacoñiguit na lasom lo'ollipi chicqaugui na qomyipi. 
2KI.22.5	Ca' ỹaanem ná'maq qaipataxalec da lo'ueenataxanaxac quiyim idaanlec ñi lauo' ñi qara'gaxala', qaiyi ishiueten ná'maq ro'ueenataxantac quiyim ỹa'maxajñi ñi lauo' ñi qara'gaxala': 
2KI.22.6	ná'maq qo'paq lo'ollipi, chaqai ná'maq rapaxaguinataxanta'pegue na no'ueenatqaipi, chaqai 'imec lo'ollipi, chaqai qai'neeta qarishiujnaxanaque na qo'paq chaqai na qa', qaiyi qanaparen añi no'ueenaxanaxaqui. 
2KI.22.7	Chaqai qai'neeta 'ñirapega quiyim se naloqochin aná'maq nam qoỹaanema, ma' ỹaatqajam qamaxaraqa.
2KI.22.8	Ca' so Hilcías só'maq lashi na netaxaỹaxanqajanqaipi ra'qaataxana so Safán, só'maq neraxanaq, quiyim iuanejlec aso lere lomalate' naua naqataxaco quiñi lauo' ñi qara'gaxala'. Ca' ỹaanem aso lere, ca' so Safán retaqalec. 
2KI.22.9	Ca co'na' ime, ca' so Safán eec quepegue' so nashi, ca ỹa'xatem dajo, 'naaco':
2KI.22.9	—Qami' qarashi, na relaataxai'ipi shi'gue cata' nqai'en so lecat plata hueetaugui ñi no'ueenaxanaxaqui, ca' ỹaanouguilo sauá'maq qaipataxalgoto quiyim qaỹa'maxajñi ñi no'ueenaxanaxaqui quiñi qara'gaxala'.
2KI.22.10	Ca' so Safán qai'neeta 'naac queso nashi quiyim so netaxaỹaxanqajnec Hilcías shi'gue ỹaanem aso lere, ca' retaqalec so Safán, 'qaatac nqai'en so nashi. 
2KI.22.11	Ca' so nashi na' 'xaỹalo saua naqataxaco hueesalec aso lere, ca nasectaqta'ahi saua loho queda nqui'ic. 
2KI.22.12	Ca chaqa'ma' ỹilen so Hilcías, chaqai so Ahicam só'maq llaalec so Safán, chaqai so Acbor só'maq llaalec so Micaías, chaqai so Safán só'maq neraxanaq, chaqai so Asaías só'maq lotaua so nashi, 'naaco':
2KI.22.13	—Mohi, nachii ma'le ñi qara'gaxala', nataxañilec aỹim quecá'maq shinta chaqai quená'ogue na qomyipi quena Judá quená'maq hueetalec najo lere qaiuanejlec; ma' ñi qara'gaxala' 'eco' ro'ỹalo qomi', ma' so 'auaxaic qareta'allipi se na'xaỹaxana ná'maq hueetalec anajo lere, chaqai se ỹo'uet ná'ogue ná'maq qoỹeretalec anajo lere.
2KI.22.14	Ca' so Hilcías, Ahicam, Acbor, Safán chaqai so Asaías querepegue' aso 'aalo qota'olec letaxaỹaxaqui Hulda, loua so Salum, llaalec so Ticva chaqai laual so Harhas, neloxoỹaq queso nooỹac lomala' queso no'ueenaxanaxaqui. So Hulda na'ñi yi liỹa 'imqaipi quiyi Jerusalén. Ca na' qaitaxaỹaxanac, 
2KI.22.15	ca' aso'maxare 'naaco':
2KI.22.15	—Dajo dá'maq 'naac ñi qara'gaxala' qota'olec quena Israel: 'Ñiỹapega ca ỹale cá'maq relarii quiyim yinachii, 
2KI.22.16	ca' ỹim na'gaxala' shinac: Ỹim selata ma'le da chalego lichic najo 'laua chaqai quená'ogue ná'maq neetalec, quiyim sepacqajanchigui ma'le sá'ogue so ỹa'qaatqaipi hueetalec asojo lere, só'maq retaqateguelec ñi nashi na'ñi yi Judá. 
2KI.22.17	Ma' na'maxare yalat na'le, ca ỹavigaxatetac na lichiinaxanaxat quiyim ỹaantacot na nashiilec nqolaquipi, ca' ỹaatqajam yo'ooqochit quená'ogue ná'maq ỹo'ueetetac. Ca vichiguiño' 'eco' ỹachipina'a da ỹonogoxonaxac quenajo 'laua, ca da'maxare qaica ca nemanñi nqai'en. 
2KI.22.18	'Ñiỹapega ma'le ñi nashi quiyi Judá, ñí'maq nelate' qamiri quiyim nachii ñi qara'gaxala', quiyim ñi qara'gaxala' ñí'maq qota'olec quena Israel qai'neeta 'naac: Ma' qami' na'xaỹaxañita, 
2KI.22.19	chaqai ma' 'ue da rachitachiqui', ca nañaañitot aỹim na' 'qa'italo naua ỹa'qaatqa quedá'maq silliitalec na 'laua chaqai quená'ogue ná'maq neetalec, taỹa'a quiyim qanopoxoỹaxajñi chaqai quiyim qaỹa'ue da nouaxanaxaset, chaqai quiyim nasectaxachira'ahi naua qatoohi', chaqai seuanchigui qami' quiyim noỹiñi', vichiguiño' ỹim qai'neeta ña'xaỹaxana qami'. Ỹim na'gaxala' shinac dajo. 
2KI.22.20	Ca vichiguiño' saanem qami' quiyim no'uen ca lqodoc aca rqauaxagui'i', ma' ỹovita ca rqodoqui' chaqai llapooñiguit ma'le qami' so 'auaxaic qata'alli'ipi. Ca' sqai huañita ma'le ca iqa'viic ma' novita najo 'laua.
2KI.22.20	Ca' saua lelaatqa so nashi pile' na' 'ue da qohinapegalo.
2KI.23.1	Ca' so nashi relaataxane'oga sá'ogue so qo'xoiquipi na'ñi yi Judá chaqai yi Jerusalén quiyim lapooguit so'maxare. 
2KI.23.2	Ca sá'ogue so qomyipi quiyi Judá chaqai yi na'a' Jerusalén chaqai so netaxaỹaxanqajanqaipi chaqai so qota'olec letaxaỹaxaquiripi chaqai sá'ogue só'maq neetalec yi 'laua, chicqochi'ñi quena noctoqui', ca' ỹovireta'a na qo'xoic, sá'ogue quepegue' ñi lauo' ñi qara'gaxala'. Ca' quiyi, ca' so nashi retaqalec aso lere, 'qaatac nqai'en quesá'ogue só'maq hueetalec aso lere 'deenaxac lomalate qaiuanejlec quiñi lauo' ñi qara'gaxala'. 
2KI.23.3	Ime, ca' so nashi hue'tot aso nojnaxa, ca' ỹaanot da la'qaatec ñi qara'gaxala' quiyim na'xaỹaxanta, chaqai quiyim ỹo'uet ỹaqamaxateta ná'ogue na nelaataxanaxaquipi chaqai na naqataxaquipi ná'maq qoỹeretalec aso lere. Ca sá'ogue so qomyipi saachiguit so na'qaatec.
2KI.23.4	Ca' so nashi Josías 'naapega so Hilcías só'maq lashi na netaxaỹaxanqajanqaipi chaqai só'maq lotaua so'maxare, chaqai so lasom lo'ollipi, quiyim qanaqatec caso no'ueenaxanaxaqui sá'ogue so nadenqatec lqui'illipi so Baal chaqai aso Asera chaqai sá'ogue so nadenqatqaipi piguim laseripi. Ca' copata'a pa'aauec nqai'en quiyi Jerusalén yí'maq no'ueenaxa quiyi ñaachi Cedrón. Ca' so lo, ca' ỹodo'gue da Betel. 
2KI.23.5	Ime, ca' naqat quena loma' na netaxaỹaxanqajanqaipi quená'maq ỹano na'le so nashillipi quiyi Judá, chaqai quená'maq sqo ỹoxe'oga quiyi Jerusalén, chaqai quesó'maq netaxaỹaxanqajanqaipi quená'maq ỹavigaxat na nichiinaxanaxat quiyim qanqouagaxainot so nashiilec Baal, chaqai aso ra'aasa, chaqai so shiraigo, chaqai ná'ogue na hueeto'ot na piguim. 
2KI.23.6	Ime, ca' naqatec quiyi Jerusalén aso lqui'i aso nashiila Asera qoỹantaugui añi lo'ueenaxanaxaqui ñi qara'gaxala', ca' ỹavigaxat, hua'ñi nqai'en yi ñaachi Cedrón, sá'ogue alo nqai'en. Ca' imejlec so napalyipi. 
2KI.23.7	Chaqai qai'neeta ỹosogui so 'imqaipi la'a' so qomyipi hueeta'piguit na nalliishiuaripi, ma' qai'neeta qaỹo'ueetetac 'ec nqohin da no'ueenaxanaxac huaugui nqohin ñi lauo' ñi qara'gaxala', yí'maq hueeta'ñi so 'aallipi ỹo'xontac na lapo' aso nashiila Asera.
2KI.23.8	Ime, ca' roỹaxane'oga sá'ogue so netaxaỹaxanqajanqaipi neeta'oga na na'aateripi quiyi Judá, ca' ỹaatqajam na'axat ná'ogue na qouagaxainqateripi quena' qanqouagaxainot na nqolaquipi, chicqochi'ñi nqai'en yi Geba, chi ỹovireta'a yi Beerseba, yí'maq hua'ño' na' so netaxaỹaxanqajanqaipi ỹavigaxat na lichiinaxanaxat. Chaqai ỹosogui ana lcopatoxonaxalate na na'ỹaapec lelaatqaipi hua'ñi ñi nasom so Josué só'maq neloxoỹaq quiyi na'a', pa'a'gue da nemaq quesó'maq ñigo quiyi na'a'. 
2KI.23.9	Qam so netaxaỹaxanqajanqaipi quesó'maq nqouagaxainot na nqolaquipi se ỹovira'a aso ncopatoxonaxalate quiyim qanqouagaxainot ñi qara'gaxala' na'ñi yi Jerusalén. Ta'ta'a quiyim ỹa'queetac nqohin na pan qaca aca lpe'taqate, lqui'ỹaxaua nqohin so liỹa netaxaỹaxanqajanqaipi.
2KI.23.10	So Josías na'axat qai'neeta so navicqataxanaxala' na'ñi so ca'megue quiyi Ben-hinom, qaiyi qaica ca ỹavigaxat ca llaalec loqo'm aca llaale, ca' ỹaanot so nashiilec Moloc. 
2KI.23.11	Chaqai naqata'a so shipiguiripi só'maq ỹaano' na'le so nashillipi na'ñi yi Judá quiyim qanqouagaxainot aso ra'aasa, neesa'ño' yi ñigo quiñi lasom ñi lo'ueenaxanaxaqui ñi qara'gaxala', huaqate'e' ñi lauo' so Natán-melec, só'maq reloqota'a ñi 'imec. Chaqai so Josías ỹavigaxat qai'neeta aso nahoglena quiyim qanqouagaxainot aso ra'aasa. 
2KI.23.12	Chaqai ỹosogui qai'neeta aso lcopatoxonaxalate no'xonshiguim so nashillipi quiyi Judá, qaipa'xanashiguim quiñi lauo' so Acaz, chaqai aso lcopatoxonaxalate so Manasés só'maq no'xonshiguim na'le, ỹanalec so nasoxoc añi no'ueenaxanaxaqui quiñi qara'gaxala'. Ỹopoxoỹaxachigui, ca inaxañigui so ñaachi Cedrón.
2KI.23.13	So nashi qai'neeta na'axat so qouagaxainqateripi pa'ỹa'gue da lqodoigue quiyi Jerusalén, pa'ỹa'gue da 'guiñi cada quemaralec ladocai nananqa' ana qo'paq olivo, só'maq no'xonshiguimo' na'le so Salomón na' nashi quiyi Israel, quiyim qanqouagaxainot aso nashiila Astarté asó'maq naqaicqate lqola na Sidón laseripi, chaqai so nashiilec Quemos só'maq naqaigaxat lqolac na llaalqaipi so Moab, chaqai so nashiilec Milcom só'maq ỹaatqajam naqaigaxat lqolac na llaalqaipi so Amón. 
2KI.23.14	Chaqai ỹopoxoỹaxachigui so qaripi chaqai so qo'paripi na'ñi naua qouagaxainqate'. Ca' iỹoxolec quena qom lpi'naqaipi quená'maq na'ño' na'le. 
2KI.23.15	Chaqai aso ncopatoxonaxalate chaqai so qouagaxainqa' quena nqolac hua'ñi yi Betel, só'maq no'xonshiguimo' na'le so Jeroboam, só'maq llaalec so Nabat, só'maq nqo'naxatec da lasauaxaset só'maq llaalqaipi so Israel, so Josías ỹopoxoỹaxachigui, ramoqota nqai'en, ca' copata'a qai'neeta so lqui'i aso nashiila Asera.
2KI.23.16	Ca co'na' pilo so Josías, ca' iuane'ta so napalyipi caso quemaralec, ca' relaataxanlec quiyim qanaqajshiguim so lpi'naqaipi queso'maxare. Ca' copata'a, illaalec aso ncopatoxonaxalate. Ca' ỹaatqajam na'axat, ca' ipaquichigui dá'maq la'qaatec ñi qara'gaxala' shi'gue ỹa'xat nqai'en so letaxaỹaxanqajnec. 
2KI.23.17	Ca co'na' ime, ca' renataxan:
2KI.23.17	—¿Negue' ñí'maq sedaanta'a 'ec napal lahi' quedajo?
2KI.23.17	Ca' so qomyipi na'ñi yi na'a' 'naaco':
2KI.23.17	—Ñijo lahi' so qota'olec letaxaỹaxaqui chicqota'gue na'le da Judá, só'maq ỹa'xato' na'le dá'maq 'viichi' nagui cada ncopatoxonaxalate quiyi Betel.
2KI.23.18	Co'na'le, ca' so nashi Josías 'naaco':
2KI.23.18	—'Xañitac quedá'maq 'neetari'. Qaica queuocau'alo caua lpi'naqa queca huera'ñi.
2KI.23.18	Ca' quiyi, ca' se qaidaxane' caua lpi'naqa, chaqai se qaidaxane' qai'neeta caua lpi'naqa so qota'olec letaxaỹaxaqui chicqa'gue da Samaria.
2KI.23.19	Ca ná'ogue na liỹa 'imqaipi qouagaxainqa' na'ñi yi Samaria quena' qaỹashiila na nqolaquipi, só'maq no'xonshiguim na'le so nashillipi quiyi Israel, ca ỹaatqajam ro'o nqai'en ñi qara'gaxala', qam so nashi Josías naqat. Ca' chaqaida 'ne'teco' na'le qai'neeta queso hua'ñi yi Betel. 
2KI.23.20	Ime, ca' ỹalauat sá'ogue so netaxaỹaxanqajanqaipi illaalec ana ncopatoxonaxalate quena' qaỹashiila na nqolaquipi hua'ñi yi'maxare, chaqai illaalec na qom lpi'naqaipi, ca' copata'a. Ca na' ime, ca' pil queda Jerusalén.
2KI.23.21	Ca' so nashi Josías 'naapego' sá'ogue so qomyipi quiyim ỹo'uet ca lemaqachic hueetougui nqai'en so na'xa'a na' qoyique'e yi Egipto, ca' qaimaqachin ñi qara'gaxala' ñí'maq qota'olec queso'maxare, ma' chaqaida dá'maq hueetalec aso lere 'maqataxac lomalate. 
2KI.23.22	Se ỹauanapega quiyim qaỹo'uet ca nemaqachic, 'nejem nqohin so na'xa'a viichigui nqohin na' qoyique'e yi Egipto, shi'gue na' 'ue so na'gaxalateripi imit na nasauaxaset, chaqai quesá'ogue so nashillipi na'ñi yi Israel chaqai yi Judá. 
2KI.23.23	Ca mashic ỹovi' dieciocho ñaxari quiyim nashi so Josías co'na' qailla'ñi yi Jerusalén so nemaqachic hueetougui nqohin so na'xa'a na' qoyique'e yi Egipto, ca' qaimaqachin ñi qara'gaxala'.
2KI.23.24	Ca' so nashi Josías nalauajñi qai'neeta na retaxaỹa'pegue' na nqui'illipi chaqai ná'maq ỹa'xat ná'maq se re'xogui, chaqai nopoxoỹaxajñi na nqolaquipi quenaua na'aate' chaqai na liỹa nashiilqaipi, chaqai ná'ogue na qanqouagaxaintacot nashiilec naqaigaxat 'ue quiyi Judá chaqai quiyi Jerusalén. Dajo ỹo'uet, ma' ỹahotaque ipacqajanchigui dá'maq naqataxac hueetalec aso lere só'maq so netaxaỹaxanqajnec Hilcías iuanejlec quiñi qouagaxainaxaqui quiñi qara'gaxala'. 
2KI.23.25	Qaica ca nashi 'nejem so'maxare quesó'maq 'auaxaiquipi chaqai queso co'uaataxanaxaiquipi queso'maxare. Ma' so'maxare ỹaatqajam ỹomato'ot añi le'taxanata ñi qara'gaxala' chaqai da nachaalataxac chaqai dá'ogue da lquesaxanaxa, ipaquichigui nqai'en dá'ogue da lelaataxanaxaquipi so Moisés.
2KI.23.26	Qam ñi qara'gaxala' ñaqaiyiita queeta da lauel, ma' ñaq ro'ootapega so qomyipi quiyi Judá sauaxat ná'ogue ná'maq se no'uen ỹo'ueeto' na'le so Manasés. 
2KI.23.27	Vichiguiño' 'naaco' ñi qara'gaxala' quiyim noỹootec quiyi Judá, 'nejem na' noỹootec quiyi Israel, chaqai quiyim noỹootec quiyi na'a' Jerusalén, yí'maq lca'acsec, chaqai quiñí'maq no'ueenaxanaxaqui ñí'maq 'naaco' quiyim hueetaugui da leenaxat.
2KI.23.28	Da liỹa na'qaataxac so Josías chaqai dá'ogue dá'maq lo'ueenataxanaxac hueetalec aso lomalate na nashillipi quiyi Judá. 
2KI.23.29	Ca' quesaua ñaxari, ca' so nashi Necao, lashi na Egipto laseripi, so'maxare quepegue' aso lachiugue Eufrates, ma' ỹahotaque ỹotauan so nashi quiyi Asiria. Ca' so nashi Josías naxata'guit so'maxare; ca' quiyi Meguido, qam so Necao na' iuañi'chiguit so'maxare, ca' ỹalauat. 
2KI.23.30	Ca' so lotauaripi nashillipi na' ileu, ca' ỹaconsop illaañigui aso lahoglena, chicqochi'ñi yi Meguido, ca qaỹodo'gue da Jerusalén, ca' qaillaañigui asó'maq chi lahi'. Ime, ca' so qomyipi na'ñi yi Judá ỹano quiyim nashi so Joacaz só'maq llaalec so Josías, ca' qaỹocorelec quiyim nashi, ca qoỹana'ñi yi loma' so leta'a.
2KI.23.31	Ca' so Joacaz ỹovite' saua veintitres ñaxari na' taañi ro'ueenataxan quiyim nashi, ca' tres saua shiriguiri nashi quiyi Jerusalén. Ca' aso late'e leenaxat Hamutal, llaale so Jeremías, só'maq na'ñi yi na'a' Libna. 
2KI.23.32	Qam da lo'ueenataxanaxac se qanqo'ta quiñi qara'gaxala', ma' 'nejem so 'auaxaic leta'allipi. 
2KI.23.33	Ca' so nashi Necao coñiretari' so Joacaz quiyi Ribla quiyi 'laua Hamat, qaiyi se nashi quiyi Jerusalén. Ca so nashi Necao 'naapega só'maq neetalec yi 'laua quiyim ishiueten so tres mil trescientos kilos so lecat plata chaqai so treinta y tres kilos na 'oro. 
2KI.23.34	Ca' so nashi Necao qai'neeta ỹano quiyim nashi so Eliaquim só'maq llaalec so Josías, ỹana'ñi yi loma' so leta'a, ca ỹadalaxat da leenaxat Joacim. Ca' so Joacaz ỹaueguegue da Egipto, ca hua'quera na' ileu.
2KI.23.35	Ca' so Joacim ỹaanem na'le so Necao só'maq roỹaxantaque plata chaqai so 'oro. Ca so'maxare 'naapega na'le so qomyipi quiyim quiñi 'óna ỹa'ue aca inaxauo quena lecat plata chaqai na 'oro, qaiyi ỹovi' cá'maq qaroỹaxantaque, ca' ỹaanem so nashi Necao.
2KI.23.36	So Joacim ỹovite' veinticinco niñaxari na' nashi, ca' once ñaxari nashi quiyi Jerusalén. Aso late'e leenaxat Zebuda, llaale so Pedaías, na'ñi yi na'a' Ruma. 
2KI.23.37	Qam da lo'ueenataxanaxac se qanqo'ta quiñi qara'gaxala', ma' 'nejem so 'auaxaic leta'allipi.
2KI.24.1	Ca co'na' ñaqai neetaho quiyim nashi so Joacim, ca' so Nabucodonosor, só'maq nashi quiyi Babilonia, inoxona'a yi 'laua, ca' loxonec. Ca' so Joacim qailaretac queso'maxare quesaua tres ñaxari. Ca na' ime, ca' ỹoỹoota'a da la'deenataxanaxac, ca' npa'guene'e' so'maxare. 
2KI.24.2	Qam ñi qara'gaxala' ilata so Joacim so cuataxai qomyipi quena caldeoipi, sirioipi, moabitaipi chaqai na amonitaipi, ilata yi Judá, ma' ỹahotaque nopoxoỹaxajñi. Ca' ipacqajanchigui dá'maq 'naaco' na'le ñi qara'gaxala' na' retaqaugui so letaxaỹaxaquiripi. 
2KI.24.3	Dajo 'neeto' na'le quiyi Judá, ma' chaqaida ỹahotaco' ñi qara'gaxala', ma' ỹahotaco' ỹo'daauec sauaxat so Manasés 'xoico' na lasauaxaset, 
2KI.24.4	chaqai sauaxat so lalauatqaipi qaica ca ỹasauaxat, ỹocoraxata'pe saua leuo' quiyi Jerusalén. Ca vichiguiño' ñi qara'gaxala' tot ishit quiyim se ỹa'ue ca nouaxanaxaset.
2KI.24.5	Ca' ná'ogue na liỹa na'qaataxac so Joacim chaqai ná'ogue ná'maq ỹo'uet, qoỹeretalec aso lomalate na nashillipi quiyi Judá. 
2KI.24.6	Ca co'na' ileu so'maxare, ca' qoỹano quiyim nashi so llaalec Joaquín.
2KI.24.7	Ca queco'na'le, ca' so nashi quiyi Egipto tot inoxonec quiyim ca'e so na'laua, ma' so nashi quiyi Babilonia ỹomata'ta' loxonec ná'maq loxonqaipi so'maxare, chicqochi'ñi so ñaachi quiyi Egipto, ỹovira'a aso lachiugue Eufrates.
2KI.24.8	So Joaquín dieciocho niñaxari co'na' inoxono quiyim nashi, ca' tres shiriguiri nashi quiyi Jerusalén. Ca' aso late'e leenaxat Nehusta, llaale so Elnatán, na'ñi yi Jerusalén. 
2KI.24.9	Qam ñi qara'gaxala' se nqo'ta ná'ogue ná'maq ỹo'uet so'maxare, ma' 'nejem dá'maq lo'ueenataxanaxac na'le so leta'a.
2KI.24.10	Ca' quesaua ñaxari, ca' so nalliripi so Nabucodonosor, nashi quiyi Babilonia, quepegue' nahiquinchiguiñi yi Jerusalén, ca nalauate'e'. 
2KI.24.11	Ca co'na' ñaqai qanalauateta'pegue' so Jerusalén, ca novi' so nashi Nabucodonosor. 
2KI.24.12	Ca co'na'le, ca' so Joaquín, só'maq nashi quiyi Judá, chaqai aso late'e, chaqai so la'gaxala' so nalliripi, chaqai na ỹalliripi npe'eeteripi, nañaanot so nashi quiyi Babilonia, ca noxonqaipi so'maxare. Ca' sojo hueetougui na' ỹovi' ocho ñaxari quiyim nashi so Nabucodonosor.
2KI.24.13	Na' ime, ca' so Nabucodonosor naqata'a ná'ogue ná'maq no'uen louenec aso no'ueenaxanaxaqui chaqai queso 'imec lodegaxat, lauo' so Joaquín. Ca' ỹaatqajam ipaquichigui da la'qaatec ñi qara'gaxala' na' ỹopoxoỹaxachigui ná'ogue na nouenec 'oro ná'maq ỹo'ueeto' na'le so Salomón, na' nashi quiyi Israel, ỹauaaque louenec añi no'ueenaxanaxaqui quiñi qara'gaxala'. 
2KI.24.14	Ime, ca' i'xat coñi' sá'ogue so qomyipi quiyi Jerusalén, chaqai sá'ogue so nashillipi lotauaripi, chaqai só'maq 'ñaaxaic nalliripi, chaqai sá'ogue so no'xona lo'ollipi, toco' ma' ỹovi' diez mil na lcoñiiteguesec. Ca' qaica ca no'ueenañi queso 'laua, qainaata na 'xoraiquipi.
2KI.24.15	Ca' so Nabucodonosor i'xat coñi' so Joaquín chaqai aso late'e, chaqai saua loua', so lotauaripi nashillipi, chaqai so qomyipi paguec qaimaqachin quiyi 'laua. Chicqochi'ñi yi Jerusalén, ca i'xat coñi' ỹaueguegue da Babilonia. 
2KI.24.16	So nashi quiyi Babilonia ỹovi' siete mil so lcoñiitegueseripi quená'maq choxoraic qomyipi, chaqai mil só'maq 'ue na ỹa'den ỹoreta'oguit, chaqai 'ue na lecat lo'ollipi, chaqai na qomyipi 'ñaaxaiquipi. 
2KI.24.17	Ime, ca' so nashi quiyi Babilonia ỹano quiyim nashi so Matanías, ỹana'ñi yi loma' so leteesec Joaquín. Ca qaỹadalaxat da leenaxat, qoỹanegue leenaxat Sedequías.
2KI.24.18	Ca' so Sedequías ỹovite' yaua veintiuno niñaxari na' nashi, ca' ỹovi' once ñaxari quiyim nashi, neeta'ñi yi Jerusalén. Ca' aso late'e leenaxat Hamutal, llaale so Jeremías, só'maq na'ñi yi na'a' Libna. 
2KI.24.19	Qam ñi qara'gaxala' se nqo'ta ná'maq ỹo'uet so'maxare, ma' 'nejem dá'maq 'ne'tegue na'le so Joacim. 
2KI.24.20	Ca' ñi qara'gaxala' ỹaatqajam ro'ỹa yi Jerusalén chaqai yi Judá, ca' ỹaatqajam ỹo'derauec.
2KI.24.20	Ime, ca' so Sedequías npa'guene'e' so nashi quiyi Babilonia.
2KI.25.1	Na' ỹovirerec saua ocho ñaxari, ocho shiriguiri, chaqai nueve na'xata' quiyim nashi so Sedequías, ca' so nashi Nabucodonosor liỹa sá'ogue so nalliripi quiyim quepegue' nalauate'e' yi Jerusalén. Ca' nahiquinchiguiñi, ca renojñi quiyi naloote'oga, ca quenaua lahil ỹo'ueete' naua lliquishiguim quiyim nalauate'e'. 
2KI.25.2	Ca qanahiquintañi yi Jerusalén, chi ỹovireta'a quiyim diez ñaxari nashi so Sedequías, qam ñaqai queeta qanahiquintañi. 
2KI.25.3	Ca na' ỹovirerec saua tres shiriguiri chaqai ocho na'xata' queso liỹa ñaaxa, ca' ỹaatqajam 'xoic na nqopaaxa quiyi na'a'. Na qomyipi mashic qaica ca ỹa'ic. 
2KI.25.4	Ca co'na'le, ca' qaỹo'uet so lauac so lapooque' yi na'a', 'eno'm so caldeoipi nahiquinchiguiñi. Ca' so nashi chaqai sá'ogue so nalliripi 'eet, ca'e yi na'a' queso pe, queete'uegue so lasom ñiichiguiñiguilo saua dos lquepaqataxanqate', queso nayic quiichiguiñiguilo yaua nashi lanaxanqate', queso nayic taỹa'oga yi ca'megue quiyi lachiugue Jordán. 
2KI.25.5	Qam so alliripi caldeoipi ỹocan so nashi Sedequías, ca ỹoviralec queso ca'megue quiyi Jericó. Sá'ogue so nalliripi ỹalatañi so'maxare, ca' neuagaxatac. 
2KI.25.6	Ca' so caldeoipi iconlec, ca' ỹauega so nashi quiyi Babilonia neeta'ño' yi Ribla leseeque'ta yi Hamat. Co'na'le, ca so Nabucodonosor ỹa'ue da nouaxanaxaset so Sedequías. 
2KI.25.7	Ca' ỹaatqajam iuanchigui nqohin na' qaichaxauec so lqahic so llaalqaipi. Ca' so Sedequías qarelaataxanlec quiyim qanaqate' saua nqote', ca qaicoñi', ca qaỹaueguegue da Babilonia.
2KI.25.8	Ca na' ỹovirerec saua dieciocho ñaxari, cuatro shiriguiri, chaqai seis na'xata' quiyim nashi quiyi Babilonia so Nabucodonosor, ca' so lotaua Nabuzaradán, lashi so nalliripi, ỹovira'a yi Jerusalén. 
2KI.25.9	Ca' copata'a aso no'ueenaxanaxaqui, chaqai so lauo' so nashi, chaqai sá'ogue so 'imqaipi quiyi na'a', ỹaỹajanta ná'maq lauo' na choxoraiquipi ỹalliripi. 
2KI.25.10	Ca' so alliripi caldeoipi liỹaatac, ỹamaxañi so nquepaqataxanaxat quiyi Jerusalén. 
2KI.25.11	Ime, ca' so Nabuzaradán ỹauec so qomyipi queda Babilonia, quená'maq no'ueenaxaic quiyi na'a' chaqai só'maq huaxau'a na'le so nashi quiyi Babilonia, chaqai so liỹaripi ỹoreta'oguit na ỹa'den. 
2KI.25.12	Ca' 'ue na no'ueenaqtañi quená'maq paguec 'xoraic, qaiyi nasauquetac na 'uva loma' chaqai naua no'ueenaxari.
2KI.25.13	Ca' so caldeoipi ỹopoxoỹaxachigui na nouenec bronce hueetaugui añi no'ueenaxanaxaqui: naua nojnaxal, chaqai ná'maq na'deetalgoto saua'maxare, chaqai aso huaxaỹaq lahi' late'ogue'. Ca sá'ogue qaỹodo'gue da Babilonia. 
2KI.25.14	Qai'neeta qai'xat so lo lahiripi, chaqai na ne'maxasoxonaxat quena lo, chaqai na ncoỹeraxanaxaqui lo'o, chaqai na reconec lodegaxat, chaqai ná'ogue ná'maq liỹa nouenqaipi bronce quiñi no'ueenaxanaxaqui. 
2KI.25.15	Chaqai so lashi so nouaataxanyipi i'xat sá'ogue so poqo lahi' chaqai aso 'taxaqui late'ogue' chicqaugui na 'oro chaqai na lecat plata. 
2KI.25.16	Ca' saua dos nojnaxal chaqai aso huaxaỹaq lahi' late'ogue' relaataxanlec na'le so nashi Salomón quiñi no'ueenaxanaxaqui, da lesallaxa se qanaloqochin. 
2KI.25.17	Cañi 'óna nojnaxa paguec ocho metros da ladogaxa, chaqai qaỹa'ue na bronce quena lo'lo paguec dos metros da ladogaxa, lepajlec nqohin na bronce qaỹa'ue na no'ueetaxat 'ec ana granada. Ca' saua dos nojnaxal nishiiquiaxaua'.
2KI.25.18	So nouaataxanaq lashi iconlec qai'neeta so Seraías só'maq la'gaxala' na netaxaỹaxanqajanqaipi chaqai so Sofonías netaxaỹaxanqajnec só'maq queetalec da lo'ueenataxanaxac, chaqai saua tres neloxoỹa' quiñi lasom so no'ueenaxanaxaqui. 
2KI.25.19	Ca' queso qomyipi quiyi na'a', ca' qaiconlec so lashi so alliripi, chaqai saua cinco ỹale' lotaua' so nashi nera'ñi yi na'a', chaqai só'maq ỹapaxaguintac so alliripi, chaqai so sesenta quená'maq ỹaatqajam choxoraic quiyi na'a'. 
2KI.25.20+2KI.25.21	Ca' so Nabuzaradán ỹauega sá'ogue so nashi quiyi Babilonia neeta'ño' yi Ribla leseeque'ta yi Hamat. Ca' quiyi, ca' so nashi quiyi Babilonia relaataxanlec quiyim qanalauajñi.
2KI.25.20+2KI.25.21	Ca chaqaida 'neeta na' qaỹauec so qomyipi na'ñi yi Judá.
2KI.25.22	Ca' so Nabucodonosor, só'maq nashi quiyi Babilonia, ỹano quiyim na'gaxala' so Gedalías, llaalec so Ahicam chaqai laual so Safán, quiyim reloxoỹa'a so qomyipi quesó'maq no'ueenaqtañi quiyi Judá. 
2KI.25.23	Co'na' so nashillipi quiyi Judá chaqai so nalliripi 'ue da la'xaỹaxac quedajo, ca' eec, taigue da Mizpa quiyim retaxaỹa'pegue' so Gedalías. Saua'maxare chaqaisaua saua Ismael, llaalec so Netanías; Johanán, llaalec so Carea; Seraías, llaalec so Tanhumet, na'ñi yi Netofa; chaqai so Jaazanías, llaalec so ỹale na'ñi yi Maaca. Ca saua'maxare que', liỹaresac so nalliripi. 
2KI.25.24	Ca' so Gedalías ỹaatqajam ỹaanot da la'qaatec so'maxare chaqai so nalliripi, ca' 'naapega quiyim se no'cha'a so nashillipi caldeoipi, ca' no'ueenañi quiyi 'laua quiyim ro'ueenataxanot so nashi quiyi Babilonia, ca' qaicanqaida ma'le.
2KI.25.25	Qam na' ỹoxe'ueque saua seis shiriguiri, ca' so Ismael, llaalec so Netanías, laual so Elisama chicqaugui so nashi llaalqaipi quiyi Judá, ỹoviro, liỹaatac so diez qomyipi. Ca sá'ogue imaalec ỹalauat so Gedalías chaqai so judioipi chaqai so caldeoipi liỹaataco' na'le so'maxare quiyi Mizpa. 
2KI.25.26	Ca co'na'le, ca sá'ogue so qomyipi no'cha'a so caldeoipi, ca' eec, taigue da Egipto, ná'ogue na qo'xoic, noctoqui', chaqai vire'ta na nouaataxanaq lashillipi 'eet.
2KI.25.27	Ca na' ỹovirerec saua treinta y seis ñaxari, once shiriguiri, chaqai veintiseis na'xata' quiyim so nashi Joaquín ca'e nqohin yi Judá, viichigui na' nashi quiyi Babilonia so Evil-merodac. Ca so'maxare viichigui lauel quiyim i'xoren so Joaquín, ca naqatec cañi ncoñiitaxanaxaqui. 
2KI.25.28	Ca ỹa'maxata'tegue chaqai paguec nqai'en da lichoxoric queso liỹa nashillipi ncoñiitaxauaripi neeta'ñi yi Babilonia. 
2KI.25.29	Ca' quedo' na'le, ca' so Joaquín ishit naqate' saua loho ncoñiitaxaqui', ca ishit lqui'ỹaxaua so nashi quiyim ñaq nca'leetauec. 
2KI.25.30	Chaqai quiyim ñaq nca'leetauec, ca' so Joaquín naua'que naua na'xata' qoỹaante'em ana louenec laseuete chicqo'ot so nashi quiyi Babilonia.
EZR.1.1	Ca' queso 'auaxaic ñaaxa quiyim nashi so Ciro quiyi Persia, ca' ipaquichigui nqohin da la'qaatec ñi qara'gaxala' dá'maq shi'gue ỹa'xatetac na'le so la'qaataxanqajnec ñi qota'olec, leenaxat Jeremías. Ca' ñi qara'gaxala' illigui lauel so Ciro quiyim ná'ogue na lotauaripi neloxoỹaripi ilarelec quiyim qaỹa'xat da la'qaatec chaqai ỹo'uet ana lelaatqaipi, 'naacsa':
EZR.1.2	—Ỹim Ciro, ỹim nashi quena Persia, da ỹa'qaatec 'neetasa': Ñi qara'gaxala' qota'olec ñí'maq neeto'ot na piguim, ñi'maxare yayano na'le quiyim aỹim nashi quená'ogue na nashillipi quena 'laua. Ca ñi'maxare nagui yilarelec quiyim ño'xonshiguim aca lo'ueenaxanaxaqui quiyi Jerusalén, huaugui yi 'laua Judá. 
EZR.1.3	Ca' canchaqaica caqamiri quená'maq lalamaxaret ñi qara'gaxala' qota'olec, ca' mohi, 'iigue da Jerusalén yí'maq huaugui yi 'laua Judá, ca rotauañii ma'le ñi qota'olec. Ca' no'xoñishiguim ca lo'ueenaxanaxaqui ñí'maq qota'olec quena llaalqaipi so Israel, ma' ñi'maxare neeta'ñi yi Jerusalén. 
EZR.1.4	Chaqai canchaqaica quená'maq ca'laaxaic neetalec najo nagui, ca' ỹotauan cá'maq leseeca'a lauora, ca' ỹotauan quena lecat plata, chaqai quena 'oro, chaqai queca louenec, chaqai queca na'aatet, chaqai qai'neeta quecanchaqaica chi lame queca lo'ueenaxanaxaqui ñi qota'olec quiyi Jerusalén.
EZR.1.5	Ca' so la'gaxalateripi so llaalqaipi so Judá chaqai so Benjamín, chaqai só'maq netaxaỹaxanqajanqaipi chaqai so lotauaripi só'maq llaalqaipi so Leví, ca sá'ogue só'maq ỹaatqajam qaỹa'ue da na'ñaaqataxac quiñi qota'olec, na'maxajñi quiyim eec, taigue da Jerusalén quiyim qano'xonshiguim aca lo'ueenaxanaxaqui ñi qara'gaxala'. 
EZR.1.6	Sá'ogue so leseeca'oga lauoraripi rotaanaxan quena lecat plata, 'oro, louenqaipi, laloipi chaqai na looỹac 'xoic lesega'a, chaqai 'xoic ana chi lqouagaxanqate. 
EZR.1.7	Ca' so nashi Ciro ỹopilaxat so louenqaipi so lo'ueenaxanaxaqui ñi qara'gaxala', só'maq i'xato' na'le so nashi Nabucodonosor quiyi Jerusalén, ca' ỹanaugui ñi nqouagaxainaxaqui neetaugui so lashiilqaipi. 
EZR.1.8	Ca' so Ciro ỹopilaxat, ỹodo nqai'en so Mitrídates só'maq neloxoỹaq caso lam. Ca so'maxare na' ime naloqochin, ca' ỹaanem so Sesbasar só'maq nashi reloqota'a yi Judá. 
EZR.1.9	Ca só'maq liỹorete' saua nouenqa ỹovite' treinta 'taxaqui lodegaxat nodaachiguiñi 'oro, mil so 'taxaqui lodegaxat chicqaugui na plata, veintinueve so lecat, 
EZR.1.10	treinta so 'taxaqui 'oro, cuatrocientos diez so 'taxaqui chicqaugui na plata sqailligueme' no'uen, chaqai mil so liỹa nouenqaipi ỹaleque'ejta'. 
EZR.1.11	Ca quiyim sá'ogue so nouenqaipi ỹaleque'ejta' quena 'oro chaqai na plata ỹovi' cinco mil cuatrocientos. Ca sá'ogue ỹodo so Sesbasar, ỹopilaxat quiyi Jerusalén, chicqochi'ñi yi Babilonia na' pil só'maq noxonqaipio' na'le.
EZR.3.1	Ca na' ime'ueque saua seis shiriguiri, ca' so llaalqaipi so Israel neetalgoto nauá'maq chi na'lauari, ca' sá'ogue quepegue' yi Jerusalén, lapoỹata'. 
EZR.3.2	Co'na'le, ca' so Josué, llaalec so Josadac, chaqai so liỹaripi netaxaỹaxanqajanqaipi, chaqai so Zorobabel, llaalec so Salatiel, chaqai so lauo' laseripi, eec, ca' no'xonshiguim aso ncopatoxonaxalate quiñi qota'olec quiyi Israel, qaiyi qarcopatoxonlec aso'maxare quiyim qaỹo'uet dá'maq relaataxanlec na'le so Moisés só'maq nale ñi qota'olec. 
EZR.3.3	Ca' qano'xonshiguim aso ncopatoxonaxalate ỹaatqajam qaỹa'maxachichiguiñi, ma' no'cha'a so qomyipi neetalec yi 'laua. Ca' quiyi nete'eta chaqai yi avit qaỹo'uet ana nachitaxanataxanqate quiyim qanqouagaxainot ñi qara'gaxala'. 
EZR.3.4	Chaqai qai'neeta qaỹo'uet so nemaqachic quiyim qoyinauguilo naua 'imqolqai' na'derañi, qaiyi qaipacqajanchiguilo naua naqataxaco naneresañi. Ca naua'que naua na'xata' qaỹavigaxatetac na nachitaxanataxanqateripi, qam qaỹaỹajanta cá'maq laloxoqui yi na'xa'a. 
EZR.3.5	Ca qai'neeta qaỹo'uet ná'maq nachitaxanataxanqateripi, chaqai quena' ỹovirec yi shiraigo, chaqai ná'maq taỹaugui cá'maq na'xa'a quiyim qaimaqachin ñi qara'gaxala', chaqai aná'maq chicqauec chi nachitaxanataxanqate quiyim qoỹaanot ñi qara'gaxala'. 
EZR.3.6	Ca chicqochi'ñi nqohin yi 'auaxaic na'xa'a quena' ime'ueque yaua seis shiriguiri, ca' qaỹo'uet na nachitaxanataxanaxat qaỹavigaxat, ca' qoỹaanot ñi qara'gaxala', 'eno'm saqa' qano'xonshiguim aso no'ueenaxanaxaqui quiñi qara'gaxala'. 
EZR.3.7	Ime, ca' qaishiueten so 'imec lo'ollipi chaqai so qomyipi ichaqapigui na qo'paq, chaqai qaỹa'ue na loq, ne'taxat, chaqai ne'aceite so qomyipi na'gue da Tiro chaqai da Sidón, qaiyi ỹachigoxota'ñi yi Líbano na qo'paq cedro, quiñigui nqai'en aso huaaxai, ca' taita'a nqai'en yi na'a' Jope, ma' chaqaido' dá'maq 'naaco' na'le so nashi quiyi Persia.
EZR.3.8	Ca' so Zorobabel só'maq llaalec so Salatiel, chaqai so Josué só'maq llaalec so Josadac, chaqai so nauegaxauaripi netaxaỹaxanqajanqaipi chaqai so lotauaripi só'maq llaalqaipi so Leví, chaqai sá'ogue so na'aquipi na'le rapila yi Jerusalén, taañi quiyim liỹa no'xonshiguim ñi no'ueenaxanaxaqui quiñi qota'olec queso co'uaataxanaxaic shiraigo queso liỹa ñaaxa na' ỹovi' quiyi Jerusalén, ca' ra'ilec nqohin da no'ueenataxanaxac só'maq llaalqaipi so Leví, qanca'au'a ná'maq napacalgoto yaua veinte ñaxari. 
EZR.3.9	Ca' so Josué chaqai so llaalqaipi chaqai lqaỹaripi lapooguit so Cadmiel chaqai so llaalqaipi só'maq chigoxougui so Judá, chaqai so chigoxougui llaalqaipi chaqai lqaỹaripi so Henadad chigoxougui na llaalqaipi so Leví, qaipataxalec quiyim idaanlec so no'ueenataxanyipi quiyim qaỹo'uet ñi no'ueenaxanaxaqui quiñi qota'olec.
EZR.3.10	Ca só'maq 'imec lo'ollipi co'na' chita'gue inaxañi so lo'xonaxala' so 'imec lauo' ñi qota'olec, ca' saua netaxaỹaxanqajanqa no'ueetete' nachaachiñi lo'qoota'alo saua lpe'tel. Ca' so Leví llaalqaipi chigoxougui so Asaf lo'qoota'a na latoinec ma' ỹahotaque imaqachin ñi qara'gaxala', ma' chaqaida 'naaco' na'le so David só'maq nashi quiyi Israel. 
EZR.3.11	Ca' queso qomyipi 'uo' quen na ro'ueenaxantac, chaqai 'uo' quen na ỹa'ue da lopilaxaset, 'naaco' quen:
EZR.3.11	—'Ỹaañiỹot da na'aachicyaxaguii ñi qota'olec, ma' ñi'maxare ỹaatqajam huagaxaraic, chaqai da lqo'iichi quena llaalqaipi so Israel sqaica lqodoc.
EZR.3.11	Chaqai sá'ogue so qomyipi ỹaualqatagui queda netoonaxac chaqai imaqachintac ñi qota'olec, ma' mashic liỹa qano'xonshiguim ñi qouagaxainaxaqui quiñi qota'olec. 
EZR.3.12	Ca' 'xoic so netaxaỹaxanqajanqaipi quena' qaretaxaỹa'pegue' ñi qota'olec chaqai so lotauaripi chigoxougui so Leví, só'maq mashic qo'xoiquipi só'maq iuano' na'le so 'auaxaic no'ueenaxanaxaqui, ỹaatqajam noỹen naualqategueñi queda netoonaxac, ma' ỹauanchigui quiyim liỹa qano'xonshiguim so dalaxaic no'ueenaxanaxaqui. Chaqai 'uo' na liỹaripi mashic ỹaualqatagui queda netoonaxac. 
EZR.3.13	Ca' mashic tot qaỹaataxagui quena naualaxaquipi chaqai na ỹenaxaquipi quena qomyipi, ca' mashic ỹapaguelec na naualaxac. Ca quena' qoỹoqo'ta, ca' qara'qaataque na naỹaac.
EZR.4.1	Ca co'na' so npa'guenaxauaripi so llaalqaipi so Judá chaqai so Benjamín, ỹa'den quiyim só'maq na'aquipi rapil, ca' liỹa ỹo'ueetetac ñi no'ueenaxanaxaqui quiñi qara'gaxala' ñí'maq qota'olec quiyi Israel, 
EZR.4.2	qoyicpegueto saua Zorobabel chaqai so Josué chaqai so liỹa na'gaxalateripi. Ca' qohinaco':
EZR.4.2	—'Maxariñita quiyim sotauanaxe' qamiri so'xonaxanqapego, ma' qomi' shinqata qamiri, ma' qomi' se'guenqot qai'neeta ñi qota'olec chaqai saanqatacot quiyim savigaxataq ana qarachitaxanataxanqate, chicqochi'ñi na' ñaq nashi so Esar-hadón quiyi Asiria só'maq nauegalo qomi' najo 'laua.
EZR.4.3	Qam so Zorobabel, so Josué chaqai so liỹa na'gaxalateripi quena llaalqaipi so Israel 'neraco':
EZR.4.3	—'E', qomi' se seshitaq quiyim qamiri qaro'xonaxanaxaua' quiyim liỹa ño'xonaxashiguim ca no'ueenaxanaxaqui quiñi qara'gaxala' qota'olec. Qoqometa ño'xonaxashiguim so'ueetaq quiñi qara'gaxala' ñí'maq qota'olec quena Israel, ma' chi la'qaatec ñi Ciro ñí'maq nashi quiyi Persia.
EZR.4.4	Co'na'le, ca' so qomyipi quesó'maq neetalec yi 'laua quelec quiyim neualñi nqai'en so llaalqaipi so Judá, chaqai se ỹa'maxaren quiyim ỹaatqajam ro'xonaxan. 
EZR.4.5	Chaqai 'ue na qaishiueten queso lotauaripi so nashi, ca so'maxare se raqamqataxan saua'que saua ñaxari quiyim nashi so Ciro quiyi Persia, chi ỹovireta'a quiyim nashi so Darío.
EZR.5.1	Ca' saua qota'olec letaxaỹaxaqui' Hageo chaqai so Zacarías llaalec so Ido, ra'qaataxantem so judioipi naalec yi 'laua Judá chaqai yi Jerusalén quedá'maq la'qaatec ñi la'gaxala' ñí'maq qota'olec quiyi Israel. 
EZR.5.2	Co'na'le, ca' so Zorobabel só'maq llaalec so Salatiel chaqai so Josué llaalec so Josadac, lotqai liỹa ro'ueenataxane' quiyim no'xonyishiguim ñi no'ueenaxanaxaqui quiñi qota'olec quiyi Jerusalén. Chaqai saua letaxaỹaxaqui' ñi qota'olec huaqata'to saua'maxare quiyim rotaanaxane'. 
EZR.5.3+EZR.5.4	Qam so Tatnai só'maq nashi quiyi 'laua pa'ỹa'gue na lauashiguim caso lachiugue Eufrates, chaqai so Setar-boznai, chaqai so lotauaripi, sá'ogue eec, ca 'naaco':
EZR.5.3+EZR.5.4	—¿Negue' ca 'naapegalo' qamiri quiyim no'xoñishiguim na no'ueenaxanaxaqui chaqai pohilec quena qo'paq? ¿Negue' ca leenaxat na qomyipi no'xontecshiguim na 'imec?
EZR.5.5	Qam ñi qota'olec ỹaatqajam ro'ootaxanlec so la'gaxalateripi na judioipi, ca' se qaiquepaxat da lo'ueenataxanaxac, chi ỹovireta'a quiyim qaila' so na'qaatec quiyim qaỹa'ue la'xaỹaxac so Darío quiyim nela' so la'qaatec so'maxare.
EZR.5.6	Ca' dajo dá'maq qanaqajshiguim hueetalec aso nelaata queso Darío só'maq ila' so nashi Tatnai chaqai so Setar-boznai chaqai so lotauaripi nashillipi pa'ỹa'gue na lauashiguim caso lachiugue Eufrates. 
EZR.5.7+EZR.5.8	So'maxare 'neetasa' da hueetalec:
EZR.5.7+EZR.5.8	Dá'maq sahoqotaque caqami' qarashi quiyim qaicanqaida caqami' chaqai no'uen ca qayicyaxaqui'. Sahoqe da ra'xaỹaxaqui' quiyim sovirqa'ta yi 'laua Judá, chaqai ñi lodegaxat lo'ueenaxanaxaqui ñi qota'olec, ca ñi'maxare liỹa qano'xontecshiguim quena qa' lodegaxat qanolliquichiguiñi chaqai naua lahil qaỹapolec quena qo'paq. Ca' sqaỹaloxoshi'megue ma' qaiỹalata'gue da no'ueenataxanaxac. 
EZR.5.9	Ca' qomi' senataq na'le na na'gaxala' judioipi quiyim negue' ca ỹilen quiyim no'xonshiguim ñi 'imec chaqai ỹapolec quena qo'paq, 
EZR.5.10	chaqai negue' ca leenaxat dá'maq qomyipi na'gaxalateripi, quiyim seraxañi ca leenqateripi, ca ñodoxou'a qami' qarashi. 
EZR.5.11	Qam yí'maq qomyipi 'naac quiyim nqouagaxaintacot cá'maq qota'olec lo'ueenatec na piguim chaqai na 'laua, chaqai liỹa no'xonshiguim añi no'ueenaxanaxaqui ñí'maq shi'co' no'xonshiguim na'le so 'ñaaxaic nashi quiyi Israel. 
EZR.5.12	Chaqai qai'neeta 'naac yi qomyipi quiyim so 'auaxaic leta'allipi ỹo'ooqochit na'le ñi qota'olec quena piguim, ca' ỹaanec na'le queso Nabucodonosor nashi quiyi Babilonia, Caldea le'ec, quiyim loxonec. Ca chaqaiso só'maq nopoxoỹaxajñi na'le aso no'ueenaxanaxaqui, ca' ỹaueguegue so qomyipi da Babilonia. 
EZR.5.13	Ca' mashic shi'gom, ca' queso 'auaxaic ñaaxa na' nashi so Ciro quiyi Babilonia, ca' relaataxanlec quiyim liỹa qano'xonshiguim ana no'ueenaxanaxaqui quiñi qota'olec.
EZR.5.14	Chaqai qai'neeta 'nerac coqomi' quiyim so nashi Ciro naqatec na'le caso no'ueenaxanaxaqui quiyi Babilonia na nouenqaipi 'ue na chicqaugui na 'oro chaqai na plata, icono' na'le so Nabucodonosor cañi no'ueenaxanaxaqui quiñi qota'olec quena Jerusalén, ca qai'xategue da Babilonia, ca' ỹaanem so leenaxat Sesbasar, ca' ỹano quiyim nashi lotaua reloxoỹa'a yi 'laua Judá. 
EZR.5.15	Ca' so nashi Ciro ilarelec na'le so'maxare quiyim lapoonta' so nouenqaipi, ca' qaỹopilaxata aso no'ueenaxanaxaqui quiyi Jerusalén, ca' chaqaica cá'maq shi'gue loma', ca qoỹanchi'ñi aca dalaxai no'ueenaxanaxaqui quiñi qota'olec. 
EZR.5.16	Ca na'le, ca' so Sesbasar novi', ca' ỹo'viijñi so lo'xonaxala' na no'ueenaxanaxaqui quiñi qota'olec quena Jerusalén. Ca' chaqaica vigui, ca' liỹa qano'xontecshiguim, qam saqa' qaỹomat.
EZR.5.17	Ca' nagui, ca no'm 'maxariñite', qami' qarashi, ca qomi' sahoqotaque quiyim qaimichigui na lerellipi quená'maq hueetalec ná'maq qaỹo'uet quena Babilonia, chaqai qarenataxanegue quiyim llic so nashi Ciro relaataxanlec quiyim liỹa qano'xonshiguim añi no'ueenaxanaxaqui quiñi qota'olec quiyi Jerusalén. Ca' vite ca qara'xaỹaxac, qami' qarashi, chaqai cá'maq 'neeta ca ra'deenataxanaxaqui' ma'le quedá'maq shinqac.
EZR.6.1	Ca co'na'le, ca' so nashi Darío relaataxanlec quiyim qaidaanaque queso lerellipi quesó'maq hueetalec ná'ogue ná'maq qaỹo'uet quiyi Babilonia. 
EZR.6.2	Ca hua'ñi so 'imec lodegaxat quiyi na'a' Ecbatana, huaugui yi 'laua Media, ca co'na' qaỹanata aso lere hueetalec dá'maq 'deenaxaco' na'le, 'neetasa':
EZR.6.3	Queso 'auaxaic ñaaxa na' nashi so Ciro, ca' ỹaan da la'qaatec 'neetasa':
EZR.6.3	Aca no'ueenaxanaxaqui quiñi qota'olec quiyi Jerusalén qaỹa'yiñi ca lo'xonaxala', ca' qano'xonshiguim cajo 'imec, qaiyi hua'ñi ca'maxare, ca' qaỹavigaxat ca nachitaxanataxanaxat. Ca ca'maxare ỹovi' veintisiete metros da lishicshi'megue, chaqai veintisiete metros da leca'gue; 
EZR.6.4	chaqai tres llico nqohin ca qaỹo'xoñiñi quena ỹaatqajam leta'al qari, chaqai 'oonoqui' nqohin ca qaipa'xanashiguim quena qo'paq dalaxaicolec. Ca' qarishiuetenaxana ma'le ana ỹam. 
EZR.6.5	Ca ná'maq nouenqaipi chicqaugui na 'oro chaqai na plata quená'maq lalamaxareteripi ñi lauo' ñi qota'olec, quená'maq icona na'le so Nabucodonosor quiñi no'ueenaxanaxaqui quiyi Jerusalén, ca ỹoda'a yi Babilonia, ca qaỹopilaxat, ca qaỹodo'gue da Jerusalén, ca' qoỹanaugui ñi no'ueenaxanaxaqui quiñi qota'olec quecá'maq chaqai'en na'ñi.
EZR.6.6	Ca co'na'le, ca' so nashi Darío ỹaanec da la'qaatec queso Tatnai só'maq lotaua neloxoỹaq quiyi 'laua pa'ỹa'gue na lauashiguim caso lachiugue Eufrates, chaqai Setar-boznai chaqai so liỹa nashillipi quiyi 'laua. 'Naaco':
EZR.6.6	Le'neetari', 'xañitac na Jerusalén, 
EZR.6.7	chaqai 'xañitac cá'maq nashi reloqota'a na judioipi chaqai ná'maq la'gaxalateripi quiyim idaanlec quiyim liỹa qano'xonshiguim ca no'ueenaxanaxaqui quiñi qota'olec quiyí'maq chaqai'en na'ñi. 
EZR.6.8	Ca' chaqaida da 'neeta da ỹotaanaxanaxac quena la'gaxala' na judioipi, qaiyi liỹa no'xonshiguim aca no'ueenaxanaxaqui quiñi qota'olec: Ca quedá'maq nishiuetenaxac quiyim qaishiueten, qarishiuetenaxana ná'maq iconta'piguit ná'maq reloqota'a yi 'laua pa'ỹa'gue da lauashiguim caso lachiugue Eufrates, ỹaatqajam ipaquichigui nqohin qaila' qarishiuetenaxana quiyim qaishiueten da no'ueenataxanaxac, qaiyi sqai qaca'guit da no'ueenataxanaxac. 
EZR.6.9	Chaqai naua'que naua na'xata' qoỹaanem cá'maq ỹouentaque na netaxaỹaxanqajanqaipi quena' retaxaỹa'pegue' ñi qota'olec na'ñi yi Jerusalén, quecá'maq ỹouen quená'ogue na huaqui llaalec, loqo'm ca qagreta loua', qagreta llaalec quiyim ỹavigaxat, ca' ỹaanot ñi qota'olec neeto'ot na piguim, loqo'm na trigo, 'ue, loqo'm lataxa loqo'm ca aceite, 
EZR.6.10	qaiyi na'maxare ỹavigaxat na lachitaxanataxanaxat, ca' ỹaanot ñi qota'olec neeto'ot na piguim quiyim qaỹa'maxarenta. Chaqai nqouagaxaintalec aỹim chaqai na ỹaalqaipi.
EZR.6.11	Chaqai saanec da ỹa'qaatec quiyim no'm 'ue ca se na'xaỹaxana, ca' qanaqat ca qo'paq lodegaxat queca lauo', ca' qainaxaguit na lo'lo ca'maxare, chaqai ca lauo' qanopoxoỹaxajñi. 
EZR.6.12	¡Chaqai ñí'maq qota'olec ñí'maq lca'acsec na'le na Jerusalén quiyim hueeta'ñi da leenaxat, ñi'maxare ishit quiyim nopoxoỹaxajñi canchaqaica nashi, loqo'm ca qomyipi, loqo'm cá'maq se ỹa'maxata'gue ná'maq lo'ueenaxanaxaqui ñi qara'gaxala' na'ñi yi Jerusalén! Ỹim Darío saanec da ỹa'qaatec, ca' dá'ogue qaipacqajanchigui.
EZR.6.13	Ca co'na'le, ca' so Tatnai só'maq nashi quiyi 'laua pa'ỹa'gue na lauashiguim caso lachiugue Eufrates, chaqai so Setar-boznai, chaqai so nauegaxauaripi, ỹaatqajam ipacqajanchirigui dá'maq la'qaatec so nashi Darío. 
EZR.6.14	Ca' quedajo, ca' so la'gaxalateripi so judioipi lotqai quelec quiyim no'xonshiguim aso no'ueenaxanaxaqui, ipaquichigui nqohin dá'maq la'qaatec so letaxaỹaxaquiripi ñi qota'olec, so Hageo chaqai so Zacarías só'maq llaalec so Ido. Ca' qaỹomat añi no'ueenaxanaxaqui, ipaquichigui nqohin dá'maq la'qaatec ñi qota'olec queso llaalqaipi so Israel, chaqai dá'maq 'naac so Ciro, Darío chaqai so Artajerjes, nashil quiyi Persia. 
EZR.6.15	Ca' ỹaatqajam imeeta aso no'ueenaxanaxaqui cana' quesaua tres na'xata' queso shiraigo leenaxat Adar, na' ỹovite' seis ñaxari quiyim neetaho nashi so Darío quiyi Persia.
EZR.6.16	Ca' so llaalqaipi so Israel, só'maq netaxaỹaxanqajanqaipi chaqai so lotauaripi chigoxougui so Leví, sá'ogue na'aquipi na'le, ỹaatqajam 'xoic da netoonaxac na' qoỹaanot aso no'ueenaxanaxaqui ñi qota'olec. 
EZR.6.17	Ca' quesojo na'xa'a, ca' cien na huaqui llaalec qoỹaano quiyim qaỹavigaxat, doscientos na qagreta loua', chaqai cuatrocientos na qagreta llaalec, chaqai saua doce queta' quiñi 'óna taỹaugui ca 'óna ni'ic queso llaalqaipi so Israel, 'óna ñi lachitaxanataxanaxat queca 'óna ni'ic quena lasauaxaseteripi sá'ogue so llaalqaipi so Israel. 
EZR.6.18	Ime, ca' qanaloqojnec quenaua laloqote' quiyim ro'ueenataxan na netaxaỹaxanqajanqaipi chaqai na lotauaripi quena llaalqaipi so Leví, chaqai ipaquichigui dá'maq leloxoỹaxac dá'maq nqouagaxainaxac quiyi la'a' ñi qota'olec na'ñi yi Jerusalén. Ca' ỹaatqajam ipaquichigui nqohin naua nerqa naneresañi caso nelere so Moisés.
EZR.7.1	Ca co'na' mashic shi'gom dajo, co'na' mashic nashi so Artajerjes quiyi Persia, ca 'uo' so ỹale leenaxat Esdras. So'maxare chigoxougui so Seraías só'maq llaalec so Azarías, llaalec so Hilcías, 
EZR.7.2	só'maq chigoxougui so Salum, Sadoc, Ahitob, 
EZR.7.3	Amarías, Azarías, Meraiot, 
EZR.7.4	Zeraías, Uzi, Buqui, 
EZR.7.5	Abisúa, Finees, Eleazar chaqai Aarón só'maq ỹaatqajam 'auaxaic na'le quena netaxaỹaxanqajanqaipi. 
EZR.7.6	Ca' sojo Esdras napaxaguinataxanaq ỹaatqajam ỹa'deene' naua leloxoỹaxaco naua laqataxaco ñi qara'gaxala' ñí'maq qota'olec quiyi Israel ỹaaneco' na'le, chicqochigui nqai'en so Moisés. Ca so'maxare ỹaatqajam qaỹotauantac quiñi qara'gaxala'. Ca' so nashi Artajerjes ỹaanem cá'ogue cá'maq rashiilaxanaque. Ca' chaqaida 'neeto' na'le na' so Esdras quiyi Babilonia pil, 
EZR.7.7	taigue da Jerusalén, 'ue so liỹaatec llaalqaipi so Israel, ỹalliqui'chiguit so netaxaỹaxanqajanqaipi, chaqai so lotauaripi, no'ueenaxanyipi, lasom lo'ollipi, chaqai notaanaxanyipi quiñi no'ueenaxanaxaqui, na' ỹovi' siete ñaxari quiyim nashi so Artajerjes. 
EZR.7.8+EZR.7.9	Ca' so Esdras na' qaỹotauan quiñi qota'olec, ca' pil, ca'e yi Babilonia queso 'auaxaic na'xa'a queso 'auaxaic shiraigo na' ime'ueque saua seis ñaxari nashi so Artajerjes. Ca' queeta quesaua cuatro shiriguiri, ca ỹovi'. 
EZR.7.10	Ca' so Esdras ỹahotaque ỹaatqajam napaxaguina quiyim ipacqajanchigui quiyim ỹo'uet na laqataxaquipi ñi qara'gaxala' chaqai quiyim ỹapaxaguin na llaalqaipi so Israel quena laqataxaquipi chaqai na nelaataxanaxaquipi.
EZR.7.11	Ca' so nashi Artajerjes ỹa'ue aso lerecse, taỹaugui nqai'en na Israel llaalqaipi, ca' ỹaanem na'le so Esdras, só'maq netaxaỹaxanqajnec chaqai napaxaguinataxanaq ỹa'yiinchiguilo naua lelaataxanaxaco chaqai naua laqataxaco ñi qara'gaxala'. Ca dá'maq qanaqajshiguim hueetalec aso'maxare 'neetasa':
EZR.7.12	Ỹim Artajerjes, ỹim lashi na nashillipi, saanem da ỹa'qaatec na Esdras ná'maq netaxaỹaxanqajnec chaqai napaxaguinataxanaq quena laqataxaquipi ñi qota'olec neetashiguim queda piguim.
EZR.7.13	Ca' ỹim saan da ỹa'qaatec quiyim ná'ogue na Israel llaalqaipi ro'ueenataxantacot aỹim ishiteta eec cá'maq ỹahotaque taigue da Jerusalén quecá'maq sham quegue qami', vire'ta na llaalqaipi so Leví, netaxaỹaxanqajanqaipi chaqai na lotauaripi. 
EZR.7.14	Ma' ỹim chaqai naua siete ỹotaua' selata qami', qaiyi napaxaguiñita ca leloxoỹaxac nqai'ñi' yi Judá chaqai yi Jerusalén quiyim ipaquichiguilo nqai'ñi' naua laqataxaco ñi qota'olec caqami' lo'qo'isa'a'lo. 
EZR.7.15	'Xachi' ana plata chaqai na 'oro ná'maq chi ỹame chaqai na ỹotauaripi quiñi qota'olec quiyi Israel neeta'ñi yi Jerusalén. 
EZR.7.16	Chaqai 'xachi' cá'maq plata chaqai cá'maq 'oro chigoxochiraugui ná'ogue na qomyipi neetalec na 'laua Babilonia, chaqai ná'maq chi lame na qauochi' laseripi chaqai quená'maq netaxaỹaxanqajanqaipi lame quiñi lauo' ñi qota'olec na'ñi yi Jerusalén.
EZR.7.17	Ca' najo nam viñi' ma'le quiyim shiujnaxañiraque ca huaqui llaalqaipi, qagreta louaaripi, chaqai ca qagreta llaalqaipi, liỹaatac nqai'ñi' na name trigo la chaqai na lataxa, quiyim qaillaalec aca ncopatoxonaxalate quiñi lauo' ñi qota'olec caqamiri quiyi Jerusalén. 
EZR.7.18	Chaqai quená'maq 'oro chaqai ana plata naauec, ca 'viiquiñitac quecá'maq 'ñiita'gue quenauá'maq nauegaxauari, quecá'maq ỹa'maxarenta ñi qota'olec. 
EZR.7.19	Ca ná'maq nouenqaipi qoỹaanem qami' ná'maq chi louenqaipi aca lo'ueenaxanaxaqui ñí'maq qota'olec caqami', chaqaiqami' 'ỹaañitem ma'le ñi qota'olec quiyi Jerusalén.
EZR.7.20	Ca no'm 'ue ca liỹa louenec ca lo'ueenaxanaxaqui ñi qota'olec caqami', ca' chigoxochiraugui ná'maq ỹapoonaxanaxaquiripi. 
EZR.7.21	Ca' ỹim nashi Artajerjes, saanec da ỹa'qaatec quená'ogue ná'maq reloqota'a ana nam quiyi 'laua pa'ỹa'gue da lauashiguim caso lachiugue Eufrates, quiyim chaqa'ma' qoỹaanem canchaqaica rashiilaxanaque na netaxaỹaxanqajnec Esdras chaqai napaxaguinataxanaq quenaua laqataxaco ñi qota'olec queda piguim. 
EZR.7.22	Chaqai 'eno'm ỹovi' tres mil trescientos kilos na lecat plata, veintidos mil kilos quena trigo, dos mil doscientos litros na lataxa, dos mil doscientos litros na aceite, chaqai cá'ogue cá'maq qaỹouen quena 'ue, qaiyiita qoỹaanem.
EZR.7.23	Cá'ogue cá'maq roỹaxanaque ñí'maq qota'olec queda piguim quena louenec ñi lo'ueenaxanaxaqui, ca chaqa'ma' qoỹaanem, qaiyi qaica ca nouaxanaxaset taalec na ỹaalqaipi chaqai ná'ogue ná'maq seloqota'a. 
EZR.7.24	Chaqai qai'neeta ỹaatqajam qaỹa'deenta quiyim se qaỹa'maxaren 'ue aca ishiueten na netaxaỹaxanqajanqaipi chaqai na lotauaripi, no'ueenaxanyipi, lasom lo'ollipi chaqai na reloqota'a añi no'ueenaxanaxaqui, loqo'm canchaqaica liỹa neloxoỹaq cañi lo'ueenaxanaxaqui ñi qota'olec.
EZR.7.25	Ca' qami' Esdras quedá'maq na'deenaxanaxa ỹaanem qami' ñi qota'olec, ca vite caua ñi'ro quená'maq imit ca nasauaxaset chaqai ca nashillipi quená'maq ỹa'maqachiguiñi ca lo'ueenataxanaxac, quiyim idaanlec ná'ogue na ỹalliripi neetalec yi 'laua pa'ỹa'gue da lauashiguim caso lachiugue Eufrates, ná'maq ỹa'den na laqataxaquipi ñi qota'olec. Chaqai quená'maq saqa' ỹa'den, ca' qaỹapaxaguinegue. 
EZR.7.26	Chaqai cá'ogue cá'maq se ipaguigui nqai'en da laqataxaquipi ñi qota'olec caqami' chaqai da ilaataxanaxac, ca chaqa'ma' qaỹa'ue ca nouaxanaxaset quiyim qaỹalauat, loqo'm qaỹo'daauec, loqo'm qaỹa'ue aca ishiueten nqohin, loqo'm qaicoñi'.
EZR.7.27	Co'na'le, ca' so Esdras nqouagaxain, 'naaco':
EZR.7.27	—Qaimaqachin qami' qara'gaxala', qami' qota'olec queso 'auaxaic qareta'allipi, ma' qami' 'viichi' quiyim ñi nashi imaqachin ñi qaro'ueenaxanaxaqui na'ñi yi Jerusalén. 
EZR.7.28	Ma' chaxañi' da rqouagaxa'e' caỹim, viichigui nqai'ñi' ñi nashi chaqai na lotauaripi chaqai ná'ogue ná'maq choxoraic ỹalliripi queda lo'ueenataxanaxac, quiyim nañaañirim da iquesaxanaxa queda rotaanaxanaxaqui' quiyim seshit llapoonta' na llaalqaipi so Israel, quená'maq paguec choxoraiquipi quiyim rapil, liỹaatac aỹim.
EZR.9.1	Ca co'na' ime dajo, ca' so na'gaxalateripi nqo'neuo caỹim, ca 'naac:
EZR.9.1	—Na llaalqaipi so Israel, chaqai na netaxaỹaxanqajanqaipi chaqai na lotauaripi, na'maxare sqo ỹoxe'oga quená'maq na'ñi yi 'laua quena cananeoipi, hititaipi, ferezeoipi, jebuseoipi, amonitaipi, moabitaipi, egipcioipi chaqai na amorreoipi, ma' ỹo'uet da naqaigaxa dá'maq no'ueenataxac. 
EZR.9.2	Ma' na Israel laseripi chaqai na llaalqaipi o'ñiguit na llaallipi so ỹoqa'a qomyipi, ca só'maq lalamaxareteripi ñi qota'olec ỹalliguiguit na ỹoqa'a qomyipi. Ca ná'maq 'au ỹo'uet da nasauaxaset chaqaina ná'maq na'gaxalateripi chaqai na nashillipi.
EZR.9.3	Ca na' sa'qaachigui dajo, ca ñasectaqta'ahi saua ỹoho chaqai ño'teque'e na iue chaqai ana ỹaqareue queda nqui'ic. Ca' ñqa'xanñi sa'lliichiguiñi. 
EZR.9.4	Ca ná'maq no'chiitaque ca nouaxanaxaset quiñi qota'olec quena Israel queda lasauaxaset ná'maq mashic rapil quiyim na'ac, ná'ogue lapooguit aỹim. Qam ñaqaỹim ñqa'xantañi sa'lliita, chi ỹovireta'a ca laloqo' quiyim qaỹo'uet aca nachitaxanataxanqate queso avit. 
EZR.9.5	Ca' rapil da iquesaxanaxa, ca' ñaqai sansañi saua ỹoho sectete', ca ñqouagaxainot ñi ỹa'gaxala' qota'olec. 
EZR.9.6	Ca' shinac:
EZR.9.6	—Qami' ỹa'gaxala' qota'olec, qami' ỹa'gaxala' qota'olec, ỹaatqajam chalego da ỹayiloxo, chaqai tot sa'den ca shine'tegue quiyim ñqouagaxainot qami'. Ma' na se no'uen mashic ỹapacshiguim coqomi', chaqai na qarasauaxaset mashic ỹovitot na piguim. 
EZR.9.7	Mashic shi'gom chi ỹovireta'a nagui quiyim seuqataugui na qarasauaxaset. Sauaxat na qarasauaxaset qomi' chaqai na qarashillipi chaqai na netaxaỹaxanqajanqaipi qoỹaañiguita qomi' da lquesaxanaxa na ỹoqa'a nashillipi, ỹoqa'a na 'laua neetalec. Qomi' ncoñirqatqa, na'aqa, nouootqa, naqaicqate'. Ca' chaqaida dá'maq shinqatari' nagui. 
EZR.9.8	Qam nagui qami' qara'gaxala' chaqai qota'olec coqomi', queda rqouagaxa'e' ỹo'uet quiyim qomi' qaỹosoorec, ca lotqai liỹa qarapilaxatalo qomi' naua qara'aate' quena na'laua'e'. Ca lotqai liỹa neuañiñi nqai'ñi' qomi' chaqai cocho'qui' nachipinec nqai'ñi' da qaracat quiyim qomi' na'aqa. 
EZR.9.9	Ma' 'eno'm qomi' na'aqa, qam se qaralachi'. Ta'ta'a quiyim choxochi' da rqouagaxa'e' coqomi' iuanchigui nqai'ñi' yi nashillipi quiyi Persia, chaqai 'ỹaañitema qomi' da qarca'laxa, qaiyi liỹa ño'xonaxashiguim añi ro'ueenaxanaxagui'i' quiyim mashic ñá'ogue 'guiñi, chaqai 'ootaxañirelgoto qomi' quena Judá chaqai na Jerusalén.
EZR.9.10	Qam nagui qami' qota'olec, ¿negue' queto' cá'maq shinqac quedá'ogue dá'maq so'ueetaq? Na' se sepacqajnaxaguilo naua nelaataxanaxaco, 
EZR.9.11	quedá'maq laataxañirelec na'le coqomi' quesaua retaxaỹaxaquichi' sauá'maq relaataxahi'. Vite na'le da raqataxaqui' coqomi' quiyim quená'maq 'laua senoxonaxau'a quiyim senqalec, ỹaatqajam se no'uen sauaxat na se no'uen ỹo'ueetetac na qomyipi quena'maxare. Quedá'maq sqaica nqo'ta lanatec mashic no'xataxajlec quená'maq ỹo'ueetetac se no'uen. 
EZR.9.12	Chaqai qai'neeta 'ñirac quiyim sqo 'ñiguit nqaishinaq na qochaallipi, chaqai quiyim se sa'maxarenaq quiyim na qochaalqaipi o'ñiguit na llaallipi na'maxare, chaqai quiyim se seuagaxaguit chaqai ca la'maxa yijo qomyipi, qaiyi se neme quiyim qomi' quesaxanaxaqa, chaqai quiyim seconaxaguit ná'ogue ná'maq hueetalec na 'laua. Ime, ca' ño'ueenaxatqa'guit ná'ogue na'maxare na qochaalqaipi, ca' sqaica lqodoc quiyim chi lalamaxat.
EZR.9.13	Ca na' ime'uegue ná'ogue ná'maq sovirqau'a sauaxat ná'maq se no'uen so'ueetqatac, ca' vite da qanouaxanaxaset, qam qaiyiita ñaqai 'ñira'guelo qomi', ca' vite quiyim chaqai shinqatari'. 
EZR.9.14	Ca' ¿peeta'a ỹa'maqachiguiño' quiyim se ña'xaỹaxanaxalo naua relaataxanaxagohi', ca ña'aaquenaxaguit na qomyipi ỹaatqajam chalego la'aaqa' naua no'ueenataxaco? Ca' ¿peeta'a sqai 'o'italo qomi', ca' palaxachira'pe qomi', vire'ta quiyim qaica quet ca 'oonoqui' no'ueenashiguim coqomi' ca'laaxaic?
EZR.9.15	Qami' qara'gaxala', qami' qota'olec quena Israel, ỹaatqajam ỹa'maqachiguiñi dá'maq 'ñiteteguelo qomi', ma' ñaqa 'ue nqai'ñi' na ca'laaxaic ná'maq nagui qaiuanchigui. Ca' qomi' ỹaatqajam 'ue da qarasauaxaset caqami'. Vichiguiño' qomi' se ỹa'maxañi quiyim seloxoiqato'ot qami'.
EZR.10.1	Ca' so Esdras co'na' ñaq nqouagaxaintac, ỹaatqajam noỹenta'ueguelo naua la'qaatqa, ỹa'deesañi naua le'cootal cañi lo'ueenaxanaxaqui ñi qota'olec, ca' qoyicpegue' queso llaalqaipi so Israel, ỹalliripi, 'aallipi chaqai ñaaqaipioqui', ỹaatqajam chalego noỹenaxac lapoỹau'a so'maxare. 
EZR.10.2	Co'na'le, ca' so Secanías, llaalec so Jehiel, chigoxougui so Elam, 'au retaqa, ca 'naaco' queso Esdras:
EZR.10.2	—Qomi' sqai qomi' 'xaỹaxanaxaraqa quiñi qota'olec, ma' so'naxaguit ana 'aalo ỹoqa'a ca chicqa'gue, dá'maq se ỹa'maxaren ñi qota'olec. Qalaxam ñaqa 'ue da quitaxac quena llaalqaipi so Israel. 
EZR.10.3	Ca' qomi' saanaxauec da qara'qaatec quiyim so'daqauec ná'ogue na qaroua 'aallipi ỹoqa'a ca 'laua chicqa'a chaqai na llaalqaipi, qaiyi ipaquichigui da lelaataxanaxac ñi qara'gaxala'. So'ueetaq dá'maq 'ñirac chaqai ná'maq liỹa qomyipi na'xaỹaxane'ta da nelaataxanaxac. 
EZR.10.4	Ne'laxachirishiguim, ma' dá'maq dajo chi ro'ueenataxanaxaqui'. Ca' qami' sotauanqai'. Ca na'ñaxachi', ca' coñirelec quiyim 'viichi' da'maxare.
EZR.10.5	Ca co'na'le, ca' so Esdras nachajñi, ca' ỹaatqajam ỹaanec nqai'en da la'qaatec na netaxaỹaxanqajanqaipi chaqai na lotauaripi chaqai sá'ogue so llaalqaipi so Israel, qaiyi na'maxare ipaquichigui da lasaataxac. Ca' so qomyipi ỹaatqajam saachiguit da na'qaatec. 
EZR.10.6	Ime, ca' so Esdras ca'e aso no'ueenaxanaxaqui quiñi qota'olec, ca' quepegue' yi la'a' so Johanán só'maq llaalec so Eliasib, ca' hueeta'ñi queso pe. Qam sqaica ca ỹa'ic chaqai se ne'et ma' ỹaatqajam 'xoic da lachicoxo sauaxat se na'maxat ná'maq chita'gue novi' rapil.
EZR.10.7	Ca co'na' ime, ca' qaroỹaxanougui so qomyipi quiyim lapoỹata' ma'le quiyi Jerusalén ná'ogue na chita'gue novi' rapil, quená'maq neeta'ñi yi Judá chaqai yi Jerusalén. 
EZR.10.8	Ca no'm 'ue ca se noviro ma' ỹovirerec saua naloqojonqa tres na'xata', sauá'maq laloqojonqa so na'gaxalateripi chaqai so qo'xoiquipi, ca' qarouootaxana'gue cá'ogue ca la'a', ca' qaỹo'daauec quená'maq chita'gue novi'. 
EZR.10.9	Ca' vichiguiño' sá'ogue so qomyipi na'ñi yi Judá chaqai yi Benjamín lapoỹata' quiyi Jerusalén queso na'xa'a veinte queso shiraigo nueve na' ỹovirerec saua tres na'xata'. Ca sá'ogue so qomyipi nqa'xanñi queso qom lapooqo' quiñi no'ueenaxanaxaqui quiñi qota'olec, i'loxoltagui sauaxat dajo, chaqai mashic ñijñi so ỹaxat. 
EZR.10.10	Ca' so netaxaỹaxanqajnec Esdras nachajñi, ca 'naaco' queso qomyipi:
EZR.10.10	—Qamiri 'uo' da rasauaxashichii, ma' o'ñiiguit na 'aallipi ỹoqa'a ca chigoxougui ni'ic, ca' ỹaatqajam nqo'naxachitec da lasauaxaset na llaalqaipi so Israel. 
EZR.10.11	Ca' vichiguiño' nagui ỹaatqajam iuanchiguilo qamiri ñi qara'gaxala' ñí'maq qota'olec queso 'auaxaic qareta'allipi, quiyim ỹaatqajam nichoxochita quiyim 'ue da qarasauaxaset chaqai pacqajñichiguilo nauá'maq ỹahotapigui ñi qara'gaxala'. Chaqai lachii' naua lanatqa na qomyipi nauá'maq se nqo'talo ñi qota'olec chaqai najo 'aallipi ỹoqa'a ca ni'ic chicqaugui.
EZR.10.12	Ca' sá'ogue so qomyipi saat, qam netenegue da lasaataxac, 'naaco':
EZR.10.12	—Ajá'a, cá'maq 'ñirac, ca' chaqaida nqaishinaq. 
EZR.10.13	Qam qomi' 'xoic chaqai ná'maq ỹaxat sqai ỹaxanegue. Chaqai se ỹa'maxañi quiyim seuqata'ñigui na nayic, ma' dajo quiyim qaỹo'uet mesqai qaỹomat queca 'oonoqui' na'xa'a, ma' ỹaatqajam qom 'xoic 'ue da qarasauaxaset. 
EZR.10.14	Ca' 'maxaraic quiyim no'ueendañi nauá'maq qara'gaxalate' quiyim ỹomateta dajo chaqai quená'ogue ná'maq qara'aate' quená'maq mashic o'ñiguit ana 'aalo ỹoqa'a ca ni'ic chicqaugui, qaỹa'ue ca naloqojnec na'xa'a quiyim novi', liỹaatac ná'maq la'gaxalateripi chaqai ná'maq nimit ca nasauaxaset nera'ñi naua qara'aate', chi ỹovireta'a quiyim ime'uegue da lonogoxonaxac ñi qota'olec sauaxat dajo.
EZR.10.15+EZR.10.16	Ca sá'ogue só'maq chita'gue novi' rapil ỹa'maxarenta dá'maq qohine'tegue, qaisoota so Jonatán, só'maq llaalec so Asael, chaqai so Jahazías, llaalec so Ticva, ma' saua'maxare qoshiirelec so Mesulam chaqai so Sabetai chigoxougui so Leví, sauá'maq se ỹa'maxarene' dajo. Ca' so Esdras nca'au'alo, ca 'vii saua roỹaxanalo ỹale' ỹichiñi quiyim ỹaatqajam na'gaxalate'. Ca' queso 'auaxaic na'xa'a quesaua diez shiriguiri, ca sá'ogue so nerecseripi reloxoỹata' quiyim retaqagui dajo. 
EZR.10.17	Ca' so 'auaxaic na'xa'a queso liỹa ñaaxa qaỹomat quesá'ogue so qomyipi quená'maq o'ñiguit ana 'aalo ỹoqa'a ca ni'ic chicqaugui.
EZR.10.44	Ca ná'ogue najo o'ñiguit na'le ana 'aalo ỹoqa'a ca ni'ic chicqaugui, qam qaỹo'daauec, liỹa'uegue' nqohin na llaalqaipi.
NEH.1.1	Ca' najo ná'maq na'qaataxac so Nehemías só'maq llaalec so Hacalías. Na' ỹovi' veinte ñaxari quiyim nashi so Artajerjes so shiraigo leenaxat Quisleu, ca' ỹim Nehemías senta'ñi yi qaỹapootau'a na'a', leenaxat Susa. 
NEH.1.2	Na' novi' so ỹaqaỹa Hanani nauequetecto saua ỹale' chicqora'a yi Judá, ca' ỹim senateta'pe saua'maxare queca 'neetari' yi Jerusalén chaqai queso judioipi qohit quiyim se qaỹauec. 
NEH.1.3	Ca' saua'maxare ra'qaataxansapeguem aỹim, 'nerac:
NEH.1.3	—Ná'maq 'eet na'le quiyim se qaỹauec, ca' no'ueenalec yi 'laua, na'maxare ỹaatqajam 'xoic da le'xoric chaqai da ne'naxac. Ca' yi Jerusalén chaqai so lquepaqataxanaxat qaỹamaxañi, chaqai saua lasomi' soochiguilo sauaxat so norec.
NEH.1.4	Ca na' sa'qaachigui da ỹa'xaỹaxac, ca' ñqa'xanñi, ca ñoỹen chaqai 'vii saua na'xata' sachicota ñqopaaqachit chaqai ñqouagaxaintacot ñi qota'olec queda piguim. 
NEH.1.5	Ca' shinac:
NEH.1.5	—Qami' ỹa'gaxala', qami' qota'olec queda piguim, qami' lodegaxat chaqai qami' chaqaic, sqai 'xañirec da na'maqataxaqui' chaqai se napaquiralec da ra'qaachiqui' quená'maq nqo'chiraxaua' chaqai ipaquichiguilo nqai'ne' naua relaataxanaxagohi'. 
NEH.1.6	Ca' nagui ñi'xoresene'tot qami' quiyim na'xaỹaxañita da ñqouagaxainaxac quiyi na'xa'a chaqai yi pe, sashiilaxanteguelec na relaataxai'ipi llaalqaipi so Israel. Chaqai ña'deenalta' quiyim qomi' llaalqaipi so Israel 'ue da qarasauaxaset caqami', ¡vire'talo nauá'maq chi ita'al 'ue da qarasauaxaset! 
NEH.1.7	Chaqai ỹaatqajam se ỹa'maxañi da shinqatari' caqami', ma' se ipaquichiguilo nqaishinaq daua relaataxanaxagohi', raqataxagohi', rapaxaguinataxanaxagohi', 'ỹaañitema qomi', chigoxochichirigui so relaachiqui' Moisés. 
NEH.1.8	No'viñitegue quiyim qachitalo na'le qomi' quiyim 'ue ca qarasauaxaset, ca' huaguelec nqai'ñi' qomi' ná'ogue na 'laua. 
NEH.1.9	Qam quiyim sopilqot qami', ca sepacqajanqachiguilo naua relaataxanaxagohi' quiyim so'ueetaxe', ca 'eno'm ñiuagaxatqatac quená'ogue na 'laua, qaiyiita lapooñireta' qomi', ca' liỹa qaraviquita yí'maq co'teeta noma' yí'maq rca'acshiqui' quiyim vi'saque, hueeta'ñi da qadeenaxachi'.
NEH.1.10	Ma' qomi' nauá'maq qomi' relaataxahi' chaqai qomi' ralamaxarichichi' chaqai qarca'laxachirec, viise'e da rquesaxanaxa'e' chaqai da ra'ñaxaqui'. 
NEH.1.11	Ca ñi'xoresene'tot qami' nagui quiyim na'xaỹaxañita da nqouagaxainaxac chaqai da lashiilaxanaxac najo relaachiqui', ma' qaica ca liỹa ỹahotaque, qaidaata quiyim remaqachiñi'. Chaqai sashiila'isac quiyim seshit da sahotaque quiyim taachigui lauel nqai'ñi' ñi nashi quiyim nqouaguic.
NEH.1.11	Ỹim ñaqaỹim ne'taxaqui lo'o na'le so nashi Artajerjes.
NEH.2.1	Ca' 'ue so na'xa'a queso shiraigo leenaxat Nisán, na' ỹovire'oga so ñaaxa veinte quiyim neetaho nashi. Ca na' socoretapigui queso lataxa aso ne'taxaqui so nashi, ca retan quiyim sachicotam. 
NEH.2.2	Ca yinatetac, 'naac:
NEH.2.2	—Ỹaatqajam chicoitem'. ¿Chi'negue? 'Ec sqai qami' ralolaxaic, ca' peeta'a 'ue ca 'neeta.
NEH.2.2	Ca' quiyi na'le, ca' ỹaatqajam 'ue ca iqolonaxa. 
NEH.2.3	Ca' shinac na'le queso nashi:
NEH.2.3	—¡Ỹaatqajam se neme quiyim qami' nashi! ¿Negue' quet cá'maq 'neeta quet quiyim se sachicota? Ma' yi na'a' lelauaqate' yaua ita'al ỹaatqajam qanopoxoỹaxajñi chaqai naua lasomi' ỹoviquete'.
NEH.2.4	Ca' so nashi 'naaco':
NEH.2.4	—¿Negue' cá'maq vi'saque quiyim so'uet caqami'?
NEH.2.4	Ca na'le, ca' saanot da ỹa'qaatec ñi qota'olec queda piguim. 
NEH.2.5	Ca' shinac na'le queso nashi:
NEH.2.5	—Qami' ỹashi, no'm 'maxariñite' da ỹa'qaatec, no'm chaqaiyi quiyim rqouaquitegue aỹim, ca' sashiila'e' quiyim yilachitegue da Judá yí'maq na'a' huera'ñi yaua ita'al, ma' sahotaque quiyim liỹa ño'xonshiguim.
NEH.2.6	Ca' so nashi huaqate'e' aso loua, ca 'naac caỹim:
NEH.2.6	—¿Ỹorete' caua na'xata', ca vichi' quiyim 'itegue da'maxare? chaqai ¿lagui, ca' rapilli'?
NEH.2.6	Ca' ỹim sa'xatem cá'maq laloqo' quiyim yapil, ca so'maxare yasenetec quiyim shic. 
NEH.2.7	Chaqai qai'neeta shinapega quiyim no'm ỹa'maxarenta, ca' ỹaanem aỹim ca la'qaatec ỹeretañi tai'a nqai'en so nashillipi pa'a'gue da lauashiguim caso lachiugue Eufrates, qaiyi sqaica ca yanaxat, chi sovireta'a ma'le yi Judá; 
NEH.2.8	chaqai aca liỹa nerecse tai'a ca Asaf, cá'maq reloqota'a yi nashi no'oochi, quiyim nañaañim ca qo'paq, qaiyi so'uet ca lasomyipi queso lquepaqataxanaxat añi no'ueenaxanaxaqui, chaqai so lquepaqataxanaxat yi na'a' lodegaxat, chaqai cá'maq 'imec senaugui. Ca' so nashi nañaañim sá'ogue só'maq sahotaque, ma' yotauan ñi qota'olec.
NEH.2.9	Ca na' sovitalo saua nashil pa'aasa'gue da lauashiguim caso lachiugue Eufrates, ca' saano aso lerecse so nashi, ma' so'maxare ỹa'ue na'le so ila' neloxoỹaripi neetashiguim, ỹa'queetalec so lashi. 
NEH.2.10	Qam na' 'ue da la'xaỹaxac so Sanbalat só'maq na'ñi yi na'a' Horón chaqai so Tobías na'ñi yi 'laua Amón, ca so'maxare ro'o ma' ñovi' sahotaque sotauan so llaalqaipi so Israel.
NEH.2.11	Ca na' sovita yi Jerusalén, ca' quesaua tres na'xata' quiyim senta'ñi yi'maxare. 
NEH.2.12	Ca' ñi'laxashiguim queso pe. Ca' 'vii saua iỹareta'pe ỹale', qam qaica ca sa'deenaxanaxanegue dá'maq illiichigui iuel ñi qota'olec quiyim so'uet quiyi Jerusalén. Qaica ca liỹa iñaxala', qaisoota só'maq sentalec. 
NEH.2.13	Ca' queso pe shiquetougui ñi lasom queso ca'megue, ca sa'oga aso huaxaỹaq lahi' leenaxat isecỹac lodegaxat 'ec naanoc, chaqai so lasom lete loma'. Ca' sa'ajantac so lquepaxaset yi Jerusalén ỹaatqajam 'guiñi chaqai naua lasomi' ỹaviquete'. 
NEH.2.14	Ime, ca' lotqai shicpegue' ñi lasom aso huaxaỹaq lahi', chaqai aso neuaxaỹaq lahi' so nashi. Qam so iñaxala' se ishit que'tegue yi'maxare. 
NEH.2.15	Ca ma' ñaqai pe na'le, ca shiquete'uegue aso ñaachi Cedrón, ca na' ime sa'ajantac so nquepaqataxanaxat, ca' sopilo shiquetou'gue so lasom na'ñi so ca'megue.
NEH.2.16	So nashillipi se ỹa'den ca saigue chaqai cá'maq so'ueetetac. Chaqai qai'neeta saqa' sa'qaataxana so judioipi quená'maq netaxaỹaxanqajanqaipi, chaqai na nemaqachinec qomyipi, chaqai na nashillipi, chaqai na liỹa qomyipi quená'maq taỹapegueu'a ma'le da no'ueenataxanaxac. 
NEH.2.17	Ca na'le, ca' shinapega so qomyipi:
NEH.2.17	—Qamiri 'yiiñita quiyim 'xoic lqalaic dá'maq shinqata, ma' na Jerusalén ỹaatqajam qanopoxoỹaxachichiguiñi chaqai naua lasomi' ỹaviquete' nqohine'. Ca' vichiguiño' lapohiguit aỹim, ca' liỹa ño'xonaxashiguim na lapoxot na Jerusalén, qaiyi totqai qomi' ne'naqa.
NEH.2.18	Ca na' sa'xatem da lqouagaxa ñi qota'olec quiyim yotauan chaqai saua la'qaatqa nañaañima ñi nashi, ca' so qomyipi 'naac caỹim:
NEH.2.18	—¡Chaqa'ma' ño'xonaxashiguim ca'maxare!
NEH.2.18	Ca so qomyipi 'ue da na'ñaaqataxac, ca chaqa'ma' na'ñaxajta'. 
NEH.2.19	Qam cana' 'ue da la'xaỹaxac so Sanbalat só'maq na'ñi yi Horón, chaqai so Tobías só'maq na'ñi yi Amón, chaqai so Gesem só'maq na'ñi yi Arabia, ca ỹaatqajam i'neeta'pe qomi', ca quedá'maq 'naac se nqo'talo qomi':
NEH.2.19	—¿Negue' cá'maq viitaque 'viichii qamiri? ¿Loqo'm viitaque npa'guiñi'e' ñi qarashi?
NEH.2.20	Qam ỹim shinac na'le quesaua'maxare:
NEH.2.20	—Ñi qota'olec queda piguim ỹo'uet ma'le quiyim somataq, ma' qomi' lelaatqa. Ca so'ueenataxanaq, ca' qamiri sqa 'iỹapegueu'a na Jerusalén.
NEH.4.1	Ca' so Sanbalat co'na' 'ue da la'xaỹaxac quiyim liỹa ño'xonqatecshiguim so nquepaqataxanaxat, ca' ro'o, paguec na lauel, ca' i'neetac so judioipi. 
NEH.4.2	Ca 'naac queso liỹaripi chaqai so nalliripi na'ñi yi Samaria:
NEH.4.2	—¿Negue' cá'maq 'neetapiguio' lauel ná'taq judioipi lalauatec lqopaaxa? ¿Loqo'm 'neetapigui lauel quiyim qaỹasene'tem quiyim liỹa ỹavigaxat ca lachitaxanataxanaxat? ¿Loqo'm 'neetapigui lauel quiyim ỹomat queca 'oonoqui' na'xa'a? ¿Loqo'm quiyim quená'maq lapootañi lahillipi ỹachigoxotaugui ca qa' dalaxaic quená'maq shi'gue ỹavic?
NEH.4.3	Ca' so Sanbalat huaqate'e' so Tobías na'ñi yi Amón, ma' qai'neeta 'naaco':
NEH.4.3	—Ñaqai 'ajñii só'maq qano'xontecshiguim nquepaqataxanaxat, ¡vire'ta aca nouaxaỹaxa 'guiñi nqai'en quiyim quishi'megue so'maxare!
NEH.4.4	Ca na'le, ca' ñqouagaxain, shinacsa':
NEH.4.4	—Qami' qota'olec, 'ajñi' dá'maq le'naxanaxac na qomyipi coqomi', ca' pilot nqai'ñi' da le'naxanaxac, ca' noxonec queca npa'guenaxauaripi chaqai quiyim qai'xat qaỹauega ca liỹa 'laua quiyim na'aqaipi. 
NEH.4.5	Ca sqai 'xoriñi' queda leualoxonqaishic chaqai sqai palaxachi' ca lasauaxaset, ma' na'maxare ỹaatqajam i'neetac ná'maq no'xontecshiguim na nquepaqataxanaxat.
NEH.4.6	Ca' qomi' qolqatalec quiyim ño'xonqatecshiguim na lapooque' na na'a' lodegaxat, ma' na'maxare mashic noỹoqshi'megue. Ca' so ỹalliripi ỹaatqajam 'ue da lasapichi quiyim ro'ueenataxan. 
NEH.4.7	Qam co'na' so Sanbalat, Tobías, chaqai so na'ñi yi Arabia chaqai na na'ñi yi Amón chaqai yi Asdod, co'na' 'ue da la'xaỹaxac quiyim qoyiquetalec qano'xontecshiguim so lapoxonaxat yi Jerusalén chaqai mashic qaỹapoguilo naua lauaco, ca' ỹaatqajam ro'o. 
NEH.4.8	Ca sá'ogue na'deenta' quiyim queu'a yi Jerusalén, qaiyi liỹa qanopoxoỹaxajñi. 
NEH.4.9	Ca na'le, ca' ñqouagaxainqot ñi qota'olec, ca sahoqe neloxoỹaq quiyi pe chaqai yi na'xa'a quiyim nauaantalgoto qomi'. 
NEH.4.10	Ca ná'maq na'ñi yi Judá 'naacsa':
NEH.4.10	—Da lquesaxanaxa na niỹoxosoxonaripi ra'lliiñi sauaxat paguelec na qa' lahillipi, ca' qomi' qaica ca shinaxague quiyim ño'xonaxashiguim najo nquepaqataxanaxat.
NEH.4.11	Na qanpa'guenaxauaripi 'neetapega quiyim se yitanaq chaqai se seuanaxa, chi ỹovireta'a queta' ỹoviriñiguilo naua lavilliñi' qomi', ca' qaralauajñi, ca' quepaxat da qaro'ueenataxanaxac. 
NEH.4.12	Qam ná'maq judioipi quená'maq lauoraripi, na'maxare nanac quiyim ra'qaataxanalo qomi' quiyim sojo qomyipi sqa ỹaataq ca chicqo'tegue ma'le quiyim queu'alo qomi'. 
NEH.4.13	Ca' ỹim shinapega so iỹaripi quiyim quiñi 'óna chi nauaantalec, reloqota'a cá'maq chi lauo' le'ec hueeto'ot na lahi so napoxonaxat pa'aataho, chaqai na pa'a'nquira quenaua lauaco, ỹahote'e na lecachipi, laquillipi chaqai na lo'xoshiquipi. 
NEH.4.14	Ca na' ỹim yitan quiyim so qomyipi no'chi, ca' ỹim ñachajñi, ca' shinac quená'maq nemaqajnatqaipi, chaqai na nashillipi, chaqai ná'ogue na qomyipi: Totaxan ro'chii, o'lliinchiỹa'a ñi qara'gaxala' ỹaatqajam lodegaxat chaqai chaqaic. Ca' qamiri ỹaatqajam loquilgoto naua qauori lase' chaqai ca qachaalliguii ỹale chaqai aca 'aalo, ca rouahi chaqai naua ra'aachiri.
NEH.4.15	Ca' so qanpa'guenaxauaripi na' ỹa'den quiyim ña'maxatqatañi chaqai ñi qota'olec ichoxot ná'maq na'deenaxaquipi, ca' qomá'ogue sopilaxa so napoxonaxat, ca' quiñi 'óna quelec cá'maq chi lo'ueenatec. 
NEH.4.16	Ca' quiyi na'le, ca' so iỹaripi neuagaxata'chi, 'ue na ro'ueenataxantac, ca' na liỹaripi, ca huote'e na lo'goxonaxat laqui, chaqai na lquepaqataxanaxat, lo'xoshic, chaqai na lquepaxaset ana lotogue. So na'gaxalateripi ỹaatqajam ỹotauan so qomyipi quiyi Judá, 
NEH.4.17	só'maq no'xontecshiguim so lapooque' yi Jerusalén. Qam na niỹoxosoxonaripi ñaqai queetalec riỹoxosoxontac, qam 'oonoqui' da ro'ueenataxantapega lqai'laxat, ca' queda liỹa lqai'laxat, ca' lo'qoota'a na lo'goxonaxat. 
NEH.4.18	Ca ná'ogue na no'xonaxanaripi ro'ueenataxantac, qam nishitetañi na lecat, chaqai na ỹahi hueetau'e so npe'te lo'o, no'm 'ue canchaqaica. 
NEH.4.19	Ma' shi'gue shinapega so nemaqajnatqaipi, chaqai so nashillipi, chaqai sá'ogue so qomyipi: Da no'ueenataxanaxac 'xoic lecaic, chaqai 'xoic lecaguiñi, chaqai qomi' ñiuagaxatqatac quena napoxonaxat, ỹoreta'chi qomi'. 
NEH.4.20	Ca ma' 'xaiỹaque aca npe'te, ca nqo'ñiỹalo qomi', ca' ñi qota'olec qarotauan ma'le ma' ñalauataq.
NEH.4.21	Ca' chaqaida shinqa'tegue, ca' qomi' so'ueenataxanqatac quiyá'ogue yi na'xa'a, ca' na liỹaripi lo'qoota'a na laquillipi. 
NEH.4.22	Chaqai qai'neeta shinac queso qomyipi quiyim sá'ogue chaqai vire'ta so notaanaxanyipi chaqai 'neetari' pa'aataho queso pe quiyi Jerusalén, qaiyi reloqota'alo qomi' queso pe, ca' quiyi na'xa'a, ca' ro'ueenataxan. 
NEH.4.23	Ca' ỹim chaqai na iuo' laseripi chaqai na notaanaxanyipi chaqai sá'ogue so ỹalliripi neloxoỹaripi caỹim, ỹaatqajam se ñaqataxe' naua qotoho, chaqai quiñi 'óna lo'qoota'a ca lo'goxonaxat.
NEH.5.1	'Uo' so na'xa'a ỹaatqajam ỹoviraqta'a so qomyipi chaqai so louaaripi quesó'maq chi lauo' laseripi judioipi. 
NEH.5.2	Ma' 'ue na 'naac 'xoic na llaalqaipi chaqai na llaallipi chaqai ỹouentaque ca trigo, qaiyi se ỹalauat na lqopaaxa. 
NEH.5.3	Chaqai 'uo' na 'naac quiyim sauaxat da louenaxanaxa quena loq, ca' illaaho na na'laua, chaqai aca lanecse 'uva, chaqai naua la'aate'. 
NEH.5.4	Chaqai 'uo' na 'naac quiyim 'ue aca la'uale nam quiyim ishiueten aca nishiuetenqate so nashi, ca' illaaho ca na'laua chaqai ca lanecsec 'uva loma'. Chaqai qai'neeta 'naac:
NEH.5.5	—Qam na'maxare chi qouo' laseripi, cá'ogue cá'maq sachigoxosoxougui. Na qochaalqaipi chaqai 'nejem ná'maq llaalqaipi na'maxare, qam qaiyiita saanaxaho na qochaalqaipi chaqai na qochaallipi quiyim na'aqaipi quena'maxare. Qam mashic 'ue ana quena qochaallipi mashic na'a, ca' qaica quet cá'maq shinqata'gue quiyim se ipaguigui nqaishinaq, ma' na qana'lauari chaqai qodanaxanqate' 'uva lomaate' ỹoqa'a ná'maq looỹac.
NEH.5.6	Ca na' sa'xaỹa dá'maq 'neetari' chaqai nauá'maq la'qaatqa, ca' ỹaatqajam so'o. 
NEH.5.7	Ca na' ime quiyim sa'deenataxantac quedajo, ca' shinac queso nemaqajnatqaipi chaqai queso nashillipi sauaxat quiyim se ỹala'gue añí'maq ishiuetentac nqai'en só'maq chi lauo' laseripi. Ca' quiyi, ca soỹaxanougui sá'ogue so qomyipi, ca so'uet so lapoxoc quiyim qaretaxaỹapigui dá'maq qohintari'. 
NEH.5.8	Ca na'le, ca' shintapega so qomyipi: Cá'maq taachi'ñi cá'maq seshitaq quiyim seshitaq yapilaxataxauec na qouo' laseripi judioipi ná'maq qaimeenougui na'le na ỹoqa'a qomyipi. Ca' ¿qamiri lotqai liỹa miiñii, qaiyi qomi' lotqai liỹa ñaqataxauec?
NEH.5.8	Ca sá'ogue i'maqajlem, tot ỹa'den ca ỹa'xat. 
NEH.5.9	Ca' lotqai shinac: Dá'maq 'viichitac ỹaatqajam se ỹa'maxañi. Ca' qamiri ỹouen quiyim ỹaatqajam ro'chiỹa ñi qota'olec, qaiyi tot qare'neetac na qomyipi sqai judioipi ná'maq qarpa'guentac. 
NEH.5.10	Chaqai na ỹaalqaipi, chaqai na ỹotauaripi, chaqai aỹim sahoqe ana la'uale qodam na'le chaqai na trigo. Ca ¡'maxaraic quiyim le'en salataq ana la'uale na qouo' laseripi! 
NEH.5.11	Chaqai ñi'xoresentouguilo qamiri quiyim chaqa'ma' nagui qaỹopilaxatem na na'laua, lanaxanqa' 'uva loma', oliva loma', chaqai naua lauooto', chaqai qaỹapalaxat ana la'uale caqamiri, caná'maq nam, loqo'm na trigo, lataxa, loqo'm quena aceite. 
NEH.5.12	Ca' so qomyipi 'naaco': Qomi' cá'ogue sopilaxataq, chaqai qaica ca so'laxanqa'pegue'. So'ueetaq dá'ogue dá'maq 'ñirac coqomi'.
NEH.5.12	Ca na'le, ca soỹaxane'oga so netaxaỹaxanqajanqaipi quena' qaretaxaỹa'pegue' ñi qota'olec quiyim iuanchigui nqai'en na'maxare da la'qaatec so qomyipi quiyim ỹaatqajam ipaquichigui nqai'en da la'qaatec ỹaanec. 
NEH.5.13	Ca' ỹim sochigoxoi' saua ỹoho, ca' shinac: 'Eda 'ne'tegue ma'le ñi qota'olec quiyim ỹochigoxouec queca la'a' chaqai quená'maq lalamaxareteripi cá'ogue cá'maq se ipacqajñigui da la'qaatec mashic ỹaanec, chaqaida qohine'tegue quiyim qarouootaxana'gue ná'ogue ná'maq hueeto'ot nagui. Ca sá'ogue so qomyipi 'naaco': Ajá'a, chaqaida 'neeta. Ca' imaqachin ñi qara'gaxala'.
NEH.5.13	So qomyipi ỹaatqajam ipacqajanchigui da la'qaatec. 
NEH.5.14	Ca' ỹovirerauec saua doce ñaxari, chicqochi'ñi na' ỹovi' veinte ñaxari quiyim nashi so Artajerjes na' yayano quiyim ỹim lashi ná'maq neeta'ñi yi 'laua Judá, ca' chi ỹovireta'a quiyim ỹovi' treinta y dos ñaxari quiyim nashi so'maxare, ca' ỹim chaqai na ỹotauaripi se ỹauanapega quiyim so'laxanaxague añi nishiuete ca nashi. 
NEH.5.15	Qam só'maq 'auaxaic nashillipi caỹim ỹaatqajam 'xoic añi qo'oc, ma' quenaua'que naua na'xata' ro'laxana'pegue' ana cuarenta namirolli' chicqaugui ana plata ỹauaaque loq laseue' chaqai na ne'taxat lataxa. Chaqai na lelaatqaipi ỹa'llaxat na qomyipi. Qam ỹim sqai shi'ntegue dajo, ma' yo'cha'a ñi qota'olec. 
NEH.5.16	Ta'ta'a quiyim ỹaatqajam sepacqajanchigui da ỹo'ueenataxanaxac quiyim ño'xonshiguim so lapooque' yi na'a' lodegaxat, chaqai se sa'ue ca ña'laua, ca' na ỹotauaripi ỹaatqajam ro'ueenataxan qai'neeta. 
NEH.5.17	Chaqai yi iqui'ỹaxala' quena' sque'e ỹovi' na ciento cincuenta nqa'xantañi quena judioipi chaqai na lelaatqaipi so nashi, chaqai se qanaloqochin ná'maq qana'piichaq chicqa'ogalo naua 'lauari sqo ỹoxe'ogalo. 
NEH.5.18	Chaqai yí'maq qaỹa'ic quiyi na'xa'a chicqaỹot ỹovi' 'óna ñii'lola, seis qagretaipi ỹaatqajam 'uegaxasaxa, chaqai na ỹo. Chaqai quena' ỹovirerec yaua diez na'xata', ca' 'xoic na lataxa. Ca' dá'ogue quedajo se ỹauanapega quiyim so'laxana'pegue', 'eno'm ỹim nashi, ma' mashic paguelec da lesallaxa da hueetalec na qomyipi. 
NEH.5.19	¡O'lliinchira'a aỹim, vite ca ỹa'maxa, qami' qota'olec, quedá'ogue dá'maq so'uet quena qomyipi!
NEH.6.15	Ca' so lapooque' yi na'a' Jerusalén quesaua veinticinco na'xata' queso shiraigo Elul, ca' quesá'ogue so no'ueenataxanaxac ỹovi' cincuenta y dos na'xata', ca' ime. 
NEH.6.16	Ca ná'maq pa'guenta'pe qomi' na' 'ue da la'xaỹaxac quedajo, ca naua'que naua 'lauari sqoỹoqapigui ỹaatqajam 'xoic da lqolonaxa na qomyipi, ca' 'xoic na layiloxo ma' retan quiyim dajo no'ueenataxanaxac qaỹomat, ma' ñi qota'olec 'ue da lotaanaxanaxac.
NEH.8.1	Ca' sá'ogue so qomyipi lapoỹata' quiyi napooqo' quiyi naloote'oga ñi huaxaỹaq nasom, ca' qohinapega so napaxaguinataxanaq Esdras quiyim nodouec aso lere hueetalec na naqataxaquipi chicqo'ot so Moisés, só'maq ñi qara'gaxala' ỹaanem na'le so llaalqaipi so Israel. 
NEH.8.2	Queso 'auaxaic na'xa'a quesaua siete shiriguiri, ca' so netaxaỹaxanqajnec quena' qaretaxaỹa'pegue' ñi qota'olec, leenaxat Esdras, ca so'maxare nodouec aso lere hueetalec so naqataxaquipi quiyi hueete'e lapoota'ta' so ỹalliripi, 'aallipi, chaqai so llaalqaipi quená'maq mashic ra'deenataxan. 
NEH.8.3	Ca' retaqalec queso nete'eta, chi ỹovireta'a so na'xa'a lavinñi, reloqotaho nqai'en sá'ogue, quiyi naloote'oga ñi huaxaỹaq nasom.
NEH.8.3	Sá'ogue so qomyipi ỹaatqajam na'xaỹaxanchiguiñi na' qaretaqalec aso lere hueetalec so naqataxaquipi. 
NEH.8.4	Ca' so napaxaguinataxanaq Esdras nachaatetañi co'ueetalec saua qo'pa' qaỹauaaque nco'ỹaxala'. Chaqai so Matatías qai'neeta nachaatetañi, hueeta'gue da loic, chaqai so Sema, Anías, Urías, Hilcías chaqai so Maasías. Ca' queda nemaq hueeta'gue so Pedaías, chaqai so Misael, Malquías, Hasum, Hasbadana, Zacarías chaqai so Mesulam. 
NEH.8.5	Ca co'na'le, ca' so Esdras ỹauachigui aso lere, iuanchigui nqai'en sá'ogue so qomyipi, ma' sá'ogue so qomyipi ra'iito'ot so'maxare. Ca na' qaỹauachigui aso lere, ca sá'ogue so qomyipi nachajñi. 
NEH.8.6	Ca' so Esdras imaqachin ñi qara'gaxala', ñí'maq qota'olec qaican qalanac. Ca sá'ogue so qomyipi nanojshiguim na lqai'laxat, ca 'naac: Ajá'a, chaqaida 'neeta.
NEH.8.6	Ime, ca' ỹa'chi'iñi naua le'cootal, ỹoviraqta'guit na latap na 'laua. Ca' imaqachin ñi qara'gaxala'.
NEH.8.7	Ca' so chigoxougui so Leví: Josué, Bani, Serebías, Jamín, Acub, Sabetai, Hodías, Maasías, Kelita, Azarías, Jozabed, Hanán chaqai so Pelaía, saua'maxare ichoxotesac na naqataxaquipi queso qomyipi, ca' so qomyipi se redaỹari' quená'maq hueete'e. 
NEH.8.8	Saua'maxare ỹaatqajam nelamaxarene' na' retaqarelec aso lere hueesalec naua laqataxaco ñi qota'olec, chaqai qanaqalgoxoshiguim dá'maq reloqo'tegue dá'maq hueetalec, qaiyi sá'ogue só'maq qomyipi ỹa'yiinchigui dá'maq reloqo'tegue dá'maq qaretaqateguelec caso lere. 
NEH.8.9	Ca ma' sá'ogue so qomyipi noỹentagui na' ỹaatqajam ỹa'yiinchigui dá'maq reloqo'tegue so naqataxaquipi, vire'ta na' so nashi Nehemías, chaqai só'maq napaxaguinataxanaq chaqai netaxaỹaxanqajnec Esdras, chaqai só'maq notaanaxanyipi chigoxougui so Leví, só'maq ichoxotetapeguem so qomyipi da leloxoỹaxac da naqataxaquipi, saua'maxare 'nerapega sá'ogue so qomyipi quiyim se rachicota chaqai se noỹentagui, ma' sojo na'xa'a lalamaxaret ñi qara'gaxala' ñí'maq qota'olec queso qomyipi. 
NEH.8.10	Chaqai qai'neeta 'naac so Esdras:
NEH.8.10	—Mohi, a'guii cá'maq no'uen na'ic, chaqai ni'chiigui cá'maq lataxa chaqai nouañite'e' cá'maq qaica ca loq ỹa'maxatetañi, ma' najo na'xa'a lalamaxaret ñi qara'gaxala'. Totaxan chigoita, ma' se'guenqot da la'maxa lauel ñi qara'gaxala'.
NEH.8.11	Chaqai so notaanaxanyipi chigoxougui so Leví cochaqatac so qomyipi, 'neetapega quiyim nca'lliñi se noỹen, ma' sojo na'xa'a lalamaxaret nqohin ñi qara'gaxala'. 
NEH.8.12	Ca co'na'le, ca sá'ogue so qomyipi queho, que'e chaqai ne'et, chaqai ỹa'ue na nouanaxaua queso loq. Ca chalego lecaic so nemaqachic queso na'xa'a, ma' so qomyipi ỹa'yiinchigui dá'maq qaỹapaxaguinegue.
NEH.8.13	Ca' queso liỹa na'xa'a, ca sá'ogue so la'gaxala' neuo' laseripi chaqai so netaxaỹaxanqajanqaipi chaqai so lotauaripi, lapooguit so napaxaguinataxanaq Esdras, quiyim ỹaatqajam qanapaxaguina cá'maq leloxoỹaxac na naqataxaquipi. 
NEH.8.14	Ca' qaiuanejlec quiyim qoỹeretañi caso lere quiyim ñi qara'gaxala' ỹileno' na'le so Moisés quiyim quesojo nemaqachic quena' ỹovire'ogalo saua siete shiriguiri quiyi ñaaxa, ca' na llaalqaipi so Israel qohinapega quiyim ỹo'uet ca lauo'oqui' na'daañi, ca' naugui. 
NEH.8.15	Ca co'na'le, ca ná'ogue na na'aateripi chaqai yi Jerusalén qaỹa'ue da la'xaỹaxac na qomyipi quiyim ta'oga na 'oochi, idaanaque ana qo'paq olivo lasote, chaqai ana chic lasote, chaavic laue loqo'm canchaqaica liỹa qo'paq lasote 'oochaxarai, ca ỹo'uet ca lauo' na'daañi. Ca' ipaquichigui nqai'en dá'maq hueetalec aso lere naqataxac lomalate. 
NEH.8.16	Ca' so qomyipi eec, idaanaque ana qo'paq lasote, qaiyi ỹo'uet cá'maq chi lauo' na'daañi. Ca' ỹo'ueete' naua lauooto', ca 'ue na pa'xanashiguim quena lauo' lelaq, ca' 'ue na ỹanalec na nasoxoc, chaqai 'ue na ỹanalec yi nasoxoc añi no'ueenaxanaxaqui quiñi qota'olec, chaqai yi napooqo' quiñi huaxaỹaq nasom, chaqai so naloote'oga ñi Efraín nasom. 
NEH.8.17	Ca sá'ogue so qomyipi, quesó'maq chita'gue novi' rapil queda ncoñiitqa', ỹo'uet na lauo' na'daañi. Ca' naugui, ma' shi'gue na' ñaqa 'ue so Josué só'maq llaalec so Nun, chi ỹovireta'a sojo na'xa'a, se ỹauanapega qaỹo'uet dajo. Ca' ỹaatqajam 'xoico' na'le so toonaxac. 
NEH.8.18	Ca' qaỹo'uet so nemaqachic quiyim qoyiuelec ñi qara'gaxala' quesaua siete na'xata'. Ca' so Esdras saua'que sauajo na'xata' retaqateguelec aso laqataxaco lomalate ñi qota'olec. Ca' queso liỹa na'xa'a, ca' qaỹo'uet so nemaqachic lodegaxat, ca qaipacqajanchigui dá'maq na'qaatec qoỹeretañi.
NEH.12.27	Ca co'na' ỹovire'oga so na'xa'a quiyim qaỹahotaque qoỹaano so lapoxonaxat yi Jerusalén, ca' qaimitaque ná'ogue na chigoxougui so Leví quená'maq neeta'ogalo naua na'aate', ca' qaỹauega yi Jerusalén quiyim qoỹaano so lquepaqataxanaxat. Ca' ỹaatqajam 'xoic ma'le da toonaxac, nemaqajnataxanaxac, no'ueenaxanaxac, qaỹahote'e ana nasaquinata chaqai na niviiguellipi. 
NEH.12.28	Ca' ỹaatqajam nemaa na no'ueenaxanyipi chigoxougui so Leví chicqa'ogalo naua 'lauari sqoỹoqapigui quiyi Jerusalén; 'ue na chicqa'a yi Netofa, 
NEH.12.29	chaqai quiyi na'aateripi quiyi Gilgal, chaqai quiyaua no'ueenaxari quiyi Geba chaqai yi Azmavet; ma' na no'ueenaxanyipi ỹo'ueete'o' nauá'maq chi la'aaterolqai' quiyi sqoỹoqaque quiyi Jerusalén. 
NEH.12.30	Co'na'le, ca' nco'taxat na netaxaỹaxanqajanqaipi chaqai so chigoxougui so Leví. Ime, ca co'taxat so qomyipi, chaqai so lasom yi na'a' lodegaxat, chaqai so lapoxonaxat.
NEH.12.31	Ime, ca' selarelec so nashillipi quiyi Judá quiyim quishi'megue so napoxonaxat. Ime, ca naloqojñiñi nqaishine' saua dos lomaate' so no'ueenaxanyipi, 'xoic nqaishin. So 'auaxaic queetalec so napoxonaxat taỹa'gue da loic, taachigui nqaishin ñi lasom taachigui yi lete loma'. 
NEH.12.32	Ca' queso no'ueenaxanyipi, ca co'uaataxanta so Osaías, nauequeta'pegue' so nashillipi quiyi Judá: 
NEH.12.33	Azarías, Esdras, Mesulam, 
NEH.12.34	Judá, Benjamín, Semaías chaqai so Jeremías. 
NEH.12.35	Coỹaresaho queso netaxaỹaxanqajanqaipi ỹahose'e ana lpe'te so Zacarías só'maq llaalec so Jonatán chigoxougui so Semaías, Matanías, Micaías, Zacur chaqai so Asaf. 
NEH.12.36	Chaqai saua lauo' lase' Semaías, Azarael, Milalai, Gilalai, Maai, Natanael, Judá chaqai so Hanani, saua'maxare iviiquesapigui na liviiguellipi so nashi David, só'maq nale ñi qota'olec. Ca' so napaxaguinataxanaq Esdras 'auetauec quesaua'maxare. 
NEH.12.37	Ca co'na' ỹovita ñi lasom quiñi huaxaỹaq lahi', ca ñaqai queeta, ca' quishi'megue so nco'ỹaxala' taỹashi'ma yí'maq pa'aashiguim na'a' queso David. Ca' quelec ñi lauo' lodegaxat so David, chi ỹovireta'a ñi huaxaỹaq nasom pa'a'gue da lqodoigue.
NEH.12.38	Ca só'maq liỹa no'ueenaxanyipi, só'maq taỹa'gue da nemaq. Ca' ỹim scoỹaretaho queso'maxare. Ñauequeta'pegue' so liỹa qomyipi, qolqatalec so napoxonaxat, chicqochi'ñi aso naue nqatelaxanaxaqui', chi ỹovireta'a so napoxonaxat paguec leca'gue. 
NEH.12.39	Ca qolqajlec ñi Efraín nasom, chaqai ñi Jesana nasom, chaqai ñi nallinyipi nasom, chaqai ada na'ajnaxanaxalate Henaneel, chaqai ada la'ajnaxanaxalate so Cien, chi ỹovireta'a ñi qagretaipi nasom. Ca' seuqa'e quiñi nasom na neloxoỹaripi. 
NEH.12.40	Ime, ca' lapoỹata' sá'ogue so no'ueenaxanyipi, ca quepegue' yi loma' quiñi lauo' ñi qota'olec. Ca' ỹim liỹa iỹaatac so lavinñi so liỹa nashillipi.
NEH.12.41	Ca só'maq netaxaỹaxanqajanqaipi pe'teetapigui so npe'tellipi, chaqaisaua saua Eliacim, Maaseías, Miniamín, Micaías, Elioenai, Zacarías, Hananías, 
NEH.12.42	Maasías, Semaías, Eleazar, Uzi, Johanán, Malquías, Elam chaqai so Ezer. Chaqai so no'ueenaxanyipi la'gaxala' so Izrahías, ca' ro'ueenaxan.
NEH.12.43	Ca' quesojo na'xa'a ỹaatqajam 'xoic so qaỹavigaxat nachitaxanataxanaxat, chaqai so qomyipi ỹaatqajam 'xoic da netoonaxac, ma' ñi qota'olec ñí'maq ỹaatqajam netoon nqai'en. Ca' na 'aallipi chaqai na ñaaqaipioqui' qai'neeta netoontagui, ca' da netoonaxac ná'maq neeta'ñi yi Jerusalén ỹaatqajam qoỹoqo'tegue da lelamaxa.
EST.1.1	Dajo na'qaataxanaxac viichiguio' na' nashi so Asuero, ca so'maxare reloqota'a yi ciento veintisiete 'lauaripi, chicqochi'ñi yi 'laua India queda lqodoigue, ca ỹovira'a yi 'laua Etiopía queda lauashiguim. 
EST.1.2	Ca so'maxare yí'maq hua'ñi yi la'a' quiyim ilaretac na nashillipi, ca na'ñi yi na'a' lodegaxat leenaxat Susa.
EST.1.3	Ca' quesaua tres ñaxari quiyim nashi so Asuero, ca' ỹo'uet so nemaqachic lodegaxat que'e, lqui'ỹaxaua só'maq lotauaripi nashillipi, chaqai so nouaataxanaq lashillipi na'ñi yi Persia chaqai yi Media, chaqai na na'gaxalateripi chaqai na nashillipi quenaua liỹa' 'lauari. 
EST.1.4	Ma' ỹahotaque ỹachaxanem da lesallaxa, da lecaic quiyim nashi, chaqai dá'maq qaica 'nejem lauaq da lquesaxanaxa. Ca' so lqui'ỹaxac ỹoviraqterauec saua seis shiriguiri.
EST.1.5	Ca co'na' ime'ueque sauajo shiriguiri, ca' so nashi eec nqai'en so lqui'ỹaxac quesaua liỹa' siete na'xata', ca illa'ñi yi nasoxoc ñi lauo' lodegaxat. Ca ná'ogue ná'maq neeta'ñi yi na'a' lodegaxat Susa sá'ogue qaỹa'ue la'xaỹaxac, qaiyi ỹalequetaho ná'maq nesallaxanqaipi chaqai na 'xoraiquipioqui', ná'ogue qoỹal. 
EST.1.6	Ca' so nasoxoc lemaqatet nqohin na no'uen lepate lo'lo lalagaxaic chaqai na icolaq, qaỹauo'chi naua lequeete' chicqoraugui na lino tocalec, ca queetouguilo naua lauaco 'ue na no'ueetaxat plata, chaqai naua lashil nodaachiguiñi qa' leenaxat mármol. Chaqai saua qa'xanaxalate', ca' naua neuaxaỹoxosoxolate' qaỹa'meenlgoto quena 'oro chaqai quena plata. Chaqai so nco'ỹaaqa' ta'ta'a qa' lo'yaxanec, 'ue na nácar, mármol lalagaxaic chaqai na laueraxaic. 
EST.1.7	Ana 'taxaqui quena' qani'chigui na lataxa ta'ta'a 'oro, chaqai ỹoreta'oguit da no'ueenataxac. Chaqai na lataxa mashic naañi nqohin, ma' chaqaida dá'maq lamiaxanaxac ca nashi. 
EST.1.8	Qam so nashi 'naapega so neloxoỹaripi quiñi 'imec lodegaxat quiyim sqai 'xoic ca nepagaxallic quiyim qane'taxan, ta'ta'a cá'maq sham ne'et quená'maq nalecseripi. 
EST.1.9	Ca asó'maq loua so nashi, leenaxat Vasti, so'maxare qai'neeta ỹo'uet so lqui'ỹaxac asó'maq louaaripi só'maq nashillipi nalecseripi quiyi la'a' so nashi Asuero.
EST.1.10	Ca co'na' mashic siete na'xata' so nemaqachic, ca' so nashi ỹaatqajam ỹa'maqachiguiñi, ma' ne'teetac lataxa. Ca ila' so Mahumán, Bizta, Harbona, Bigta, Abagta, Zetar chaqai so Carcas, só'maq siete nalliripi ỹaatqajam lpe'eet, 
EST.1.11	quiyim qaỹavigui'ñi yi reloqota'ñi aso nashi Vasti, ỹantañi nqohin aso nashi nado'o, qaiyi so qomyipi chaqai só'maq liỹa nashillipi ỹa'ajan dá'maq loyac aso nashi, ma' ỹaatqajam lo'yaxana aso'maxare. 
EST.1.12	Qam aso'maxare se na'xaỹaxana dá'maq la'qaatec so nashi quesaua lelaatqa ỹale'. Co'na'le, ca' ỹaatqajam ro'o so nashi. Ca co'na' ñaq ro'ootari', 
EST.1.13	ca' inate' sauá'maq ỹa'yiinchiguilo naua leloxoỹaxaco quiyim 'ue ca qaỹo'uet, ma' chaqaida dá'maq no'ueenataxac quiyim quecá'maq 'neeta ca nashi, ca' qana'yiiñigui quená'maq ỹa'deene' naua leloxoỹaxaco na 'ueenataxac. 
EST.1.14	Ca' queso qomyipi sauá'maq paguec na'deenaxaua' so nashi, saua Carsena, Setar, Admata, Tarsis, Meres, Marsena chaqai so Memucán, siete saua ỹaatqajam na'gaxalate' quiyi Persia chaqai yi Media, chaqaisaua saua lotaua' quiyim ỹahotaque da lo'ueenataxanaxac so nashi. 
EST.1.15	Ca' so nashi inate'o' saua'maxare:
EST.1.15	—Quiyim qaiyi ipaquichigui na naqataxaquipi, ¿negue' ca qohinta'gue añi nashi Vasti, ma' se na'xaỹaxana so ỹa'qaatec quesaua ilaatqa?
EST.1.16	Ca' reloqotaho sá'ogue so lotauaripi so nashi, ca' so Memucán 'naaco' queso nashi:
EST.1.16	—Añi nashi Vasti mese qaqamite' napaquiraxalec, ca ñi'maxare nagui napacalec ná'ogue na nashillipi chaqai ná'ogue na qomyipi quena 'lauari reloqota'a ñi nashi Asuero. 
EST.1.17	Ca dá'maq ỹo'uet añi nashi qaỹa'den ma'le quená'ogue na 'aallipi, ca' chaqaida chicqochigui ma'le quiyim na 'aallipi se na'xaỹaxana na louaaripi. Ca ma'le, ca 'naac: “Ñi nashi Asuero roỹaxane'oga na'le añi nashi Vasti, qam añi'maxare se na'xaỹaxan, sqai eec.” 
EST.1.18	Ana loua na nashillipi quiyi Persia chaqai yi Media, ma' ỹa'den dá'maq 'ne'tegue añi nashi, ca' sqoue quiyim nagui chaqa'ma' retaxaỹa'pegue' na louaaripi. Ca' dajo ma'le, ca' ỹo'uet ca qaliỹoqa'piguit chaqai ca nonogoxonaxac. 
EST.1.19	Vichiguiño' qami' qarashi, no'm 'maxariñite', ca 'maxaraic quiyim 'viichi' ca ra'qaachiqui', ca' qoỹiriñi, qaiyi ỹalequetaugui na nelaataxanaxaquipi quena Persia laseripi chaqai yi Media, qaiyi se qaỹosogoñi quiyim añi nashi Vasti taachi'ñi quiyim tot reloqoto'ot ñi nashi Asuero, chaqai da lo'ueenataxanaxac quiyim nashi taalec nqohin aca liỹa 'aalo paguec huagaxarai. 
EST.1.20	Ca' cajo ra'qaachiqui', ca qaỹa'deenaxanaxanegue ná'ogue ná'maq 'ue na reloqota'a qomyipi, qaiyi ná'ogue ana 'aallipi na'xaỹaxana na louaaripi canchaqaica 'neetari' ca no'ueenataxac, 'xorai loqo'm nesallaxana.
EST.1.21	Ca' dajo la'qaatec so Memucán ỹaatqajam ỹa'maxarenta so nashi chaqai sá'ogue so lotauaripi, ca' so nashi ipacqajanchigui ỹo'uet dajo na'qaatec. 
EST.1.22	Ca' ỹo'uet ana lelaata quenaua 'lauari reloqota'alo, ỹahota'ahi nauá'maq chi la'qaatqa quená'maq ỹoreta'oguita 'lauari qareloqota'alo, hueetalec da la'qaatec quiyim na ỹalliripi ỹapacauec queca la'a' chaqai ỹa'xat cá'maq ipeeta'a quiyim ỹa'maqachiguiñi.
EST.2.1	Ca co'na' mashic 'viom saua na'xata', ca' so nashi Asuero mashic nimishiguim so lauel, ca ỹo'leente'te dá'maq 'ne'tegue na'le aso Vasti chaqai dá'maq 'naac quiyim qaiqoshaxanec quiyim nashi. 
EST.2.2	Ca' so lotauaripi nashillipi 'naaco' queso'maxare:
EST.2.2	—Nagui, ca' ỹouentaque quiyim qaidaanaque aca roua'e', qami' qarashi, cá'maq ỹaatqajam lo'yaxana chaqai quiyim saqa' iuanapega ca ỹale. 
EST.2.3	Ca 'maxaraic quiyim qami' qarashi vite ca 'chiro quená'maq neetalgoto naua liỹa' 'lauari, qaiyi qailarelec quiyim ná'ogue na nequetegaxaipi nauega'a ñi 'aallipi lauo' lodegaxat quiyi Susa, ca' reloxoỹa'a nqohin ñi Hegai só'maq rpi'iichi', qami' qarashi, ca' chaqaiso só'maq Hegai quelola quiyim ỹa'men chaqai no'ueenaxat so 'aallipi, qaiyi re'oq dá'maq ỹaatqajam loyac. 
EST.2.4	Ca acá'maq nequetegaxai paguec rqo'chita, qami' qarashi, ca' chaqaca qoỹanagui da lo'ueenataxanaxac aso Vasti.
EST.2.4	Ca' dajo na'qaatec ỹaatqajam ỹa'maxarenta so nashi, ca' chaqaida qohine'tegue.
EST.2.5	Ca' queso na'a' lodegaxat Susa neeta'ño' so judío le'ec, leenaxat Mardoqueo. So'maxare leta'a so Jair, chigoxougui so Simei chaqai so Cis, saua'maxare chigoxorougui so Benjamín. 
EST.2.6	So'maxare ỹalequetaugui na'le so 'xoic qomyipi na' so nashi Nabucodonosor naqata'a quiyi Jerusalén, ca' ỹaueguegue da Babilonia, liỹaatac so Jeconías, nashi quiyi Judá. 
EST.2.7	Ca' so Mardoqueo 'uo' aso lqaỹa liỹa. Aso'maxare na'pelqotam. Ca so'maxare ỹiro quiyim llaale na' tot qaicaua caua leta'al. Aso'maxare leenaxat Hadasa chaqai da liỹa leenaxat Ester. So'maxare ỹaatqajam imaañi lo'yaxana chaqai ta'chiguit da no'ueenataxac. 
EST.2.8	Ca co'na' ime qaiuagaxatec da la'qaatec so nashi, ca 'xoico' so nequetegaxaipi lapoỹau'a so 'imec lodegaxat lauo' so nashi quiyi Susa, chaqai reloqota'a so Hegai só'maq neloxoỹaq queso 'aallipi. Ca' ỹalequetaho aso Ester. 
EST.2.9	Ca sojo nequetegaxai ỹaatqajam nqo'ta so Hegai, ca chaqa'ma' ỹa'men, noquiigaxatec nqai'en da loyac, chaqai ỹaanem na no'uen na'ic, chaqai ỹa'vii saua siete lelaata quesauá'maq ỹaatqajam ỹa'deene' da ledaxague' neesaugui ñí'maq lauo' lodegaxat so nashi. Ca aso'maxare chaqai saua lelaatal nqo'naxata'alo saua 'imqa paguec loyaague' quesaua lauooto' na 'aallipi.
EST.2.10	Aso Ester se ỹa'xat na lauo' laseripi chaqai so leta'allipi, ma' qaraqato' queso Mardoqueo quiyim se ỹa'xat. 
EST.2.11	Chaqai so Mardoqueo naua'que naua na'xata' ỹouoxontac yi naloote'oga yi nasoxoc ñi lauo' lodegaxat so 'aallipi, ma' ỹahotaque ỹa'den cá'maq 'neetari' aso Ester chaqai quiyim qaỹa'maxate'tegue.
EST.2.12	Sá'ogue so 'aallipi qaỹa'meentac chaqai qaicochiitapega quesaua doce shiriguiri. Quesaua 'auaxaqa seis shiriguiri ỹa'meentac na loshicmaxa quena aceite chicqaugui ana mirra, chaqai quesaua liỹa' seis shiriguiri nocoretapigui na coraxat chaqai na liỹa na'meenaxat ana 'aalo. Ca na' ime'uegue so na'meenaxac, ca' 'onatac nqohin quiyim nachaxana'a so nashi Asuero. 
EST.2.13	Chaqai qaỹasene'tem na 'aallipi ná'ogue ná'maq ỹahotaque ỹachiitaho quiñi nashi lauo' 'imec lodegaxat. 
EST.2.14	Ca' quiyi pe, ca' tau'a ñi nashi lauo' 'imec lodegaxat, ca' quiyi liỹa na'xa'a, ca lotqai hueetaugui ca liỹa 'imec quiñi 'aallipi lauo' lodegaxat quiñí'maq neloxoỹaq so Saasgaz, só'maq ỹale lpe'eet so nashi chaqai neloxoỹaq caso leloxoỹaxanataipi so nashi. Co'quena'le, ca' totqai liỹa quepegue' so nashi, ta'ta'a quiyim so'maxare nqo'ta, ca pilac roỹaxana'a.
EST.2.15	Ca co'na' aso Ester asó'maq llaale so Abihail só'maq neteesqo' so Mardoqueo ỹovira'a quiyim nachaxana'a so nashi, ca aso'maxare i'xate' qaisauate' sauá'maq 'neetapegalo' na'le so Hegai só'maq lpe'eet so nashi chaqai neloxoỹaq queso 'aallipi. Ca co'na'le, ca' aso Ester sá'ogue qanqo'ta quesó'maq cochiitapega so 'aallipi. 
EST.2.16	Ca' aso Ester qaỹauega'a ñi 'imec lodegaxat lauo' so nashi, ma' qaỹahotaque nachaxana'a so nashi Asuero queso shiraigo diez, leenaxat Tebet, quesaua siete ñaxari quiyim neetaho nashi. 
EST.2.17	Ca' so Asuero ỹaatqajam chalego' da lqo'iichi caso Ester, se ỹauanapego' quen 'neeta caca liỹa 'aalo. Ca aso'maxare ỹaatqajam imaalec da lqo'iichi so nashi Asuero, ca so Asuero ỹapacqajnauec aso'maxare queso liỹa 'aallipi ỹovira'a so'maxare, ca' ỹañigui na lqahic aso nashi nado'o, ca' ỹana'ñi yi loma' aso Vasti quiyim nashi. 
EST.2.18	Ca co'na' ime, ca' ỹo'uet so nqui'ỹaxac lodegaxat quiyim imaqachin aso Ester, ca' ỹal sá'ogue so lotauaripi nashillipi queda lo'ueenataxanaxac, chaqai nqo'naxajñi añi ishiueten naua na'aate' quenaua liỹa' 'lauari chaqai 'xoic na lachitaxanataxanaxat, ca ipaquichigui nqai'en da 'ne'tegue ca nashi quena' rachitaxanataxan.
EST.2.19	Ca' quesaua liỹa' na'xata' na' so nequetegaxaipi qaỹauega so lauo' lodegaxat so 'aallipi, ca' so Mardoqueo nqa'xantañi quiñi lasom ñi lauo' so nashi. 
EST.2.20	Ca' aso Ester ỹaatqajam queetalec da laqataxac na'le so Mardoqueo, 'ec nqai'en quiyim ñaqai neeto'ot, quiyim aso'maxare se ỹa'xat cá'maq lalamaxaret lauo' laseripi. 
EST.2.21	Ca co'na' so Mardoqueo nqa'xantañi quiñi lasom ñi lauo' lodegaxat so nashi, ca 'qaatapegalo saua Bigtán chaqai so Teres, saua'maxare nashil neloxoỹa' queso nashi, reloqosa'a ñi lasom ñigo quiñi 'imec lodegaxat. Saua'maxare ỹaatqajam ro'ootasa'lo retaqasapigui cá'maq 'neesa'gue quiyim ỹalauate' so nashi Asuero. 
EST.2.22	Ca na' so Mardoqueo ỹa'den da na'xalenataxac so nashi, ca ra'qaataxana aso nashi Ester. Ca aso'maxare ỹa'ue la'xaỹaxac so nashi Asuero queda la'qaataxanaxac so Mardoqueo. 
EST.2.23	Ca' qanimichiguit dajo na'xaỹaxac. Ca co'na' qaỹa'den quiyim lliqueta, ca' saua dos nouaataxanaq lashil qaỹa'ue da nouaxanaxasete', ca' qaicoñirerashiguim. Ca dá'maq qohine'teque qoỹiriñi ỹauanchigui nqohin so nashi na' qoỹiriñi caso lere hueetalec ná'ogue na na'qaataxac na qomyipi queso neetalec 'laua.
EST.3.1	Ca co'na' mashic shi'gom quedajo, ca' so nashi Asuero nqo'naxajshiguim queda lo'ueenataxanaxac so Amán, só'maq llaalec so Hamedata, so'maxare chigoxougui so Agag. Ca' so Amán qoỹanagui quiyim la'gaxala' na nashillipi. 
EST.3.2	Ca ná'ogue na ro'ueenataxantacot so nashi quená'maq hueeta'ñi yi la'a', ca na'maxare ỹa'chi'iñi naua le'cootal, ca ỹoviraqta'guit na latap na 'laua chaqai nanaxañi na lqahic quena' qoyique'tot queso Amán chaqai quena' qareloqota'guit, ma' chi lelaataxanaxac so nashi. Qam so Mardoqueo se na'xaỹaxana dajo na'qaatec.
EST.3.3	Ca co'na'le, ca' so lotauaripi so nashi inato' so Mardoqueo chi'negue ma' se na'xaỹaxana da la'qaatec so nashi. 
EST.3.4	Chaqai quesaua'que saua na'xata' qaidaata qainateta'pegue, qam so'maxare se na'xaỹaxan. Ca co'na'le, ca' qara'qaataxana so Amán, sha'apiguito' so Mardoqueo ipaquichigui nqai'en da la'qaatec, ma' so'maxare shi'co' 'naac quesaua'maxare quiyim judío le'ec. 
EST.3.5	Ca co'na' so Amán ỹaatqajam ỹa'deenta quiyim so Mardoqueo se ỹa'dooto naua le'cootal so'maxare chaqai se nanaxañi nqai'en na lqahic, ca so Amán ỹaatqajam ro'o. 
EST.3.6	Ca ma' mashic shi'gue qaỹa'xatem ná'maq lauo' laseripi chigoxougui so Mardoqueo, ca' se ỹa'maxañi nqai'en quiyim qaisoota qaỹa'ue ca nouaxanaxaset. Ca' idaanaque ca la'maqa' quiyim sá'ogue so judioipi qanomachichiguiñi quená'maq hueetalec da lquesaxanaxa so nashi Asuero.
EST.3.7	Ca quesó'maq 'auaxaic shiraigo leenaxat Nisán queso ñaaxa na' ỹovite' doce ñaxari quiyim nashi so Asuero, ca' qaỹa'ue so llitaxac na' reloqotaho so Amán, qaiyi qaỹa'ue ca naloqojnec queca na'xa'a chaqai queca shiraigo quiyim ipaguigui nqohin so 'maqataxac. Ca so'maxare taachigui so na'xa'a trece queso shiraigo Adar só'maq pa'aatec shiraigo queso ñaaxa. 
EST.3.8	Ca' so Amán 'naaco' queso nashi Asuero:
EST.3.8	—Quiyim quená'ogue na na'aateripi quená'maq 'lauari hueeto'oto da rquesaxanaxa'e', qami' qarashi, ma' 'ue na noỹootetapeguec quena liỹaripi quená'maq se nachiñiguita naua loico na liỹaripi chaqai na'maxare se na'xaỹaxana da ra'qaachiqui'. Ca se ỹa'maxañi quiyim najo qomyipi ỹalequetaho queda ro'ueenataxanaxaqui' quiyim qami' nashi. 
EST.3.9	Ca' qami' qarashi, no'm 'maxariñite', ca' 'ỹaañiro ca ra'qaachiqui' quiyim qanalauajñi. Ca' ỹim saanec quena nashillipi rotauachi'ipi ca trescientos treinta mil kilos na lecat leenaxat plata taỹaugui nqaishin añi qadami' lahi'.
EST.3.10	Ca co'na'le, ca' so nashi naqate'e aso lichicshaqate, ca' ỹaanem so Amán só'maq npa'guenaxaua na judioipi. 
EST.3.11	Ca 'naaco' queso'maxare:
EST.3.11	—Chaqai hueeto'ot qami' ma'le acajo plata, qam quenajo qomyipi 'viiquiñi'sac quecá'maq 'ñi'sa'gue.
EST.3.12	Ca na' ỹovire'oga so na'xa'a trece queso 'auaxaic shiraigo queso ñaaxa, ca qaroỹaxane'oga so leraxanqajanqaipi so nashi, ca' ỹiriñi dá'maq la'qaatec so Amán, ca' qailata na nashillipi reloqota'alo naua liỹa' 'lauari qoỹeretalec nauá'maq chi la'qaatqa ná'maq qomyipi reloqota'a chaqai hueetalec da leenaxat so nashi Asuero chaqai qaỹotocqotañi aso letanaxanqate so lashi na nashillipi. 
EST.3.13	Ca' ỹodo nqohin na lere lo'ollipi quiyim ỹoda'alo naua 'lauari quiyí'maq reloqota'a so nashi. Ca' ana lerellipi hueetalec quiyim qanomachichiguiñi qanalauajñi queca 'oonoqui' na'xa'a na judioipi, 'eno'm ne'necoqui', loqo'm qo'xoiquipi, ñaaqaipioqui', loqo'm 'aallipi. Chaqai qarouootaxana'gue na louenqaipi. Ca' so na'xa'a naloqojnec chaqaiso so na'xa'a trece queso pa'aatec shiraigo queso ñaaxa só'maq leenaxat Adar. 
EST.3.14	Ca' so na'qaatec qanaqajshiguim quiyim nelaataxanaxac, chaqai qailatalo naua 'lauari chaqai naua na'aate', qaiyi ná'ogue na qomyipi na'maxatetañi ma' ỹovire'oga cajo na'xa'a. 
EST.3.15	Ca' so lere lo'ollipi chaqa'ma' taate'ogalo ma' chi la'qaatec so nashi. Ca' so na'qaatec chicqochi'ñi yi Susa na' qaỹa'xat. Ca' so nashi chaqai so Amán co'na' ñaq nqa'aamsañi ne'teeta'pe, ca ná'maq neeta'ñi yi Susa ỹaatqajam se ỹa'den ca 'neeta.
EST.4.1	Ca co'na' so Mardoqueo ỹa'den dá'ogue dajo, ca nasectaqta'ahi saua loho queda nqui'ic, ca ỹañiñi saua noho nachicoxoqui', ca' imiichigui na lqahic quena lo. Ca' eec queguelo naua nayico yi na'a' lodegaxat ỹaualqata'pegue'. 
EST.4.2	Ca chi ỹovireto'o' ñi lasom ñi 'imec lodegaxat lauo' so nashi, qam se inoxono, ma' se qaỹa'maxaren quiyim inoxono ca qom ỹansañi saua noho ỹansañi so'maxare. 
EST.4.3	Chaqai qai'neete' nauá'maq 'lauari quená'maq ỹovira'a da la'qaatec so nashi ỹaatqajam 'xoic da lachicoxo na judioipi. Ca na'maxare se que'e, noỹentagui, chaqai naualqategueñi, chaqai 'xoic quena'maxare nenantañigui na lo chaqai ỹañiñi naua noho nachicoxoqui'.
EST.4.4	Ca' aso nelaatallipi qaỹauaaque lotauaripi aso nashi Ester, chaqai so ỹalliripi qaỹauaaque neloxoỹaq caso'maxare qaỹa'ue la'xaỹaxac aso'maxare quedá'maq qohinta'pegue. Ca co'na'le, ca' aso nashi 'xoic da lachicoxo, ca' ilarerec saua noho quiyim ỹañiñi so Mardoqueo, ca ỹadalaxate' saua loho ỹansañi. Qam so'maxare se icoñiguita. 
EST.4.5	Ca' aso Ester roỹaxane'oga so Hatac, so'maxare lashi so neloxoỹaripi queso nashi, ca 'naapega quiyim ra'ỹa'oga so Mardoqueo, chaqai quiyim inat negue' cá'maq 'neeta, chaqai negue' cá'maq 'neeta quiyim ỹo'uet dajo. 
EST.4.6	Ca' so Hatac quepegue' so Mardoqueo quiyim retaxaỹa'pegue', neetañigui añi nouoxoqui quiyi na'a' lodegaxat, naloote'oga ñi lasom ñi nashi lauo' lodegaxat. 
EST.4.7	Ca' so Mardoqueo ỹaatqajam ra'qaataxane'tem so'maxare quedá'maq qohinta'pegue, chaqai ỹa'xatem yí'maq ỹorete' ayi plata ỹachaxantac so Amán quiyim ỹaneu'a aso lam lahi' so nashi, quiyim laseuete nqai'en na judioipi quiyim nomachichiguiñi ỹalauat. 
EST.4.8	Chaqai qai'neeta ỹaanem so'maxare aso lomalate dajo na'qaatec quiyim qanomachichiguiñi na judioipi, dajo na'qaatec chicqochi'ñi yi Susa. Qaỹahotaque qoỹaanem aso Ester, qaiyi aso'maxare ỹa'deentari' dá'ogue. Chaqai qohinac caso Ester quiyim retaxaỹa'pegue' so nashi, qaiyi quepaqataxanlec so lauo' laseripi.
EST.4.9	Ca' so Hatac pilo, ca' ỹa'xatem aso Ester dá'maq 'naaco' na'le so Mardoqueo. 
EST.4.10	Ca co'na'le, ca' aso Ester liỹa ilarec so Hatac, qam ỹo'uet da lopilaxaset da la'qaatec so Mardoqueo:
EST.4.11	—Ná'ogue ná'maq ro'ueenataxantacot ñi qarashi, chaqai ná'maq neetalgoto naua 'lauari quená'maq reloqota'a so'maxare, ỹa'deenta quiyim 'ue da naqataxac quiyim no'm 'ue ca inoxonau'a yi pa'aauo nasoxoc quiyim ra'ỹau'a so nashi, ca qaỹalauat, 'eno'm ỹale loqo'm 'aalo, quiyim so'maxare se roỹaxane'oga. Ta'ta'a quiyim so nashi ỹaane'oga so lashile' 'oro, ca' qaica ca qohinegue da nachaalataxac. Ca' ỹim nagui mashic ỹovi' treinta na'xata' quiyim se roỹaxañiua' ñi qarashi.
EST.4.12	Ca co'na' so Mardoqueo icoñiguit da lopilaxaset la'qaatec aso Ester, 
EST.4.13	ca' lotqai ilaro da la'qaatec:
EST.4.13	—'Neeto' 'neetapigui qavilli' quiyim mashic ñiisaugui na nashi lauo', ca qaqamite' chicqoiraugui na judioipi, ca' rca'llirec ma'le quiyim se qaralauachi'. 
EST.4.14	No'm re'maqaite' nagui qaica ca 'ñirac, ca' ca lca'laxa na judioipi ỹoqa'a ca chicqa'gue ma'le. Qam qami' chaqai naua chicqoirauguilo qata'alli' ileue' ma'le. Ca' ¡sqoue quiyim vichirau'a qami' nashi, ma' qaỹahotaque qarotauañi' quedajo!
EST.4.15	Co'na'le, ca' aso Ester ila' da la'qaatec queso Mardoqueo, 'naaco':
EST.4.16	—Mo'e', lapooñireta' ná'ogue na judioipi quena Susa, qaiyi nqopaaqachit caỹim. Ca' qaica ca ỹa'ic chaqai ca ni'chigui quenaua tres na'xata'. Naua ilaata chaqai ỹim qai'neeta shinqa'tegue. Ca ma' ime, ca' shicpegue' ya'ỹau'a ñi nashi, 'eno'm dajo se nachiñiguit da naqataxac. Ca no'm qayalauat, qam 'eno'chaqai.
EST.4.17	Ca co'na'le, ca' so Mardoqueo eec ipacqajanchigui dá'maq 'naac aso Ester.
EST.5.1	Ca co'na' ỹovirerec saua tres na'xata', ca aso Ester ỹañiñi saua loho nashi loho, ca eec inoxonou'a yi nasoxoc so nashi. Ca co'na' ỹovira'a, ca' hua'e quiyi naloote'oga yi nqa'xanqa' so'maxare ma' naloote'oga so lasom. 
EST.5.2	Ca co'na' so nashi iuante'oga aso nashi Ester quiyi nasoxoc, ca pe'eeta, ca' ỹaane'oga aso'maxare so lashile' 'oro lo'qoota'a queda lqai'laxat. Ca' aso Ester nqo'neuo, ca icoñiguit da lo'lo so nashile'. 
EST.5.3	Ca' so nashi inat aso'maxare:
EST.5.3	—¿Negue' ca 'ñi'sa'pegue, qami' nashi Ester? ¿Negue' ca vi'saque? Ca ¡'eno'm shiilaxañitegue na lavinñi na seloqota'a 'lauaripi, qaiyiita saañiraxarom!
EST.5.3	Ca' aso Ester 'naaco':
EST.5.4	—No'm 'maxariñite' qami' qarashi, ca ñi'xoresene'tot qami' quiyim lliquesaho ma'le' queca nqui'ỹaxac sahotaque quiyim qaremaqachiñi', ca ỹalequetaho nqai'ñi' ca Amán.
EST.5.4	Ca co'na'le, ca' so nashi relaataxan:
EST.5.5	—Chaqa'ma' quihe'oga ca Amán, qaiyi ipaquichigui dá'maq ỹahotaque ada nashi Ester.
EST.5.5	Ca' chaqaida 'neeta, ca' so nashi chaqai so Amán que' querepegue' ca nqui'ỹaxac ỹa'maxatetañi aso nashi. 
EST.5.6	Ca co'na' queso nqui'ỹaxac, ca' so nashi 'naaco' caso nashi Ester:
EST.5.6	—¡Cá'maq vi'saque, ca' yashiila'e', ca' ỹim saañiraxarom, 'eno'm na lavinñi naua 'lauari seloqota'alo!
EST.5.7	Ca' aso Ester 'naaco' queso'maxare:
EST.5.7	—Qaicaata sahotaque chaqai sashiilaxanaque dajo: 
EST.5.8	No'm qami' qarashi 'ue ca rqo'iichi'i' caỹim, chaqai vi'saque 'viichi' cá'maq sahotaque, chaqai quiyim 'viichi' cá'maq sashiilaxanaque, ca lliquisaho' nete'e riỹa'isac ñi Amán queca liỹa nqui'ỹaxac sa'maxatetañi quiyim qaremaqachiñi'. Ca ma'le, ca' so'uet cá'maq shiilaxañisaque, qami' qarashi.
EST.5.9	Ca' so Amán na' pil ime so lqui'ỹaxac ỹaatqajam ỹa'maqachigui lauel chaqai netoontac. Qam ỹaatqajam ro'o na' iuane'ta so Mardoqueo hueeta'ñi ñi lasom, se ne'laxashiguim chaqai se redaỹac na' que'tegueyi so'maxare. 
EST.5.10	Qam so Amán se ichoxoteta da lauel queso'maxare, qam na' ỹovirec queca la'a', ca roỹaxane'ogalo saua nauochaxaua' chaqai aso loua Zeres. 
EST.5.11	Ca' retaqatecto ỹa'xatetac da lesallaxa, chaqai quiyim 'xoic na llaalqaipi, chaqai quiyim so nashi ỹapacqajnauec quesá'ogue so liỹaripi so'maxare, chaqai ỹaanem yi paguec lecaic loma' ỹapacauec nqai'en quena liỹa lotauaripi so nashi. 
EST.5.12	Chaqai qai'neeta 'naaco':
EST.5.12	—Chaqai qaỹimeta ỹa'ue ỹa'xaỹaxac añi nashi Ester quiyim salequetau'a ca lqui'ỹaxac ỹo'uet queso na'xa'a lavinñi, chaqai lotqai ỹahotaque salequetau'a ca liỹa lqui'ỹaxac quiyim qaimaqachin ñi qarashi nete'e. 
EST.5.13	Qam quena' seuana so judío le'ec Mardoqueo nqa'xantañi quiñi lasom ñi nashi lauo' 'imec lodegaxat, ca ná'ogue najo sa'xatetac qaica ca 'negue nqaishin.
EST.5.14	Ca' aso loua chaqai so nauochaxauaripi 'neraco' queso'maxare:
EST.5.14	—Laataxañirelec quet quiyim qaỹa'yiñi aca qo'paq veintidos metros da ladogaxa nqai'ñi', qaiyi qaicoñishi'megue. Ca ma' nete'e nete'eta, ca shiila'e' ñi qarashi, qaiyi qaicoñishi'megue ca Mardoqueo, qaiyi ma' riỹa'isac ca nashi quirepegue' ca nqui'ỹaxac qaica ca huapigui qavilli'.
EST.5.14	Ca' dajo na'qaatec ỹaatqajam ỹa'maxarenta so Amán, ca relaataxanlec quiyim qaỹo'uet aso ncoñiitaxanaxalate.
EST.6.1	Ca' chaqaiso sojo pe so nashi sqaica ca lelaxac, ca vire'to' na' relaataxana'a quiyim qanodori' aso lere hueetalec ná'ogue ná'maq lodegaxat qaỹo'uet quiyí'maq qoyintalec 'laua, ca' qana'xaỹaxana quiyim qaretaqalec. 
EST.6.2	Ca' qaiuanejlec hueetalec dá'maq 'neeto' na' so Mardoqueo ỹa'xat da la'xalenataxanaxague' saua Bigtán chaqai so Teres na' qaỹahotaque qaỹalauat so nashi Asuero. Saua'maxare nashil queso neloxoỹaripi queso nashi. 
EST.6.3	Ca co'na'le, ca renataxano' so nashi:
EST.6.3	—¿Negue' cá'maq 'neeto' na'le ca nishiuetenaxac chaqai quiyim qaimaqachin so Mardoqueo quedá'maq ỹo'ueeto' na'le?
EST.6.3	—Qaica, ỹaatqajam qaica —'neraco' saua lotaua' so nashi.
EST.6.4	Ca queco'na'le, ca ỹoviro' so Amán quiyi nasoxoc quiyi novirqa' quiyi la'a' so nashi, ma' ỹahotaque quiyim rashiilaxan quiyim qaicoñirashiguim so Mardoqueo caso ỹaqatqajantari' lo'ueenata. Ca' so nashi renataxano' 'naaco':
EST.6.4	—¿Negue' dá'maq hueetalec na nasoxoc?
EST.6.5	Ca' so lotauaripi 'naaco':
EST.6.5	—Amán da'taxare.
EST.6.5	Ca' so nashi 'naaco':
EST.6.5	—¡Ñaqai noxonaxachiuo da'maxare!
EST.6.6	Ca co'na' inoxono so Amán, ca qainato' queso nashi:
EST.6.6	—¿Negue' ca qohinta'gue cá'maq ỹale cá'maq najo nashi ỹahotaque imaqachin?
EST.6.6	Ca' so Amán 'ñiichiquio' lauel: ¿Negue' queto' cá'maq sham imaqachin ñi nashi, ta'ta'a ỹim?
EST.6.7	Ca 'naaco':
EST.6.7	—Cajo ỹale, 
EST.6.8	ca'maxare 'maxaraic quiyim ỹouen cá'maq chi napoxogui'i' chaqai ca shipgaq quenauá'maq qañaxalachichi', qami' qarashi, chaqai quiyim ỹantañi aca nashi nado'o quena lqahic. 
EST.6.9	Ca nepo' chaqai ca shipgaq qoỹaanema ca 'óna quená'maq paguec lecaic quena nashillipi quena rotauachi'ipi, qaiyi ỹañiguilo caua noho cá'maq vi'saque maqachiñi', qami' qarashi, chaqai ỹauequeta ca lañaxala' cañi qom louoxoqui quena na'a' lodegaxat, ca ỹaualqata'pegue' 'aueta 'neeta'guesa': ¡'Eda qohinta'gue cá'maq ỹale cá'maq ỹahotaque imaqachin ñi qarashi!
EST.6.10	Ca' so nashi 'naaco' queso Amán:
EST.6.10	—Cha'regue chaqa'ma' qui', coñita ca ipo' chaqai ca iñaxala' shipgaq, ipaquichigui nqai'ñi' dá'maq 'ñirac. Ca' chaqaida 'ñitetegue queso judío le'ec Mardoqueo, só'maq nqa'xantañi quiñi lasom na iuo' lodegaxat. Ca' sqaica quet cá'maq se ipaguigui nqai'ñi' quenaua ra'qaataxahi'.
EST.6.11	Ca' so Amán icona so nashi lapo' chaqai so shipgaq, ca' ỹauequeta neetashiguim cañi qom louoxoqui quiyi na'a' lodegaxat, 'aueta ỹaualqata'pegue', 'naaco' quen:
EST.6.11	—¡Chaqaida qohinta'gue cá'maq ỹahotaque imaqachin ñi qarashi!
EST.6.12	Ca co'na' ime qaỹouoxontegueri' so Mardoqueo, ca' pila'a ñi lasom ñi nashi lauo' lodegaxat. Ca' so Amán chaqa'ma' pilec queca la'a', rachicota chaqai ỹapootagui na lashic. 
EST.6.13	Ca co'na' ỹovirec, ca' ra'qaataxana aso loua chaqai saua nauochaxaua' quedá'ogue dá'maq 'eeto' na'le, ca saua'maxare 'neraco':
EST.6.13	—No'm judío le'ec cajo Mardoqueo chicqochigui quiyim palac da nemaqajnataxaqui', ca' qami' sqai shichi' naqachiriñi, ta'ta'a quiyim qaica ca 'ñitegue ma'le.
EST.6.14	Ca co'na' saqa' ime da ỹa'xatesac saua'maxare, ca' novirero saua lelaatqa so nashi qonague'oga so Amán quiyim qaỹauega so nqui'ỹaxac ỹa'maxatetañi aso nashi Ester.
EST.7.1	Ca' so nashi chaqai so Amán niỹareta'pe querepegue' ca nqui'ỹaxac. 
EST.7.2	Ca' queso liỹa na'xa'a qaiyiita so nashi 'naac caso Ester na' ñaqai que'eetac:
EST.7.2	—¡Viraque cá'maq shiilaxañiraque, ca' ỹim saañiraxarom, 'eno'm shiilaxañitque na lavinñi naua 'lauari seloqota'alo!
EST.7.3	Ca' aso Ester 'naaco':
EST.7.3	—No'm rqo'chiriua', qami' qarashi, chaqai quiyim 'maxariñite', ỹim qaidaatoqui' sahotaque chaqai sashiila'e' qami' qarashi quiyim se yalauachi' chaqai na iuo' laseripi. 
EST.7.4	Ma' ỹim chaqai na iuo' laseripi qaimeene' qomi', qaiyi qanalauachiñi qomi'. Qaica nqai 'negue queta' qaimeene' quiyim na'aqa qomi', ca' yi'maqata queta'le, ma' na qanpa'guenaxaua se noquiiguiñi nqai'en da resallaxa'e' qami' qarashi.
EST.7.5	Co'na'le, ca' so nashi Asuero renataxano' 'naaco':
EST.7.5	—¿Negue' cá'maq ỹahotaco' ỹo'uet dajo? chaqai ¿negue' ca hueeta'gue ca'maxare?
EST.7.6	Ca' aso Ester 'naaco':
EST.7.6	—¡Ñí'maq pa'guenaxantac chaqai rasauaqataxantac, chaqaiñi ñijo hualoxonaq Amán!
EST.7.6	Ca co'na' 'xaỹa dajo so Amán, ca' se ra'ñiigue queda lqolonaxa reloqoto'oto so nashi Asuero chaqai aso nashi Ester. 
EST.7.7	Ca' so nashi Asuero chalego lauel, ca' ne'laxatashiguim, ca chaqa'ma' ca'e ñí'maq 'imec nqui'ỹaxaqui, ca' quepegue' yi nashi lanaxanqa'. Qam so Amán na' retan quiyim so nashi ỹahotaque quiyim qaỹalauat, ca so'maxare no'ueenaugui so nqui'ỹaxaqui, ma' ỹahotaque quiyim ne'xoresene'tot aso nashi Ester quiyim se qaỹalauat. 
EST.7.8+EST.7.9	Qam co'na' so nashi rapilo quiyi lanaxanqa', ca inoxonougui ñi 'imec nqui'ỹaxaqui, ca iuane'ta so Amán ỹa'deesañi le'cootal huaqatalec so qa'xanaxala' huaqatalec aso Ester. Ca 'naaco':
EST.7.8+EST.7.9	—'Aa, ¿qa' vi'saco' hualaxaiñi' ana nashi ya'ajnaxanaxañisac, chaqai quena ỹa'a'?
EST.7.8+EST.7.9	Ca na' 'naac dajo so nashi, ca saua lotaua' neloxoỹa' queso'maxare chaqa'ma' ỹapoorigui na lashic so Amán, ca' so 'óna quesaua'maxare leenaxat Harbona 'naaco':
EST.7.8+EST.7.9	—Quiyi la'a' na Amán 'ue ada ỹa'maqatañi ncoñiitaxanaxalate 'uo' ca veintidos metros da ladogaxa, ma' ñi'maxare relaataxanlec ỹahotaque qaicoñijshi'megue so Mardoqueo, só'maq chalego loyac nqai'en da ra'xaỹaxaqui' na'le, qami' qarashi.
EST.7.8+EST.7.9	—Cha'regue coñirishiguim ñi'maxare caca'maxare —'naaco' so nashi.
EST.7.10	Ca' chaqaida 'neeto' na'le so Amán na' qaicoñijshi'megue asó'maq chi ỹa'maxatetañi quiyim ỹahotaque coñijshi'megue so Mardoqueo. Ca' queda, ca tauco' so lauel so nashi.
EST.8.1	Ca' chaqaiso sojo na'xa'a, ca' so nashi Asuero ỹaanem aso nashi Ester so lauo' so Amán só'maq npa'guenaxaua na judioipi. Ca' so Mardoqueo quepegue' so nashi, ma' aso Ester shi'co' ra'qaataxanem so nashi quiyim lqaỹa liỹa so'maxare. 
EST.8.2	Ca co'na'le, ca' so nashi naqate'e aso lichicshaqate liỹo' icona na'le queso Amán, ca' ỹaanem so Mardoqueo. Ca' aso Ester, ca' ỹano so Mardoqueo quiyim neloxoỹaq quedá'ogue da lesallaxa chicqo'ot so Amán. 
EST.8.3	Ime, ca' aso Ester lotqai liỹa retaxaỹa'pegue' so nashi, ca' ỹa'dooto naua le'cootal chaqai no'qaachi'ñiguilo naua nqote' quena lachiripi, ca ne'xoresene'tot so'maxare quiyim nosogoñi so na'qaatec se no'uen ỹiriño' na'le so Amán, qaiyi se ipac nqohin dá'maq shimo' qohine'tegue na judioipi. 
EST.8.4	Ca' so nashi ỹaane'oga so lashile' 'oro aso Ester. Ca aso'maxare ne'laxashiguim. Ca' co'na' reloqoto'ot so nashi, 
EST.8.5	ca 'naaco':
EST.8.5	—Qami' qarashi, no'm 'maxariñite' chaqai quiyim da ỹashiilaxanaxac ỹa'maqachiguiñi, ca no'm chaqaiyi quiyim rqo'chiriua' chaqai yi'xoriñi', ca 'maxaraic queta' vite ca ra'qaachiqui' quiyim qaỹosogui da na'qaatec queso nelaatallipi ila' na'le so Amán hueetalec quiyim qanalauajñi ná'ogue na judioipi quenaua'que naua 'lauari quenauá'maq loqoisa'alo. 
EST.8.6	Ma' ¿negue' quet cá'maq shinta'gue quiyim chi ña'ñaxateta'piguit dá'maq se no'uen qaỹahotaque qohine'tegue na iuo' laseripi, chaqai quiyim qaỹahotaque qanalauajñi ná'maq ỹalamaxat ỹaqaỹaripi?
EST.8.7	Ca' so nashi Asuero 'naaco' na'le caso nashi Ester chaqai queso Mardoqueo só'maq judío le'ec:
EST.8.7	—Shi'gue saanem ada Ester ñi lauo' so Amán chaqai so'maxare qaicoñitot na lqosot, ca' qaicoñirashiguim, ma' ỹahotaque qanalauajñi na judioipi. 
EST.8.8	Nagui, ca' selarelgoto qamiri quiyim 'chiiñi cá'maq chi ra'qaachiguii. 'Viiquiñitac cá'maq 'ñiita'gue paguec 'maxaraic na judioipi, chaqai ¡togoxoilec aca itanaxanqate!
EST.8.8	(Ma' aca lere mashic hueetalec da leenaxat ca nashi chaqai qaỹotocqotalec aca letanaxanqate, tot qaishit qaỹosogui.)
EST.8.9	Ca chaqa'ma' qaroỹaxane'oga so leraxanqajanqaipi so nashi, ca mashic ỹovi' veintitres na'xata' quesaua tres shiriguiri quesó'maq shiraigo leenaxat Siván. Ca ná'ogue ná'maq relaataxanlec so Mardoqueo tai'a nqai'en na judioipi, chaqai na lotauaripi na nashillipi neetalgoto naua ciento veintisiete 'lauari, chicqochi'ñi yi 'laua India queda lqodoigue, ỹovira'a yi 'laua Etiopía queda lauashiguim. Qoỹeretalgoto nauá'maq chi la'qaatqa nauá'maq neetalgoto 'lauari, chaqai quena judioipi ana lere qoỹeretalgoto nauá'maq chi la'qaatqa. 
EST.8.10	Na nelaatallipi hueetalec da leenaxat so nashi Asuero, ca na' ime quiyim qaỹotogoxolec aso letanaxanqate so nashi, ca' qailategue na lere lo'ollipi quená'maq neetalec na yaqaic shipiguiripi quená'maq chi laloipi so nashi. 
EST.8.11	Ca' queso lerellipi hueetalec da la'qaatec so nashi, 'naapega sá'ogue so judioipi neetalgoto naua liỹa' 'lauari, quiyim lapoỹata' quiyim reloquilec dá'maq chi nachaalataxac, ca' ỹalauat ná'ogue na qomyipi chaqai nopoxoỹaxajñi chaqai nomachichiguiñi chaqai icona na louenqaipi ná'maq qomyipi 'ue na lo'goxonaxat quecanchaqaica qom loqo'm ca 'laua nalauate'e', se i'xoren aca 'aalo chaqai ca noctoqui'. 
EST.8.12	Dá'ogue dajo qaỹo'uet queca 'oonoqui' na'xa'a quenaua'que naua 'lauari reloqota'alo so nashi Asuero. Só'maq na'xa'a qoỹicagui, chaqaiso so na'xa'a trece quesaua doce shiriguiri queso shiraigo leenaxat Adar. 
EST.8.13	Ca ná'maq lerqaipi aso lerellipi qanaqajshiguim, ỹaatqajam nelaataxanaxac nqohin, ca' qaỹa'deenaxanaxanegue na qomyipi quena 'lauari, qaiyi na judioipi na'maxatetañi quecajo na'xa'a quiyim ỹa'ue ca lovi' quena npa'guenaxauaripi. 
EST.8.14	Ca co'na' ỹaanec da la'qaatec so nashi, ca chaqa'ma' eec na lere lo'ollipi, taate'ogalo neetalec na laloipi so nashi. Ca' dajo na'qaatec qaiuagaxatec qai'neeta quiyi na'a' lodegaxat Susa.
EST.8.15	Ca' so Mardoqueo co'na' nenoxonec quiñi 'imec lodegaxat, ỹantañi aso nashi lapooto icolaq chaqai lalagaxai, chaqai ỹantañi aso nashi nado'o 'oro chaqai so nepo' lino naueralec da letogaxa. Ca yá'ogue yi na'a' lodegaxat Susa ỹaualqatagui queda netoonaxac. 
EST.8.16	Chaqai queso judioipi quesá'ogue 'ec richiguiñi, toonaxac, naỹaac chaqai nemaqajnataxanaxa. 
EST.8.17	Chaqai quenaua'que naua 'lauari, na'aateripi chaqai quená'maq ỹovira'a da la'qaatec so nashi, ỹaatqajam 'xoic da netoonaxac na judioipi, ca ỹo'uet na lqui'ỹaxac chaqai na lemaqachic. Chaqai quená'maq qomyipi quiyijo 'laua 'xoico' na nanerougui na judioipi, ma' paguec da lqolonaxa quena judioipi.
EST.9.1	Ca' so na'xa'a trece queso pa'aatec shiraigo quesaua doce shiriguiri, só'maq leenaxat Adar, ca' chaqaiso viichigui quiyim qaipacqajanchigui dá'maq dalaxaic la'qaatec so nashi, chaqai viichigui qai'neeta so na'xa'a quiyim ná'maq npa'guenaxaua so judioipi ỹahotaque doxonaxan, qam lotqai na judioipi loxonqaipi so'maxare. 
EST.9.2	Ca naua'que naua 'lauari reloqota'alo so nashi Asuero, na judioipi lapoota'ta' quena na'aateripi quená'maq neeta'ñi, quiyim ỹahotaque nalauate'e' ná'maq ỹahotaque nalauajñi so'maxare. Qam qaica ca ishit quiyim reloqoguit so judioipi, ma' ỹaatqajam 'xoic da lqolonaxa ná'ogue ná'maq ỹalequeta'guit ỹoreta'oguit qomyipi. 
EST.9.3	Ca ná'ogue na nashillipi chaqai ná'maq reloqota'alo naua 'lauari chaqai ná'maq 'xoic lecaic na loma', ỹaatqajam qoshiiteguelec na judioipi, ma' qano'cha'a so Mardoqueo. 
EST.9.4	Ma' chaqaiso só'maq ỹapacauec quiyi la'a' so nashi, chaqai da lichoxoric mashic huaguec quiyaua'que yaua 'lauari, chaqai nqo'neetauec da lquesaxanaxa. 
EST.9.5	Ca' so judioipi ỹahote'e na lecat, ca ỹaatqajam nomachichiguiñi so npa'guenaxauaripi, qaica ca no'ueenashiguim nqai'en, ca' ỹoiquentac quecá'maq 'neeta'gue. 
EST.9.6	Ca' qaiyiita quiyi na'a' lodegaxat Susa ỹalauato' so quinientos ỹalliripi. 
EST.9.7	Ỹalauato' qai'neeta so Parsandata, Dalfón, Aspata, 
EST.9.8	Porata, Adalía, Aridata, 
EST.9.9	Parmasta, Arisai, Aridai chaqai so Vaizata. 
EST.9.10	Saua'maxare chaqaisauo' saua diez llaalqa so Amán, só'maq npa'guenaxaua na judioipi. Qam qaica ca qaicona quena louenqaipi.
EST.9.11	Ca' chaqaiso so na'xa'a, ca' so nashi ỹa'deeno' ỹorete' só'maq qaỹalauat quiyi na'a' lodegaxat Susa. 
EST.9.12	Ca 'naaco' caso nashi Ester:
EST.9.12	—Na judioipi ỹovi' quinientos na lalauatqaipi, chaqai ỹalauate' qai'neeta yaua diez llaalqa so Amán quena na'a' lodegaxat Susa. Chaqai ¿nega'ỹo' ca liỹa ỹo'uet quenaua liỹa' 'lauari quena seloqota'a? ¡Nagui, ca 'ñirac negue' cá'maq liỹa vi'saque, ca' saañiraxarom!
EST.9.13	Ca' aso Ester 'naaco':
EST.9.13	—No'm 'maxariñite', qami' ỹashi, chaqai no'm ỹa'maqachiguiñi nqai'ñi' quiyim na judioipi quiyim nete'e ỹo'uet ipacqajanchigui na 'maqataxac, ca' qaicoñitoto naua lqosoochi', ca' ỹaviquishiguim cada ncoñiitaxanaxalate yaua diez llaalqa so Amán.
EST.9.14	Ca' so nashi 'naac quiyim chaqaida qohine'tegue, ca lotqai qaiuagaxatec dajo quiyi Susa. Ca' qaicoñichishiguim saua loshicma' saua diez llaalqa so Amán.
EST.9.15	Ca só'maq judioipi quesó'maq neeta'ñi yi Susa, lotqai liỹa lapoỹata' queso na'xa'a catorce queso shiraigo Adar, ca qaỹalauat so trescientos ỹalliripi liỹa, qam sqaica ca qaicona quena louenec. 
EST.9.16+EST.9.17	Ca' na judioipi ná'maq neetalgoto naua liỹa' 'lauari, lapoỹata' queso na'xa'a trece quesojo shiraigo, ma' ỹahotaque quiyim reloquilec dá'maq chi nachaalataxac, qaiyi qoỹaxanñi quena npa'guenaxauaripi, ca' ỹalauato' so setenta y cinco mil queso'maxare. Qam sqaica ca icona quena louenqaipi. Ca' queso na'xa'a catorce, ca nco'matec, ca qaỹo'uet so nqui'ỹaxac, ma' 'xoic da toonaxac.
EST.9.18	Qam ma' so judioipi só'maq neeta'ñi yi Susa lapoota'ta' queso na'xa'a trece chaqai so catorce, ca' nco'matec queso na'xa'a quince. Qam qai'neeta ỹo'uet so nqui'ỹaxac chaqai 'xoic da na'maxa. 
EST.9.19	Qam na judioipi quená'maq na'aate' leta'al chaqai quenaua na'aaterolqai' quená'maq sqaica ca lquepaxaset, ca ỹo'ueeto' quen ca lemaqachic, illiichigui yi na'xa'a catorce quiyi shiraigo Adar, ca 'xoico' quen da toonaxac queso nemaqachic, ca' quiñi 'óna ỹa'ue ca lame queca liỹa.
EST.9.20	Ca' so Mardoqueo ỹeretañi dá'ogue dajo, ca ila' ana lelaata quesá'ogue so judioipi quená'maq neetalgoto naua 'lauari reloqota'alo so Asuero, quenauá'maq sqoỹoqapigui chaqai quenauá'maq qoỹore'talo. 
EST.9.21	Qohinapega quiyim ỹo'uet sojo nemaqachic quena' ỹovire'ogalo saua na'xata' catorce chaqai quince queso shiraigo Adar quena' ỹovirec yi ñaaxa. 
EST.9.22	Ma' sojo na'xa'a viichigui na' so judioipi ỹoỹoote'oga so npa'guenaxauaripi, chaqai ma' sojo shiraigo viichigui so chalego lecaic nachicoxo chaqai so naualaxaquipi queda nqui'ic, ca' ñigui queso judioipi toonaxac chaqai nemaqachic. Ca' quesauajo na'xata', ca' qaỹo'uet ca nqui'ỹaxac chaqai ca toonaxac, chaqai nachijta', chaqai ỹa'ue na lame quena 'xoraiquipi. 
EST.9.23	Ca' so judioipi ñigui nemaqachic na'xa'a nqai'en dajo chaqai dá'maq ỹiriño' na'le so Mardoqueo. 
EST.9.24	Ma' so Amán só'maq npa'guenaxaua sá'ogue so judioipi 'uo' da la'deenataxanaxac quiyim nomachichiguiñi, ca ỹa'uo' da llitaxac quiyim nalauajñi chaqai nopoxoỹaxajñi. 
EST.9.25	Qam co'na' aso Ester ỹovira'a so nashi, ca so'maxare chilnataxanegue quiyim qoỹeretañi dá'ogue dá'maq se no'uen la'deenataxanaxaco' na'le so Amán queso judioipi, ca pa'aalec nqohin so'maxare. Ca chaqaido' da 'neeto' na'le na' so Amán chaqai so llaalqaipi qaicoñirerashiguim. 
EST.9.26	Ca vichiguiño' quedajo, ca sauajo na'xata' qaỹamata'que purim, ca' dajo dá'maq pilac na'qaatec pur.
EST.9.26	Ca' chaqaido' dá'maq 'neeto' na' ipaquichigui nqohin aso lelaata so Mardoqueo quedá'maq qaiuanchigui chaqai dá'maq 'neesari'o' na'le, 
EST.9.27	ca' so judioipi ỹo'viijño' na'le quiyim chi lemaqachic chaqai queso llaalqaipi, chaqai quesá'ogue só'maq nanerouquio' na'le so judioipi: ca ỹo'uet quiyim lemaqachic quenaua'que naua ñaxari, se coua'ahi sauajo na'xata', ipaquichigui nqai'en dá'maq qohinaco' na'le; 
EST.9.28	chaqai quiyim no'leentaqate' sauajo na'xata' viichigui nqohin da nemaqachic ỹocane' naua'que naua ñaxari quena llaalqaipi quiñi 'óna quena 'laua chaqai queca na'a' lodegaxat, qaiyi se na'laañi da no'leentaxa quena judioipi chaqai quena llaalqaipi. 
EST.9.29	Ca' aso nashi Ester asó'maq llaale so Abihail, chaqai so Mardoqueo só'maq judío le'ec, ỹichiñi aso liỹa lere, ma' mashic 'ue da 'netegue ỹiquesapigui so nemaqachic leenaxat Purim, ca' qai'taxajñi asó'maq 'auaxai nelaata. 
EST.9.30	Ca' qailata na judioipi ná'maq neetalgoto yaua ciento veintisiete 'lauari reloqota'alo so nashi Asuero, qaỹa'maxate'teguelo naua na'qaatqa. 
EST.9.31	Ca' qarelaataxanlec quiyim qaỹo'uet sojo nemaqachic qaỹamata'gue Purim quesó'maq qoỹicagui na'xa'a, qaipacqajanchigui dá'maq 'nerac saua Mardoqueo chaqai aso nashi Ester, taỹaugui so'maxare chaqai na llaalqaipi. Chaqai chaqa'ma' qaỹoqotero dauá'maq liỹa' naqataxaco da nqopaaqachitaxac chaqai da oỹenaxac. 
EST.9.32	Ca' da lelaataxanaxac aso Ester, ca chaqa'ma' qai'taxajñi llicyaxac quiyim qaỹa'ue ca nemaqachic Purim. Ca sá'ogue sojo qoỹeretañi caso lere.
EST.10.1	Ca' so nashi Asuero 'naac quiyim rishiuetenaxan ná'ogue ná'maq reloqota'alo naua 'lauari chaqai ná'maq neetalgoto naua delecolli'. 
EST.10.2	Dá'ogue dá'maq ỹo'uet ỹaatqajam 'ue nqai 'negue chaqai da lquesaxanaxa, chaqai dá'maq 'neeto' na' ỹa'ue yi loma' lodegaxat so Mardoqueo, qoỹeretalec asó'maq lere asó'maq hueetalec ná'ogue ná'maq qaỹo'uet queso nashillipi quiyi Media chaqai yi Persia. 
EST.10.3	So Mardoqueo só'maq judío le'ec, pa'aata'guit yi loma' so lashi na nashillipi. Ỹaatqajam chalego lecaic nqohin quena judioipi, nqo'itaxat quesá'ogue so lauo' laseripi, ma' ỹo'uet dá'maq ỹa'maqachiguiñi quesó'maq chi lauo' laseripi, chaqai reloquilec, qaiyi ỹa'maxañi so'maxare.
JOB.1.1	Quiyi 'laua leenaxat Uz 'uo' so ỹale leenaxat Job. So'maxare ỹaatqajam qaica ca se ỹa'maxañi queda no'ueenataxac, chaqai 'maxataxaraic, chaqai ỹaatqajam quejlec ñi qota'olec, chaqai netelañi quiyim ỹo'uet ca se ỹa'maxañi queca liỹa. 
JOB.1.2	So Job sieto' saua llaalqa chaqai tres saua llaale, 
JOB.1.3	chaqai siete mil aso lalo qagreta, chaqai tres mil aso nauaanaxanaxa late'e, chaqai mil so ledaxaqui ñii'lola, chaqai quinientos aso 'ashina, chaqai qai'neeta 'xoic so la'aquipi. So'maxare ỹaatqajam paguec nesallaxanec queda lqodoigue.
JOB.1.4	Ca' saua llaalqa so Job na'ualtecto'o' quena' ỹo'ueetetac na lqui'ỹaxac, chaqai se coua'ahi saua tres lqaỹa' 'aalo quiyim ỹale'. 
JOB.1.5	Ca quena' ỹomate' da lqui'ỹaxague', ca' so Job roỹaxanouguilo saua llaalqa. Ca co'quena' nete'etam, ca' ne'laxashiguim, ca' ỹavigaxat añi lachitaxanataxanqate, 'onatac nqai'en quiñi 'óna llaalec, qaiyi co'it quena lasauaxaset. Ca' so Job se neme 'neeta'gue dajo, ma' sqoue quiyim 'ue ca llaalec se no'uen ca la'qaatec quiñi qota'olec pa'xantauo quena lauel.
JOB.1.6	Ca 'uo' so na'xa'a quiyim quepegue' ñi qara'gaxala' so lelaatqaipi piguim laseripi. Ca qai'neeto' ỹoviro so na'ỹaapec só'maq viraqataxanaxai ỹalequetauguilo saua'maxare. 
JOB.1.7	Ca' ñi qara'gaxala' inato' na'le so'maxare, 'naaco':
JOB.1.7	—¿Negue' ca chicqoisa'gue?
JOB.1.7	Ca' so na'ỹaapec 'naaco':
JOB.1.7	—Chi souoxonta'pe naua lahil na 'laua.
JOB.1.8	Co'na'le, ca ñi qara'gaxala' 'naaco':
JOB.1.8	—¿Mashic huañita ñi ilaatec Job? Qaica ca 'nejem ñi'maxare quena 'laua. Ñi'maxare ỹaatqajam quejlec aỹim, chaqai ỹaatqajam ỹaqamqata, chaqai ne'maxateta, qaica ma' ỹo'uet quet ca se no'uen.
JOB.1.9	Qam so na'ỹaapec 'naaco':
JOB.1.9	—Se nodaachiguiñi quiyim ỹaatqajam ỹaqamqata quiyim ro'ueenataxantacot qami'. 
JOB.1.10	Ma' qami' qaica ca ỹoviro'ot nqai'ñi'; 'ootaxañiseguelec ñi'maxare chaqai na llaalqaipi. Ca' qaica ca ỹovira'a, chaqai no'ueenaxachi' ná'ogue ná'maq ỹo'uet. Chaqai ñi'maxare paguec nesallaxanec nqai'ñi' quena lalo quená'ogue na 'laua. 
JOB.1.11	Qam quiyim huootaxañira'gue ná'ogue ná'maq hueeto'ot, ca ma'le, ca 'yiiñi' quiyim se no'uen ca ỹa'xat caqami'.
JOB.1.12	Ca' ñi qara'gaxala' 'naaco' queso na'ỹaapec só'maq viraqataxanaxai:
JOB.1.12	—Ỹa'maqachiguiñi. Cha'regue, 'viiquiñi'sac quecá'maq 'ñi'sa'gue ná'ogue ná'maq louenqaipi ñi Job. Qam ñi'maxare, ca' 'xañisac, se qa'vi'ra'gue.
JOB.1.12	Ca co'na'le, ca' so na'ỹaapec ca'e ñi qara'gaxala'.
JOB.1.13	Ca 'uo' so na'xa'a na' so llaalqaipi chaqai so llaallipi so Job ỹo'uet so lqui'ỹaxac quiyi la'a' so lopiichi'. 
JOB.1.14	Ca 'uo' so ỹale ỹovira'a yi la'a' so Job, ỹodouo da la'xaỹaxac, 'naaco':
JOB.1.14	—Sasaugaxanqatac quena no'ueenaxa, qarasaugaxanaxaqui' saua ñii'lola, ca' aso 'ashinaipi que'eetac quena 'uaqapi quiyi sqoỹoqaque. 
JOB.1.15	Ca' chi ne'laqataxanto so Sabá laseripi, ca' rocacha so qalo'e'ipi chaqai ỹalauat so ỹalliripi, ỹahote'e na lecat. Qaỹimeta qayayit, ca' ñanaiquena sa'ue ra'xaỹaxaqui'.
JOB.1.16	Ca na' saqa' ỹomat da ỹa'xatetac sojo ỹale, co'na' noviro so liỹa. Ca 'naaco':
JOB.1.16	—Nimiichiguiñi so neloxoỹaripi cana qagreta, qanouaxañi'ña caso soxonaxa. Qaỹimeta qayayit, ca' ñanaiquena sa'ue ra'xaỹaxaqui'.
JOB.1.17	Ca ñaqai saqa' ỹomat da ỹa'xatetac so ỹale, co'na' noviro so liỹa, ca 'naaco':
JOB.1.17	—Tres lapooqote' so Caldea laseripi queu'alo qomi', ca' rocacha i'xat so nauaanaxanaxa late'ellipi, ca ỹalauat so ỹalliripi, ỹahote'e na lecat. Ca qaỹimeta qayayit, ca ñanaiquena sa'ue da ra'xaỹaxaqui'.
JOB.1.18	Ca' ñaqai ra'qaataxantac so ỹale, ca' lotqai noviro so liỹa ỹale, ca lotqai 'naaco':
JOB.1.18	—Saua qachaalaxahi' chaqai saua qachaalli' ỹo'ueetesac so lqui'ỹaxague' quiyi la'a' so lopiichi'. 
JOB.1.19	Na' novi' so nonot chicqo'tegue da pa'a'gue yi 'laua qaica qom, ca i'guenaxajñi so 'imec, ca pataqañi nqai'en sá'ogue so qachaalaxai'ipi, ca' qaỹimeta yayit, ca' ñanac sa'ue da ra'xaỹaxaqui'.
JOB.1.20	Ca' so Job mashic paguec da nqui'ic, ca ne'laxashiguim, ca nasectaqta'ahi saua loho, ca ỹoselaxajlec na lqahic, ca ỹa'chi'iñi naua le'cootal, ca nqouagaxainot ñi qara'gaxala'. 
JOB.1.21	Ca 'naaco':
JOB.1.21	—Sentauec na' ñovita na 'laua, ca' chaqaida shintari' ma' shique'e. Ñi qara'gaxala' nañaañim ná'ogue ná'maq ỹouenqaipi. Ca ñi'maxare icona liỹa ná'ogue. ¡Ca' da leenaxat ñi qara'gaxala' chaqaidaata 'neetari' qaimaqachintac!
JOB.1.22	Ca quedá'ogue dajo so Job qaica ca lasauaxaset, chaqai qaica ca la'qaatec se no'uen quiñi qota'olec.
JOB.2.1	Ca co'na' ỹovire'oga so na'xa'a quiyim liỹa qaỹovira'a ñi qota'olec quená'ogue na lelaatqaipi piguim laseripi, ca' so na'ỹaapec qai'neeta ỹoviro. 
JOB.2.2	Ca' qainato' quiñi qara'gaxala', qohinaco':
JOB.2.2	—¿Negue' ca chicqoira'gue?
JOB.2.2	Ca' só'maq viraqataxanaxai 'naaco':
JOB.2.2	—Chi souoxonta'pe naua lahil na 'laua.
JOB.2.3	Co'na'le, ca' ñi qara'gaxala' 'naaco' queso'maxare:
JOB.2.3	—¿Mashic huañita ñi ilaatec leenaxat Job? Qaica ca 'nejem ñi'maxare quena 'laua, ỹaatqajam qamaxaraic ñi'maxare caỹim, chaqai da nachaalataxac ỹaatqajam 'maxaraic, chaqai qaca aca lete, netelañi quiyim ỹo'uet ca se no'uen queca liỹa. 'Eno'm shiilaxañitegue caỹim quiyim 'viichi' ca se no'uen quiñi'maxare, qaica quet cá'maq ỹasauaxat, qam ñi'maxare se neme quiyim queetalec aỹim, sqai ỹaxanec dá'maq no'uen chaalataxac.
JOB.2.4	Qam so na'ỹaapec 'naaco' quiñi qara'gaxala':
JOB.2.4	—No'm ca 'óna saqa' qaiqueuocau'a na loshicmaxa, ca' ỹaqamqata quená'ogue. Ca qom qaica ca itena'a quená'ogue, ma' ỹahotaque nca'laxatec da chi nachaalataxac. 
JOB.2.5	Qam quiyim qaiqueuocau'a na loshicmaxa, ca huañita ma'le quiyim loqoisa'guit, qam se no'uen ca ỹa'xat caqami'.
JOB.2.6	Ca' ñi qara'gaxala' 'naaco' queso na'ỹaapec:
JOB.2.6	—Hua', ỹa'maqachiguiñi. Nagui 'viiquiñi'sac ñi'maxare quecá'maq 'ñi'sa'gue, qam sqai huooquirau'a da nachaalataxac.
JOB.2.7	Ca' só'maq viraqataxanaxai ca'e ñi qara'gaxala', ca ilata so Job so nalolaxa chalego la'aaxa, quelec na loshicmaxa, chicqochi'ñiguilo naua lapiaate', ỹoviragui na lqahic. 
JOB.2.8	Ca co'na'le, ca' so Job quepegue' ca lete loma', ca' nqa'xanñi, ca' icona so 'ueena lahi, ca niviigaxat. 
JOB.2.9	Qam aso loua 'naaco' queso'maxare:
JOB.2.9	—¿Qaiyiita qui'salec da reuagaxariqui'? ¡Shiviñi' chaqai se no'uen ca 'xachi' quiñi qota'olec, qaiyi rillivi'!
JOB.2.10	Ca' so Job 'naaco' caso'maxare:
JOB.2.10	—¡'Aalo'e', se ỹa'maxañi quiyim se no'uen ca 'xachi'! Ma' qomi' seconaxaguit ná'maq lo'yaxanec nelatalo qomi' ñi qota'olec, ca ¿negue' quet cá'maq 'neeta quiyim se seconaxaguit ca se no'uen?
JOB.2.10	Ca' quedá'ogue dajo so Job qaica ca lasauaxaset, chaqai vire'ta qaica ca ỹo'maauec la'qaatec.
JOB.2.11	Ca' so Job 'vio' saua tres nauochaxaua': so 'óna leenaxat Elifaz, so'maxare naalec yi 'laua Temán, chaqai so Bildad naalec yi 'laua Súa, chaqai so Zofar naalec yi 'laua Naamat. Co'na' ỹa'deene' dá'maq le'xoric so Job queda hueetalec, ca' querepegue' ỹahosaque lo'daxachirigui lauel chaqai quiyim reloqora'a queda nqui'ic. 
JOB.2.12	Ca co'na' tot qoỹoxouo, ca iuanteta so Job. Qam ma' sham tot no'uentegue, ca chaqa'ma' ỹaualaxe', chaqai noỹene', chaqai nasectaqta'ahi saua loho queda nqui'ic. Chaqai nimiishiguim na 'laua lamoxoỹaxa, chaqai nemeetere'e naua lqahigo'. 
JOB.2.13	Ime, ca' nqa'xanyi'ñi' quena 'laua, ca neesa'anyi quesaua siete na'xata' chaqai saua siete piri qaica ca la'qaategue', ma' iuanta da nqui'ic chalego lecaic queso Job.
JOB.3.1+JOB.3.2	Ca co'na' shi'gom, ca' qaigueme 'ue da la'qaatec so Job, ca' se no'uen da ỹa'xat quecá'maq viquio' na' ne'qaañi so'maxare. 
JOB.3.3	Ca' so Job 'naaco':
JOB.3.3	¡Ỹaatqajam lochi'n so pe só'maq viichigui na' qaico'ỹegue aỹim!
JOB.3.3	¡Ỹaatqajam chalego la'aaxa nqaishin so na'xa'a na' ñi'qaañi!
JOB.3.4	¡Chalego la'maxa quetaxan sojo na'xa'a ñigui pe nqohin,
JOB.3.4	chaqai ñi qota'olec sqaica nqai'en so'maxare,
JOB.3.4	ca' se richiguiñi queta'le!
JOB.3.11	¿Chi'neco' ma' se yileuauquio' na'le na lauel aso ỹate'e,
JOB.3.11	loqo'm na' ñi'qaañi, ca' ñileuañi quet?
JOB.3.12	¿Chi'neco' ma' 'vio' na'le saua ne'cootal hueetalgoto nqohin aỹim na'le,
JOB.3.12	chaqai saua no'ueetel quiyim yillipaxane'?
JOB.3.13	Quetaxan yileu queto' na'le,
JOB.3.13	ca nagui queta' ỹim 'maaxaic selaqata,
JOB.3.13	ñco'matetapeguec, sqaicanqaida,
JOB.3.14	salequetaugui na nashillipi chaqai na lotauaripi,
JOB.3.14	ná'maq qano'xontecshiguim na lahiripi late'ellipi,
JOB.3.15	loqo'm quena nashillipi,
JOB.3.15	quená'maq no'xataxachiguilo naua lauooto' quena 'oro chaqai quena plata.
JOB.3.16	¿Chi'neco' ma' se qaishinño' na'le aỹim shinta ca se nouoc ne'qaañi,
JOB.3.16	loqo'm 'nejem ca noctoqui' neleuañi?
JOB.3.17	Ma' añi napal lahi' hua'ñi da lqodoc ca ỹo'ueetetac na se no'uen,
JOB.3.17	chaqai ná'maq mashic nco'teuec, ca chaqaiyi hua'ñi, ca' nco'matec;
JOB.3.18	ca' chaqaiyi hua'ñi, ca' huaguiñi na ncoñiitegueseripi,
JOB.3.18	ca' totqa 'xaỹa da laualaxac na neloxoỹaripi;
JOB.3.19	chaqai chaqaiyi huera'ñi qaica ca qaỹapacqajnauec queca nesallaxanec chaqai ca 'xoraic,
JOB.3.19	chaqai ca na'ac souec queca na'co'.
JOB.3.20	¿Chi'neco' ñi qota'olec ma' ỹaanem da nachaalataxac cá'maq 'ue da le'xoric?
JOB.3.20	¿Chi'negue ma' ỹaanem da lca'laxa cá'maq 'xoic da nqui'ic,
JOB.3.21	cá'maq nauaantaque ca lelauaxa, qam se ỹovitot,
JOB.3.21	'eno'm idaantaque, 'nejem nqai'en ca nouenec chalego loyac qoỹoxojñi?
JOB.3.22	Ca' da netoonaxac cajo ỹale novita,
JOB.3.22	quena' ỹovita quiyim qaishinñi.
JOB.3.23	Ca' ñi qota'olec qauaata nqai'en ca'maxare, qam se neuanñi nqai'en,
JOB.3.23	quepaxat ná'ogue na lliquipi ca'maxare.
JOB.3.24	Da noỹenaxac, da'maxare 'eco' ca noq,
JOB.3.24	ca 'ec ỹaquip da ỹachootaxac queda nqui'ic.
JOB.3.25	Ca ná'ogue ná'maq yo'chiitaque,
JOB.3.25	quená'maq 'xoic da iqolonaxa,
JOB.3.25	ca' chaqaina ná'maq tajlec aỹim.
JOB.3.26	Qaica ca ñco'mataxac chaqai ca i'maqa';
JOB.3.26	se sanata ca neuagaxa, ta'ta'a quiyim qaica ca ỹo'daxa.
JOB.4.1+JOB.4.2	Ca' so Elifaz 'naaco':
JOB.4.1+JOB.4.2	Qami' Job, ỹaatqajam re'qoota quiyim se ra'maqairiñi
JOB.4.1+JOB.4.2	quiyim 'ue ca retaxaỹa qami',
JOB.4.1+JOB.4.2	qam se ya'maxañi quiyim yi'maqata.
JOB.4.3	Qami' ma' 'xoic quen na paxaguiñi'sac,
JOB.4.3	chaqai 'ñaxachi'sac na sqaica ca lquesaxanaxa;
JOB.4.4	qami' ná'maq 'ñaxachi'sac quen quiyim ne'laxashiguim cá'maq huaañi,
JOB.4.4	chaqai coñisa'guit cá'maq sham huaañi,
JOB.4.5	¿qaullirapeguem quiyim 'ue da ne'guenaxaqui'
JOB.4.5	chaqai qaica ca rquesaxanaxa'e'?
JOB.4.6	Qami' ma' ỹaatqajam qami' qamaxaraic lo'ueenataxanqajnec ñi qota'olec,
JOB.4.6	qami' ỹale ỹalamrete' naua ra'deenataxanaxagohi',
JOB.4.6	¿negue' quet cá'maq 'neeta quiyim qaica ca rpi'ỹaxaqui'?
JOB.4.7	'Deenataxañirac, sha'apiguito' quiyim 'ue ca no'viñira'gue quedajo
JOB.4.7	quiyim queca qaica ca lasauaxaset, qam ỹoviro'ot ca le'xoric.
JOB.4.8	Quedá'maq sovira'guit yapaxaguinegue,
JOB.4.8	quiyim ná'maq ỹo'ueetetac da nalauataxanaxac chaqai da se no'uen,
JOB.4.8	ca'maxare icoñiguit ma'le da laseue' dá'maq ỹo'ueetetac.
JOB.4.9	Ñi qota'olec queda lonogoxonaxac 'ec pe'telec na'maxare,
JOB.4.9	ca ná'ogue nomachichiguiñi.
JOB.4.10	'Eno'm noỹen loqo'm ronoqo 'ec ca sauaxaic leta'allipi,
JOB.4.10	qam ñi qota'olec i'maxañi nqai'en ỹaqaguite' naua louee.
JOB.4.11	Nilliviñi ma'le 'ec ca sauaxaiquipi sqaica ca loxonec,
JOB.4.11	chaqai na llaalqaipi neuagaxatac.
JOB.4.12	Ỹaatqajam nemooteto quiyim 'ue ca ỹa'xaỹaxac,
JOB.4.12	ỹaatqajam nemooteto, ca 'ec sham se sa'xaỹa da lelamaxa.
JOB.4.13	Ca na' pe na' ỹovitot da lelaxac na qom,
JOB.4.13	ca' 'ue so i'guemataxac se i'taxategue ca ilaxac.
JOB.4.14	Ca' novitot aỹim da iqolonaxa,
JOB.4.14	ca ná'ogue na ỹoshicmaxa i'loxol.
JOB.4.15	'Ue so nonot 'ec pi'chigui na ỹashic,
JOB.4.15	ca' chi yapochaxateta.
JOB.4.16	Ca 'ec 'ue so hueete'eyi,
JOB.4.16	seuane'ta so lqui'i,
JOB.4.16	qam se seuañigui na lashic.
JOB.4.16	Ca nachicochiguiñi... Ime, ca' sa'xaỹaque so nivillaxac, 'naacsa':
JOB.4.17	¿Peeta'a ishit ca qom 'maxaraic ca no'ueenataxac quiyim hueeto'ot ñi qota'olec?
JOB.4.17	¿Peeta'a ishit co'teeta qaca aca lete quiyim hueeto'ot ñí'maq no'ueetqo'?
JOB.4.18	Ca vire'ta na lelaatqaipi piguim laseripi mesqaica cá'maq ỹaatqajam qaipi'ỹa'a,
JOB.4.18	ma' vire'ta na nelaatqaipi piguim laseripi qaica ma' 'ue quet ca qaica ca la'axaset quiñi qota'olec.
JOB.4.19	¡Huose'quet quena chaqai qom ma' paguec qaica ca lquesaxanaxa,
JOB.4.19	'ec ca 'imec 'laua qaỹa'yiñi queca lamoxoiqa',
JOB.4.19	ca ca'maxare ishit qaipataxañi, 'ec ca pit hueetaugui ca nooỹac!
JOB.4.20	Ca' cajo qom quiyi nete'eta chaqai quiyi avit, ca qanopoxoỹaxajñi,
JOB.4.20	ca' ỹaatqajam ileu, qaica ca 'negue nqohin.
JOB.4.21	Ca' da nachaalataxac imeuo, 'ec ca neuaaraxanaxat qaỹachipiaxat;
JOB.4.21	ca' ileu, qam saqa' ỹovi' quiyim 'ue ca la'deenec.
JOB.5.1	Qami' Job, raualqai', sha'apiguito' 'ue ca saachiguit qami'.
JOB.5.1	Ca ¿nega'ỹo' ca nelaatec piguim le'ec 'guiñitot?
JOB.5.2	Nañaañichiguit da nqui'ic loqo'm da ne'xoric,
JOB.5.2	da'maxare ỹaatqajam qaica ca 'negue, qam ỹaueca'a qami' da nelauaxa.
JOB.5.3	Ỹim seuana na qaica ca ỹa'den noquiiquetashiguim da lesallaxa,
JOB.5.3	qam da lomajshaxac sqaỹaloq 'guiñi, ca' na'laañi.
JOB.5.4	Qaica ca ỹotauan na llaalqaipi;
JOB.5.4	quiyim hueetauguilo naua netaxaỹaxaqui' se qana'xaỹaxana,
JOB.5.4	chaqai qaica ca qoshiilec.
JOB.5.5	Na la na lanecsec ỹa'ic na nqopaaqatqoipi,
JOB.5.5	naqat, ỹachigoxotetapougui na leesat,
JOB.5.5	chaqai na 'ec ỹalauat laquip pa'guen da lesallaxa.
JOB.5.6	Na se no'uen sqai ñaxajshiguim quena 'laua,
JOB.5.6	da ne'xoric sqai chicqañi:
JOB.5.7	chaqaina na ỹale ná'maq chicqaugui da ne'xoric,
JOB.5.7	'nejem na norec chicqañigui aca raqataxai poqo.
JOB.5.8	Queta' ỹim qami', ca sopilot queta'le ñi qota'olec,
JOB.5.8	ca ñañaanot queta'le.
JOB.5.15	Ñi qota'olec nca'laxatec ca 'xoraic
JOB.5.15	quiyim se qoỹaxanac quena hualoxonyipi;
JOB.5.16	chaqaiñi ñí'maq lpe'eet ná'maq qaica ca lquesaxanaxa,
JOB.5.16	¡ñi'maxare ishit ỹapogui na lap na hualoxonyipi!
JOB.5.17	Chalego la'maxa queca qom quiyim qaretaxaỹa'a quiñi qota'olec;
JOB.5.17	totaxan liỹoqoira'piguit quiyim ỹoviraqchiraxaua' ñí'maq qaica ca lqalanec.
JOB.5.18	Ma' no'm ñi'maxare ỹo'uet ca ncoñiraxa, qam nataren chaqai ỹaxajlec;
JOB.5.18	chaqai no'm da lqai'laxat da rouaxanaxana, qam qai'neeta ỹa'ue da na'maxa.
JOB.5.19	Chaqai ỹaatqajam se neme quiyim ro'ootaxanteguelec qami' quenaua lichico,
JOB.5.19	chaqai sqai ỹaxanegue quiyim ỹoviro'ot qami' ca se no'uen.
JOB.5.26	Ỹovira'a nqai'en qami' cá'maq ỹaatqajam qachaaxa'e' quiyim qami' qo'xoỹom,
JOB.5.26	'ec aca la ỹiita.
JOB.5.27	Cá'maq soviraqa'guit qarapaxaguinegue quiyim chaqaida 'neeta dajo.
JOB.5.27	Na'xaỹaxañita dajo, chaqai qami' 'guiñi'.
JOB.6.1+JOB.6.2	Ca' retaqo' so Job, 'naaco':
JOB.6.1+JOB.6.2	Quetqai ná'ogue na nqui'ic chaqai da i'xoric
JOB.6.1+JOB.6.2	ishit qaillaañigui aca nesallaqataxanaxaqui, ca' qaisallaxat,
JOB.6.3	ca' ỹapacauec queta'le ca lesallaxa quena lo'uaxanaxa quena lahi aso huaaxai.
JOB.6.3	Ca vichiguiño' setaqa, qam yitanta'uegue da ỹa'qaatec.
JOB.6.4	Ma' ñí'maq sqaica ca lqalanec ỹa'deuo caỹim na lovioqoipi,
JOB.6.4	ca' da ledoonaxa na'maxare ỹaatqajam quigui na ỹoshicmaxa.
JOB.6.4	Ñi qota'olec ỹaatqajam 'xoic da iqolonaxa nqai'en quena' yiloquintac.
JOB.6.5	¿Peeta'a noỹen ca 'ashin quiyim 'ue ca loq 'uaqapi?
JOB.6.5	¿Loqo'm noỹen ca tooro quiyim 'ue ca loq 'uaqapi?
JOB.6.6	¿Negue' cá'maq ỹa'ic ca na'ic yilqota quiyim qaica ca 'ue?
JOB.6.6	¿Negue' cá'maq naman ca qaica ca lo'daxa?
JOB.6.7	Ma' ná'maq se ỹauanapega sahotaque sa'ic,
JOB.6.7	ca' chaqaina ná'maq sa'queetac nagui.
JOB.6.8	¡Saxanchi' nañaañim ñi qota'olec cá'maq sashiilaxanaque;
JOB.6.8	saxanchi' ỹa'ue cá'maq yishiitaque!
JOB.6.9	¡Saxanchi' ñi qota'olec chaqa'ma' liyi ypataxañi,
JOB.6.9	ca' lqodoc nqai'en da ñachaalataxac!
JOB.6.10	Ca 'eno'm se ỹa'maxatahic da nqui'ic,
JOB.6.10	da'maxare ỹo'uet quet quiyim ỹa'maqachigui iuel,
JOB.6.10	ma' se ñapacalgoto naua laqataxaco ñi qota'olec ñí'maq co'teeta.
JOB.6.11	Mashic qaica ca ỹa'ñaxac quiyim ña'ñaxatetac,
JOB.6.11	chaqai mashic qaica quet cá'maq 'neeta quiyim yca'leetauec.
JOB.6.12	Sqai shinta ca la'ñaxac ca qa',
JOB.6.12	chaqai sqai shinta ca la'ñaxac ca lecat bronce.
JOB.6.13	Mesqai secona ca chi ña'ñaaqataxac,
JOB.6.13	chaqai qaica quet cá'maq chicqa'gue ca ñotaanaxac.
JOB.6.24	Ñaq yapaxaguiñii, ca' ỹim yi'maqatam ma'le;
JOB.6.24	ñaqai chaxañim cá'maq so'maqajantac.
JOB.6.25	Qaica quet cá'maq liỹoqa'piguit cá'maq qohinac quiyim ỹa'maqachiguiñi,
JOB.6.25	qam qamiri maxaitapiguilec cá'maq sqaica.
JOB.6.26	Qamiri 'quiiteguelgoto naua ỹa'qaatqa,
JOB.6.26	ca naua hualoxona' na'qaatqa chi i'xate' na nonot.
JOB.6.27	¡Qamiri shichii quiyim hualaxaiñii da nachaalataxac ca na'peloq,
JOB.6.27	chaqai quiyim 'ỹaañiuec miiñii ca nauochaxauahi!
JOB.6.28	Nagui, ca' ỹaatqajam ña'ỹoqo'ojta',
JOB.6.28	ca 'ñiỹapiguiỹa' no'm ña'majantac.
JOB.6.29	Nauá'maq sqai llico ra'qaataxahi, ca ỹoochihe'ogalo,
JOB.6.29	ca' retañii quiyim ỹaatqajam llic da sa'xatetac.
JOB.6.30	¿Loqo'm 'ñiitapega quiyim ỹim 'maatqaic,
JOB.6.30	quiyim se yitan cá'maq sa'xat?
JOB.7.11	Vichiguiño' qami' qota'olec, se seshit quiyim yi'maqata.
JOB.7.11	Queda nqui'ic chaqai queda ñi'guenaxac,
JOB.7.11	ca' ỹim ỹaatqajam somatauec dá'ogue da ỹa'qaatqaipi.
JOB.7.12	Ca ¿'eco' aỹim ca isecỹac lodegaxat le'ec ana huaaxai,
JOB.7.12	quiyim 'ñiisari' loqoisaỹa'?
JOB.7.13	Quena' shintapega quiyim ñinanñi seuetalec yi ỹomala',
JOB.7.13	ca' ỹaatqajam ñco'matec,
JOB.7.13	loqo'm quiyim selaq, ca' taauec da nqui'ic,
JOB.7.14	qam quena' se'guemata, ca' chalego da iqolonaxa;
JOB.7.14	¡ca' ỹaatqajam sqai 'tegue nqai'ñi' ca ilaxac!
JOB.7.15	Paguec la'maxa queta' vicqoitot na ỹoqosot;
JOB.7.15	paguec la'maxa queta' yileu, ca' se yca'leetauec.
JOB.7.16	Ma' mashic tot yalo'guit. Ca se sa'maxaren quiyim queeta yca'leetauec.
JOB.7.16	Yayaxañisac, ma' da ñachaalataxac 'ec quiyim qanauec ca nacat.
JOB.7.17	¿Negue' quet cá'maq 'neeta quiyim pacqajñirauec ca chaqai qom?
JOB.7.17	¿Chi'negue ma' 'xoic ca 'ñiite' queca'maxare?
JOB.7.18	¿Chi'negue ma' ra'i'seguelec quenaua'que naua na'xata',
JOB.7.18	chaqai quiyim chita'gue lotqai 'guiñi'?
JOB.7.19	¿Chi'negue ma' se yayaxañiriñi ya'ajñisac,
JOB.7.19	quiyim yayaxañirac 'enquetqai chi saqane' naua ỹa'lee?
JOB.7.20	No'm 'ue ca ỹasauaxaset, ¿nega'ỹo' ca ña'axat caqami', qami' neloxoỹaq quena qomyipi?
JOB.7.20	¿Chi'negue ma' ỹim rahinqui' quena roviqui'ipi?
JOB.7.20	¿Loqo'm 'ec so'taxachi'sac qami'?
JOB.7.21	¿Sqai shichi'o' quiyim palaxachi' ca ỹasauaxaset?
JOB.7.21	¿Sqai shichi'o' quiyim sqai quirapeguem dá'maq se no'uen so'ueetetac?
JOB.7.21	Ca sqaỹaloq ñichilneta seueta'guit na namoxoỹaxa,
JOB.7.21	yidaañisaque, qa' tot qaica aỹim ma'le.
JOB.8.1+JOB.8.2	Ca' retaqa so Bildad, 'naaco':
JOB.8.1+JOB.8.2	¿Chi' laquio' machi' quiyim qui'salec 'ñi'sa'gue dajo da retaxaỹaxaqui'?
JOB.8.1+JOB.8.2	Taqai'sac, 'ec qami' ca nonot huaquiaxaic.
JOB.8.3	Ñi qota'olec ñí'maq qaica ca lqalanec
JOB.8.3	se ỹauanapega quiyim ỹo'uet quet ca se no'uen, loqo'm ca se leloxoỹaxac.
JOB.8.4	Ỹaatqajam 'uo' ca lasauaxaset ca qachaalaxai'ipi quiñi qota'olec,
JOB.8.4	vichiguiño' ñi'maxare ỹa'ue so nouaxanaxaset.
JOB.8.5	Daañiraque ñi qota'olec ñí'maq qaica ca lqalanec,
JOB.8.5	ca shiila'e' quiyim nqouaguegue qami'.
JOB.8.6	No'm 'viichi' cá'maq ỹa'maqachiguiñi chaqai lamaxachite' ca qayicyaxaqui',
JOB.8.6	ca ñi'maxare reloqota'a qami', ca' ỹa'ue
JOB.8.6	ca ra'aachi' cá'maq 'iichichiguit quiyim ñiisa'ñi.
JOB.8.7	Só'maq resallaxa'e' na'le 'ec qaica ma'le,
JOB.8.7	mesqai 'nejem cá'maq resallaxa'e' naata ma'le.
JOB.8.8	Nataxañi' queso 'auaxaic ỹalliripi,
JOB.8.8	napaxaguiñita dá'maq ỹa'den ỹovirau'a so 'auaxaic qomyipi.
JOB.8.9	Ma' qomi' 'ec chita'gue scavit, ca' qaica ca sa'deenaq;
JOB.8.9	naua qana'xata' quenajo 'laua chita'gue, ca' pala'pe 'ec ca la'al.
JOB.8.10	Qam ná'maq ñaauapec ỹalliripi quiyim ra'qaataxanem qami',
JOB.8.10	ca' 'xoic na lapaxaguinataxanaxac caqami'.
JOB.8.11	Ana na'uaate chaqai ana rapiagaxan,
JOB.8.11	naua'maxare ñaxate' quena hua'ñi na 'xoic huaxaỹaq;
JOB.8.12	ca 'eno'm ñaq ladala chaqai saqa' qaichaq,
JOB.8.12	qam 'au ỹaso cana liỹa peue.
JOB.8.13	Ca' chaqaida da 'neeta na hualoxonyipi
JOB.8.13	quená'maq coua'e ñi qota'olec;
JOB.8.13	ca' da naquitaxac qaica ca 'negue.
JOB.9.1+JOB.9.2	Ca' lotqai retaqa so Job:
JOB.9.1+JOB.9.2	Ỹim ỹaatqajam sa'deenta quiyim chaqaida 'neeta dajo,
JOB.9.1+JOB.9.2	quiyim qaica ca qom ishit na'majnot ñi qota'olec quiyim 'naac qaica ca ỹasauaxat.
JOB.9.3	Loqo'm ỹahotaque retaxaỹa'guit ñi'maxare,
JOB.9.3	ma' quiyim mil ca lenataxanaxac ñi'maxare,
JOB.9.3	ca' qaica quet cá'maq 'oonoqui' ỹa'ue ca lopilaxaset.
JOB.9.4	Ma' ñi qota'olec ỹaatqajam chalego lecaic queda lquesaxanaxa chaqai queda la'deenaxanaxa,
JOB.9.4	¿negue' quet cá'maq ishit reloqoguit, ca' se qanaqajñi?
JOB.9.11	Ma' no'm ñi qota'olec que'tot aỹim, qam se seuanegue;
JOB.9.11	que'tot aỹim, qam se ñauategue.
JOB.9.12	No'm 'ue ca icona, ¿negue' quet cá'maq ishit ro'laxana'pegue'?
JOB.9.12	¿Negue' quet cá'maq ishit inat quecá'maq 'neeta'pegue?
JOB.9.13	No'm ro'o ñi qota'olec, mesqai chaqa'ma' taauec ca lauel;
JOB.9.13	ca' naua lichil hueeto'oto ná'maq ỹotauan aso isecỹac late'ogue' huaxaỹaqse, leenaxat Rahab.
JOB.9.14	¿Nega'ỹo' ca shinta'gue ca ỹa'qaatec,
JOB.9.14	quiyim setaxaỹa'guit ñi qota'olec?
JOB.9.15	Quiyim qaica ca sasauaxat, qam qaica ca sa'xat;
JOB.9.15	ñi'maxare ñí'maq yimit, qaidaata quiyim sashiila quiyim nqouaguic.
JOB.9.16	Loqo'm quiyim soỹaxana quiyim noviriua',
JOB.9.16	qam sqa seuelec quiyim na'xaỹaxana quet ca ỹa'qaatec.
JOB.9.17	Ca ñi'maxare ishit quiyim youaxan, ỹodootaỹa' ca nonot lodegaxat,
JOB.9.17	ca' noquiigaxatec na icoñiraxaripi, 'eno'm qaica ca sasauaxat.
JOB.9.18	Ca' ỹaatqajam nqo'naxatec da nqui'ic,
JOB.9.18	ca' se ỹa'ue ca idaaqa' quiyim ñauec ca ỹacat.
JOB.9.19	¿Quiyim sahote'e dá'maq chi iquesaxanaxa? Ñi'maxare paguec lquesaxanaxa.
JOB.9.19	¿Chaqai quiyim soỹaxane'oga quiyim qaimit? ¿Negue' quet cá'maq ishit noviro nqai'en?
JOB.9.20	'Eno'm ỹaatqajam ña'maxateta, ca' qaica ca sasauaxat,
JOB.9.20	qam ñi'maxare qaiyiita 'naac ỹim sauaqhuaic chaqai nocqaic.
JOB.9.21	Ỹaatqajam qaica ca ỹasauaxaset, qam ¿negue' quet cá'maq 'negue da'maxare?
JOB.9.21	Ỹim mashic yisot quiyim yca'leetauec.
JOB.9.22	Dá'ogue qaidaata dá'maq 'neetari'. Ca' chaqaida dá'maq sa'deentapega:
JOB.9.22	ñi'maxare ileu nqai'en ná'maq qaica ca lasauaxaset, 'nejem nqai'en na sauaqhuaic.
JOB.9.23	No'm 'ue ca la'aaxa, ca' ileuaugui ca qaica ca lasauaxaset,
JOB.9.23	qam ñi qota'olec chi i'neetac queca leuogoxo.
JOB.9.24	Ca ñi'maxare ỹaanec ná'maq hueetalec na 'laua, qaiyi ỹoiquentac na hualoxonyipi,
JOB.9.24	ca' na loico lo'o', ca ỹaxachiguilo naua nqote'.
JOB.9.24	Ca no'm sqai 'ne'tegue dajo ñi qota'olec,
JOB.9.24	ca ¿negue' quet cá'maq liỹa ỹo'uet dajo?
JOB.10.1	¡Ỹim ỹaatqajam yco'te'guesop quiyim yca'leetauec!
JOB.10.1	Sahotaque ñashinshiguim ná'ogue na ỹa'qaatqaipi,
JOB.10.1	ỹaatqajam sa'xateta dá'ogue dá'maq nqui'ic caỹim.
JOB.10.2	¡Qami' qota'olec, sqai 'ñirac quiyim 'ue ca ỹasauaxaset!
JOB.10.2	¡'Ñirapiguiỹa' quecá'maq sasauaxat!
JOB.10.3	Ma' chaqaiqami' ná'maq yo'viichi',
JOB.10.3	ca ¿'maxaraico' quiyim sqai 'maxachirahic chaqai quiyim liỹoqoira'piguit aỹim,
JOB.10.3	chaqai quiyim 'maxariñite' quiyim 'ue ca ỹo'uet na hualoxonyipi?
JOB.10.4	Ca' ¿da ra'ajnaxanaxaqui' 'ec nqai'ñi' da la'ajnaxanaxac ca chaqai qom?
JOB.10.5	¿Loqo'm da nachaalataxaqui' se ladoguec, 'ec da nachaalataxac ca chaqai qom?
JOB.10.6	Ca' ¿chi'negue ma' daañisaque
JOB.10.6	ca ỹo'maxaset chaqai ca ỹasauaxaset?
JOB.10.7	'eno'm 'yiiñisari' quiyim qaica ca ỹasauaxaset,
JOB.10.7	chaqai quiyim qaica quet cá'maq ishit yca'laxatec queda rquesaxanaxa'e'.
JOB.11.1+JOB.11.2	Ca retaqo' so Zofar, 'naaco':
JOB.11.1+JOB.11.2	Qami' Job, quená'ogue na ra'qaataxai'ipi ỹa'maqachiguiñi qaỹa'ue ca lopilaxaset,
JOB.11.1+JOB.11.2	ma' mesqaida quiyim 'xoic ca ra'qaachiqui', ca' ỹaatqajam lliqueta.
JOB.11.3	Ma' ¿'ñiisapego' quiyim 'xoic ca ra'qaataxai'ipi, ca' qare'maqata,
JOB.11.3	chaqai quiyim qaica ca ỹopilaxachiguit na re'naxanaxaqui'ipi?
JOB.11.4	Qami' 'ñirac quiyim na rapaxaguinataxanaxaqui' ỹaatqajam ỹa'maqachiguiñi,
JOB.11.4	chaqai chaqaqami' 'ñirac quiyim qami' 'maxaraic.
JOB.11.5	¡Saxanchi' ỹopilaxachiguit da ra'qaachiqui' ñi qota'olec!
JOB.11.6	Ca ñi'maxare rapaxaguiñitegue queta'le na la'deenqaipi se re'xogui,
JOB.11.6	ma' ỹaatqajam chalego lqalaigue'.
JOB.11.6	Ca ma'le, ca' 'yiiñi' quiyim ñi qota'olec
JOB.11.6	saqa' ỹaatqajam rouaxañi'.
JOB.11.7	¿'Ñiisapego' vichirau'a na se re'xogui no'ueenataxaquipi ñi qota'olec,
JOB.11.7	ca' shichi' vichirau'a cá'maq se re'xogui leloxoỹaxac ñi'maxare?
JOB.11.8	Ca ¿nega'ỹo' cá'maq 'ñi'sa'gue?
JOB.11.8	Ma' naua'maxare paguec lishicshi'mque quena piguim.
JOB.11.8	¿Negue' quet cá'maq 'yiiñi'? Ma' naua'maxare paguec lishigui'ñigui queca loma' na lqui'i na leuaxaiquipi.
JOB.11.9	Paguec lecaigue' quena 'laua,
JOB.11.9	chaqai paguec leca'guelo cana huaaxai.
JOB.11.10	Ca no'm nanac ñi qota'olec, ca' 'ue ca icona'a, ca roỹaxane'oga quiyim imit,
JOB.11.10	¿negue' quet cá'maq ishit quepaxat ñi'maxare?
JOB.11.11	Ñi'maxare ỹa'den ca 'maatqaic,
JOB.11.11	ñi'maxare idaanau'a ca hualoxonqaishic, ¿loqo'm 'ñiisapega quiyim se retan?
JOB.11.12	Cá'maq na'xa'a quiyim na 'ashin neuec ỹaxanñi cá'maq 'neetari',
JOB.11.12	ca' quecajo na'xa'a, ca no'uen ná'maq qaica ca ỹa'den.
JOB.11.13	Ca' qami' no'ueenaxachi' da qayicyaxaqui',
JOB.11.13	ca 'ỹaañitot da rashiilaxanaxaqui' ñi qota'olec.
JOB.11.14	Ca no'm 'xoic ca rasauaxashichi', ca' 'xañiriñi,
JOB.11.14	chaqai sqai 'xañitegue ca se no'uen queca ra'aachi'.
JOB.11.15	Qaiyi ma' na'irashiguim, qam co'teeta da rashicyaxaqui',
JOB.11.15	re'maqaisapeuc, qaica ca ro'chi'raque.
JOB.11.16	Ca' coua'ire'e ma'le da re'xoriqui';
JOB.11.16	ỹaatqajam 'ec ca huaxaỹaq quiyim 'miñi.
JOB.13.1	Ca lotqai retaqa so Job, 'naaco':
JOB.13.1	Ná'ogue ná'maq 'xachitac ỹaatqajam seuanchigui quenaua ñqote',
JOB.13.1	chaqai shi'gue ỹaatqajam sa'qaachigui.
JOB.13.2	Ná'ogue ná'maq ra'yiiñigui, ỹim qai'neeta sa'den;
JOB.13.2	ca' qamiri sqai paguiỹauec caỹim.
JOB.13.3	Qam ỹim sahotaque setaxaỹa'pegue' ñi qota'olec,
JOB.13.3	sahotaque setaxaỹa'guit ñí'maq sqaica ca lqalanec. Mesqai qamiri.
JOB.13.4	Qamiri pohilec dá'maq lliqueta queda ra'maachiguii;
JOB.13.4	qamiri natarenataxana', qam qaica ca machiuec.
JOB.13.5	¡Quetaxan cocho'qui' re'maxaiñi,
JOB.13.5	ca' ỹaatqajam qamiri 'deenaxanqachaqaqa quet qamiri!
JOB.13.18	Ca' nagui, ca' saanec da ỹa'qaatec,
JOB.13.18	ma' ỹaatqajam sa'den quiyim lliqueta da'maxare.
JOB.13.19	No'm 'ue ca ỹa'xat ca ỹasauaxaset,
JOB.13.19	ca' ỹim yi'maxañi, ca' yileu ma'le.
JOB.13.20	Qami' qota'olec, vite cauá'maq doosolqai' sashiilaxantapigui,
JOB.13.20	ca' se ñañoxotapeguem qami':
JOB.13.21	Totaxan queeta quiyim youaxañi'sac,
JOB.13.21	chaqai mesqai 'xoic nqai'ñi' ca iqolonaxa.
JOB.13.22	Ỹaxañiriua', ca' ỹim sasaat ma'le;
JOB.13.22	loqo'm ỹim 'au setaqa ma'le,
JOB.13.22	ca' vite ca lopilaxaset ca ỹa'qaatec.
JOB.13.23	Ñaqai 'qaataxañirim, ¿negue' cá'maq ỹasauaxaset?
JOB.13.23	¿Negue' cá'maq se no'uen so'ueetetac?
JOB.13.24	¿Chi'negue ma' nqañoxochisapeguem aỹim?
JOB.13.24	¿Chi'negue ma' 'ñiisa'gue quiyim 'ec ỹim npa'guenaxaua'e'?
JOB.13.25	Ỹim shintari' aca qo'paq laue ỹaỹoxonaxat na nonot,
JOB.13.25	¿chi'negue ma' vi'saque quiyim yapalaxachirac?
JOB.13.25	Ỹim shintari' ca 'auaqapi laso,
JOB.13.25	ca ¿chi'negue ma' yocañi'sac?
JOB.13.26	Ỹaatqajam qui'ỹaq na ỹasauaxaseteripi maqaiseguelec aỹim;
JOB.13.26	ma' vi'saque sa'xat so ỹasauaxaset na' ñaqaỹim ne'necoqui'.
JOB.13.27	Vite lequeete' naua ichil,
JOB.13.27	ra'iichiri'ñiguilo naua ỹaqauaxaqui',
JOB.13.27	chaqai 'ajñite' naua ipiaate' lliquiñi.
JOB.13.28	Chi nemeeta'ñiguit na ỹahillipi, 'ec ỹim ca nooỹac leteraxaic,
JOB.13.28	shinta ca nooỹac ichiqueta na pit.
JOB.14.1	Ca ỹale chicqaugui ana 'aalo,
JOB.14.1	ca'maxare se ladoc da nachaalataxac, chaqai 'xoic na taalec le'xoric.
JOB.14.2	'Ec aca lenoỹaxai quiyim huachigui, qam ime, ca' ỹaso;
JOB.14.2	quejlecna, ca chaqa'ma' palac 'ec ca la'al.
JOB.14.3	Ca' ¿peeta'a da ra'ajnaxanaxaqui' ỹalamqachigui nqai'ñi' najo ỹale,
JOB.14.3	ca' chaqaina ná'maq vi'saque nimichire'e'?
JOB.14.4	Qaica quet cá'maq ishit ñigui co'teeta nqai'en ca napio'o.
JOB.14.5	Ma' qami' ná'maq 'viichi' ca lqodoc ca qom,
JOB.14.5	ca' taachi'ñi nqai'ñi' ca nachaalataxac,
JOB.14.5	ca' quiyim vite ca raloqojonqui', ca' qaica napacalec,
JOB.14.6	totaxan ra'iita, qaiyi ỹa'maqachiguiñi;
JOB.14.6	¡'xañirac quiyim queetalec da nachaalataxac 'ec ca chaqai 'ueenataxanaxai!
JOB.14.7	Quena' qaỹouaxanlec aca qo'paq,
JOB.14.7	qam qaiyiita 'ue da quitaxac quiyim liỹa 'ue ca llaxataxa,
JOB.14.7	chaqai se ỹauana quiyim qaica quet ca llaxataxa.
JOB.14.8	'Eno'm mashic ỹasoote' naua lpa'yii,
JOB.14.8	chaqai aca loỹo mashic rishiita quena 'laua,
JOB.14.9	qam ma' nauata'guit na lo'oomaxa na huaxaỹaq, ca' liỹa no'ualauec;
JOB.14.9	ca' 'ue na lasoteipi 'ec aca chita'gue ñaxat 'ualata.
JOB.14.10	Qam na qom qaica quet cá'maq lata' quiyim ileu;
JOB.14.10	ca ma' ileu, ¿negue' cá'maq taigue ma'le?
JOB.14.11	Ca' na huaxaỹaq caso huaaxai ishit quiguiñi,
JOB.14.11	chaqai na lachiuguellipi ishit quiyim 'im;
JOB.14.12	qam quiyim ñaqa 'ue na piguim,
JOB.14.12	qaica ma' 'ue quet ca qom liỹa quet quiyim ne'laxashiguim caca napal lahi',
JOB.14.12	se nelouec queca lelaxac.
JOB.14.13	Saxanchi' yayoxochiriñi queca loma' na lqui'i na leuaxaiquipi,
JOB.14.13	toco' ma' ime'uegue ca qavilli',
JOB.14.13	chaqai vite ca raloqojonqui' quiyim o'lliinchira'a ỹim.
JOB.14.14	Ca no'm ileu ca qom, ¿peeta'a liỹo' nca'leuec?
JOB.14.14	Ca' ỹim sauaanaxantac queta'le quenaua'que naua na'xata',
JOB.14.14	vire'ta queta' novi' ca lachiguimqa' naua i'xoyaxaco.
JOB.14.15	Ca queta' ỹaxañiraque aỹim, ca' sasaachiguit qami',
JOB.14.15	ca' ra'iichiriuot queta'le queda rqo'iichi'i', ma' ỹim ro'ueenachiqui'.
JOB.14.16	No'm nagui ỹaatqajam 'ajñite' naua ỹaqauaxaqui',
JOB.14.16	ma'le, ca' tot ra'irigui na ỹasauaxaset;
JOB.14.17	ca' ỹaatqajam le'en nqai'ñi' na ỹo'maxaquipi
JOB.14.17	chaqai quiỹo'irec naua'que naua ỹasauaxasete'.
JOB.14.18	Ca vire'ta ana qa' ladocai 'guiñi,
JOB.14.18	chaqai na qa' leta'allipi ỹadalaxat na loma'.
JOB.14.19	Ca 'nejem na huaxaỹaq ichic na qa',
JOB.14.19	chaqai na ỹaxat i'xat na lamoxoỹaxa na 'laua,
JOB.14.19	ca' chaqaida 'ñitetegue quiyim palac nqai'ñi' ca naquitaxac ca qom.
JOB.14.20	Ca qadoxonqui', ca' ca'e, tot rapila ca na'laua,
JOB.14.20	ca' eec, qam ỹoqa'a da lashicyaxac.
JOB.14.21	Ca no'm na llaalqaipi ỹovira'a quiyim qaimaqachin, qam ca'maxare se ỹa'den;
JOB.14.21	chaqai no'm ỹovirau'a ca le'xoric lodegaxat, qam ca'maxare se retan.
JOB.14.22	Qainaata nauata'guit da lqui'ic ná'maq chi loshicmaxa
JOB.14.22	chaqai dá'maq chi le'xoric.
JOB.19.1+JOB.19.2	Ca' queetalec da letaxaỹaxac so Job, 'naaco':
JOB.19.1+JOB.19.2	¿Chi' laquio' 'xañiñi quiyim viitaque da i'xoric,
JOB.19.1+JOB.19.2	chaqai yque'maqachichitac quenaua ra'qaataxahi?
JOB.19.3	Ma' pillitailec quiyim quiitapiguiỹa';
JOB.19.3	ca ¿qaico' ca rayiloxohi quiyim 'ñiita'gue dajo caỹim?
JOB.19.4	'Eno'm quiyim ỹaatqajam 'ue ca ỹasauaxaset,
JOB.19.4	qam ca ỹasauaxaset qaỹimeta ya'axat.
JOB.19.5	Ca' 'ñiitapega paguec 'maxaraqa qamiri caỹim,
JOB.19.5	ca' ỹaatqajam viraqchitapiguiỹa' quedá'maq i'xoric.
JOB.19.6	Ca' qamiri ỹaatqajam 'yiiñita quiyim chaqaiñi ñi qota'olec yinaxañi,
JOB.19.6	ca' chaqaiñi ñí'maq ta'ñigui nqai'en aỹim añi noqoina.
JOB.19.7	Quiyim yaualaq shinac: ¡qayalauat!,
JOB.19.7	qam qaica ca saachiguit aỹim;
JOB.19.7	soỹaxantac quiyim qayotauan, qam qaica ca na'xaỹaxan.
JOB.19.8	Ñi qota'olec ỹapo'ñigui so ỹic, qaiyi sqa shique'tegue;
JOB.19.8	ca' se re'xogue nqai'en so ỹic quena napalaxa.
JOB.19.9	Ca' ỹaatqajam rouootaxana'gue sá'ogue so isallaxa;
JOB.19.9	chaqai icona dá'ogue da imaqachic.
JOB.19.10	Ca' ỹaatqajam yi'xorqachitetam;
JOB.19.10	ca' ¡ỹaatqajam na'laxatañi da ñaquitaxac!
JOB.19.11	Ca' ỹaatqajam ỹomatailec dá'ogue da lauel,
JOB.19.11	'ec npa'guenaxaua nqai'en aỹim.
JOB.19.12	Ná'ogue na nalliripi imailec quiyim yiloquin;
JOB.19.12	nahiquinchiguiñi na ỹa'a',
JOB.19.12	ca' na'maxajñi quiyim yiloquin.
JOB.19.13	Ñi qota'olec ỹo'uet quiyim na ỹaqaỹaripi chaqai na ñauochaxauaripi
JOB.19.13	noỹootec caỹim, 'ec ỹoqa'a ca sachigoxogue.
JOB.19.14+JOB.19.15	Ca' na iuo' laseripi chaqai na ñauochaxauaripi yalat,
JOB.19.14+JOB.19.15	chaqai ná'maq neeta'ñi yi ỹa'a' coua'e aỹim.
JOB.19.14+JOB.19.15	Na ilaataipi 'ec nqai'en aỹim ca ỹoqa'a.
JOB.19.14+JOB.19.15	Ca' tot ya'den.
JOB.19.16	Chaqai no'm soỹaxana ca ilaatec, se na'xaỹaxan;
JOB.19.16	'eno' 'xoic ca ipagaxallic.
JOB.19.17	Chaqai no'm ñqo'neu'a añi ỹoua, ca imaqaiguit,
JOB.19.17	chaqai naua ỹalamaxarete' ỹaalqa naqaiqueraỹa'.
JOB.19.18	Vire'ta na ñaaqaipioqui' se nqo'chiiua';
JOB.19.18	quena' chi ñi'laxashiguim, ca chaqa'ma' se no'uen na qaỹa'xat caỹim.
JOB.19.19	Ná'maq paguec ñauochaxauaripi quen, nagui ỹamaqahic;
JOB.19.19	ná'maq ỹaatqajam paguec yqo'ta, nagui, ca' ypa'guen.
JOB.19.20	Na ỹoshicmaxa ronata'guita naua ipi'naqa,
JOB.19.20	mashic 'ec tot yalo'guit quiyim yca'leetauec.
JOB.19.21	Rqouaguiic yi'xoriñii, qamiri ñauochaxaua',
JOB.19.21	ma' ñi qota'olec taalec nqai'en aỹim da lqai'laxat.
JOB.19.22	¿Chi'negue ma' yocañitac, 'ñiitari' ñi qota'olec?
JOB.19.22	¿Mese nalootaño' quiyim shi'gue netaguitauec aỹim?
JOB.19.23	¡Saxanchi' 'ue ca ỹichiñi naua ỹa'qaatqa,
JOB.19.23	hueetalec nqai'en ca lecat, qaiyi hueesalec!
JOB.19.24	¡Saxanchi' 'ue ca ỹahote'e ca lecat quiyim ỹotocqosañi,
JOB.19.24	hueesalec nqai'ne' ca quiguiñi loqo'm ca qa', ca' sqai pale' caua lerqa!
JOB.19.25	Ỹim sa'den quiyim nca'leetauec cá'maq ro'ootaxanlec aỹim,
JOB.19.25	ca' chaqaica cá'maq quepaqataxanlec aỹim quena 'laua.
JOB.19.26	'Eno'm nateta'ñiguit na ỹa'at,
JOB.19.26	qam ỹim seuana ma'le ñi qota'olec.
JOB.19.27	Seuana ma'le quenaua ñqote',
JOB.19.27	ỹim ỹaatqajam seuana ma'le, mesqai ca ỹoqa'a.
JOB.19.27	Ilamqauec da ña'ñaaqataxac
JOB.19.28	na' sa'xaỹalo qamiri quiyim 'ñiỹac:
JOB.19.28	“¿Negue' quet cá'maq 'neeta quiyim socanqatac quet?
JOB.19.28	Ma' so lpa'a' dá'maq se no'uen chaqaiñi ñí'maq hueetagui.”
JOB.19.29	Qam ro'chiỹo' so lecat,
JOB.19.29	só'maq lecat rouaxanaxana quen ñi qota'olec quena se no'uen.
JOB.19.29	Qam qamiri 'yiiñita quiyim 'oonoqui' ñí'maq imit ca nasauaxaset.
JOB.31.35	¡Saxanchi' 'ue ca na'xaỹaxañiua'!
JOB.31.35	Spa'xanashiguim queta'le da ỹeenaxat quiyim se'taxajñi da ỹa'qaatec;
JOB.31.35	¡saxanchi' ñí'maq qaica ca lqalanec saachiguit aỹim!
JOB.31.35	Ca ná'maq qaimaqatapiguilec qoỹeretaño' ma'le,
JOB.31.36	ca' se'xatetac ma'le semaqachintac,
JOB.31.36	se'xateta ñado'ontañi.
JOB.31.37	Ca' sa'xatem ma'le ñi qota'olec ná'ogue ná'maq so'uet,
JOB.31.37	ca ma' shicpegue' ñi'maxare, ca ta'chiguit quiyim seloqoto'ot.
JOB.38.1	Ca' ñi qota'olec netaxaỹa'ña so Job, hueetaugui so nonot lodegaxat, 'naaco':
JOB.38.2	¿Nega'ỹo' qami' quiyim sqai 'taxachiriñi da ỹo'ueenataxanaxac,
JOB.38.2	ca choxochite' quenaua ra'qaataxahi' quiyim sqaica ca 'yiiñi'?
JOB.38.3	Chaxañirim nagui ca la'ñaxac qavilli',
JOB.38.3	ca' vite ca lopilaxaset naua inataxanaxaco:
JOB.38.4	¿Nega'ỹo' ca vi'sa'gue na' so'ueetetac na 'laua?
JOB.38.4	¡Choxochi' no'm llic 'ue ca 'yiiñi'!
JOB.38.5	No'm 'yiiñi', ¿nega'ỹo' cá'maq ỹo'uet da lecaachiguiñi?
JOB.38.5	chaqai ¿nega'ỹo' cá'maq no'viishiguim na'le?
JOB.38.6	¿Nega'ỹo' cauá'maq qaỹo'xonlgoto na'le?
JOB.38.6	¿Nega'ỹo' cá'maq ỹa'auaxanñi ca qa' nolliitañi na'maxare,
JOB.38.7	na' ñaq ro'ueenaxantagui na huaqajñipi na' sham richiguiñi,
JOB.38.7	ỹalequetaugui da laỹaac na ilaatqaipi piguim laseripi?
JOB.38.8	Chaqai ana huaaxai na' ne'paxanec, chicqotougui na 'laua,
JOB.38.8	¿Nega'ỹo' ca ỹo'ueete' na'le naua lquepaxasete' na huaxaỹaq?
JOB.38.9	Ỹim so'uet quiyim ana huaaxai no'viichigui na naueguelec,
JOB.38.9	chaqai lepataxaqui nqaishin na neue'.
JOB.38.10	Ca' ỹim ná'maq so'ueete' naua lqodoco ana huaaxai,
JOB.38.10	sa'ue ana lo'o na' sapo'guit quenaua lquepaxasete'.
JOB.38.11	Ca' shinapega: Qainaata najo novichira'ñi,
JOB.38.11	ca' quenajo, ca' se napaquiralec;
JOB.38.11	'ena lqodoc da lquesaxanaxa na ro'paxa'e'ipi.
JOB.38.12	Qami' Job, ¿'uo' quen ca quiyim laataxañi' quiyim richiguiñi,
JOB.38.12	ca' novi' ca lauaq ca na'xa'a?
JOB.38.13	¿Chaqai lachi' da lauaq quiyim coỹarelec na 'laua,
JOB.38.13	qaiyi na hualoxonyipi 'eet nañoxojñi?
JOB.38.14	Ca' re'oq da no'ueenataxac na 'laua
JOB.38.14	ca' re'oq na lashic 'ec ca loxoquiric.
JOB.38.15	Ca' se qaỹasenem dajo lauaq na hualoxonyipi,
JOB.38.15	ca' lqodoc nqohin na la'xalenataxanaxaquipi.
JOB.38.16	Ca ¿peeta'a mashic vichira'ña yí'maq se qaỹauanapega pa'ỹaañi,
JOB.38.16	yí'maq chicqotapi'ñi na huaxaỹaq caso huaaxai?
JOB.38.17	¿Peeta'a mashic huañita yi nera'ñi ñaua lasomi' yí'maq ỹaatqajam lapalqa' loiquenatec da nelauaxa?
JOB.38.18	¿Peeta'a 'yiiñi' ca lecaachiguiñi na 'laua?
JOB.38.18	¡'Xachirim, no'm llic 'yiiñi' ná'ogue!
JOB.38.19	¿Negue' ca hueesa'gue quiyim qaỹa'maxate'
JOB.38.19	na richiguiñi chaqai na napalaxa?
JOB.38.20	¿'Yiiñi'o' quiyim ỹovira'a nqai'ñi' ca lqodoc na 'laua,
JOB.38.20	ime, ca' lotqai rapila nqai'ñi' cá'maq chicqochi'ñi?
JOB.38.21	¡Peeta'a 'yiiñi', ma' mashic 'xoic na niñaxari'ipi,
JOB.38.21	ma' shi'co' ne'qa'iriñi na'le!
JOB.38.22	¿Mashic shi'co' vichitera'a yi ỹa'maqataxanqa'
JOB.38.22	quena' sa'maxat ana loñi nacañi chaqai ana qalachi,
JOB.38.23	ca sela' quena' ỹovitalo naua la'aaqa' naua na'xata'
JOB.38.23	quecaua na'xata' lauataxaqui'?
JOB.38.24	¿Nega'ỹo' cá'maq ỹaatqajam llicyaxac na richiguiñi quena' neuagaxajlecna?
JOB.38.24	¿Negue' cá'maq 'neeto' quen na nonot lqodoiguesec quena' neuagaxajlec na 'laua?
JOB.38.25	¿Negue' ca ỹauatec ca llic qaiyi nac na ỹaxat lodegaxat,
JOB.38.25	chaqai ỹachaxan ca que'tegue nqai'en ca nonot lodegaxat,
JOB.38.26	qaiyi ỹaxat quena 'laua qaica qom,
JOB.38.26	quená'maq qaica ca qom naalec,
JOB.38.27	qaiyi ilejlec na 'laua qaica ca naalec,
JOB.38.27	qaiyi ñaxat ana peue?
JOB.38.28	¿Negue' cá'maq leta'a na ỹaxat chaqai ana 'ỹa'?
JOB.38.29	¿Negue' acá'maq late'e ana loñi viñigui na huaxaỹaq chaqai aná'maq chaqai loñi?
JOB.38.30	¿Negue' cá'maq ỹa'ñaxajta' na huaxaỹaq 'ec nqai'en na qa',
JOB.38.30	qaiyi ra'ñi'ijta' ná'maq hueetalec aso huaaxai late'ogue'?
JOB.38.31	Ca' ¿qami'o' ná'maq lapoota'ta' nqai'ñi' ná'maq ỹaviqueta'a huaqajñipi queso rapiraxalaxachi',
JOB.38.31	chaqai ỹoxe'oga nqai'ñi' na huaqajñipi queso leenaxat Orión?
JOB.38.32	¿Peeta'a chaqaqami'o' ná'maq nenoxonshiguim nqai'ñi' aso nete'ese quena' ỹovita yi laloqo'?
JOB.38.32	Ca' ¿chaqaqami'o' ná'maq shaxañisac queca que'tegue so huaqajñipi leenaxat Osa Mayor chaqai aso Osa Menor?
JOB.38.33	¿Peeta'a 'yiiñi' ca leloxoỹaxac ná'maq queetac nqai'en na hueeto'ot na piguim?
JOB.38.33	Ca' ¿chaqaqami'o' ná'maq vite naua leloxoỹaxaco na 'laua?
JOB.38.34	¿Peeta'a shichi' quiyim lachi' na naueguelec quiyim i'paxanlec nqai'en qami' quena huaxaỹaq?
JOB.38.35	Chaqai lachi' aca soxonaxa nouaxanaxanñi quecá'maq shim lachitegue,
JOB.38.35	ca' ¿peeta'a saachiguit qami', ca 'naac: Cá'maq 'ñirac, ca so'uet?
JOB.38.36	¿Negue' cá'maq ỹo'uet da lco'ỹaxaric na ỹo,
JOB.38.36	ná'maq malagaxa loqo'm na huaqa'e?
JOB.38.37	¿Negue' cá'maq ỹaatqajam 'deenaxanqachaqaic, ca' ỹa'den ca ỹorete' na naueguelec?
JOB.38.37	¿Negue' cá'maq ishit quiyim co'taxachigui, ca' ỹo'uet ca ỹaxat,
JOB.38.38	qaiyi na namoxoỹaxa ñigui nishaaxa,
JOB.38.38	ca' ronaỹata', ca 'ue ana 'laua lolo?
JOB.38.39	¿Peeta'a chaqaiqami' ná'maq vite ca loxonec aca sauaxaic leta'a 'aalo,
JOB.38.39	qaiyi qui'ỹaxan ca llaalqaipi, chi ỹovireta'a quiyim quema',
JOB.38.40	quena' nqañoxojñi queca chaqai'en loma',
JOB.38.40	loqo'm quena' rauaanaxantac hueetaugui ca lo'oochaxa?
JOB.38.41	¿Negue' ca ỹa'ue ca loq ca rateguesan,
JOB.38.41	quena' idaantaque ca loq na llaalqaipi
JOB.38.41	chaqai quena' ỹaualqatagui na llaalqaipi yashiilatac?
JOB.39.1	¿Qami' peeta'a 'yiiñi' quena' co'o ana qagreta neuec?
JOB.39.1	¿Huañito' quena' co'o ana naueenec?
JOB.39.2	¿'Yiiñi' ỹorete' caua shiriguiri quena' co'o?
JOB.39.3	Quena' co'o, ca' ỹa'que'ejta',
JOB.39.3	ca' ne'qaañi ca llaalec.
JOB.39.4	Quena'le, ca' ỹiitauec quena no'ueenaxa,
JOB.39.4	ca quena' ime, ca' eec, ca tot rapil.
JOB.39.5	¿Negue' cá'maq ỹaanem da leuagaxa ca 'ashin neuec?
JOB.39.5	¿Negue' cá'maq ỹaxantac quiyim sootauec?
JOB.39.6	Ỹim setan cá'maq loma' hueetalec ca 'laua qaica qom,
JOB.39.6	na ca'megue ná'maq 'ue na 'ue.
JOB.39.7	Se nqo'ta na nauaxanaxa quena na'a',
JOB.39.7	chaqai se na'xaỹaxana na laualaxaquipi na no'ootaxanaq.
JOB.39.8	Queeteguelgoto naua no'ueenaxari idaantaque ca 'uaqapi,
JOB.39.8	idaantaque canchaqaica 'uaqapi ladala quiyim ỹa'ic.
JOB.39.9	¿Peeta'a 'ñiisapega shichi' 'ueenataxañirigui ca tooro neuec,
JOB.39.9	loqo'm hueetaugui ca rcoñiitaxanaxagui'i' quena qalo'e' queca pe?
JOB.39.10	¿Peeta'a shichi' quiyim coñichiro, ca' 'ueenataxañirigui quiyim saugaxañi',
JOB.39.10	loqo'm quiyim coỹaretalec qami' quiyim moxoiqataxañisac quena no'ueenaxa?
JOB.39.11	¿Peeta'a pi'iisa'a ca'maxare ma' ỹaatqajam quesaxanaxaic,
JOB.39.11	ca' 'xañitegue quiyim ỹo'uet ca ro'ueenachiqui'?
JOB.39.12	¿Peeta'a 'ñiisapega quiyim ỹa'maqachiguiñi qataxañirigui ca'maxare quena qadañiguishigui' ala
JOB.39.12	chaqai quiyim lapoonta' potogola ná'maq co'teeta la?
JOB.39.13	Ñaqai 'ajñi' so mañic:
JOB.39.13	so'maxare 'maaxaic, ỹauatetapiguilo naua laua',
JOB.39.13	'neete'm naua laua' na natagoxonaq.
JOB.39.14	Ỹalate' ỹapolgoto naua lco'ueete' quena lo'uaxanaxa,
JOB.39.14	qaiyi viriguilo nqai'en na ra'aasa lauaq.
JOB.39.15	Sqai huapigui lauel quiyim 'ue ca pataqarañi,
JOB.39.15	chaqai sqoue ca liỹa isecỹac co'ỹaaguilo.
JOB.39.16	Ỹaatqajam qa'uaic quena llaalqaipi, mashic 'ec sqai llaalqaipi,
JOB.39.16	chaqai se iten quiyim na'laañi da lo'ueenataxanaxac.
JOB.39.17	Ma' ỹim sqai saanem ca la'deenataxanaxac,
JOB.39.17	chaqai se sa'ue ca no'uen no'ueenataxac.
JOB.39.18	Qam quena' ne'laxashiguim, ca 'eet,
JOB.39.18	ca' chi i'neetac ca shipgaq chaqai quecá'maq neetalec.
JOB.39.19	¿Loqo'm qami' ná'maq vite ca lquesaxanaxa na shipgaq,
JOB.39.19	loqo'm 'viichi' na lanaxa' laue lemaqatet na lqosot?
JOB.39.20	Ca' ¿qami'o' ná'maq renot nqai'ñi', 'ec nqai'ñi' aca piñai,
JOB.39.20	ca' da nemaqajnaxac quiyim rachiminaxantari', ca' ỹaatqajam 'xoic da lichic?
JOB.39.21	Ca' ri'ỹaxantari' quena' hueetalec ana quemaralec,
JOB.39.21	chaqai qaica ca lqolonaxa quena' i'guentaugui ca lauataq.
JOB.39.22	Chi i'neetac da lichic chaqai se no'chi,
JOB.39.22	chaqai se ỹolauqachit na lecat,
JOB.39.23	'eno'm roviqui na lovic lahi' ná'maq neetashiguim nalauataxai,
JOB.39.23	chaqai 'eno'm 'ue lpoqo ana niqui chaqai ana nahinaxanqate.
JOB.39.24	Ỹaatqajam se ỹoỹojlgoto naua qoỹoqojlgoto,
JOB.39.24	quena' ilamigui ana npe'te, ca' se ishit i'maqata.
JOB.39.25	Noỹen quena' 'xaỹaque ana npe'te;
JOB.39.25	ñaq qoỹoqo'ta, qa' ita'guit na lahita na lauataq,
JOB.39.25	'qaataque na la'qaatec na nashi quena' relaataxan chaqai na naualaxaquipi.
JOB.39.26	Ca ¿ỹaatqajam qami'o' 'deenaxanqachaqaic,
JOB.39.26	ca' paxaguiñitegue da laỹoxoc na qatañiguit lodegaxat
JOB.39.26	quena' ỹo, taigue da 'guiñi?
JOB.39.27	Ca ¿qami'o' ná'maq lachi'o' na o'ic
JOB.39.27	quiyim ỹanalec ca lpa'gue' ana qa' ladocai?
JOB.39.28	Na'maxare quiyi pe chaqai yi na'xa'a hueetalec ana qa',
JOB.39.28	ỹo'uet ca le'guenqa' quena lo'lo ana qa' ladocai.
JOB.39.29	Ca hueetashiguim qoỹoqoshi'megue quenoxontac,
JOB.39.29	ra'iitaque ca loxonec.
JOB.39.30	Na llaalqaipi ỹaatqajam loqo' naua leuo',
JOB.39.30	ca quecá'maq hua'ñi ca leuaxaic,
JOB.39.30	ca' yí hua'ñi, ca' qaỹauana.
JOB.40.1+JOB.40.2	Ca' qami' Job ma' qami' vi'saque taqaira'pegue' aỹim,
JOB.40.1+JOB.40.2	ma' ỹim sqaica ca sqalanac,
JOB.40.1+JOB.40.2	¿peeta'a ñaqai vi'saque vite ca 'xachi' caỹim?
JOB.40.3+JOB.40.4	Ca' so Job 'naaco':
JOB.40.3+JOB.40.4	¿Negue' quet cá'maq yishaaque quiyim 'ue ca sa'xat?
JOB.40.3+JOB.40.4	Paguec la'maxa quiyim yi'maqata, se setaqa.
JOB.40.5	Mashic shi'gue ỹoto'o' setaqa,
JOB.40.5	ca' tot qaica quet cá'maq liỹa shinac.
JOB.42.1+JOB.42.2	Lotqai 'naac so Job:
JOB.42.1+JOB.42.2	Ỹim sa'den quiyim qaica ca rqalañiqui',
JOB.42.1+JOB.42.2	chaqai sqaica quet cá'maq sqo 'viichi'.
JOB.42.3	¿Negue' quet ná'maq ỹim queta' se se'taxajñi da rcochaxaqui' quená'ogue?
JOB.42.3	'Ec ñichoxotari' quiyim qaica ca sa'den.
JOB.42.3	Ma' ỹim sa'xatetac ná'maq se sa'den,
JOB.42.3	ná'maq leloxoỹaxaquipi qaica nqai 'nejem se sa'den cá'maq leloxoỹaxac.
JOB.42.4	Qami' 'ñirac caỹim: Na'xaỹaxañi', ñaq setaqa,
JOB.42.4	choxochi' ca leloxoỹaxac na inataxanaxaquipi.
JOB.42.5	Ỹovireta'a nagui qaidaata quiyim chi sa'qaatapega qami', ca' sa'yiiñi',
JOB.42.5	qam nagui, ca' ỹaatqajam ya'iito'ot qami' quenaua ñqote'.
JOB.42.6	Ca vichiguiño' nagui, ca 'xoic da ñitogotaxa,
JOB.42.6	ca ñqa'xantañigui na namoxoỹaxa chaqai na lo quena ỹayiloxo.
JOB.42.7	Ca co'na' ime da ỹa'xatetac ñi qota'olec queso Job, ca lotqai 'naac queso Elifaz:
JOB.42.7	—Ỹaatqajam yoquii'a qami' chaqai saua dos nauochaxauachi', ma' sqa 'xachii dá'maq llic caỹim, mesqai 'ñiita ñi ilaatec Job. 
JOB.42.8	Ca' nagui, ca coñiu'alo caua siete toorol chaqai caua siete qagreta louaari, ca quiipegue' ñi ilaatec Job, ca 'ỹaañiuo quiyim qaỹavigaxat. Ca' ñi ilaatec Job nqouagaxainlgoto qamiri, ca' ỹim secoñiguit ma'le ca nqouagaxainaxac. Ca' sqaica ca shinegue caqamiri ma'le, ma' 'ue quet ca nouaxanaxashichii, ma' sqai 'xachii cá'maq lliqueta caỹim, sqai 'ñiita dá'maq 'ne'tegue ñi ilaatec Job.
JOB.42.9	Ca co'na'le, ca que' saua Elifaz, Bildad chaqai so Zofar, ỹo'ueete' dá'maq qohinapegalo quiñi qota'olec, ca ñi'maxare saachiguit na'le da nqouagaxainaxac so Job.
JOB.42.10	Ca co'na' ime quiyim so Job nqouagaxainteguelgoto saua nauochaxaua', ca' ñi qota'olec ỹopilaxatot na'le so lesallaxa, qam ỹaatqajam ỹa'iitec nqai'en so ỹaanem. 
JOB.42.11	Ca co'na'le, ca' qara'piicha queso lqaỹaripi ỹalliripi chaqai so 'aallipi, chaqai so nauochaxauaripi, chaqai sá'ogue so ñaauapec lauanatqaipi. Ca na' queso lapoxoc, ca' qaỹo'uet so nqui'ỹaxac quiyi la'a'. Ca' ỹaatqajam 'ue da nqui'ic, ca' qaỹa'ñaxatetac queso ne'guenaxac na'le qanelata quiñi qara'gaxala'. Ca' quiñi 'óna, ca ỹa'ue ana lame lam queso'maxare, chaqai aso lichicshaqate 'oro.
JOB.42.12	Ca' ñi qota'olec nqouaguegue so Job quesaua co'uaataxante' niñaxari, ca' paguec so ỹaanem queca 'auaxaic. Vire'ta na' ỹovi' catorce mil aso lalo qagreta, seis mil aso nauaanaxanaxa late'e, dos mil ñii'lolaipi, chaqai mil aso 'ashina, 
JOB.42.13	chaqai catorce so llaalqaipi chaqai tres saua llaale. 
JOB.42.14	Asó'maq ỹi ỹanco' leenaxat coviguiñic, ca' aso lano'o ỹanco' coraxat lo'daxaraic lahita, chaqai aso liỹa ỹanco' nashic la'meenaxat. 
JOB.42.15	Ca' quená'ogue na 'laua ỹapacauec loyaague' saua llaale so Job. Ca' so leta'a' ỹa'ue ca taalgoto quena lesallaxa 'nejme' saua lqaỹa' ỹale'.
JOB.42.16+JOB.42.17	Ca co'na' ime dajo, ca' so Job lotqai ỹovi' ciento cuarenta ñaxari nca'leetauec. Ca' ileu, qam mashic qo'xoỹom, ca' ỹoviralec so llaalqaipi, lauaripi, chaqai so llaalqaipi so lauaripi.
PSA.1.1	Chalego la'maxa queca qom
PSA.1.1	quiyim sqai que'uegue na lapaxaguinataxanaxac na hualoxonyipi, chaqai se naỹa'a da 'neetari' na sauaqhuaiquipi,
PSA.1.1	chaqai se ỹalecau'a cá'maq i'neetac ñi qota'olec;
PSA.1.2	ta'ta'a quiyim ỹaatqajam nqo'ta na laqataxaquipi ñi qara'gaxala',
PSA.1.2	chaqai napaxaguintapegalo quiyi na'xa'a chaqai yi pe.
PSA.1.3	Cajo qom 'ec aca qo'paq neeto'ot na lahi aca lachiugue,
PSA.1.3	ca' se napacalec yi laloqo' quiyim 'ue aca la
PSA.1.3	chaqai se ỹaso ana laue.
PSA.1.3	¡Chaqai quená'ogue ná'maq ỹo'uet ỹaatqajam ỹa'maqachiguiñi!
PSA.1.4	Qam quena hualoxonyipi mesqai 'neeta dajo,
PSA.1.4	ma' na'maxare 'ec na 'uaqapi qai'xat quena nonot.
PSA.1.5	Vichiguiño' na hualoxonyipi se qaicoñiguit ma' ime qaimit,
PSA.1.5	ca' na sauaqhuaiquipi se ỹalliguiguit nqohin na 'maxataxaraiquipi.
PSA.1.6	Ma' ñi qara'gaxala' qota'olec netela'a da llicyaxac na 'maxataxaraiquipi,
PSA.1.6	qam da llicyaxac na hualoxonyipi taata'a quiyim na'laañi.
PSA.2.1	¿Chi'negue ma' leleetecta' ná'maq ỹoreta'oguit qomyipi, ná'maq sqai huelec ñi qota'olec?
PSA.2.1	¿Chi'negue ma' ỹo'ueetetac na na'deenaxaquipi qaica ca 'negue?
PSA.2.2	Ná'ogue na nashillipi quena 'laua,
PSA.2.2	na'maxare sqai huelec, ca' lapoỹata',
PSA.2.2	ca npa'guene'e' ñi qota'olec chaqai ñi nashi lca'acsec.
PSA.2.3	Ca' ỹaualqatagui, 'naac:
PSA.2.3	¡Ñaqataq na lequeetenaxanqateripi coqomi'!
PSA.2.3	¡Ñosoqa'ahi naua lcoñiitaxanqate'!
PSA.2.4	Ñi qara'gaxala' qota'olec ñí'maq nashi queda piguim
PSA.2.4	chi raỹalegueretac i'neetac na'maxare.
PSA.2.5	Ime, ca' ro'o, ca qo'ỹoqochit;
PSA.2.5	ca na' ỹaatqajam paguec da lauel, ca 'naac:
PSA.2.6	Mashic shi'gue sano quiyim nashi quiyi Sión añí'maq ñaqa' co'teeta.
PSA.2.7	Ỹim sa'xat dá'maq ỹahotaque ñi qota'olec:
PSA.2.7	ñi'maxare 'naac caỹim: Qami' ná'maq qami' ỹaalec;
PSA.2.7	nagui, ca' ỹim qataa'i'.
PSA.2.8	Yashiila'e' quiyim saañiraxarom quiyim ralamaxarichi' ná'ogue na ỹoreta'oguit qomyipi
PSA.2.8	chaqai ỹovira'a ca lqodoc na 'laua,
PSA.2.8	ca' saanem qami' quiyim ralamaxarichi'.
PSA.2.9	Ca' viise'e ca rashillichi' lecat, ca nopoxoỹaxachiriñi na nashillipi;
PSA.2.9	¡ca poxoỹaxachirigui 'ec nqai'ñi' aca 'ueena 'laua!
PSA.2.10	Ca' qamiri nashillipi chaqai na'gaxalateripi quena 'laua, 'yiiñita dajo ma'le,
PSA.2.10	¡ỹaatqajam napaxaguiñiỹa ma'le dajo qaỹa'xatetac!
PSA.2.11+PSA.2.12	Nqouagaxaiñiỹot ñi qara'gaxala' qota'olec, qam ra'maxaichiguiñi chaqai ỹaatqajam ro'chiỹa;
PSA.2.11+PSA.2.12	'yiỹoto naua re'cootallii ñi'maxare, qam re'loxollitari',
PSA.2.11+PSA.2.12	'neeto' lotqai ro'o,
PSA.2.11+PSA.2.12	ca' qamiri rillivii quena nayic,
PSA.2.11+PSA.2.12	ma' da lonogoxonaxac ỹaatqajam se neme quiyim nachipishiguim.
PSA.2.11+PSA.2.12	¡Chalego loyac ca qom cá'maq idaantaque quiyim qaiquepaqataxanlec quiñi'maxare!
PSA.6.1	Qami' ỹa'gaxala',
PSA.6.1	totaxan relaqairiua' quiyim 'ohi',
PSA.6.1	chaqai sqa vite ca ñouaxanaxaset quiyim roqui'raỹa'.
PSA.6.2	Qami' ỹa'gaxala', yi'xoriñi',
PSA.6.2	ma' ñauate'e quiyim qaica ca ỹa'ñaxac.
PSA.6.2	Qami' ỹa'gaxala', rapilaxachi' ca ỹa'maxa,
PSA.6.2	ma' ná'ogue na ỹoshicmaxa i'loxol.
PSA.6.3	¡Mashic yi'loxoltari' quena iqolonaxa!
PSA.6.3	Ca' qami' ỹa'gaxala', ¿laquio' chi novichi'?
PSA.6.4	Qami' ỹa'gaxala', na'itquena, ¡nca'laxachirec da ñachaalataxac!
PSA.6.4	¡Yca'laxachirec queda re'xorenataxanaxa'e'!
PSA.6.5	Qaica quet cá'maq mashic ileu, ca ỹo'leenta'a qami';
PSA.6.5	¿negue' queto' ca ishit quiyim imaqachin qami' quiyim mashic hueetañigui aca napal lahi'?
PSA.6.6	Ỹaatqajam mashic yco'te'guesop da ñoỹenaxac.
PSA.6.6	Naua'que naua piri ñoỹentac,
PSA.6.6	vire'ta pi'guiloxolta yi ña'xanaxat quenaua ỹachi'.
PSA.6.7	Da nqui'ic mashic sham ỹo'mate' naua ñqote';
PSA.6.7	¡sham o'me' sauaxat na ñpa'guenaxauaripi!
PSA.6.8	¡Noỹoochiuec caỹim ma' 'viichitac da se no'uen
PSA.6.8	ma' ñi qara'gaxala' mashic 'xaỹa da ñoỹenaxac!
PSA.6.9	Ñi qara'gaxala' na'xaỹaxana da ñi'xoresenaxac,
PSA.6.9	¡ñi qara'gaxala' icoñiguit da ñqouagaxainaxac!
PSA.6.10	Na ñpa'guenaxauaripi ileuapeguem da lqolonaxa,
PSA.6.10	ỹaatqajam qaica ca 'negue;
PSA.6.10	¡'ec quiyim 'oonoqui' nqatagoxoñi,
PSA.6.10	ca' 'eete', paguec da layilqo'!
PSA.8.1	Qami' qara'gaxala' ma' cochi'sapegalo qomi',
PSA.8.1	¡da qadeenaxachi' ỹaatqajam ỹoiquentac ná'ogue na 'laua!,
PSA.8.1	¡da remaqachiqui' napacalec na piguim!
PSA.8.2	Queda lemaqajnataxanaxa na ñaaqaipioqui'
PSA.8.2	chaqai ná'maq ñaqai llipetac,
PSA.8.2	ca no'xoñirishiguim ca re'guenaxagui'i',
PSA.8.2	sauaxat na npa'guenaxaua'e'ipi,
PSA.8.2	qaiyi nomachichiriñi na sqai huelec qami' chaqai ná'maq se reuojñi'.
PSA.8.3	Quena' ya'iito'ot na piguim ná'maq ro'ueenachiqui',
PSA.8.3	ñi shiraigo chaqai ana huaqajñi
PSA.8.3	ỹañiso'ot na'maxare,
PSA.8.4	ca viichigui na iuel quiyim shinacsa':
PSA.8.4	¿Negue' quet ná'maq chi ỹale?
PSA.8.4	¿Negue' quet ná'maq chaqai qom?
PSA.8.4	¿Chi'negue ma' sqa 'laxachite chaqai quelollisapega na'maxare?
PSA.8.5	Ma' sham nalo'chiguit nqai'ñi' qami' na'le,
PSA.8.5	chaqai 'ỹaañitem quiyim qaimaqachin chaqai da lichoxoric,
PSA.8.6	chaqai 'ỹaañitem quiyim ỹapacauec quena liỹa ro'ueenachiqui',
PSA.8.6	chaqai 'ỹaañitem quiyim ỹapacauec quená'ogue nanchaqaina:
PSA.8.7	ỹapacauec quena qagretaipi chaqai quena ñii'lolaipi, chaqai quena iseripi neuec,
PSA.8.8	chaqai quená'maq ỹoipi quená'maq ỹootac quena piguim,
PSA.8.8	chaqai na nalliñipi hueetañigui ana huaaxai,
PSA.8.8	¡chaqai quená'ogue ná'maq hueetañigui ana huaaxai!
PSA.8.9	Qami' qara'gaxala' ma' cochi'sapegalo qomi',
PSA.8.9	¡da qadeenaxachi' ỹoiquentac ná'ogue na 'laua!
PSA.14.1	Na se nouoguiñi 'neetapigui lauel qaica ñi qota'olec:
PSA.14.1	ná'ogue ỹo'meetajlec;
PSA.14.1	chalego la'aaxa na ỹo'ueetetac;
PSA.14.1	¡qaica quet cá'maq ỹo'uet ca ỹa'maqachiguiñi!
PSA.14.2	Ñi qara'gaxala' qota'olec na'iitañi queda piguim, ỹa'ajantac na qomyipi,
PSA.14.2	sha'apiguito' 'ue ca 'deenataxanaxai
PSA.14.2	ca' idaanaque ñi'maxare.
PSA.14.3	Qam ná'ogue quegue so ñicyaxac se no'uen;
PSA.14.3	ca ná'ogue 'neeta'oguit ỹo'meetajlec.
PSA.14.3	¡Qaica ca ỹo'uet ca ỹa'maqachiguiñi!
PSA.14.3	¡Ỹaatqajam ñaqai 'ue quet ca 'oonoqui'!
PSA.14.4	Qaica ca la'deenataxanaxac na hualoxonyipi,
PSA.14.4	ná'maq ỹahotaque ỹomato na ỹalamaxareteripi, 'ec ca qom ỹa'queetac ca pan,
PSA.14.4	ná'maq se ỹa'xat da leenaxat ñi qara'gaxala'.
PSA.14.5	I'loxol ma'le quena lqolonaxa,
PSA.14.5	ma' ñi qota'olec liỹaatac ná'maq na'xaỹaxane'ta ñi'maxare.
PSA.14.6	I'neetac dá'maq ỹahotaque na 'xoraiquipi,
PSA.14.6	qam ñi qara'gaxala' ro'ootaxanlec na'maxare.
PSA.14.7	¡Saxanchi' cada quemaralec qa' ladocai Sión
PSA.14.7	chicqojlec ca lca'laxa na llaalqaipi so Israel só'maq liỹa leenaxat da Jacob!
PSA.14.7	Ma' ñi qara'gaxala' ỹadalaxat ca iloxoỹaxane'tegue na lalamaxareteripi,
PSA.14.7	ca' netoon ma'le ná'ogue na lalamaxaret llaalqaipi so'maxare.
PSA.15.1	Qami' qara'gaxala',
PSA.15.1	¿negue' cá'maq ishit hueetaugui ca qauochi'?,
PSA.15.1	¿negue' cá'maq ishit neetalec ada ralamaxarichi'i' co'teeta quemaralec qa' ladocai?
PSA.15.2	Chaqaica cá'maq qaica canchaqaica lo'maxaset chaqai ỹo'uet ca ỹa'maqachiguiñi;
PSA.15.2	chaqai cá'maq ỹa'xatetac ca lliqueta chicqotapigui añi le'taxanata;
PSA.15.3	cá'maq se ỹa'xat ca se no'uen queca liỹa;
PSA.15.3	cá'maq ỹaqamaxateta ca nauochaxaua
PSA.15.3	chaqai se ỹo'ooqochit ca sqoỹoqaque queca la'a';
PSA.15.4	cá'maq se nqo'ta ra'ỹa'a cá'maq se qanqo'chiguit,
PSA.15.4	qam imaqachin cá'maq imaqachin ñi qara'gaxala';
PSA.15.4	cá'maq ipacqajanchigui ca la'qaatec,
PSA.15.4	'eno'm se ỹa'maxañi ca 'neetari';
PSA.15.5	cá'maq ra'ualaxanot aca lam, se ỹahotaque quiyim paguelec aca qoỹaanem ma' qaỹopilaxat aca na'uale;
PSA.15.5	cá'maq se icoñiguit quiyim qoỹaano cá'maq qaica ca lasauaxaset.
PSA.15.5	Cá'maq 'neetari' dajo, qaica ma' 'ue quet ca na'xa'a huaañi.
PSA.16.1	¡Qami' qota'olec, loqoisa'a aỹim,
PSA.16.1	ma' qaqamite' se'guentacot!
PSA.16.2	Ca' ỹim shinac caqami':
PSA.16.2	Qami' ná'maq qami' ỹa'gaxala' ỹaatqajam qami' ỹa'maxa;
PSA.16.2	qaica ca 'nejem qami'.
PSA.16.3	Na lqolaquipi na qomyipi quena 'laua paguec quesaxanaxaiquipi,
PSA.16.3	'naac ná'maq lashiilqaipi na'maxare.
PSA.16.4	Ca' noquiigaxatetauec na lashiilqaipi lqolaquipi,
PSA.16.4	ca' queeta'pegue', chalego da lemaqajnataxanaxa.
PSA.16.4	¡Qam ỹim qaica ma' salecau'a quet na ỹalauatetac quiyim ỹavigaxat lachitaxanataxanaxat!
PSA.16.4	¡Ỹaatqajam qaica ma' ña'xatec quet na leenqateripi!
PSA.16.5	Qami' ỹa'gaxala', ỹaatqajam qaqamite' caỹimá'ogue;
PSA.16.5	ma' qami' machiralec aỹim da rqouagaxa'e';
PSA.16.5	qami' lo'qo'isañi da ñachaalataxac.
PSA.16.6	Ỹaatqajam chalego loyac yí'maq taalec nqai'ñi' aỹim;
PSA.16.6	¡ỹaatqajam lo'yaxanec yi ỹa'a' vi'saque nañaañirim!
PSA.16.7	Semaqachin ñi qara'gaxala' ma' ñi'maxare yashaxantac,
PSA.16.7	chaqai dá'maq pa'ỹaauo ño'ueenataxac ñi'maxare ỹa'maxajñi quiyi pe.
PSA.16.8	Chaqai 'neetari' sqo ỹoxe'oga nqaishin ñi ỹa'gaxala',
PSA.16.8	ñi'maxare hueeta'gue da ỹoic, ca' qaica cá'maq huaañi nqai'en aỹim.
PSA.16.9	Vichiguiño' dá'maq pa'aauo queda ño'ueenataxac,
PSA.16.9	añi i'taxanata ỹaatqajam no'qaachigui queda ñitoonaxac.
PSA.16.9	Ca caỹimá'ogue qaica ca huapigui iuel,
PSA.16.10	ma' qami' se no'ueenaxachira'ñigui aỹim aca napal lahi',
PSA.16.10	¡sqa lachira'ñigui aca lahi' ná'maq ỹaatqajam qamaxaraic nauochaxaua'e'!
PSA.16.11	Ca' chaxañitem aỹim ca nayic da nca'laxa.
PSA.16.11	Ỹaatqajam chalego da na'maxa quiyim sqoỹoqaque qami';
PSA.16.11	qaica ca lqodoc da toonaxac quiyim qarauaqate'e' qami'.
PSA.19.1	Na piguim ỹa'xat da lecaic ñi qota'olec,
PSA.19.1	ca' quená'maq lo'ueenatqaipi ichoxot ná'maq hueeto'ot na'maxare.
PSA.19.2	Naua na'xata' chi na'xajta',
PSA.19.2	naua piri chi na'qaataxantecta'.
PSA.19.3	'Eno'm se qara'xaỹaque ca na'qaatec,
PSA.19.3	chaqai sqaica ca qara'xaỹaque nivillaxac,
PSA.19.4	qam da'maxare imaalec ná'ogue na 'laua,
PSA.19.4	chi ỹovireta'a ca lqodoc na 'laua,
PSA.19.4	chi ỹovireta'a ca na'ñi añi ra'aasa.
PSA.19.5	Añi ra'aasa netoon quena' quegue so llic,
PSA.19.5	'ec ca nalliquinaxai,
PSA.19.5	'ec ca piitaxaua quena' nenoxonec queca lo'naqa'.
PSA.19.6	Nenoxonshiguim añi ra'aasa queda lqodoigue,
PSA.19.6	ca queeto'ot na piguim, chi ỹovireta'gue da lahi.
PSA.19.6	Ca' qaica ca ishit 'eetapeguem na lauaq.
PSA.19.7	Da lapaxaguinataxanaxac ñi qara'gaxala' ỹaatqajam lamaxaraic,
PSA.19.7	ma' ỹadalaxat da chaalataxac.
PSA.19.7	Da laqataxac ñi qara'gaxala' ỹaatqajam qamaxaraic,
PSA.19.7	ma' da'maxare ỹo'uet ca la'deenec ca qaica ca ỹa'den.
PSA.19.8	Naua lelaataxanaxaco ñi qara'gaxala' ỹaatqajam 'maxaraqa,
PSA.19.8	ma' ỹo'ueete' da netoonaxac añi ne'taxanata.
PSA.19.8	Da laqataxac ñi qara'gaxala' ỹaatqajam co'teeta,
PSA.19.8	chaqai neloxotec yi na'deenataxanaxac.
PSA.19.9	Da nqolonaxa quiñi qara'gaxala' ỹaatqajam co'teeta chaqai qaica ca lqodoc.
PSA.19.9	Naua laqataxaco ñi qara'gaxala' ỹaatqajam lliquete',
PSA.19.9	naua'que naua'maxare ỹaatqajam 'maxaraiqa,
PSA.19.10	¡ỹaatqajam napacalec ca lesega'a cá'maq ỹaatqajam no'uen 'oro!,
PSA.19.10	¡paguec lo'daxa queca rapic li'i hueetagui aca lapa!
PSA.19.11	Chaqai qai'neeta naqataxaco quenajo relaachiqui'
PSA.19.11	ca ma' na'xaỹaxanalo, ca' 'ue da la'maxa.
PSA.19.12	¿Negue' cá'maq ỹa'deene' cauá'maq chi lo'maxaco?
PSA.19.12	¡Qami' ỹa'gaxala', palaxachi' naua se re'xoi' ỹo'maxaco!
PSA.19.13	Naqachi' da nemaqajnaxac najo relaachiqui';
PSA.19.13	mesqai 'xañitegue quiyim queetalec da nemaqajnaxac,
PSA.19.13	qaiyi co'teeta da ñachaalataxac,
PSA.19.13	qaiyi qaica cá'maq ỹasauaxaset lodegaxat.
PSA.19.14	'Maxariñite' naua ỹa'qaatqa chaqai naua ỹa'deenataxanaxaco,
PSA.19.14	qami' qarashi, i'guenaxala' chaqai ica'laxaqui.
PSA.22.1	Qami' qota'olec,
PSA.22.1	¿chi'negue ma' yo'ueenaxachisañi?,
PSA.22.1	¿chi'negue ma' sqa na'itquena, ca yca'laxachirec?,
PSA.22.1	¿chi'negue ma' se quelollita da ñoỹenaxac?
PSA.22.2	Qami' qota'olec,
PSA.22.2	soỹaxantaque qami' quiyi na'xa'a chaqai yi pe,
PSA.22.2	qam sqai saachichiguit aỹim;
PSA.22.2	¡chaqai mashic qaica ca ñco'matqa'!
PSA.22.3	Qam ỹaatqajam co'teeta qami';
PSA.22.3	qami' nashi, ca imaqachintac qami' na Israel.
PSA.22.4	So qareta'allipi pi'ỹa'a na' qami';
PSA.22.4	pi'ỹa'a na' qami', ca' qami' nca'laxachirec;
PSA.22.5	rashiila'e' quiyim tauañi', ca' qami' souec nqai'ñi';
PSA.22.5	pi'ỹa'a qami', ca' qami' sqa yiñi'.
PSA.22.6	Qam ỹim sqaỹim ỹale, ta'ta'a quiyim 'ec ỹim ñilo';
PSA.22.6	¡chaqaỹim le'nec na qomyipi!
PSA.22.7	Ná'ogue ná'maq iuañiua' chi yi'neetac;
PSA.22.7	ileguemaxachigui na lashic, ca' ỹaxaỹaxan na lqahic.
PSA.22.8	Ca 'naac:
PSA.22.8	Ñijo ỹale pe'eetapega quen ñi qara'gaxala';
PSA.22.8	ca ñi'maxare souec nqai'en ma'le,
PSA.22.8	ma' lqo'itaxat, ca' nca'laxatec.
PSA.22.9	Ca' chaqaida 'neeta:
PSA.22.9	ne'qaañi nqai'ñi' na'le aỹim sachicqotougui aso ỹate'e;
PSA.22.9	ca nco'mataxañirec na'le aỹim na' seuetalec ana lotogue.
PSA.22.10	Shi'gue na' saqa' ñi'qaañi,
PSA.22.10	qa' cochi'sapiguiỹa';
PSA.22.10	na' ñaqai seuetaugui na lauel aso ỹate'e,
PSA.22.10	ca qami' qota'olec caỹim.
PSA.22.11	Sqoỹoqaque nqai'ñi' aỹim,
PSA.22.11	ma' sqo ỹoxe'oga da i'xoric,
PSA.22.11	chaqai qaica ca yotauan.
PSA.22.12	Na ñpa'guenaxauaripi yahiquinchiguiñi 'ec toorollipi,
PSA.22.12	'ec na nocqaic toorollipi quiyi 'laua Basán;
PSA.22.13	da lonoxoỹaxac 'ec na toxonaxai sauaxaic leta'allipi,
PSA.22.13	ỹauachigui na lap, ca' i'guentailec.
PSA.22.14	Mashic shinta na huaxaỹaq qaỹocorec;
PSA.22.14	naua ipi'naqa 'ec sootaguilo.
PSA.22.14	Añi i'taxanata 'ec ana lapa,
PSA.22.14	'ec quiguiñi quena iuel.
PSA.22.15	Rashivichigui na ỹap 'ec ca nehoma lahi nqateleguesec;
PSA.22.15	ñi ỹo'legaxanaxat mashic ronaỹo'ot na ñoquiaq.
PSA.22.15	¡Yilli'sa'guit na namoxoỹaxa 'ec yileu!
PSA.22.16	'Ec na pioxoripi na' lapoỹata' na hualoxonyipi
PSA.22.16	ỹaatqajam lapoỹa'asop aỹim,
PSA.22.16	coñirqachite' naua ñapoquenal chaqai naua ipiaate'.
PSA.22.17	¡Seshit ñaloqochine' naua'que naua ipi'naqa!
PSA.22.17	Na ñpa'guenaxauaripi ỹaatqajam qaica ca liỹa ra'ỹa'gue, qaỹimeta;
PSA.22.18	nallichiguilo saua ỹoho,
PSA.22.18	ca' neuagaxachiguilo saua'maxare.
PSA.22.19	Qam qami' ỹa'gaxala', qami' iquesaxanaxa,
PSA.22.19	¡se loỹoochiraque aỹim!,
PSA.22.19	¡chaqa'ma' nanaqui' quiyim yotauañi'!
PSA.22.20	'Ootaxañirelec aỹim quiyim qayalauat quena lecat,
PSA.22.20	mesqai 'xañitegue quiyim yalauat najo pioxoripi,
PSA.22.21	'ootaxañirelec aỹim, qaiyi se ya'ic najo sauaxaic leta'allipi,
PSA.22.21	¡quepaqataxañirelec aỹim cana lasote najo toorollipi!
PSA.22.22	Ỹim sa'xat qami' ma'le quena ỹaqaỹaripi,
PSA.22.22	semaqachintac qami' ma' salequetau'a ca lapoxoc.
PSA.22.23	Qamiri ma' maqachiñitac ñi qara'gaxala', ca ¡maqachiñii ma'le!
PSA.22.23	¡Qamiri llaalqaipi so Jacob, qamiá'ogue pacqajñiỹauec ñi'maxare!
PSA.22.23	¡Nqouagaxainot ma'le ná'ogue na llaalqaipi so Israel!
PSA.22.24	Ma' qaica quet cá'maq imaqa'guit ñi'maxare
PSA.22.24	chaqai qaica ca napacalec quena leuogoxo ca 'xoraic,
PSA.22.24	chaqai se nañoxotapeguem.
PSA.22.24	¡Quena' rashiilaxan quiyim qaỹotauan, ca na'xaỹaxanta!
PSA.22.25	Ỹauanchigui nqaishin ná'ogue na ralamaxarichi'ipi
PSA.22.25	semaqachintac quiyim ipaquichigui nqai'ñi' da ra'qaachiqui';
PSA.22.25	ca ỹauanchigui nqaishin ná'ogue ná'maq remaqachiñi'sac quiyim somachichigui dá'maq ỹa'qaatec na'le.
PSA.22.26	Qui'ii, qamiri 'xoraiquipi,
PSA.22.26	chi ỹovireta'a quiyim rquemarii;
PSA.22.26	qamiri ma' daañitaque ñi qara'gaxala', ca' maqachiñii,
PSA.22.26	ca 'xoic ca ñaxaripi rca'lliitauec.
PSA.22.27	Qamiri ni'ic, chaqai ná'ogue na ỹoreta'oguit qomyipi
PSA.22.27	quenaua'que naua lahil na 'laua:
PSA.22.27	o'lliinchii'a ñi qara'gaxala', ca' naguipegue';
PSA.22.27	¡'yiỹoto naua re'cootallii ñi'maxare!
PSA.22.28	Ma' ñi qara'gaxala' chaqaiñi ñí'maq nashi,
PSA.22.28	ñi'maxare ỹoiquentac ná'ogue na ỹoreta'oguit qomyipi.
PSA.22.29	Qaiñiita 'yiỹoto naua re'cootallii, ca nqouagaxainot
PSA.22.29	ná'ogue ná'maq qaica ca ỹouen,
PSA.22.29	ná'ogue ná'maq pilougui ma'le na 'laua,
PSA.22.29	ma' qaica quet cá'maq chi nanoiquentac nca'leetauec.
PSA.22.30	Na ỹaxataxahipi nqouagaxaintacot ma'le ñi qara'gaxala',
PSA.22.30	chaqai ỹa'xatetac ma'le ñi'maxare quedá'ogue da nachaalataxac;
PSA.22.31	ca ná'maq dalaxaic ne'qaañi qara'qaataxana ma'le
PSA.22.31	quedá'maq 'maxaraic no'ueenataxac chaqai quena lo'ueenataxanaxaquipi.
PSA.23.1	Ñi qara'gaxala' reloqotaỹa',
PSA.23.1	'ec nqai'en aỹim ca neloxoỹaq cana qagreta;
PSA.23.1	ca' qaica ca souentaque.
PSA.23.2	Yco'mataxanaxanec quenaua lo'ualqate' na 'uaqapi,
PSA.23.2	chaqai yauega ná'maq hua'ñi na huaxaỹaq se reda queso ñaachi,
PSA.23.3	ỹa'ue da dalaxaic iquesaxanaxa
PSA.23.3	chaqai yauequeta'gue so ỹalamqata nayic,
PSA.23.3	ca ỹo'uet da lemaqachic da leenaxat.
PSA.23.4	Ca 'eno'm shiquetauguilo nauá'maq paguec lapalqate' naua ca'meguelo,
PSA.23.4	qam qaica quet cá'maq yo'chiitaque,
PSA.23.4	ma' iỹaatac qami' ỹa'gaxala';
PSA.23.4	so nepoñi' chaqai ana rashillichi'i' ỹo'uet quiyim qaica ca youetaque.
PSA.23.5	Ca 'maxachisañi ca iqui'ỹaxac,
PSA.23.5	ca' qaiyi ỹauanchigui ná'ogue na ñpa'guenaxauaripi;
PSA.23.5	ca' cochirelec na iqahic quena coraxat,
PSA.23.5	chaqai i'paxanteguelec nqai'ñi' aso ñi'taxaqui.
PSA.23.6	Da rqouagaxa'e' chaqai da re'xorenataxanaxa'e' sqo ỹoxe'ogalo caỹim
PSA.23.6	quedá'ogue da ñachaalataxac,
PSA.23.6	chaqai queca ra'aachi', qami' ỹa'gaxala',
PSA.23.6	sqaica ca lqodoc quiyim senta'ñi.
PSA.24.1	Ñi qara'gaxala' lalamaxaret ná'ogue na 'laua,
PSA.24.1	lalamaxaret ná'ogue ná'maq 'ue,
PSA.24.1	chaqai ná'ogue ná'maq nca'leetauec hueetalec.
PSA.24.2	Ma' ñi qara'gaxala' ỹo'viijñi ca lo'xonaxala' na 'laua,
PSA.24.2	ca' ỹanalec ana huaaxai chaqai na lachiuguellipi.
PSA.24.3	Ca ¿negue' ca ishit quishi'megue añi quemaralec qa' ladocai lalamaxarete ñi qota'olec?
PSA.24.3	¿Negue' ca ishit shi'gom hueetaugui añi co'teeta qouagaxainaxaqui quiñi'maxare?
PSA.24.4	Cá'maq co'teete' naua lqai'laqate' chaqai añi le'taxanata
PSA.24.4	quená'ogue na nasauaxaset;
PSA.24.4	cá'maq se ỹashiila nqouagaxainot na nqolaquipi
PSA.24.4	chaqai se nallitalta'.
PSA.24.5	Ñi na'gaxala' ñí'maq qota'olec nca'laxaqui
PSA.24.5	nqouaguegue ma'le cajo ỹale chaqai ỹo'uet cá'maq ỹa'maqachiguiñi.
PSA.24.6	Ca' chaqaida dá'maq 'neeta quet cá'maq imitetaque ñi qara'gaxala',
PSA.24.6	cá'maq ỹahotaque reloqoto'ot ñi qota'olec queso Jacob.
PSA.24.7	¡Ca' huatouguilo naua lasomi' qaica lqodogue'!
PSA.24.7	¡Ca' chaqai 'neetari' nauatetauguilo,
PSA.24.7	ca' inoxono ma'le ca nashi 'ue da lauaq!
PSA.24.8	¿Negue' cá'maq nashi 'ue da lauaq?
PSA.24.8	¡Chaqaiñi ñi qara'gaxala' quesaxanaxaic chaqai 'ñaaxaic!
PSA.24.8	¡Chaqaiñi ñi qara'gaxala' 'ñaaxaic quena' nalauat!
PSA.24.9	Ca' ¡huatouguilo naua lasomi' qaica lqodogue'!
PSA.24.9	¡Ca' chaqai 'neetari' nauatetauguilo,
PSA.24.9	ca' inoxono ma'le ca nashi 'ue da lauaq!
PSA.24.10	¿Negue' cá'maq nashi 'ue da lauaq?
PSA.24.10	¡Chaqaiñi ñi qara'gaxala' ñí'maq qaica ca lqalanec!
PSA.24.10	¡Chaqaiñi ñí'maq nashi 'ue da lauaq!
PSA.27.1	Ñi qara'gaxala' icoỹaraxanaxaqui chaqai ica'laxa,
PSA.27.1	ca ¿negue' quet cá'maq yo'chiitaque?
PSA.27.1	Ñi qara'gaxala' ro'ootaxanlec da ñachaalataxac,
PSA.27.1	ca ¿negue' quet cá'maq ỹa'ue ca iqolonaxa?
PSA.27.2	Na hualoxonyipi ñpa'guenaxauaripi
PSA.27.2	lapoỹata' quiyim yiloquin chaqai quiyim yapalaxatac;
PSA.27.2	qam chaqaina na'maxare ná'maq repoxolaxan chaqai huaañi.
PSA.27.3	'Eno'm yahiquinchiguiñi ca ỹalliripi nalauataxairipi,
PSA.27.3	qam se no'chi añi i'taxanata;
PSA.27.3	'eno'm na'maxajñi quiyim yiloquin,
PSA.27.3	qam ỹim yi'maqatapeuc.
PSA.27.4	'Oonoqui' cá'maq sashiilaxantaque quiñi qara'gaxala',
PSA.27.4	qaicaata yishiitaque:
PSA.27.4	Quiyim seuetaugui añi no'ueenaxanaxaqui quiñi qara'gaxala'
PSA.27.4	quenaua'que naua na'xata' quiyim yca'leetauec,
PSA.27.4	qaiyi ñqouagaxaintacot seuetaugui añi no'ueenaxanaxaqui
PSA.27.4	chaqai sa'ajantac da loyac.
PSA.27.5	Qaiyi ma' novite' caua se no'viiñi na'xata',
PSA.27.5	ñi qara'gaxala' ro'ootaxanlec aỹim ma'le quiñi no'ueenaxanaxaqui;
PSA.27.5	seueto'ot só'maq chi la'al quiyim ro'ootaxantapiguilec.
PSA.27.5	¡Yca'laxatec, ỹantalec aỹim aca qa' ladocai!
PSA.27.6	Ca ma'le, ca' seshit ñidaanshiguim,
PSA.27.6	ña'iita'ña ná'ogue na ñpa'guenaxauaripi;
PSA.27.6	ca seshit savigaxat ca ỹachitaxanataxanaxat cañi no'ueenaxanaxaqui,
PSA.27.6	chaqai yaualaq queda ñitoonaxac, chaqai so'ueenaxan, so'ueenaxantalec ñi qara'gaxala'.
PSA.27.7	Yaualqatacot qami' ỹa'gaxala' quiyim na'xaỹaxañiriua'.
PSA.27.7	Ñaq yi'xoriñi',
PSA.27.7	¡saachichiguit aỹim!
PSA.27.8	Añi i'taxanata 'naac caỹim:
PSA.27.8	Daañiraque quiyim huañita ñi qara'gaxala'.
PSA.27.8	Ca' ỹim sahotaque quiyim seuañiraxaua', qami' ỹa'gaxala'.
PSA.27.9	¡Totaxan nañoxochirapeguem aỹim!
PSA.27.9	¡Totaxan 'oiraiguit, ca 'yiraiguit!
PSA.27.9	¡Qaica quet cá'maq liỹa yotauan, qaqamite'!
PSA.27.9	Chaqai se yodaqajñiterec quiyim qaica ca se'guenot,
PSA.27.9	ma' qami' ica'laxaqui chaqai qota'olec caỹim.
PSA.27.10	Ma' 'enquetqai yalat ca ita'a chaqai aca ỹate'e,
PSA.27.10	qam qami' ỹa'gaxala' loqoisa'a ỹim.
PSA.27.11	Qami' ỹa'gaxala', chaxañirim ca nayicyaxaqui';
PSA.27.11	shique'tegue nqai'ñi' ca no'uen nayic,
PSA.27.11	sauaxat na ñpa'guenaxauaripi;
PSA.27.12	se yayaañirec quiyim yatoiquentac
PSA.27.12	ma' na'maxare mashic 'ue da la'xalenataxanaxac.
PSA.27.12	Sqai llic ná'maq ỹa'xatetac, ỹahotaque yiloquiaxan.
PSA.27.13	Qam ỹim ỹaatqajam sa'deenta
PSA.27.13	quiyim seuana ma'le ca lqouagaxa ñi qara'gaxala'
PSA.27.13	quedá'ogue da ñachaalataxac.
PSA.27.14	¡Pi'i'ta ñi qara'gaxala'!
PSA.27.14	¡Na'ñaxachi', totaxan reualliriñi!
PSA.27.14	¡Ajá'a, ỹaatqajam pi'i'ra'a ñi qara'gaxala'!
PSA.31.1	Ỹa'gaxala', se'guenot qami' quiyim 'ootaxañirelec aỹim.
PSA.31.1	¡Totaxan vite ca ỹayiloxo!
PSA.31.1	¡Yca'laxachirec, ma' 'maxaraic ca ro'ueenataxanaxaqui'!
PSA.31.2	Qouaquiric na'xaỹaxañiriua';
PSA.31.2	ca ¡chaqa'ma' yca'laxachirec!
PSA.31.2	¡'Ñiisari' ca i'guenaxaqui qa',
PSA.31.2	'ñiisari' ca i'guenaxaqui chaqai ica'laxaqui!
PSA.31.3	¡Ma' mashic 'ñiisari' ca qa' chaqai ca 'imec i'guenaxaqui!
PSA.31.3	¡Yashaxañisac chaqai quepaqataxañiseguelec aỹim; 'viichi' ca lichoxoric da qadeenaxachi'!
PSA.31.4	¡Yaqachi' cañi noqoina qaỹa'maxatetañi ñanoxonaxaqui,
PSA.31.4	qam qami' ná'maq quepaqataxañiseguelec aỹim!
PSA.31.5	Sañiguilo naua napoquenalli' da ñachaalataxac;
PSA.31.5	¡coñira'ñigui aỹim, qami' ỹa'gaxala', qami' qota'olec queda lliqueta!
PSA.31.6	Ỹaatqajam se yqo'ta ná'maq nqouagaxaintacot na nqolaquipi qaica ca 'negue.
PSA.31.6	Ma' ỹim selliito'ot da ñaquitaxac ñi qara'gaxala'.
PSA.31.7	Da re'xorenataxanaxa'e' ỹo'uet da ñitoonaxac chaqai da ỹa'maxa.
PSA.31.7	Qami' huañichirigui da ỹachicoxo,
PSA.31.7	chaqai 'yiiñite' naua ñi'guenaxaco.
PSA.31.8	Se yayaañichiguit ca ñpa'guenaxaua;
PSA.31.8	¡yachaalataxañiriñi quiyí'maq hua'ñi qaica ca youetaque!
PSA.31.9	Qami' ỹa'gaxala', qouaquiric,
PSA.31.9	ma' ỹim seuetaugui na lichic.
PSA.31.9	Nolaviñi naua ñqote' queda nqui'ic,
PSA.31.9	na ỹoshicmaxa chaqai ỹimá'ogue.
PSA.31.10	¡Da nqui'ic chaqai naua ñoỹenaxaco
PSA.31.10	imero nqai'ne' naua niñaxari da ñachaalataxac!
PSA.31.10	Tot qaica ca ỹa'ñaxac quena ỹachicoxo;
PSA.31.10	¡na ỹoshicmaxa qaica ca la'ñaxac!
PSA.31.11	Chaqaỹim le'nec na ñpa'guenaxauaripi,
PSA.31.11	ỹaatqajam 'xoic da le'naxanaxac na ỹa'aayaxauaripi,
PSA.31.11	ỹaatqajam 'ue da laqaigaxa ná'maq iuañiua'.
PSA.31.11	¡'Eetapiguit quena' iuañi'chiguit aỹim quena nayic!
PSA.31.12	Ỹaatqajam qaicoua'tem aỹim,
PSA.31.12	mashic 'ec shi'gue yileu.
PSA.31.12	'Ec ỹim aca nehoma ropoqogui.
PSA.31.13	Sa'xaỹa na qomyipi nemootetecta':
PSA.31.13	Ná'ogue hueetaugui da nqolonaxa.
PSA.31.13	'Xoic, qam 'oonoqui' da la'deenataxanaxac quiyim na'xalentapigui aỹim;
PSA.31.13	¡na'xalentapigui aỹim quiyim ỹahotaque yalauat!
PSA.31.14	Qam ỹim spe'eetapega qami' ỹa'gaxala',
PSA.31.14	ma' ỹim shinac: ¡Qami' qota'olec caỹim!
PSA.31.15	Qami' lo'qo'isañi da ñachaalataxac;
PSA.31.15	¡'ootaxañirelec aỹim quena ñpa'guenaxauaripi, ma' na'maxare yocantac!
PSA.31.16	Ñaqai 'ajñi' da le'xoric najo relaachiqui',
PSA.31.16	ca yca'laxachirec queda re'xorenataxanaxa'e'.
PSA.31.17	Yaualqatacot qami' ỹa'gaxala';
PSA.31.17	¡se pataxañi nqai'ñi' aỹim da nayiloxo!
PSA.31.17	¡Da nayiloxo pataxañi nqai'ñi' na hualoxonyipi;
PSA.31.17	ỹaatqajam ỹovira'ña nqai'ñi' ca hua'ñi na leuaxaiquipi!
PSA.31.18	I'maxañi nqai'ñi' na 'maatqaiquipi
PSA.31.18	ná'maq re'naxantac quenaua la'qaatqa chaqai naqaica'guit,
PSA.31.18	ca' ỹo'ooqochit ca qom no'uen ca la'deenataxanaxac.
PSA.31.19	¡Chalego lecaic da rqouagaxa'e' quená'maq imaqachin qami'!
PSA.31.19	'Maxachisac da'maxare, 'ec nqai'ñi' ca nouenec 'xoic loyac,
PSA.31.19	chaqai iuanchigui nqai'ñi' na qomyipi,
PSA.31.19	ma' huagaxachirec quená'maq pi'ỹa'a qami'.
PSA.31.20	'Ootaxañiseguelec quiyim loqoisa'a,
PSA.31.20	no'ueenaxachisac quena na'deenaxac se no'uen na qomyipi,
PSA.31.20	quepaqataxañiseguelec na'maxare queda loquiiaxa na npa'guenaxauaripi.
PSA.31.21	Ỹaatqajam qaimaqachin ñi qara'gaxala', ma' queda le'xorenataxanaxa,
PSA.31.21	ca chalego lecaic da ỹo'uet caỹim
PSA.31.21	na' ỹaatqajam yiuocqotac.
PSA.31.22	Na' tot qaica ca ỹa'maqa', ca' shintapega
PSA.31.22	quiyim shi'gue yo'yirauec;
PSA.31.22	qam na' sashiila'e' quiyim yotauañi',
PSA.31.22	ca' 'qa'ita ca ỹaualaxac.
PSA.31.23	Ca' chaqaida 'neeta ñi qara'gaxala' quená'maq imaqachin ñi'maxare.
PSA.31.23	Ñi qara'gaxala' netela'a ná'maq huelec ñi'maxare,
PSA.31.23	qam ná'maq nemaqajnaxairipi
PSA.31.23	nqo'naxatetauec da nouaxanaxaset.
PSA.31.24	Ca ỹaatqajam 'taxachiñi quiyim
PSA.31.24	'ue nqai 'negue nqai'ñii añi re'taxanatahi
PSA.31.24	ná'ogue ná'maq pi'ỹa'a ñi qara'gaxala'.
PSA.32.1	Ỹaatqajam chalego la'maxa queca ỹale
PSA.32.1	quiyim na lo'maxac chaqai na lasauaxaset ná'ogue mashic qaỹapalaxat.
PSA.32.2	Chalego la'maxa ca qom quecá'maq ñi qota'olec se ỹa'ue ca lasauaxaset
PSA.32.2	chaqai quiyim sqai hueetagui ca na'maachic.
PSA.32.3	Na' saqa' sa'xat na ỹasauaxaset,
PSA.32.3	na ỹoshicmaxa se no'uen da 'neetari',
PSA.32.3	paguelec na ỹaualaxac quenaua'que naua na'xata',
PSA.32.4	ma' quiyi na'xa'a chaqai quiyi pe
PSA.32.4	ñauateta'guit da lesallaxa na rqai'laxachi'.
PSA.32.4	'Ec ana lenoỹaxai ỹasoxot na npa'ỹaaxa quiyi ñaaxa,
PSA.32.4	ca' chaqaida dá'maq 'neeta dá'maq shintari' na'le.
PSA.32.5	Qam sá'ogue sichoxotem qami', qaica ca se sa'xat
PSA.32.5	da ỹasauaxaset chaqai da ỹo'maxac;
PSA.32.5	taachigui na iuel sa'xatem qami' na ỹasauaxaset,
PSA.32.5	ca' qami' ỹa'gaxala' palaxachi' sá'ogue.
PSA.32.6	Vichiguiño' quena' 'ue da neuogoxo,
PSA.32.6	ca ỹaualqot qami' ná'maq queetalec qami',
PSA.32.6	chaqai no'm 'xoic ca huaxaỹaq, ca i'paxanlec,
PSA.32.6	qam se ỹovitoto caua'maxare.
PSA.32.7	Qami' ná'maq qami' i'guenaxala':
PSA.32.7	'ootaxañirelec aỹim quenaua lichico,
PSA.32.7	yahiquinchiguiñi na laualaxac na huegaxanaxaiquipi.
PSA.32.8	Ñi ỹa'gaxala' 'naac:
PSA.32.8	Ỹim sa'ajantac qami'.
PSA.32.8	Chaqai 'ue ma'le ca sapaxaguiñitegue,
PSA.32.8	ỹaatqajam sapaxaguinta qami',
PSA.32.8	sachaxan ma'le ca nayic quiitetegue.
PSA.32.9	Totaxan 'ñiite'm ca que'laic loqo'm ca shipgaq
PSA.32.9	sqaica ca la'deenataxanaxac,
PSA.32.9	chaqai qanollaañi queda lpotorishic,
PSA.32.9	qaỹahota'ahi la'gaqa chaqai lapse',
PSA.32.9	ma' no'me', ca se nqo'neu'a qami'.
PSA.32.10	Quena hualoxonyipi 'xoic ma'le ca nqui'ic,
PSA.32.10	qam da le'xorenataxanaxa ñi qara'gaxala'
PSA.32.10	nquepaxachichiguiñi ná'maq pi'ỹa'a ñi'maxare.
PSA.32.11	Netooñigue ñi qara'gaxala',
PSA.32.11	qamiri ỹale' huagaxaraqa chaqai 'maxataxaraqa;
PSA.32.11	¡netooñitac chaqai raualaxahi queda netoonaxaguii!
PSA.33.1	'Ueenaxañilec ñi qara'gaxala', qamiri ỹale' huagaxaraqa;
PSA.33.1	queda lavillaxac na huagaxaraiquipi 'ue da loyac da no'ueenaxanaxac.
PSA.33.2	'Ỹaañiỹot da na'aachicyaxaguii ñi qara'gaxala', viite'e ana niviigue,
PSA.33.2	quiyim 'viiñii ca no'ueenec, qam viite'e aca niviigue,
PSA.33.3	'viiñii ca dalaxaic no'ueenec,
PSA.33.3	¡vigaxañii, qam maqachiñii ca riviigaxanaxaguii!
PSA.33.4	Naua la'qaatqa ñi qara'gaxala' ỹaatqajam lliquete';
PSA.33.4	ca' na lo'ueenataxanaxaquipi ichoxot quiyim ñi'maxare ipaquichiguilo naua la'qaatqa.
PSA.33.5	Ñi qara'gaxala' nqo'ta da neuagaxaric chaqai da 'maxataxaric;
PSA.33.5	¡da le'xorenataxanaxa ỹomatalec ná'ogue na 'laua!
PSA.33.6	Na piguim chaqai ná'ogue na hueeto'ot lo'ueenatec ñi qara'gaxala', ỹahote'e da la'qaatec
PSA.33.6	chaqai petelec quiñi lap.
PSA.33.7	Ñi'maxare lapoonta' chaqai ỹa'maxat
PSA.33.7	na huaxaỹaq caso qoỹoqochi'ñigui huaaxai.
PSA.33.8	Maqachiñii ñi qara'gaxala' ná'ogue na hueetalec na 'laua,
PSA.33.8	qaimaqachin quená'ogue na qomyipi quena 'laua.
PSA.33.9	Ma' ñi'maxare na' retaqa, ca ná'ogue 'ue;
PSA.33.9	chaqai na' ỹaanec da la'qaatec, ca ỹomat na lo'ueenatqaipi.
PSA.33.10	Ñi qara'gaxala' se ipaguigui nqai'en da 'neeta'pegue
PSA.33.10	na qomyipi sqai huelec ñi'maxare,
PSA.33.11	qam ná'maq 'neeta'pegue ñi qara'gaxala'
PSA.33.11	qaica idaxan, chaqaidaata da 'neetari'.
PSA.33.12	Ỹaatqajam chalego la'maxa ca qom quiyim chaqaiñi ñi qota'olec ñi la'gaxala',
PSA.33.12	cá'maq lca'acseripi ñi'maxare quiyim lalamaxareteripi.
PSA.33.13	Ñi qara'gaxala' na'iitañi queda piguim,
PSA.33.13	ca' ỹa'ajantac ná'ogue na qomyipi;
PSA.33.14	chaqai quecá'maq neeta'ñi ñi'maxare
PSA.33.14	na'iita'ña na hueetalec na 'laua;
PSA.33.15	chaqaiñi ñí'maq lo'ueenata ana ne'taxanataipi
PSA.33.15	chaqai ỹa'ajantac ná'ogue ná'maq ỹo'uet.
PSA.33.16	Qaica ca nashi nca'leuec, 'eno'm 'xoic ca nalliripi,
PSA.33.16	vire'ta se nca'leuec na 'ñaaxaiquipi 'eno'm 'xoic da lquesaxanaxa;
PSA.33.17	na shipiguiripi qaica ma' 'ue quet ca nca'laxatec;
PSA.33.17	'eno'm chalego da lquesaxanaxa,
PSA.33.17	qam qaica quet cá'maq ishit nca'laxatec.
PSA.33.18	Qam ñi qara'gaxala' se neme cochiitapega ná'maq imaqachin ñi'maxare
PSA.33.18	chaqai pi'ỹa'a da le'xorenataxanaxa,
PSA.33.19	ca nca'laxatec queda nelauaxa,
PSA.33.19	chaqai nca'laxatetauec quena' novi' na nqopaaxa.
PSA.33.20	Qomi' spi'ỹaaqa'a ñi qara'gaxala';
PSA.33.20	¡ñi'maxare qarotauan chaqai quepaqataxanlgoto qomi'!
PSA.33.21	Añi qare'taxanata netoon quiñi qara'gaxala';
PSA.33.21	ỹaatqajam spi'ỹaaqa'a dá'maq co'teeta leenaxat.
PSA.33.22	¡Se neme sqo ỹoxe'oga coqomi' da re'xorenataxanaxa'e', qami' qara'gaxala',
PSA.33.22	ma' chaqaida dá'maq sahoqotaque caqami'!
PSA.36.1	Na se no'uen ỹilentac na hualoxonaq
PSA.36.1	dá'maq se re'xogui hueetagui añi le'taxanata.
PSA.36.1	Ca'maxare sqai hueetapigui lauel
PSA.36.1	quiyim qano'cha'a ñi qota'olec.
PSA.36.2	'Neetapega quiyim ỹaatqajam qaimaqachin,
PSA.36.2	se ỹa'den quiyim qanaqaiquetapega ná'maq ỹo'ueetetac se no'uen.
PSA.36.3	Se ỹa'machiñi naua la'qaatqa chaqai 'maatqaic,
PSA.36.3	na'laxatañi da la'maqataxanaxac, ca ỹo'uet na se no'uen.
PSA.36.4	Quena' nenantañi queca lomala' ỹa'deentaque quiyim ỹo'uet ca se no'uen;
PSA.36.4	ỹaatqajam lo'qoochiguiñi da se no'uen ñicyaxac,
PSA.36.4	ca se ỹa'maxaren ỹaxanñi da leualoxonqaishic.
PSA.36.5	Qam da re'xorenataxanaxa'e', qami' qara'gaxala', ỹovirashiguim queda piguim;
PSA.36.5	chaqai naua ra'qaataxahi' quiyim ipaquichiguilo ỹaatqajam ỹovirero'ot na piguim icolaq.
PSA.36.6	Naua ra'qaataxahi' ipaquichiguilo 'ec ana quemaralec qa' ladocai;
PSA.36.6	chaqai naua relaataxanaxagohi' 'nejme' aca huaaxai late'ogue' chaqai qoỹoqochi'ñigui.
PSA.36.6	Qami' qara'gaxala', richillira'a na qomyipi chaqai na iseripi.
PSA.36.7	¡Chalego loyac da re'xorenataxanaxa'e', qami' qota'olec!
PSA.36.7	¡I'guenoto naua rauachi' na qomyipi, ma' huotaque quiyim 'ootaxañirelec!
PSA.36.8	Chaqai ỹaatqajam ná'ogue ỹa'maqachiguiñi ma' 'xoic na na'ic queca ra'aachi';
PSA.36.8	chaqai ne'teetapigui na le'ec aso no'uen lachiugue,
PSA.36.9	ma' chaqaiqami' chicqotacot da nca'laxa,
PSA.36.9	chaqai queda rauaqe',
PSA.36.9	ca' seuanaxa quiyim richiichiguiñi.
PSA.36.10	Se neme 'ỹaañisapeguec da re'xorenataxanaxa'e' chaqai da no'uen ro'ueenataxanaxaqui'
PSA.36.10	quená'maq ỹa'den qami'
PSA.36.10	ná'maq qomyipi 'deenataxanaxaiquipi.
PSA.36.11	Sqai 'xañitegue quiyim co'ueetapigui aỹim na nemaqajnaxairipi
PSA.36.11	chaqai quiyim nochigoxoshiguim aỹim na hualoxonyipi.
PSA.36.12	¡Huañiỹa quena' huaañi na hualoxonyipi,
PSA.36.12	ca' tot ishit quiyim ne'laxashiguim!
PSA.40.1	Saanot da ñaquitaxac ñi qara'gaxala',
PSA.40.1	ca ñi'maxare nqai'guiñi, ma' ỹahotaque 'xaỹa da ỹaualaxac;
PSA.40.2	yca'laxatec queso ỹaatqajam nelauaxa,
PSA.40.2	yanojshiguim na' sham ya'pishiguim.
PSA.40.2	Co'ỹaxanlgoto naua ipiaate' ada qa',
PSA.40.2	ca' ỹa'ñaxateguelo naua ichil quiyim yco'ỹaxanñi.
PSA.40.3	Ca chicqotougui na ỹap nqai'en so dalaxaic ỹo'ueenec,
PSA.40.3	so no'ueenec imaqachintac ñi qota'olec.
PSA.40.3	Ca 'xoic ná'maq i'laq na' iuanchigui dajo,
PSA.40.3	ca' 'ue da lpi'ỹaxac quiñi qara'gaxala'.
PSA.40.4	¡Chalego la'maxa queca qom quiyim pi'ỹa'a ñi qara'gaxala',
PSA.40.4	chaqai se idaanaque ná'maq se no'uen da llicyaxac,
PSA.40.4	chaqai ná'maq nqouagaxaintacot na nashiilec nqolac!
PSA.40.5	Qami' ỹa'gaxala' chaqai qota'olec caỹim,
PSA.40.5	'xoic ná'maq imaqachin qami' quena ro'ueenachiqui'
PSA.40.5	chaqai quiyim 'yiiñisapegalo qomi'.
PSA.40.5	¡Qaica ca 'nejem qami'!
PSA.40.5	Sahotaque quiyim sa'xat da'maxare,
PSA.40.5	qam ỹapaquerauec quecá'maq sa'xat quet.
PSA.40.6	Qami' se rqo'chita na qaỹavigaxat nachitaxanataxanaxat
PSA.40.6	chaqai ana la aca nanecse qoỹaantapego;
PSA.40.6	chaqai sqai vi'saque quiyim 'ue ca qaicopata'a
PSA.40.6	chaqai aca nachitaxanataxanqate quiyim qaỹapalaxat ca nasauaxaset.
PSA.40.6	Qam qami' huachiriguilo naua ique'laa lauaco.
PSA.40.7	Vichiguiño' shinac: Ỹim seuete'e najo,
PSA.40.7	ma' chaqaida dá'maq qoỹeretañi caỹim cayi lere.
PSA.40.8	Ỹim yqo'ta quiyim so'uet cá'maq vi'saque, qami' qota'olec caỹim;
PSA.40.8	¡da rapaxaguinataxanaxaqui' selliitagui añi i'taxanata!
PSA.40.9	Ỹauanchigui nqaishin na 'xoic ralamaxarichi'ipi
PSA.40.9	quiyim sachaxan dá'maq ỹaatqajam 'maxaraic.
PSA.40.9	¡Qami' ỹa'gaxala', ỹaatqajam 'yiiñite' quiyim se yi'maqata!
PSA.40.10	Chaqai se yi'maqata, ta'ta'a quiyim sa'xat da no'uen ro'ueenataxanaxaqui';
PSA.40.10	sa'xatetac quiyim ipaquichiguilo naua ra'qaataxahi' chaqai da rca'laqataxanaxaqui'.
PSA.40.10	Sqai soxojñi da re'xorenataxanaxa'e' chaqai quiyim lliqueta da ra'qaachiqui'
PSA.40.10	quena 'xoic ralamaxarichi'ipi.
PSA.40.11	¡Qam qami' ỹa'gaxala', totaxan 'xañiriñi quiyim yiñiiquiñi'sac!
PSA.40.11	¡Se neme quiyim 'ootaxañiseguelec aỹim queda re'xorenataxanaxa'e' chaqai quenaua lliquete' ra'qaataxahi'!
PSA.42.1	Ỹaatqajam shintari' ca peele ỹalauat laquip, imitetaque ca huaxaỹaq,
PSA.42.1	chaqaida shintari' sedaantaque qami' qota'olec.
PSA.42.2	'Eco' ỹaatqajam 'xoic da ỹaquip quiñi qota'olec, ñí'maq chicqo'ot da nca'laxa.
PSA.42.2	¿Chi' laquio' liỹa ñovira'a ñi qota'olec?
PSA.42.3	Quiyi na'xa'a chaqai quiyi pe 'ec sa'queeta'pe naua ỹachi',
PSA.42.3	qam se neme quiyim qayinatetac:
PSA.42.3	¿Hueeta'gue ca qota'olec caqami'?
PSA.42.4	Ca quena' sa'deentaque dajo,
PSA.42.4	ca' ñañaañiguit da nqui'ic.
PSA.42.4	So'leente'te quena' salequeta'guit so qomyipi,
PSA.42.4	sauequetau'a añi no'ueenaxanaxaqui quiñi qota'olec,
PSA.42.4	ỹaualqatagui queda netoonaxac chaqai da na'aachicyaxac.
PSA.42.4	¡Ca' chalego lemaqachic quena'le!
PSA.42.5	¿Chi'negue queta' yiualtegueñi?
PSA.42.5	¿Chi'negue queta' 'ue ca hueetapigui iuel?
PSA.42.5	Ma' da ñaquitaxac saanot ñi qota'olec,
PSA.42.5	Ñí'maq ỹim shiquetalec semaqachintac.
PSA.42.5	¡Ñi'maxare qota'olec caỹim chaqai ica'laxaqui!
PSA.42.6	Ỹaatqajam 'xoic na i'miaqataxanaxa.
PSA.42.6	Vichiguiño' ỹaatqajam sa'deentapega quen qami'
PSA.42.6	quena' seuete'e yi 'laua huaugui aso lachiugue Jordán
PSA.42.6	chaqai cada qoỹoqoshi'megue qa' ladocai leenaxat Hermón chaqai yi Mizar.
PSA.42.7	Ca qara'xaỹa quena tocot qoỹoqochi'ñigui
PSA.42.7	ca lelamaxa na huaxaỹaq;
PSA.42.7	na 'xoic huaxaỹaq remaxashiqui' quiyim queeteguelec aỹim.
PSA.42.8	Quiyi na'xa'a noviriua' da le'xorenataxanaxa ñi qara'gaxala',
PSA.42.8	chaqai quiyi pe, ca' se neme da ỹo'ueenaxanaxac
PSA.42.8	chaqai da ñqouagaxainaxac quiñi qota'olec, ñí'maq chicqo'ot da ica'laxa.
PSA.42.9	Ca' shinac quiñi qota'olec ñí'maq ro'ootaxanteguelec aỹim:
PSA.42.9	¿Chi'negue ma' coua'ire'e aỹim?
PSA.42.9	¿Chi'negue queta' sachicota
PSA.42.9	chaqai quiyim ypataqatañi na ñpa'guenaxauaripi?
PSA.42.10	Ỹovire'talo naua ipi'naqa seuete'
PSA.42.10	paguelec na la'qaatqaipi na ñpa'guenaxauaripi,
PSA.42.10	chaqai quiyim se yayaxanac yinatetac:
PSA.42.10	¿Negue' ca hueeta'gue ca qota'olec caqami'?
PSA.42.11	¿Chi'negue queta' yiualtegueñi?
PSA.42.11	¿Chi'negue queta' 'ue ca hueetapigui iuel?
PSA.42.11	Ma' da ñaquitaxac saanot ñi qota'olec,
PSA.42.11	Ñí'maq ỹim shiquetalec semaqachintac.
PSA.42.11	¡Ñi'maxare qota'olec caỹim chaqai ica'laxaqui!
PSA.43.1	Qami' qota'olec, 'viichi' ca ỹa'maqachiguiñi caỹim;
PSA.43.1	¡pa'a'ichiguit na qomyipi sqai huelec qami'!
PSA.43.1	¡Yca'laxachirec quena 'maatqaiquipi chaqai quena hualoxonyipi,
PSA.43.2	ma' qami' qota'olec caỹim chaqai quepaqataxañiseguelec aỹim!
PSA.43.2	¿Chi'neco' ma' yoỹoochire'oga caqami'?
PSA.43.2	¿Chi'negue queta' sachicota
PSA.43.2	chaqai ypataqatañi na ñpa'guenaxauaripi?
PSA.43.3	Ñaq nelachi' ca rauaqe' chaqai ca ra'qaachiqui' lliqueta,
PSA.43.3	qaiyi caua'maxare yapaxaguintegue ca nayic,
PSA.43.3	cá'maq taỹa'a aca quemaralec qa' ladocai co'teeta,
PSA.43.3	cá'maq 'laua viise'e qami'.
PSA.43.4	Ca' sovira'a ma'le ca hua'ñi quiyim qaimaqachin qami' qota'olec,
PSA.43.4	ca hua'ñi ma'le quiyim so'ueenaxantalec qami', sahote'e iviigue,
PSA.43.4	ma' qami' qota'olec caỹim no'xataxachi' da ñachaalataxac queda ñitoonaxac.
PSA.43.5	¿Chi'negue queta' yiualtegueñi?
PSA.43.5	¿Chi'negue queta' 'ue ca hueetapigui iuel?
PSA.43.5	Ma' da ñaquitaxac saanot ñi qota'olec,
PSA.43.5	ñí'maq ỹim shiquetalec semaqachintac.
PSA.43.5	¡Ñi'maxare qota'olec caỹim chaqai ica'laxaqui!
PSA.45.1	Chalego loyaague' naua ỹa'deenataxanaxaco;
PSA.45.1	ñi ỹo'legaxanaxat 'ec ca leraxanaxac
PSA.45.1	cá'maq no'uen neraxanaq.
PSA.45.1	¡Ca so'ueene'uegue dá'maq ỹa'qaatec quiñi nashi!
PSA.45.2	¡Qami' ná'maq paguec lo'yaxanec quena ỹalliripi!
PSA.45.2	¡Da qouagaxa hueetauguilo naua ra'qaataxahi'!
PSA.45.2	Vichiguiño' ñi qota'olec qaica lqodoc quiyim no'ueenaxat qami'.
PSA.45.3	¡Qami' nalauataxai, nishichiriñi ca lecachi'!
PSA.45.3	¡Ca' chaqaica cá'maq lemaqatet qami'!
PSA.45.4	Da recaiqui' re'oq quiyim queeta da rauegaxanaxaqui',
PSA.45.4	loquiseguelec dá'maq lliqueta
PSA.45.4	chaqai qoshi'seguelec na 'xoraiquipi.
PSA.45.4	¡Chalego lecaic dá'maq ỹo'uet da ra'ñaxaqui'!
PSA.45.5	Qami' nashi, qadoxonqui' na 'xoic qomyipi;
PSA.45.5	na roviqui' shitaxarai,
PSA.45.5	taachigui añi le'taxanata na npa'guenaxaua'e'ipi.
PSA.45.6	Qami' qota'olec, quiyim 'viiquiñi'sac najo sqaica lqodoc,
PSA.45.6	qaica ca liỹa taỹa'gue, qaidaata da ỹa'maqachiguiñi.
PSA.45.7	Qami' nashi, ỹaatqajam rqo'chita ná'maq no'uen chaqai se rqo'chita na se no'uen.
PSA.45.7	Vichiguiño' nca'au'a qami' ñi qota'olec ñí'maq qota'olec caqami',
PSA.45.7	Ca' 'xoic nqai'en da netoonaxaqui',
PSA.45.7	ỹapacauec nqai'en qami' quena riỹachi'ipi.
PSA.45.8	Ná'ogue na qatooỹaqui' no'qaachigui quena coraxat lo'daxaraic lahita leenaxat mirra, áloe chaqai canela;
PSA.45.8	ỹo'uet da netoonaxaqui' quiñi qauochi' lodegaxat lo'ueetqate ana ladocoloue
PSA.45.8	quena' qaiviiguigui ana niviigue 'vii naua lequeete'.
PSA.45.9	Cana 'aalo quiyim qami' nashi 'ue ana nashi llaale;
PSA.45.9	ca' queda qatoiqui' pa'aata'gue añi roua'e' nashi,
PSA.45.9	no'ueetaxat ná'maq paguec loyac 'oro.
PSA.45.10	Ñaq na'xaỹaxañi', qami' ỹaalo'lli';
PSA.45.10	ỹaatqajam na'ijñitetegue dá'maq sham shinac caqami':
PSA.45.10	Totaxan o'lliinchirapega na rqaỹachi'ipi chaqai ná'maq chi qauochi',
PSA.45.11	ma' ñi nashi nqo'teu'a dá'maq royaaqui';
PSA.45.11	ñi'maxare chaqaiñi ñi ra'gaxalachi', ca' qaiñiita na'xaỹaxañita.
PSA.45.12	Llaale ñi nashi quiyi na'a' lodegaxat Tiro,
PSA.45.12	yí'maq paguec nesallaxanec quena qomyipi
PSA.45.12	ỹahotaque na lame, sha'apiguito' rqouaquitegue.
PSA.45.13	¡Nagui, ca' nenoxono aná'maq nashi llaale ỹaatqajam lo'yaxana no'ueeteta!
PSA.45.13	¡Naua neloxoqui' 'vii naua lemaqatete' 'oro!
PSA.45.14	Ỹaatqajam no'ueeteta nqohin, ca' qaỹauega'a ñi nashi,
PSA.45.14	qaicoỹaretalec queso nequetegaxaipi só'maq queloltapega aso'maxare,
PSA.45.14	qaicoỹa' quesaua nauochaxaua'.
PSA.45.15	Chalego da netoonaxac quiyim queeta;
PSA.45.15	'xoic da laỹaac na' inoxono quiñi lauo' lodegaxat so nashi.
PSA.45.16	Qami' nashi, na qachaalaxai'ipi
PSA.45.16	nqa'xanñigui ma'le añi nqa'xanaxaqui so 'auaxaic qata'alli'ipi nashillipi,
PSA.45.16	ma'le, ca' nashi nqai'ñi' quená'ogue na 'laua ñiitalec.
PSA.45.17	Najo ỹo'ueenec ỹo'uet ma'le quiyim no'leentaxat da qadeenaxachi'
PSA.45.17	quena dalaxaic qomyipi,
PSA.45.17	chaqai quiyim na qomyipi se neme remaqachiñi'sac.
PSA.46.1	Ñi qota'olec quepaqataxanteguelgoto qomi' chaqai qarquesaxanaxa;
PSA.46.1	chaqai quena' 'ue da qareuogoxo, ca' qarotauan.
PSA.46.2	Vichiguiño' se qaro'chi
PSA.46.2	'eno'm sogui na 'laua,
PSA.46.2	'eno'm iyinñi ana quemaralec qa' ladocai quena lauajñi aso huaaxai,
PSA.46.3	'eno'm ilamigui aso huaaxai chaqai naỹoxonshiguim na lo'paxa,
PSA.46.3	'eno'm i'loxol ana quemaralec qa' ladocai sauaxat da lonogoxonaxac.
PSA.46.4	Aso lachiugue chaqai na taỹau'alo ñaachi ỹo'uet da netoonaxac yi qota'olec la'a'
PSA.46.4	yí'maq paguec co'teeta quena la'aateripi ñí'maq ỹapacauec quená'ogue.
PSA.46.5	Ñi qota'olec neetañigui lavinñi yi'maxare chaqai ro'ootaxanteguelec,
PSA.46.5	ñi qota'olec ỹotauantac quena' sham richiguiñi.
PSA.46.6	'Ue da lelamaxa na qomyipi quena 'laua, chaqai i'loxol na nashillipi,
PSA.46.6	na 'laua sogui quena' qara'xaỹaque quiyim retaqa.
PSA.46.7	¡Ñi qara'gaxala' ñí'maq qaica ca lqalanec ỹalequetauguilo qomi'!
PSA.46.7	¡Ñi qota'olec queso Jacob chaqaiñi ñi quepaqataxanteguelgoto qomi'!
PSA.46.8	Nahiquena ñaqai 'ajñii ná'maq ỹo'uet ca ne'laxa
PSA.46.8	quená'maq ỹo'uet ñi qara'gaxala' quena 'laua:
PSA.46.9	ñi'maxare ime nqai'en na lauataxac
PSA.46.9	quenaua'que naua lahil na 'laua;
PSA.46.9	ỹaqaguit na no'xoshic,
PSA.46.9	ỹaqaguitetajlec ana niquillipi,
PSA.46.9	¡copata'a ana nahoglena lauataxaqui!
PSA.46.10	¡Nemanachichii! ¡'Yiiñii'a quiyim ỹim qota'olec!
PSA.46.10	¡Ỹim spa'aatashiguim quená'ogue na qomyipi!
PSA.46.10	¡Ỹim spa'aatashiguim quená'ogue na 'laua!
PSA.46.11	¡Ñi qara'gaxala' ñí'maq qaica ca lqalanec ỹalequetauguilo qomi'!
PSA.46.11	¡Ñi qota'olec queso Jacob chaqaiñi ñi quepaqataxanteguelgoto qomi'!
PSA.50.1	Ñi qara'gaxala' qota'olec ñí'maq ỹapacauec quená'ogue nanchaqaina retaqa nagui;
PSA.50.1	ñi'maxare roỹaxana ná'ogue na hueetalec na 'laua
PSA.50.1	queda lqodoigue chaqai queda lauashiguim.
PSA.50.2	Ñi qota'olec re'oq da lauaq quiyi Sión,
PSA.50.2	yí'maq na'a' qaica nqai 'nejem da loyac.
PSA.50.3	Ñi qota'olec anac, qam se i'maqata:
PSA.50.3	'aueta nqai'en so norec navicqataxanaq;
PSA.50.3	chaqai quenaua lahil, ca 'ue na nonot lodegaxat.
PSA.50.4	Ca' quiyi neetashi'me qoỹoqoshi'ma ñi qota'olec roỹaxana na piguim chaqai na 'laua,
PSA.50.4	qaiyi reloqotaho quiyim imit na lalamaxareteripi, ca 'naac:
PSA.50.5	Lapooñiỹata' ná'maq qamaxaraiquipi caỹim
PSA.50.5	quená'maq mashic 'ue da qana'deenaxac
PSA.50.5	quiyim ỹavigaxat ca lachitaxanataxanaxat, ca' ỹaanot aỹim.
PSA.50.6	Ca' na piguim ỹa'xat quiyim ñi qota'olec qaica ca ỹit quiyim imit ca nasauaxaset.
PSA.50.7	Ñaq na'xaỹaxañiua', qamiri llaalqaipi so Israel, ma' qamiri ỹalamaxarete';
PSA.50.7	nagui, ca' ỹaatqajam ñichoxotalo qamiri.
PSA.50.7	¡Ỹim ná'maq ỹim qota'olec! ¡Ỹim qota'olec caqamiri!
PSA.50.8	Qam se sa'ue ca rayiloxo'e' quena rachitaxanataxanaxachi',
PSA.50.8	vigaxachi'sac se neme nañaañisapego.
PSA.50.9	Se soỹaxantaque ca huaqui llaalec quena qalo'e'ipi
PSA.50.9	chaqai ca quetaq loua' hueetaugui ana qalo'e' lahi',
PSA.50.10	ma' ỹim ỹalamaxaret ná'ogue na iseripi neuec,
PSA.50.10	chaqai na iseripi hueetalec ana quemaralec qa' ladocai;
PSA.50.11	chaqai ỹalamaxaret na ỹoipi hueetalec ana quemaralec qa' ladocai,
PSA.50.11	chaqai ná'ogue na ỹaỹaaquioxontac na no'ueenaxa.
PSA.50.12	Quetqai yqopat, qam se sa'qaataxana qami',
PSA.50.12	ma' ỹooỹac ná'ogue na 'laua, chaqai ná'ogue ná'maq hueetalec na'maxare.
PSA.50.13	Ca ¿ỹimo' ná'maq sa'queetac na huaca la'at,
PSA.50.13	loqo'm ñi'teetapiguilo naua leuo' na quetaq loua'?
PSA.50.14	¡Da na'aachiqui' quet dá'maq 'ỹaañisacot ñi qota'olec;
PSA.50.14	ipaquichigui nqai'ñi' ca ra'qaachiqui' quiñí'maq qaica ca lqalanec!
PSA.50.15	Ca ỹaxañita ỹim quiyim 'ue ca reuogoxo'e';
PSA.50.15	ca ỹim so'ootaxanlec qami', ca qami' yimaqachiñi' ma'le.
PSA.50.16	Qam quecá'maq hualoxonaq, ca' ñi qota'olec 'naapega:
PSA.50.16	¿Chi'negue ma' 'quiiseguelgoto naua ỹaqataxaco
PSA.50.16	loqo'm 'xachisac da ña'maqataxac,
PSA.50.17	qam no'm sqai 'maxariñi' quiyim sapaxaguiñi'
PSA.50.17	chaqai qaica ca 'neguelo nqai'ñi' naua ỹa'qaatqa?
PSA.50.18	Ma' coñichichiguit na cuataxai
PSA.50.18	chaqai ¡lliquisa'piguit na nedequenaxaiquipi!
PSA.50.19	Vi'saque da se no'uen, chaqai no'viichisecshiguim da na'maachic,
PSA.50.19	chicqoteguelec ñi ro'legaxanaxachi' chaqai ñi qadapi'.
PSA.50.20	Ca' naqaisac ca rqaỹa'e';
PSA.50.20	¡sqai 'maxachira'gue cá'maq ralamaxarichi' rqaỹa'e'!
PSA.50.21	Ca ná'ogue najo 'viichi'sac, qam ỹim yi'maqata,
PSA.50.21	'neetapigui qavilli' quiyim shintam aqami'.
PSA.50.21	Qam nagui seloxoiqata'ta', ca soviraxachiraxaua',
PSA.50.21	ca' ¡nagui sa'maxajta' naua rasauaxashichichi'!
PSA.50.22	Ca' 'yiiñita nagui dajo qamiri mashic couahi'e ñi qota'olec,
PSA.50.22	'neeto' lahiletajlgoto nqaishine' qamiri,
PSA.50.22	ca' qaica ca ro'ootaxanlgoto qamiri:
PSA.50.23	cá'maq ỹaantacot aỹim ca na'aachicyaxac, ca' yimaqachin.
PSA.50.23	¡Ỹim ñca'laxatec cá'maq se neme queetalec da ñayicyaxac!
PSA.51.1	Qami' qota'olec, queda re'xorenataxanaxa'e', ca qouaquiric;
PSA.51.1	ca' queda chalego lecaic rqouagaxa'e', ca palaxachi' naua ỹasauaxasete'.
PSA.51.2	¡Nquiỹo'irec naua iualoxonqaishico!
PSA.51.2	¡Yco'taxachi' quenaua ỹasauaxasete'!
PSA.51.3	Ña'deenalta' quiyim ỹim sqa seuelec qami';
PSA.51.3	na ỹasauaxasete' sqai pale' quenaua ỹa'deenataxanaxaco.
PSA.51.4	'Ue da ỹasauaxaset caqami', da'maxare qaqamite' hueeto'ot,
PSA.51.4	na' so'uet na se no'uen, ná'maq se rqo'chita qami'.
PSA.51.4	Vichiguiño' ỹa'maqachiguiñi da ra'xalenataxanaxaqui';
PSA.51.4	chaqai sqaica imaqa'guita naua ra'qaataxahi'.
PSA.51.5	Ca' lliqueta quiyim chi ñi'qaañi chaqa'ma' ỹim nocqaic;
PSA.51.5	shi'gue ỹim sauaqhuaic na' ñaqai seuetaho.
PSA.51.6	Ỹaatqajam 'xoriñi' ca qom no'uen ca hueetagui añi le'taxanata,
PSA.51.6	chaqai na iuel lli'ragui da na'deenaxanaxa.
PSA.51.7	Yco'taxachi', qaiyi sco'teeta;
PSA.51.7	yiquiỹo'e', qaiyi paguec ỹim lalagaxaic caca loñi nacañi.
PSA.51.8	No'xataxachirigui aỹim queca ỹa'maxa chaqai ca ñitoonaxac;
PSA.51.8	nadalaxachirishiguim ca ỹa'maxa, 'eno'm vite na'le da i'xoric.
PSA.51.9	Totaxan ra'iriguilo naua ỹasauaxasete',
PSA.51.9	chaqai palaxachi' naua'que naua iualoxonqaishico.
PSA.51.10	Qami' qota'olec, ¡ñi'ragui aỹim aca ne'taxanata co'teeta!,
PSA.51.10	¡vite ca dalaxaic ỹa'deenataxanaxac ỹa'maqachiguiñi!
PSA.51.11	Sqai ỹoochire'oga ỹim caqami',
PSA.51.11	chaqai sqai huootaxañira'gue caỹim ñi co'teeta espíritu chicqo'ot qami'.
PSA.51.12	Ñauata'guit nqai'ñi' ca dalaxaic ñitoonaxac chicqaugui da rca'laqataxanaxaqui',
PSA.51.12	chaqai ya'maxachi' ma'le queso espíritu 'xorenataxanaxai chicqo'ot qami',
PSA.51.13	qaiyi sapaxaguinegue ma'le da nayicyaxaqui' na sqai huelec qami',
PSA.51.13	qaiyi na sauaqhuaiquipi pilot qami'.
PSA.51.14	Qami' qota'olec, qami' ná'maq qami' chicqo'ot da ica'laxa,
PSA.51.14	se yoviraxachira'a quiyim salauataxan,
PSA.51.14	ca' sa'xatetac ma'le so'ueenaxanta'uegue quiyim qami' 'maxaraic da no'ueenataxaqui'.
PSA.51.15	Qami' ỹa'gaxala' ñaqai huachigui nqai'ñi' na ỹap,
PSA.51.15	qaiyi so'ueenaxan, semaqachiñi'sac.
PSA.51.16	Ma' qami' sqai 'maxariñi' aca chi nachitaxanataxanqate loqo'm aca qaỹavigaxat;
PSA.51.16	ỹim seshit saanem quet qami', qam qami' sqai 'maxariñi' aca'maxare.
PSA.51.17	Aca nachitaxanataxanqate quiñi qota'olec chaqaica ca na'deenataxanaxac 'xoic da nqui'ic;
PSA.51.17	¡qami' qota'olec se liỹoqoira'piguit aca ne'taxanata neneequesenta!
PSA.51.18	Ca 'viichi' ca no'uen quena Sión quedá'maq vi'saque;
PSA.51.18	quiyim liỹa no'xoñirishiguim ca lquepaxaset na Jerusalén.
PSA.51.19	Ma'le, ca coñichiguit ca nachitaxanataxanaxat cá'maq 'maxariñite',
PSA.51.19	iseripi chaqai ana nachitaxanataxanqate ỹaatqajam qaỹavigaxateta;
PSA.51.19	ca' qoỹaano ma'le ca huaqui llaalqaipi quiyim qaillaalec ada ncopatoxonaxalate.
PSA.63.1	¡Qami' qota'olec, qami' qota'olec caỹim!
PSA.63.1	'Ue da ipagaxallic quiyim sedaantaque qami'; ma' vi'saxauot cá'maq souentaque;
PSA.63.1	ỹimá'ogue souentaque qami',
PSA.63.1	shintari' ca 'laua rashivijlec, qaica ca huaxaỹaq chaqai qaica ca nca'laxa.
PSA.63.2	¡Sahotaque seuañiraxaua' nqa'xañisa'ñigui aca co'teeta nqa'xanaxagui'i',
PSA.63.2	chaqai seuana da rquesaxanaxa'e' chaqai da rauaqe',
PSA.63.3	ma' da re'xorenataxanaxa'e' ỹapacauec queda chaalataxac!
PSA.63.3	Ca' quena ỹap semaqachintac qami',
PSA.63.4	semaqachintac qami' quedá'ogue da ñachaalataxac,
PSA.63.4	ỹiquesashiguim naua iqai'laqate' quiyim ñqouagaxainot qami'.
PSA.63.5	Ỹaatqajam ya'maqachiguiñi ma'le,
PSA.63.5	shinta cá'maq chita'gue ỹomat ca no'uen nqui'ỹaxac,
PSA.63.5	ca' ñitoontac, semaqachintac qami' ma'le.
PSA.63.6	Quena' ñinanñi quiyi pe,
PSA.63.6	ca so'leentaxan, ca' sa'deentaque qami';
PSA.63.7	ma' qami' ná'maq yotauañi'sac.
PSA.63.7	¡Ỹaatqajam 'xoic ỹa'maxa quiyim sento'oto naua rauachi'!
PSA.63.8	Dá'ogue da ñachaalataxac ima'guit aqami';
PSA.63.8	da qatoiqui' se yayaxanec.
PSA.63.9	Ná'maq ỹahotaque yalauat
PSA.63.9	ta'ñigui ma'le aca napal lahi';
PSA.63.10	¡qaỹalauat, qaỹodoota'a na lecat
PSA.63.10	chaqai qaito quena isecỹac toxonaxai!
PSA.63.11	Qam ñi nashi netoontac quiñi qota'olec;
PSA.63.11	ro'ueenaxantalec da lemaqajnataxanaxa ná'ogue ỹaanec da la'qaatec quiñi'maxare,
PSA.63.11	qam ná'maq na'majantac, ca qaỹapogui na lap.
PSA.67.1	Qami' qota'olec,
PSA.67.1	rqouaquiteguelo qomi' chaqai qaro'ueenaxachi';
PSA.67.1	qami' huagaxaraic quiyim qara'ajñisac,
PSA.67.2	qaiyi ná'ogue na ỹoreta'oguit qomyipi quena 'laua
PSA.67.2	ỹa'den dá'maq vi'saque chaqai da nca'laxa.
PSA.67.3	Qami' qota'olec,
PSA.67.3	imaqachin qami' na ỹoreta'oguit qomyipi;
PSA.67.3	¡quiyim ná'ogue na ỹoreta'oguit qomyipi imaqachin qami'!
PSA.67.4	Quiyim ná'ogue na ỹoreta'oguit qomyipi ỹaualqagui queda netoonaxac,
PSA.67.4	ma' qami' 'viiquiñi'sac na qomyipi queda ỹa'maqachiguiñi;
PSA.67.4	¡qami' shaxañisac ná'ogue na qomyipi quena 'laua!
PSA.67.5	Qami' qota'olec,
PSA.67.5	imaqachin qami' na ỹoreta'oguit qomyipi;
PSA.67.5	¡quiyim ná'ogue na ỹoreta'oguit qomyipi imaqachin qami'!
PSA.67.6	Na nanecsec quena 'laua 'ue na la;
PSA.67.6	¡ñi qota'olec no'ueenaxate' qomi'!
PSA.67.7	¡Ca' ñi qota'olec no'ueenaxate' qomi'!
PSA.67.7	¡Ca' qaimaqachin quená'ogue na 'laua!
PSA.71.1	Qami' ỹa'gaxala', se'guenot qami', ca 'ootaxañirelec aỹim,
PSA.71.1	'neeto' pi'it nqai'ñi' aỹim.
PSA.71.2	¡'Ootaxañirelec aỹim, ca' yca'laxachirec,
PSA.71.2	ma' qami' huagaxaraic!
PSA.71.2	Qouaquiric, na'xaỹaxañiriua' chaqai yca'laxachirec.
PSA.71.3	'Ñiisari' aca quemaralec qa' ladocai quepaqataxanteguelec aỹim,
PSA.71.3	¡'ñiisari' ca 'imec i'guenaxaqui chaqai ica'laxaqui!
PSA.71.3	¡Ma' mashic qami' qa' ñañoqotaxaqui chaqai iuo' i'guenaxaqui!
PSA.71.4	Qami' qota'olec caỹim,
PSA.71.4	yca'laxachirec, qaiyi se yaqajñi na hualoxonyipi,
PSA.71.4	qaiyi se yaqajñi ca lauataxanaxai chaqai na qa'uaiquipi,
PSA.71.5	ma' qami' ỹa'gaxala', shi'gue na' ñaqai ỹim ne'necoqui'
PSA.71.5	'ue da ipe'e caqami' quiyim qaicanqaida caỹim.
PSA.71.6	Ma' na' ñaqai seuetaho
PSA.71.6	chaqa'ma' sashiltau'a qami'.
PSA.71.6	¡Ca ñi'qaañi nqai'ñi'!
PSA.71.6	¡Ca' se neme quiyim semaqachintac qami'!
PSA.71.7	Ỹaatqajam 'xoic na 'ue da le'laxa caỹim,
PSA.71.7	qam qami' ná'maq qami' i'guenaxaqui.
PSA.71.8	Yá'ogue yi na'xa'a
PSA.71.8	semaqachintac da recaiqui';
PSA.71.9	totaxan liỹoqoira'piguito' aỹim ma' ỹim qo'xoỹom;
PSA.71.9	totaxan yalachi'o' ma' tot qaica ca iquesaxanaxa.
PSA.71.10	Na ñpa'guenaxauaripi ná'maq ỹahotaque yalauat,
PSA.71.10	lapoỹata', na'deenta, ỹahotaque yaqajñi.
PSA.71.11	'Nerac: ¡Cuañiỹac, coñilec,
PSA.71.11	ma' ñi qota'olec shi'gue ca'e,
PSA.71.11	ca' qaica ca ishit nca'laxatec!
PSA.71.12	Qami' qota'olec, totaxan ỹoxe'oga qami' caỹim;
PSA.71.12	¡chaqa'ma' nanaqui' yotauañi'!
PSA.71.13	¡Ỹaatqajam 'ue da layiloxo chaqai na'laañi
PSA.71.13	ná'maq pa'guentac da ñachaalataxac!
PSA.71.13	¡Ca 'xoic nqai'ñi' ca layiloxo quena liỹaripi
PSA.71.13	ná'maq ỹahotaque quiyim 'ue ca sasougui!
PSA.71.14	Qam ỹim se neme da ỹauaanaxanaxac,
PSA.71.14	chaqai lama'xa nqo'neetauec quiyim semaqachiñi';
PSA.71.15	Yá'ogue yi na'xa'a sa'xatetac
PSA.71.15	quiyim qami' qarca'laxachirec chaqai 'viichi' da ỹa'maqachiguiñi coqomi'.
PSA.71.15	¡Ca' dajo ỹaatqajam se sa'den ca reloqo'tegue!
PSA.71.16	Qami' ỹa'gaxala', sa'xate' nauá'maq 'viichi' chalego lecaigue';
PSA.71.16	¡sa'xatetac quiyim qaqamite' qami' huagaxaraic!
PSA.71.17	Qami' qota'olec,
PSA.71.17	qami' yapaxaguiñi' na' ñaqai ỹim ne'necoqui',
PSA.71.17	qam qaiyiita sa'xatetac dá'maq lecaic da ro'ueenataxanaxaqui'.
PSA.71.18	Qami' qota'olec caỹim, totaxan yalachi'o',
PSA.71.18	'eno'm ma' mashic ỹim qo'xoỹom chaqai 'xoic aca ỹalagaxai,
PSA.71.18	ma' sahotaque sa'xatetac dá'maq chalego lecaic rquesaxanaxa'e',
PSA.71.18	sa'xatetapeguem najo qomyipi chaqai ca ñaqai naata.
PSA.71.19	Na ỹa'maqachiguiñi ro'ueenataxanaxaqui', qami' qota'olec, ỹaatqajam ỹoviro'ot na piguim;
PSA.71.19	chalego lecaic da ro'ueenataxanaxaqui',
PSA.71.19	¡ỹaatqajam qaica ca 'nejem qami'!
PSA.71.20	'Eno'm 'xoic na yoviraxachirau'a se no'uen chaqai na ne'xoric,
PSA.71.20	qam qaiyiita liỹa yca'laxachirec;
PSA.71.20	'eno'm qoỹoqochi'ña ca seueta'ñi, qam naqachirishiguim aỹim quena 'laua,
PSA.71.21	ca nqo'naxachirec ca imaqachic,
PSA.71.21	ca liỹa lo'daxachirigui iuel.
PSA.71.22	Ca quena' ỹim, ca so'ueenaxan, semaqachin quiyim ipaquichiguilo naua ra'qaataxahi',
PSA.71.22	socantapigui da lelamaxa ana niviigue arpa chaqai ana salterio,
PSA.71.22	qami' qota'olec, qota'olec quena llaalqaipi so Israel.
PSA.71.23	Ca ñitoontac quiyim so'ueenaxantacot qami',
PSA.71.23	somato'ot qami' da ñachaalataxac, ma' nca'laxachirec.
PSA.71.24	Chaqai vire'talo naua ỹa'qaatqa quiyim setaqatac,
PSA.71.24	shinac quiyim qami' huagaxaraic,
PSA.71.24	ma' ná'maq ỹahotaque sasougui ca se no'uen
PSA.71.24	ỹaatqajam chalego na layiloxo.
PSA.73.1	¡Chalego leuagaxaric ñi qota'olec quena llaalqaipi so Israel,
PSA.73.1	quená'maq co'teeta añi le'taxanata!
PSA.73.2	Saqa'leca cocho'qui', ca' seuañi,
PSA.73.2	ỹame'quet sesaulli.
PSA.73.3	Ma' 'ue da ipa'guenaxanaxa quiyim noquiiquetashiguim
PSA.73.3	na nemaqajnaxairipi chaqai na hualoxonyipi.
PSA.73.4	Na'maxare se iten ca lelauaxa,
PSA.73.4	ma' na'maxare ỹaatqajam ỹa'maqachiguiñi;
PSA.73.5	se ỹovira'a da nouaxanaxaset na qomyipi,
PSA.73.5	chaqai sqaica ca lachitachic sqai 'nejem na liỹaripi.
PSA.73.6	Vichiguiño' da nemaqajnaxac nqolaantañi,
PSA.73.6	chaqai 'ec looỹac ỹantañi da nco'uaxac;
PSA.73.7	mashic nenoterec naua nqote' cana lo'ỹo,
PSA.73.7	chaqai chalego la'aaqa' naua la'deenataxanaxaco.
PSA.73.8	Re'naxantac chaqai nemaqajan chaqai se npocoq,
PSA.73.8	quiyim ra'xalenataxan quiyim ỹo'uet ca se no'uen, reloquiaxanataxan.
PSA.73.9	Ỹadentalec na piguim quenaua la'qaatqa
PSA.73.9	chaqai quena' retaqa querelec naua la'qaatqa na 'laua.
PSA.73.10	Vichiguiño' na qomyipi imaqachin
PSA.73.10	chaqai qaica cá'maq iuana se ỹa'maxañi quena'maxare.
PSA.73.11	Ca' renataxan: ¿Ñi qota'olec ỹa'deeno' dajo ma'le?
PSA.73.11	¿Ỹa'deeno' dajo ma'le ñí'maq chalego lishicshi'ma?
PSA.73.12	¡Ñaqai 'ajñii na hualoxonyipi!
PSA.73.12	'Maaxaic, qam nqo'neetashiguim da lesallaxa.
PSA.73.13	¡Ỹaatqajam qaica quet cá'maq 'neeta quet quiyim co'teeta añi i'taxanata,
PSA.73.13	chaqai sco'taxate' naua iqai'laqate' quena se no'uen!
PSA.73.14	Ma' ỹaatqajam saqa' ime qayotocqotac,
PSA.73.14	chaqai qaỹouaxantailec quenaua'que naua nete'etari.
PSA.73.15	Quetqai ca ỹa'deenataxanaxac 'nejem ca la'deenataxanaxac na'maxare,
PSA.73.15	ca shi'gue quet 'ue ca shine'tegue na qachaalaxai'ipi.
PSA.73.16	Ca' chalego da shinta quiyim sahotaque sa'den dajo,
PSA.73.16	qam chalego da lqalaic caỹim.
PSA.73.17	Qam na' saugui ñi lauo' ñi qota'olec,
PSA.73.17	ca' qaigueme sa'den yí'maq taata'a na'maxare:
PSA.73.18	ma' hueeta'ñi nqai'ñi' yí'maq ỹaatqajam resaulli,
PSA.73.18	chaqai maqaisa'nquira.
PSA.73.19	¡Ca' sqaỹaloq nimiguiñi!
PSA.73.19	¡Da nqolonaxa nimiguiñi nqai'en na'maxare!
PSA.73.20	Ma' ne'laxachirishiguim, qami' qara'gaxala',
PSA.73.20	'ec ca qom quena' nelouec, ca' ne'laxashiguim,
PSA.73.20	ca' se rqo'chita dá'maq 'neetari'.
PSA.73.21	Ỹaatqajam chalego da nqui'ic caỹim,
PSA.73.21	chaqai iỹala añi i'taxanata,
PSA.73.22	ma' ỹim qaica ca sa'den;
PSA.73.22	¡shintari' ca isecỹac seloqoto'ot qami'!
PSA.73.23	Qam qaiyiita se neme sento'ot qami'.
PSA.73.23	Coñisa'guit aỹim queda ỹoic,
PSA.73.24	yashaxañi'sac quenaua raqataxagohi',
PSA.73.24	qam ma' ime, ca' coñichiguit aỹim, ca' vite ca imaqachic.
PSA.73.25	¿Negue' queto'ca spe'eetapega queda piguim? ¡Qaqamite'!
PSA.73.25	Ca quiyim sento'ot qami', ca' qaica ca liỹa yqo'ta quena 'laua.
PSA.73.26	Dá'ogue da shinta imeuo,
PSA.73.26	qam ñi qota'olec ñí'maq ỹalamaxaret sqaica lqodoc,
PSA.73.26	ma' chaqaiñi ñí'maq nolliitañi añi i'taxanata.
PSA.73.27	Ca ná'maq noỹootec caqami', ca' ileu ma'le;
PSA.73.27	na'laañi nqai'ñi' ná'maq se ỹaqamaq quiyim quelec qami'.
PSA.73.28	Qam ỹim ñqo'neu'a ma'le ñi qota'olec,
PSA.73.28	ma' caỹim da'maxare paguec la'maxa.
PSA.73.28	Qami' ỹa'gaxala' qota'olec, quepaqataxañiseguelec aỹim,
PSA.73.28	ca' ỹim sa'xat ná'ogue ná'maq ro'ueenachiqui'.
PSA.74.1	Qami' qota'olec,
PSA.74.1	¿Chi'neco' ma' ỹaatqajam quira'ahi qomi'?
PSA.74.1	¿Chi'neco' ma' 'ue da roquiiaxa'e'
PSA.74.1	cana qagretaipi qui'ỹaxañisac?
PSA.74.2	Ñaqai o'lliinchira'a na ralamaxarichi'ipi,
PSA.74.2	ná'maq rca'acshiqui' na' ñaqai 'avichiguiñi,
PSA.74.2	ná'maq nca'laxachirec na'le ma' vi'saque ralamaxarichi' qauochi';
PSA.74.2	chaqai o'lliinchira'a añí'maq quemaralec qa' ladocai Sión, ñí'maq ñi'sa'ñi.
PSA.74.3	Ñaqai naqui', ca 'ajñi' na nopoxoiqatec sqaica lqodoc;
PSA.74.3	¡nopoxoỹaxajñi na pa'guenaxauaripi yá'ogue yi 'imec qouagaxainaxaqui!
PSA.74.4	Ca' na npa'guenaxaua'e'ipi ro'ueenaxantalec quiyim nopoxoỹaxajñi yi ra'aachi';
PSA.74.4	¡ca illa'anyi na letanec quiyim pa'aalec yi'maxare,
PSA.74.5	pa'xanashiguim quiñi lasom ñigo!
PSA.74.5	Na'maxare 'ec na qo'paq lo'ollipi
PSA.74.5	hueetañigui na lavinñi ca 'oochi lodegaxat,
PSA.74.6	ỹahote'e ana qai'pe chaqai na notogoxosoxonaxat
PSA.74.6	na' qanopoxoỹaxajñi na no'ueetaxat qo'paq.
PSA.74.7	Ime, ca' qaicopata'a yi romachi';
PSA.74.7	ime, ca' ¡i'naari' yi ra'aachi',
PSA.74.7	ca' ỹamaxañi!
PSA.74.8	Ỹahotaque nopoxoỹaxajñi qomá'ogue;
PSA.74.8	¡qaicopata'alo naua na'aate' quena 'laua,
PSA.74.8	quenauá'maq qalapooqote' quena' ñqouagaxainqot qami'!
PSA.74.9	Ca' tot seuanaxa na nqalanec qaremaqateteripi;
PSA.74.9	chaqai qaica ca taqairougui quena qom,
PSA.74.9	chaqai vire'ta se sa'deenaq chi' laquio' ime dajo.
PSA.74.10	Qami' qota'olec,
PSA.74.10	¿chi' laquio' ime quiyim qarishiuentac na qanpa'guenaxauaripi?
PSA.74.10	¿Chi' laquio' ỹaxanñi quiyim ỹa'xatetac na se no'uen caqami'?
PSA.74.11	¿Chi'neco' ma' 'xochiriñi na rqai'laxachi' quesaxanaxaic?
PSA.74.11	¿Chi'negue ma' qa'aalliso'oto naua rqai'laqachichi'?
PSA.74.12	Shi'gue quesom qami' ỹashi.
PSA.74.12	Qami' qota'olec ỹaatqajam 'xoic na qadoxonqui' na'le quena 'laua:
PSA.74.13	qami' shicchigui nqai'ñi' aso huaaxai queda rquesaxanaxa'e',
PSA.74.13	poxoỹaxachirigui na lqahic so isecỹac lodegaxat huaxaỹaqsec,
PSA.74.14	tepaxachiriguilo naua lqahigo' so isecỹac lodegaxat, leenaxat Leviatán,
PSA.74.14	ca 'ỹaañirec quiyim qaỹa'ic quena iseripi neuec.
PSA.74.15	Ca' qami' 'viichi' ana huaxaỹaq lahi' chaqai ana lachiuguellipi,
PSA.74.15	chaqai 'im nqai'ñi' na lachiuguellipi se ỹauanapega 'im.
PSA.74.16	Qatooỹaqui' yi na'xa'a chaqai yi pe;
PSA.74.16	qami' 'viichi' na'le ñi shiraigo chaqai añi ra'aasa;
PSA.74.17	qami' retañi' na'le naua lqodoco na 'laua;
PSA.74.17	qami' 'viichi' na'le yi nosaxa chaqai yi no'oomaxa.
PSA.74.18	No'viñisa'gue, qami' ỹa'gaxala', quiyim so npa'guenaxaua'e' noquiaatapega qami',
PSA.74.18	chaqai na qomyipi se ra'deenataxan se no'uen na ỹa'xat caqami'.
PSA.74.19	¡Totaxan coua'ira'e qomi'!
PSA.74.19	Qaica ca qarishaaque 'ec qomi' ca cocon;
PSA.74.19	¡sqai 'ỹaañichiguita qomi' na iseripi!
PSA.74.20	¡Ñaqai o'lliinchira'a da qana'deenaxac,
PSA.74.20	ma' mashic tot na'maxajta' na qom quenaua'que naua lahil na 'laua!
PSA.74.21	Mesqai 'xañitegue quiyim nemanachit nqohin ná'maq mashic qaico'uelec;
PSA.74.21	¡'viichi' quiyim imaqachin qami' ca 'xoraic chaqai ca sqaicanqaiyi!
PSA.74.22	¡Ne'laxachirishiguim, qami' qota'olec!
PSA.74.22	¡'Ootaxañirelec dá'maq chi no'ueenataxaqui'!
PSA.74.22	¡No'viñitegue quiyim na hualoxonyipi noquia'isapegaxaua'!
PSA.74.23	'Neeto' coua'ire'e da laualaxac na npa'guenaxaua'e'ipi
PSA.74.23	ma' noquiiquetashiguim na laualaxaquipi ná'maq sqai huelec qami'.
PSA.84.1	¡Ỹaatqajam chalego loyac ñí'maq qauochi',
PSA.84.1	qami' ỹa'gaxala' qaica ca rqalañiqui'!
PSA.84.2	¡Ỹaatqajam chalego da ishoxo chaqai da iyaxa
PSA.84.2	quiyim seuete'e yi pa'aauo quiñi qauochi'!
PSA.84.2	¡Cañá'ogue añi i'taxanata so'ueenta'uegue
PSA.84.2	da ñitoonaxac quiñi qota'olec chicqo'ot da nca'laxa!
PSA.84.3	Chaqai vire'ta na re'palligot chaqai ana liỹa qo'oole na'a' lo'o,
PSA.84.3	'ue na loma' quiyi leseeque'ta na ncopatoxonaxalateipi,
PSA.84.3	ca' ỹo'uet na lpa'gue' na llaalqaipioqui',
PSA.84.3	qami' ỹa'gaxala' qaica rqalañiqui',
PSA.84.3	qami' ỹashi chaqai qota'olec caỹim.
PSA.84.4	¡Chalego la'maxa quená'maq mashic neetaugui añi ro'ueenaxanaxagui'i',
PSA.84.4	ca' se neme ro'ueenaxantalec qami'!
PSA.84.5	¡Chalego la'maxa quená'maq chicqo'ot qami' da notaanaxac,
PSA.84.5	ná'maq ỹahotaque ỹouoxontac añi ralamaxarichi'i' quemaralec qa' ladocai, leenaxat Sión!
PSA.84.6	Ca ma' ỹovita ca ca'megue leenaxat oỹenqa',
PSA.84.6	ca' ñigui nqai'en ca huaxaỹaq ne'paxantashiguim,
PSA.84.6	ca vire'ta na ỹaxat i'paxanlec nqai'en quena nqouagaxa;
PSA.84.7	ca' noquiiquetauec da lquesaxanaxa,
PSA.84.7	ca' quiyi Sión, ca' iuana ñi qota'olec qaica nqai 'nejem.
PSA.84.8	Qami' ỹa'gaxala' qota'olec qaica ca qalañirac,
PSA.84.8	qami' qota'olec queso Jacob,
PSA.84.8	¡na'xaỹaxañita da ñqouagaxainaxac!
PSA.84.9	Qami' qota'olec, quepaqataxañiseguelgoto qomi',
PSA.84.9	huagaxaraic qami' quiyim ra'iisa'a
PSA.84.9	cá'maq rca'acshiqui' quiyim qarashi.
PSA.84.10	¡Paguec la'maxa quiyim 'oonoqui' ca na'xa'a seuetalec ca nasoxoqui',
PSA.84.10	quecaua mil na'xata' spa'aatauec!
PSA.84.10	'Ue da ishoxo quiyim ỹim lasom lo'o quiñi lo'ueenaxanaxaqui ñi qota'olec,
PSA.84.10	sqai 'nejem quiyim seueta'ñi ca hua'ñi na se no'uen.
PSA.84.11	Ma' ñi qara'gaxala' qota'olec coỹareta'ñalo chaqai quepaqataxanteguelgoto qomi';
PSA.84.11	ñi qara'gaxala' i'xoren chaqai imaqachin cá'maq qaica ca lasauaxaset
PSA.84.11	chaqai qaica ca ỹollaapeguem quená'maq no'uen.
PSA.84.12	Qami' qara'gaxala' qaica ca rqalañiqui',
PSA.84.12	¡chalego la'maxa quená'maq 'ue da lpi'ỹaxac caqami'!
PSA.88.1	Qami' ỹa'gaxala' qota'olec chaqai ica'laxaqui,
PSA.88.1	quiyi na'xa'a chaqai yi pe sashiila'isac quiyim yotauañi',
PSA.88.2	¡coñichiguit da ñqouagaxainaxac,
PSA.88.2	chaqai na'xaỹaxañita da ỹoỹaxanaxac.
PSA.88.3	Chalego lecaic dá'maq se no'uen taalec aỹim,
PSA.88.3	ca mashic sham yileu;
PSA.88.4	ca ¡mashic 'ec shi'gue qayalecqajnougui na leuaxaiquipi,
PSA.88.4	ma' mashic tot qaica ca iquesaxanaxa!
PSA.88.5	Ỹim qayalataugui na leuaxaiquipi;
PSA.88.5	shintam ca ileuaugui ca lauataq
PSA.88.5	chaqai shi'gue qaishinñi;
PSA.88.5	shintam ná'maq tot qaiquepaqataxanlec,
PSA.88.5	chaqai ná'maq mashic coua'ire'e qami'.
PSA.88.6	Yinaqairi'ñigui aca paguec qoỹoqochi'ñigui tema,
PSA.88.6	quecá'maq paguec lapalqa' chaqai qoỹoqochi'ñigui.
PSA.88.7	Ca' ỹaatqajam machirailec da ronogoxonaxaqui',
PSA.88.7	ca' ¡ỹaatqajam iyinñi nqai'ñi' aỹim quena lo'paxa!
PSA.88.8	'Viichi' quiyim na ñauochaxauaripi yalat;
PSA.88.8	'viichi' quiyim qanaqaica'guit aỹim quenaua'maxare.
PSA.88.8	¡Shintari' ca ncoñiiteguesec quiyim se qohitauec!
PSA.88.9	Ca' paguec da ñoỹenaxac, ca' vire'ta sham se ñiuanñi.
PSA.88.9	¡Naua'que naua na'xata' yaualqatacot qami' ỹa'gaxala',
PSA.88.9	saansashi'ma qami' naua iqai'laqate'!
PSA.88.10	¿Peeta'a shichi'o' chaxañitem ca se qaiuanapega na leuaxaiquipi?
PSA.88.10	¿Peeta'a ishito' na leuaxaiquipi ỹaanot qami' ca na'aachic?
PSA.88.11	¿Peeta'a qaỹa'xato' ma'le da ra'qaachiqui' lliqueta chaqai da re'xorenataxanaxa'e'
PSA.88.11	cañi napal lahi' loqo'm queca ỹoiquentac da nelauaxa?
PSA.88.12	Queda la'al da nelauaxa yí'maq hua'ñi quiyim ná'ogue qaicoua'e,
PSA.88.12	¿peeta'a 'uo' ma'le ca ỹa'deena'a dá'maq 'viichi' quiyim ỹa'maqachiguiñi chaqai qaimaqachin?
PSA.88.13	Qam ỹim yaualqatacot qami' ỹa'gaxala';
PSA.88.13	quiyi nete'eta, ca saanot qami' da ñqouagaxainaxac.
PSA.88.14	¿Chi'negue ma' se rqo'chiriua', qami' ỹa'gaxala'?
PSA.88.14	¿Chi'negue ma' nañoxochirapeguem aỹim?
PSA.88.15	Shi'gue na' ñaqai ỹim ne'necoqui'
PSA.88.15	ỹaatqajam 'xoic da i'xoric chaqai sham yileu;
PSA.88.15	qam ỹaatqajam ña'ñaxachiguit da lichic dá'maq chicqo'ot qami',
PSA.88.15	qam mashic tot yalo'guit nagui.
PSA.88.16	Da lichic da ronogoxonaxaqui' mashic shi'gue quejlec aỹim,
PSA.88.16	ca' ỹim loxonec;
PSA.88.17	ỹaatqajam ỹimá'ogue yapoxonaxanchiguiñi
PSA.88.17	'ec ca nedep.
PSA.88.18	Ỹoochire'ogalo caua ñauochaxaua' chaqai caua ñauegaxaua',
PSA.88.18	ca' nagui qainaata na napalaxa huaqui'chiguit aỹim.
PSA.90.1	Qami' qara'gaxala', chaqaqami' ná'maq qami' quepaqataxañiseguelgoto qomi'
PSA.90.1	quenaua'que naua ñaxari.
PSA.90.2	Na' saqa'laca ana quemaralec qa' ladocai
PSA.90.2	chaqai saqa'leca na 'laua chaqai ná'ogue nanchaqaina,
PSA.90.2	shi'gue nallaaqo', chi ỹovireta'alo caua pa'aaterec na'xata',
PSA.90.2	qaqamite' qami' qota'olec.
PSA.90.3	Chaqai 'viichi' quiyim ca qom pilougui na 'laua
PSA.90.3	quena' 'ñirac: Qomyipi, pilliugui na 'laua.
PSA.90.4	Ca' llic quiyim caqami' caua mil ñaxari
PSA.90.4	'ec nqai'ñi' so scavit mashic ỹoxogue.
PSA.90.4	¡Ỹaatqajam 'ec nqai'ñi' ca 'oonoqui' pe!
PSA.90.5	Ca viquete' na qomyipi sqai 'maxachira'gue;
PSA.90.5	ỹaatqajam 'ec nqai'ñi' ca chi ne'guemataxac;
PSA.90.6	na'maxare 'neetari' aca peue quiyim ñaxat,
PSA.90.6	ca' renohi quiyi nete'eta,
PSA.90.6	qam quiyi lavit, ca' ỹaso, ca' ileu.
PSA.90.7	Ca' llic quiyim da ronogoxonaxaqui' imero nqai'ne' qomi',
PSA.90.7	ca' ¡se sa'deenaq nqai'en ca shinqata!
PSA.90.8	Naua qarasauaxasete' chaqai naua qareualoxonqaishico
PSA.90.8	naua'que 'ajñisa'pe.
PSA.90.9	Ca' ỹaatqajam llic quiyim dá'ogue da qanachaalataxac
PSA.90.9	taỹa'a quiyim imeuo queda ronogoxonaxaqui';
PSA.90.9	naua qaniñaxari ime'ueque, 'ec ca 'oonoqui' qanauec nacat.
PSA.90.10	Setenta ñaxari yí'maq laloqo' da qanachaalataxac;
PSA.90.10	ca ná'maq paguec quesaxanaxaic, ca ỹovite' yaua ochenta;
PSA.90.10	qam dá'maq maqajnaxac quiyim qaỹovireta'a ca nqo'xo,
PSA.90.10	ca chi ỹo'uet da neualaxavic chaqai da nedaxac.
PSA.90.10	¡Naua ñaxari chita'gue, ca ỹovirerec,
PSA.90.10	ca 'nejme' qomi', chita'gue, ca' qareme!
PSA.90.11	¿Negue' ca ỹa'den da lquesaxanaxa da ronogoxonaxaqui'?
PSA.90.11	¿Negue' ca ỹa'den da lichic da qauelgaxanaxaqui'?
PSA.90.12	Qarapaxaguiñitegue quiyim yitanaq se ladoc aca qarqauaxaqui,
PSA.90.12	qaiyi yi qara'deenataxanaxac 'ue na'deenec hueetagui.
PSA.90.13	¡Qami' qara'gaxala', rapillitalo qomi'!
PSA.90.13	¿Chi' laquio', ca novichi'?
PSA.90.13	¡Ñaq rqouaquiteguelo qomi', qomi' relaataxahi'!
PSA.90.14	No'xataxachiriguilo qomi' queca re'xorenataxanaxa'e' quiyi na'xa'a,
PSA.90.14	chaqai saỹaaquioqotac, so'ueenaxanqatalec dá'ogue da qanachaalataxac.
PSA.90.15	Ladoc nqai'ñi' da qanachaalataxac,
PSA.90.15	ỹocane' nqai'ñi' saua ñaxari qare'xoyaxaqui'.
PSA.90.16	¡'Viichi' coqomi' relaataxahi' chaqai quena qochaalqaipi,
PSA.90.16	qaiyi iuanchirigui da ro'ueenataxanaxaqui' chaqai da recaiqui'!
PSA.90.17	Ca' da lqouagaxa ñi qara'gaxala' qota'olec
PSA.90.17	hueetalgoto qomi'.
PSA.90.17	¡Qami' qara'gaxala', 'taxachiriñi da qaro'ueenataxanaxac!
PSA.90.17	¡Ajá'a, paguec 'taxachiriñi da qaro'ueenataxanaxac!
PSA.91.1	Cá'maq hueeto'ot da lquepaqataxanaxac
PSA.91.1	ñí'maq qoỹoqoshi'megue chaqai qaica lqalanec qota'olec,
PSA.91.2	ca'maxare 'naac quiñi qara'gaxala': Chaqaqami' ná'maq si'iito'ot,
PSA.91.2	chaqaqami' i'guenaxala', ¡qami' qota'olec, spi'ỹa'a qami'!
PSA.91.3	Qaiñiita ñi'maxare ishit ro'ootaxanlec qami'
PSA.91.3	caca noqoina se re'xogui chaqai na 'ueenataxac ralauataxan,
PSA.91.4	ma' quepaqataxanlec qami' quenaua laua',
PSA.91.4	ca quiyim vi'so'oto, ca' qaica ca rovichiraque.
PSA.91.4	Ca ma' ipaquichiguilo naua la'qaatqa,
PSA.91.4	naua'maxare 'ec aca nquepaqataxanqate caqami'.
PSA.91.5	Totaxan ro'chitalo naua lichico naua piri,
PSA.91.5	chaqai na novic qaỹahinec quiyi na'xa'a,
PSA.91.6	chaqai naua nanatqa novirero quena' napalñi,
PSA.91.6	chaqai nauá'maq ralauataxana'pe quena' richiguiñi,
PSA.91.7	ma' no'm mil ca ileu pa'aata'gue da nemaqai'
PSA.91.7	chaqai diez mil queda qatoiqui',
PSA.91.7	qam caqami', ca' qaica canchaqaica.
PSA.91.8	Ta'ta'a quiyim chaqai huañita:
PSA.91.8	'ajñisac ma'le na hualoxonyipi ma' icoñiguit ca nouaxanaxaset.
PSA.91.9	Ma' mashic 'guiñitot ñi qara'gaxala',
PSA.91.9	chaqai quiyim ñí'maq qoỹoqoshi'ma quepaqataxanlec qami',
PSA.91.10	ca' qaica ca taalec qami' quena se no'uen,
PSA.91.10	vire'ta na nalolaxa se ỹovira'a ca ra'aachi';
PSA.91.11	ma' ñi'maxare ila' ma'le na lelaatqaipi piguim laseripi,
PSA.91.11	ca na'maxare reloqota'a qami' quecanchaqai vi'sa'gue.
PSA.91.12	Nanojshiguim qami' quenaua lqai'laqate',
PSA.91.12	qaiyi qaica ca roqopia'guita naua qapiaachichi' quena qa'.
PSA.91.13	Ca shichi' qui'sañigui ca sauaxaic leta'allipi,
PSA.91.13	chaqai na iseripi leta'allipi chaqaiquipi chaqai na nanaiquipi.
PSA.91.14	Ca' ñi qota'olec 'naac:
PSA.91.14	Ỹim ñca'laxatec quená'ogue noxonaxanaxaquipi
PSA.91.14	ma' ca'maxare nqo'chiiua' chaqai iuañiua'.
PSA.91.15	Ma' roỹaxanaque aỹim, ca' sasaachiguit;
PSA.91.15	¡ca chaqaỹim ná'maq iỹaatac ma'le!
PSA.91.15	Ñaqata'a quenaua le'xoyaxaco,
PSA.91.15	ca so'uet quiyim 'xoic na imaqachin;
PSA.91.16	ca' saanem quiyim ỹaatqajam ladoc da nachaalataxac:
PSA.91.16	Ca ¡so'uet quiyim ỹovirau'a da ica'laqataxanaxac!
PSA.95.1	Nahiquena, so'ueenaxanqatalec ñi qara'gaxala', ñitoonqatac;
PSA.95.1	so'ueenaxanqatalec ñí'maq quepaqataxanteguelgoto qomi' chaqai qarca'laxaqui.
PSA.95.2	Senoxonaxau'a, sachoqotaho da qana'aachic,
PSA.95.2	chaqai so'ueenaq ca no'ueenec, semaqachinqatac.
PSA.95.3	Ma' ñi qara'gaxala' chaqaiñi ñi qota'olec lodegaxat,
PSA.95.3	chalego lecaic lashi ná'ogue na nashiilqaipi nqolaquipi.
PSA.95.4	Ñi'maxare lo'qootañi
PSA.95.4	ná'maq paguec qoỹoqochi'ña pa'ỹaañi quena 'laua;
PSA.95.4	looỹaco nauá'maq paguec qoỹoqoshi'mque quemaralgoto qari.
PSA.95.5	Ana huaaxai lalamaxarete ma' chaqaiñi lo'ueenata;
PSA.95.5	¡ỹahota'ahi naua lqai'laqate' na' ỹo'uet na 'laua!
PSA.95.6	Ỹalahi, sa'daqaiñi naua qare'cootal;
PSA.95.6	sa'daqoto naua qare'cootal ñi qara'gaxala',
PSA.95.6	ma' ñi'maxare qomi' lo'ueenatqa.
PSA.95.7	Ñi'maxare qota'olec coqomi', chaqai qomi' lalamaxarete';
PSA.95.7	'ec qomi' qagreta lqui'ỹaxanata.
PSA.95.7	Na'xaỹaxañiỹa dá'maq 'naac nagui ñi'maxare caqamiri:
PSA.95.8	Totaxan 'ñaxachii añi re'taxanatahi, 'ec na'le quiyi Meriba,
PSA.95.8	'nejem so na'xa'a quiyi Masah, quiyi 'laua qaica qom,
PSA.95.9	na' yi'guen so 'auaxaic qataa'illipi,
PSA.95.9	'eno'm mashic iuana da ỹo'ueenataxanaxac.
PSA.95.10	Quecaua cuarenta ñaxari
PSA.95.10	so'ootapega so qomyipi,
PSA.95.10	chaqai shinac: Najo qomyipi chalego da llitaxanaxac;
PSA.95.10	¡se na'xaỹaxanalo naua ilaataxanaxaco!
PSA.95.11	Ca na' so'o, ca' saanec da ỹa'qaatec
PSA.95.11	quiyim se inoxona'a ma'le yi ñco'matqa'.
PSA.96.1	'Viiñii ca dalaxaic no'ueenec ñi qara'gaxala';
PSA.96.1	ná'ogue na hueetalec na 'laua ro'ueenaxanlec ñi qara'gaxala';
PSA.96.2	'ueenaxañilec ñi qara'gaxala', maqajñii da leenaxat,
PSA.96.2	'xachitac naua'que naua na'xata' da lca'laqataxanaxa.
PSA.96.3	'Xachii da lquesaxanaxa chaqai da lemaqachic,
PSA.96.3	'xachim na ỹalliripi chaqai ná'ogue na qomyipi quena 'laua,
PSA.96.4	ma' ñi qara'gaxala' chalego lecaic,
PSA.96.4	ta'chiguit quiyim qaimaqachin:
PSA.96.4	¡paguec chaqaic quená'ogue na chi nqolaquipi nashiilqaipi!
PSA.96.5	Na nqolaquipi nashiilqaipi quena liỹa qomyipi qaica ca 'negue,
PSA.96.5	qam ñi qara'gaxala' lo'ueenatec na piguim.
PSA.96.6	¡'Ue da lauaq queda reloqota'gue!
PSA.96.6	¡'Ue da lquesaxanaxa chaqai da loyac yí'maq neeta'ñi quiñi no'ueenaxanaxaqui!
PSA.96.7	Qamiá'ogue ỹoreta'oguit qomyipi maqachiñii ñi qara'gaxala',
PSA.96.7	maqachiñii queda lquesaxanaxa chaqai da lauaq;
PSA.96.8	'ỹaañiỹot ñi qara'gaxala' cá'maq ta'chiguit ỹaatqajam nemaqajnataxanaxa,
PSA.96.8	noxoñiu'a yi nasoxoc yi la'a',
PSA.96.8	dohitaho aca rachitaxanataxanqachii,
PSA.96.9	nqouagaxaiñiỹot ñi qara'gaxala' quiyí'maq chalego loyac neeta'ñi.
PSA.96.9	¡Ná'ogue na ỹoreta'oguit qomyipi i'loxol quiyim ra'iito'ot ñi'maxare!
PSA.96.10	'Xachim ná'ogue na ỹoreta'oguit qomyipi quiyim ¡ñi qara'gaxala' chaqaiñi ñí'maq nashi!
PSA.96.10	Ñi'maxare ỹanñi na'le na 'laua, ca' qaica idaxan;
PSA.96.10	ñi'maxare reloqota'a, naloqojne'ejta' ná'ogue na qomyipi.
PSA.96.11	¡Netooñii qamiri piguim chaqai na 'laua!
PSA.96.11	¡Noxohi', qami' huaaxai chaqai ná'ogue ná'maq hueetañigui!
PSA.96.12	¡Netooñi', qami' no'ueenaxa chaqai ná'ogue ná'maq hueetalec!
PSA.96.12	¡Qami' 'oochi, raualaxaỹagui queda netoonaxaguii,
PSA.96.13	queda reloqota'gue ñí'maq naata qara'gaxala'!
PSA.96.13	¡Ajá'a, nanac ñi'maxare,
PSA.96.13	ca' ỹoiquentac na qomyipi quena 'laua ma'le,
PSA.96.13	ca' da lo'ueenataxanaxac ỹa'maqachiguiñi chaqai lliqueta!
PSA.98.1	¡'Viiñii ca dalaxaic no'ueenec quiñi qara'gaxala',
PSA.98.1	ma' ñi'maxare chalego loyac dá'maq ỹo'uet!
PSA.98.1	¡Ma' ỹovireta'a doxonaxana
PSA.98.1	da chalego lecaic lquesaxanaxa da lqai'laxat co'teeta!
PSA.98.2	Ñi qara'gaxala' na'le ỹa'xateta'guit quiyim rauegaxan,
PSA.98.2	ñi'maxare re'oq nqai'en dá'maq no'uen lo'ueenataxanaxac,
PSA.98.2	ỹauanchigui nqai'en ná'ogue na ỹoreta'oguit qomyipi quena 'laua;
PSA.98.3	ỹaatqajam se coua'e da le'xorenataxanaxa
PSA.98.3	chaqai da laqamaxa quena llaalqaipi so Israel.
PSA.98.3	¡Qaiuana quenaua'que naua lahil na 'laua
PSA.98.3	quiyim rauegaxan ñi qota'olec coqomi'!
PSA.98.4	Netooñitac 'ueenaxañitalec ñi qota'olec,
PSA.98.4	qamiá'ogue ná'maq ñiitalec na 'laua;
PSA.98.4	ỹaatqajam 'xañite'uegue da netoonaxaguii
PSA.98.4	'ueenaxañilec queca no'ueenec.
PSA.98.5	'Viiñii ca no'ueenec quiñi qara'gaxala',
PSA.98.5	cuañitegueñi ca lelamaxa aca neviigue leenaxat arpa,
PSA.98.5	cuañitegueñi ca lelamaxa na neviiguellipi 'ue na lequeeteripi.
PSA.98.6	Netooñitalec da ro'viiñigui quiñi qara'gaxala' ñí'maq nashi,
PSA.98.6	cuañitapigui da lelamaxa ana npe'te.
PSA.98.7	Rauaxan da lelamaxa ana huaaxai chaqai ná'ogue ná'maq hueetañigui,
PSA.98.7	na 'laua chaqai ná'ogue ná'maq hueetalec;
PSA.98.8	ỹouaxanta' naua napoquena na lachiuguellipi,
PSA.98.8	chaqai lapoỹata' na quemaralgoto qa' ladocaipi,
PSA.98.8	ca' ỹaualqagui queda netoonaxac,
PSA.98.9	reloqoto'ot ñi qara'gaxala' novi' quiyim ỹoiquentac na 'laua.
PSA.98.9	Ñi'maxare ỹoiquentac ma'le na qomyipi quena 'laua,
PSA.98.9	ỹa'maqachiguiñi da lo'ueenataxanaxac, ná'ogue naloqojne'ejta'.
PSA.100.1	¡'Ueenaxañitalec da netoonaxaguii quiñi qara'gaxala',
PSA.100.1	qamiá'ogue ná'maq ñiitalec na 'laua!
PSA.100.2	Netooñitac quiyim nqouagaxaiñiỹot ñi qara'gaxala';
PSA.100.2	¡raualaxaitagui queda netoonaxaguii quiyim naguipegue' quiyi neeta'ñi!
PSA.100.3	'Yiiñi'a quiyim ñi qara'gaxala' chaqaiñi ñi qota'olec;
PSA.100.3	ñi'maxare qaro'uet, ca' qomi' lalamaxarete';
PSA.100.3	¡qomi' lalamaxarete' chaqai shinqatari' aca lalo qagreta quiyim qui'ỹaxantac!
PSA.100.4	Naguipegueto naua nasomi', noxoñiuo cañi lo'ueenaxanaxaqui,
PSA.100.4	'viiñita'uegue da remaqajnataxanaxahi chaqai da na'aachicyaxaguii.
PSA.100.4	¡'Ỹaañiỹot da na'aachiguii chaqai maqachiñii da leenaxat!
PSA.100.5	Ma' huagaxaraic ñi qara'gaxala';
PSA.100.5	se neme da le'xorenataxanaxa,
PSA.100.5	chaqai qaica lqodoc quiyim ipaquichiguilo naua la'qaatqa.
PSA.103.1	Semaqachin ma'le ñi qara'gaxala' qota'olec quedá'ogue da ñachaalataxac;
PSA.103.1	semaqachin ma'le quedá'ogue da shinta da co'teeta leenaxat.
PSA.103.2	Semaqachin ma'le ñi qara'gaxala' quedá'ogue da ñachaalataxac;
PSA.103.2	se scoua'ahi naua lqouagaxaco caỹim.
PSA.103.3	Chaqaiñi ñí'maq sqai caapeguem ná'ogue na se no'uen so'ueetetac,
PSA.103.3	ñí'maq ỹomaterec naua'que naua i'neete',
PSA.103.4	ñí'maq nca'laxatec da ñachaalataxac queda nelauaxa,
PSA.103.4	ñí'maq ỹomatalec aỹim da le'xorenataxanaxa chaqai yineequesenta,
PSA.103.5	ñí'maq ỹomataỹot ná'ogue ná'maq paguec na loyac
PSA.103.5	chaqai yadalaxateta 'ec nqai'en aỹim ca o'ic.
PSA.103.6	Ñi qara'gaxala' ỹaatqajam llic iuejlec
PSA.103.6	ná'maq hueetaugui da nqa'viic.
PSA.103.7	Ñi'maxare ỹachaxan na'le na nayiquipi chaqai na lo'ueenatqaipi
PSA.103.7	queso Moisés chaqai so llaalqaipi so Israel.
PSA.103.8	Ñi qara'gaxala' isoteta da lqouagaxa;
PSA.103.8	hualaxauaic chaqai imaañi ne'xorenataxanaxa.
PSA.103.9	Mesqai naua'que naua na'xata' nelaqatapegalo qomi',
PSA.103.9	chaqai mesqaida quiyim se neme quet ca lauel coqomi';
PSA.103.10	se ipacqajñigui cá'maq ỹaatqajam qanouaxanaxaset quet
PSA.103.10	quenaua qareualoxonqaishico chaqai naua qarasauaxasete';
PSA.103.11	chalego lecaic dá'maq le'xorenataxanaxa quená'maq imaqachin ñi'maxare,
PSA.103.11	da'maxare 'ec paguec lishicshi'megue quena piguim quena 'laua.
PSA.103.12	Ỹoỹoote'ogalo naua qarasauaxasete' coqomi',
PSA.103.12	'ec na' ỹoỹojchi da lqodoigue queda lauashiguim.
PSA.103.13	Ñi qara'gaxala' ineequesenta ná'maq imaqachin ñi'maxare,
PSA.103.13	'ec ca neta'a quiyim ineequesen ca llaalec;
PSA.103.14	ma' ñi'maxare ỹa'deenta cá'maq ỹachigoxotauguilo qomi' na' qaro'uet:
PSA.103.14	ñi'maxare ỹa'deenta quiyim sachigoxosqaugui na 'laua.
PSA.103.15	Da nachaalataxac na qom 'ec ana peue;
PSA.103.15	renohi 'ec aca peue quena no'ueenaxa:
PSA.103.16	ỹaatqajam sqaỹaloq ỹasoxot na nonot,
PSA.103.16	ca' qaica cá'maq qaỹa'den caca'maxare.
PSA.103.17	Qam da le'xorenataxanaxa ñi qara'gaxala' qaica ca lqodoc quená'maq imaqachin ñi'maxare;
PSA.103.17	qaica ca lqodoc dá'maq no'uen lo'ueenataxanaxac,
PSA.103.17	ỹovira'oga ná'maq co'uaataxanaxaic qomyipi,
PSA.103.18	quená'maq ỹomachichigui dá'maq na'maqataxac
PSA.103.18	chaqai se coua'ahi naua naqataxaco.
PSA.103.19	Ñi qara'gaxala' neeta'gue nqai'en da piguim ca nqa'xanqa' quiyim nashi,
PSA.103.19	ca' da lo'ueenataxanaxac ỹoiquentac ná'ogue nanchaqaina.
PSA.103.20	¡Maqachiñii ñi qara'gaxala', qamiri nelaatqaipi piguim laseripi!
PSA.103.20	Qamiri ma' 'viichii' nauá'maq qaramaxailgoto,
PSA.103.20	qamiri ma' na'maxachitañi quiyim na'xaỹaxañita.
PSA.103.21	¡Ỹaatqajam qaimaqachin ñi qara'gaxala' quená'ogue na nalliripi,
PSA.103.21	ná'maq mashic ro'ueenataxantacot chaqai mashic ỹo'ueetetac dá'maq ỹahotaque ñi'maxare!
PSA.103.22	¡Maqachiñii ñi qara'gaxala' ná'ogue ná'maq lo'ueenatec,
PSA.103.22	ná'ogue ná'maq hueeta'ñi ná'maq ỹoiquentac ñi'maxare!
PSA.103.22	¡Semaqachin ma'le ñi qara'gaxala' quedá'ogue da ñachaalataxac!
PSA.104.1	¡Semaqachin ma'le ñi qara'gaxala' quedá'ogue da ñachaalataxac!
PSA.104.1	¡Chalego dá'maq recaiqui', qami' ỹa'gaxala' chaqai qota'olec caỹim!
PSA.104.1	Ỹaatqajam ñi'sañi da necaic chaqai da nauaq;
PSA.104.2	lepachisagui da lauaq 'ec napoxogui'i'.
PSA.104.2	¡Qami' piguiñirec na piguim, 'ec nqai'ñi' ca napoxonaxat!
PSA.104.3	¡Qami' 'yirelgoto na huaxaỹaq
PSA.104.3	caua nojnaxal ca qauochi' queda pa'aashiguim!
PSA.104.3	Ñigui rahoglena'e' nqai'ñi' na naueguelec;
PSA.104.3	¡ca' quiyim qui', ca ñiisalgoto naua laua' na nonot!
PSA.104.4	Na nonot chaqaina na ra'qaataxanqajanqui',
PSA.104.4	chaqai relaataxahi' naua norqa lauaxa'.
PSA.104.5	Ñi'ralec na'le ca lomala' na 'laua,
PSA.104.5	qaiyi qaica ma' reda quet.
PSA.104.6	Na lishiguiñi ana huaaxai ỹapootalec na 'laua,
PSA.104.6	'ec aca neloxoqui.
PSA.104.6	Na huaxaỹaq ỹapolec ana quemaralec qa' ladocai.
PSA.104.7	Qam qami' relaqaita, ca' eec;
PSA.104.7	chaqa'ma' 'eet na' 'xaỹaque da qavilli', 'ec soxonaxa.
PSA.104.8	Quelgoto naua quemaralgoto qa' ladocahi,
PSA.104.8	chaqai qui'ñiguilo naua ca'meguelo,
PSA.104.8	ca quepegue' ná'maq loma' 'ñirapega quiyim hua'ñi,
PSA.104.9	se napacalec ná'maq lqodoquiaqa' nqai'ñi',
PSA.104.9	qaiyi tot liỹa ỹapolec na 'laua.
PSA.104.10	Qami' lachi' na huaxaỹaq chicqañi quiyim ne'paxantashiguim,
PSA.104.10	qaiyi que'uegue ana lachiugue, ca' queuguilo naua quemaralgoto ladocahi,
PSA.104.11	Ca' na huaxaỹaq chaqaina na ne'teetapigui na iseripi neuec;
PSA.104.11	ca' chaqaina na nomat na laquip na lolgaqaipi.
PSA.104.12	Quena lahi na lachiuguellipi
PSA.104.12	ỹo'uet na lco'viichaxaqui na qo'oollipi;
PSA.104.12	¡ca' quiyi, ca' noỹentac neetaguilo naua lasote ana qo'paq!
PSA.104.13	Chaqai qami' ná'maq cochiiseguelgoto naua quemaralgoto qa' ladocahi,
PSA.104.13	viise'e ca ra'aachi' queda piguim;
PSA.104.13	ca quená'maq ỹaxat chicqo'ot na piguim,
PSA.104.13	ca' ỹaatqajam huaquichiguiñi nqai'ñi' na 'laua.
PSA.104.14	Ca' ñaxat nqai'ñi' na 'uaqapi, vi'raque loq na iseripi,
PSA.104.14	chaqai ana nanecse quiyim qoỹanñi quena qomyipi,
PSA.104.14	qaiyi 'ue ca loq, ỹachigoxotaugui na lanec quena 'laua,
PSA.104.15	ca loq, qaiyi 'ue ca lquesaxanaxa,
PSA.104.15	chaqai 'uva li'i, qaiyi netoon da nachaalataxac,
PSA.104.15	ca ỹo'uet quiyim nenoqouec na lashic
PSA.104.15	'ec na'meentapigui ca 'aceite.
PSA.104.16	Nomat na laquip ana qo'paq,
PSA.104.16	leenaxat cedro na'ñi yi Líbano,
PSA.104.16	ná'maq lanecse ñi qara'gaxala'.
PSA.104.17	Na'maxare co'viichigui ana qo'oole paguec cocho'lli',
PSA.104.17	ca' ana qo'paq pino, ca' co'viichigui na damqaipi.
PSA.104.18	Ana quemaralec qa' ladocai qaỹauaaque loma' ana qagreta neuec,
PSA.104.18	ca ná'maq qa'ipi, ca' chi lauaquiaxaqui ana nesoxona late'e.
PSA.104.19	'Viichi' ñi shiraigo, qaiyi qanaloqochine' naua na'xata';
PSA.104.19	añi ra'aasa ỹa'den ma' lagui inoxonñi.
PSA.104.20	Ca' piguiñirec na lapalaxa yi pe,
PSA.104.20	quena'le, ca' nenoxonec na iseripi quena 'oochi.
PSA.104.21	Na sauaxaic leta'a ronoqotaque ca letoc;
PSA.104.21	ỹashiilatac ñi qota'olec quiyim ỹa'ue ca loq.
PSA.104.22	Qam quena' nenoxonshiguim añi ra'aasa, ca eec,
PSA.104.22	nenanñi quenaua lauaco.
PSA.104.23	Ca' eec na qom ro'ueenataxan,
PSA.104.23	ca ro'ueenataxantac, chi ỹovireta'a inoxonñi añi ra'aasa.
PSA.104.24	¡Ỹaatqajam 'xoic na ro'ueenachiqui', qami' ỹa'gaxala'!
PSA.104.24	Ná'ogue na'maxare chicqochigui da ra'deenaxanaxa'e';
PSA.104.24	¡ná'ogue na 'laua no'qajlec quená'maq ro'ueenachiqui'!
PSA.104.25	Ca' yí hueeta'ñi aso huaaxai, ỹaatqajam chalego lecaic chaqai da leca'gue,
PSA.104.25	chaqai chalego na isecỹac hueetañigui, tot qaishit qanaloqochin,
PSA.104.25	'ue na cocho'qui' chaqai na lodegaxat;
PSA.104.26	ca' ana qom lahi' huaxaỹaqse quiñigui yi'maxare,
PSA.104.26	ca qai'neeta hueetañigui so Leviatán,
PSA.104.26	só'maq isecỹac lodegaxat 'viichi', qaiyi hualaxaisa'pegue' so'maxare.
PSA.104.27	Ná'ogue na'maxare naquiteta'a qami'
PSA.104.27	quiyim ma' ỹovita ca laloqo', ca' vite ca loq.
PSA.104.28	Qami' 'ỹaañitem, ca' na'maxare lapoon;
PSA.104.28	huachirigui ana napoquena'e',
PSA.104.28	ca ỹa'maqachiguiñi quema';
PSA.104.29	no'm 'xochiriñi na qashiiqui', ca na'maxare no'chi;
PSA.104.29	ca no'm huootaxañira'gue na lacat, ca' ileu,
PSA.104.29	ca' lotqai pilligui quiyim 'laua.
PSA.104.30	Qam no'm nelachi' ca racachi', ca nca'leuec.
PSA.104.30	Ca' chaqaida 'neeta quiyim dalaxachi' na lauat na 'laua.
PSA.104.31	¡Da lauaq ñi qara'gaxala' sqaica lqodoc!
PSA.104.31	¡Ñi qara'gaxala' netoonegue na lo'ueenatec!
PSA.104.32	Na 'laua i'loxol quena' ra'ỹa'a ñi'maxare;
PSA.104.32	¡chaqa'ma' nichiiuec ana quemaralec qa' ladocai quena' qaipootau'a quiñi'maxare!
PSA.104.33	Quiyim ñaqa 'ue aỹim yca'leetauec,
PSA.104.33	so'ueenta'pe naua no'ueenqa quiñi ỹa'gaxala' chaqai qota'olec caỹim.
PSA.104.34	Saxanchi' nqo'talo naua ỹa'deenataxanaxaco ñi qara'gaxala',
PSA.104.34	ma' qaiñiita ỹo'ueetetac da ñitoonaxac.
PSA.104.35	Ca' ¡ỹaatqajam co'tejlec ma'le na 'laua quena sauaqhuaiquipi!
PSA.104.35	Chaqai ¡tot qaica na hualoxonyipi!
PSA.104.35	¡Semaqachin ma'le ñi qara'gaxala' quedá'ogue da ñachaalataxac!
PSA.104.35	¡Ca' ỹaatqajam sqaica lqodoc qaimaqachintac ñi qara'gaxala'!
PSA.107.1	'Ỹaañiỹot da na'aachicyaxaguii ñi qara'gaxala' qota'olec,
PSA.107.1	ma' ñi'maxare huagaxaraic,
PSA.107.1	chaqai qaica lqodoc da le'xorenataxanaxa.
PSA.107.2	Ñaqai qaỹa'xat quená'maq lca'laqatqaipi ñi qara'gaxala',
PSA.107.2	ná'maq nca'laxatec na'le queso npa'guenaxauaripi,
PSA.107.3	ná'maq lapoonta' na'le quena liỹa na'aateripi,
PSA.107.3	ỹachigoxota'gue da rapiguim chaqai da 'guiñi,
PSA.107.3	da lqodoigue chaqai da lauashiguim.
PSA.107.4	Ỹo'meetajlec na'le quena 'laua qaica qom 'xoic na lo'uaxanaxa,
PSA.107.4	se ỹanata ca nayic quiyim tau'a ca na'a' quiyim ỹahotaque na'ñi;
PSA.107.5	'ue na lqopaaxa chaqai na laquip,
PSA.107.5	¡mashic sham nilliviñi!
PSA.107.6	Qam na' neuocqotac, ca ỹaualqot ñi qara'gaxala',
PSA.107.6	ca ñi'maxare naqata'a queda leuogoxo.
PSA.107.7	Ime, ca' ỹachaxañi'ñigui so no'uen nayic
PSA.107.7	taỹau'a yi na'a' ma' ỹahotaque quiyim na'ñi.
PSA.107.8	'Ỹaañiỹot ca na'aachicyaxaguii ñi qara'gaxala' queda le'xorenataxanaxa,
PSA.107.8	¡quedá'maq lqouagaxa taalec nqai'en na qomyipi!
PSA.107.9	Ma' ñi'maxare neme laquip nqai'en cá'maq 'xoic laquip,
PSA.107.9	chaqai ỹaanem quiyim 'xoic ca loq cá'maq qopaaxaic.
PSA.107.10	Ỹaatqajam hueetaugui na napalaxa,
PSA.107.10	ncoñiiteguesec, ncoñireta'guit da nachicoxo,
PSA.107.11	sauaxat se na'xaỹaxanalo naua lelaataxanaxaco ñi qara'gaxala',
PSA.107.11	ma' se icoñiguit dá'maq ỹahotaque ñi qota'olec paguec lishicshi'ma.
PSA.107.12	Ca' ñi qota'olec ỹo'uet quiyim chalego lesallaxa na lo'ueenatec;
PSA.107.12	repoxolaxan, qam qaica ca ỹotauan.
PSA.107.13	Qam queda leuogoxo, ca' ỹaualqot ñi qara'gaxala',
PSA.107.13	ca' ñi'maxare nca'laxatec queda leuogoxo;
PSA.107.14	naqata'alo quiyi chalego napalaxa,
PSA.107.14	ca naqate' saua lequeete'.
PSA.107.15	'Ỹaañiỹot da na'aachicyaxaguii ñi qara'gaxala' queda le'xorenataxanaxa,
PSA.107.15	¡quedá'maq lqouagaxa taalec nqai'en na qomyipi!
PSA.107.16	¡Ñi'maxare lahiletajlec nqai'en naua lasomi' chicqaugui na lecat leenaxat bronce!
PSA.107.16	¡Ñi'maxare ỹaqaguitetajlec na nquepaqataxanaxat lecat leenaxat fierro!
PSA.107.17	Ralolaxaiquipi chaqai neuocqotac
PSA.107.17	sauaxat na chi leualoxonqaishic chaqai na lasauaxaset,
PSA.107.18	mashic tot ỹo'ueto na loq;
PSA.107.18	¡mashic sham ileu!
PSA.107.19	Qam na' 'ue da leuogoxo, ca' ỹaualqot ñi qara'gaxala',
PSA.107.19	ca ñi'maxare nca'laxatec queda leuogoxo;
PSA.107.20	nela' so la'qaatec, ca' ỹomatec;
PSA.107.20	¡ca' nca'laxatec queso nelauaxa!
PSA.107.21	'Ỹaañiỹot da na'aachicyaxaguii ñi qara'gaxala' queda le'xorenataxanaxa,
PSA.107.21	¡quedá'maq lqouagaxa taalec nqai'en na qomyipi!
PSA.107.22	Ca 'viichii aca rachitaxanataxanqachii 'ỹaañitacot da na'aachicyaxaguii,
PSA.107.22	chaqai 'xachitac netooñita'gue da lo'ueenataxanaxac.
PSA.107.23	Ro'ueenataxan quiyim nemeenaxaiquipi caso huaaxai,
PSA.107.23	'vii naua llico ana lahi' huaxaỹaqse,
PSA.107.24	ca na' ỹoviriñigui na lavinñi aso huaaxai,
PSA.107.24	ca iuanta da chalego loyac lo'ueenataxanaxac ñi qara'gaxala'.
PSA.107.25	Na' retaqa ñi qara'gaxala', ca' nanac so nonot lodegaxat,
PSA.107.25	ca' 'ue na lo'paxa chalego lecaic.
PSA.107.26	Ca' 'ec qanenaxashiguim,
PSA.107.26	ime, ca' lotqai 'ec ta'nquira quena lauajñi aso huaaxai;
PSA.107.26	¡ca' tot qaica ca ỹa'deene' paguec na lichic só'maq hueesaugui!
PSA.107.27	Rapaqatajlec 'ec quiñiuguetaxaiquipi;
PSA.107.27	¡qaica ca 'negue da la'deenaxanaxa!
PSA.107.28	Qam na' neuocqotac, ca ỹaualqot ñi qara'gaxala',
PSA.107.28	ca ñi'maxare naqata'a queso leuogoxo;
PSA.107.29	ca' ñigui nqai'en quiyim nayaarichiguiñi so nonot lodegaxat,
PSA.107.29	ca' taañi na lo'paxa qaica.
PSA.107.30	Ca na' iuana tot qaica ca lo'paxa, ca' netoon,
PSA.107.30	ca' ñi qota'olec ỹaueguereta quiyí'maq ỹahosaque ỹovijta'a.
PSA.107.31	'Ỹaañiỹot da na'aachicyaxaguii ñi qara'gaxala' queda le'xorenataxanaxa,
PSA.107.31	¡quedá'maq lqouagaxa taalec nqai'en na qomyipi!
PSA.107.32	¡Raualaxahiỹot ma' qamiá'ogue lapohita'ta'!
PSA.107.32	Maqachiñii queca lapoxoc na qo'xoiquipioqui'!
PSA.107.33	Ana lachiugue chaqai na huaxaỹaq ne'paxantashiguim
PSA.107.33	ñi qara'gaxala' ñigui nqai'en 'laua qaica qom chaqai 'laua rashivijlec;
PSA.107.34	chaqai na lo'yaxanec 'laua ñigui lalagaxalec nqai'en,
PSA.107.34	sauaxat da leualoxonqaishic ná'maq qomyipi neetalec;
PSA.107.35	na 'laua qaica qom ñigui latogot nqai'en,
PSA.107.35	chaqai na 'laua rashivijlec ne'paxantashiguim na huaxaỹaq nqai'en;
PSA.107.36	ca' chaqaiyi ỹanalec ná'maq 'xoic da lqopaaxa,
PSA.107.36	ca na'maxare chi ỹo'ueete' naua na'aate' leta'al.
PSA.107.37	Danaxanlec na no'ueenaxa, ỹanñi ana 'uva,
PSA.107.37	ca 'xoic na naqat quena' lapoon na lanecsec.
PSA.107.38	Ca ñi'maxare nqouaguegue, ca' nqo'neuec nqai'en so ni'ic,
PSA.107.38	chaqai se naqaguiñi, ta'ta'a quiyim nqo'neetauec nqai'en so laloipi.
PSA.107.39	Chaqai no'm 'vii caua ileue', ca' naqaquiñi,
PSA.107.39	sauaxat na le'xorigue' quena le'nete'
PSA.107.39	chaqai quena nqui'ic,
PSA.107.40	ca' ñi qota'olec se nqo'ta ná'maq ỹo'ueetac na ne'xoric,
PSA.107.40	ca ỹo'maqajnac queca llic quiyi 'laua qaica qom.
PSA.107.41	Ñi'maxare naqata'a na 'xoraiquipi queda lachicoxo;
PSA.107.41	¡nqo'naxatec na llaalqaipi, 'ec nqai'en ana qagreta!
PSA.107.42	Na' iuana dajo na qomyipi 'maxataxaraiquipi, ca' netoon,
PSA.107.42	chaqai na hualoxonyipi i'maqata, qaica ca ỹa'xat.
PSA.107.43	Ca cá'maq 'ue ca naqajñi na'deenec,
PSA.107.43	ca se couaataque dajo sa'xatetac,
PSA.107.43	ca ỹa'den da le'xorenataxanaxa ñi qara'gaxala'.
PSA.110.1	Ñi qara'gaxala' qota'olec 'naac caqami' ỹa'gaxala':
PSA.110.1	Nqa'xañiriñi queda ỹoic,
PSA.110.1	toco' ma' ỹovita quiyim sillo'oto naua qapiaachichi' na npa'guenaxaua'e'ipi.
PSA.110.2	Quena Sión ñi qara'gaxala' qota'olec ỹaanem qami'
PSA.110.2	so lashile' hueetagui da lquesaxanaxa,
PSA.110.2	qaiyi 'viiquiñi'sac na npa'guenaxaua'e'ipi.
PSA.110.3	Na ralamaxarichi'ipi nañaanot qami' quiyim qami' lashi
PSA.110.3	queca na'xa'a na' huegaxañi'.
PSA.110.3	Ca' da nenocchishiqui' nqo'neetauec quenaua na'xata',
PSA.110.3	quedaua quemaralgoto qari looỹaco ñi qota'olec,
PSA.110.3	'ec aca 'ỹa' chicqochigui na lauel añi ra'aasa.
PSA.110.4	Ñi qara'gaxala' qota'olec ỹaanec da la'qaatec,
PSA.110.4	ca' se netogot:
PSA.110.4	Nagui, ca qami' netaxaỹaxanqajnec sqaica lqodoc ma' qaretaxaỹa'pegue' aỹim,
PSA.110.4	'ec na'le so Melquisedec.
PSA.110.5	Ñi qara'gaxala' qota'olec hueeta'gue da qatoiqui';
PSA.110.5	queca na'xa'a ma' ro'o, ca nalauajñi ma'le na nashillipi;
PSA.110.6	ỹa'xat cá'maq taachi'ñi ca lasauaxaset ná'ogue na ỹoreta'oguit qomyipi;
PSA.110.6	lapoonñi ma'le na leuaxaiquipi;
PSA.110.6	¡co'ueetapigui na lqahigoripi quená'ogue na 'laua!
PSA.110.7	Ca' queso llicyaxac, ca' ni'chigui na huaxaỹaq quena ñaachi,
PSA.110.7	ca ná'maq huaxaỹaq, ca' ỹo'uet da dalaxaic lquesaxanaxa.
PSA.118.1	'Ỹaañiỹot da na'aachicyaxaguii ñi qara'gaxala' qota'olec, ma' ñi'maxare huagaxaraic,
PSA.118.1	ma' sqaica lqodoc da le'xorenataxanaxa.
PSA.118.2	Na llaalqaipi so Israel 'naiquet:
PSA.118.2	Da le'xorenataxanaxa ñi qara'gaxala' sqaica lqodoc.
PSA.118.3	'Naiquet na netaxaỹaxanqajanqaipi quiñi qota'olec:
PSA.118.3	Da le'xorenataxanaxa ñi qara'gaxala' sqaica lqodoc.
PSA.118.4	'Naiquet ná'maq imaqachin ñi qara'gaxala':
PSA.118.4	Da le'xorenataxanaxa ñi qara'gaxala' sqaica lqodoc.
PSA.118.5	Na' yiuocqotac, ca' soỹaxanot ñi qara'gaxala';
PSA.118.5	ca ñi'maxare na'xaỹaxañiua', ca nañaañim da iuagaxa.
PSA.118.6	Ñi qara'gaxala' iuora; ca qaica quet cá'maq yo'chiitaque.
PSA.118.6	¿Negue' quet ca 'ne'tegue aỹim ca qom?
PSA.118.7	Ñi qara'gaxala' iuora; ñi'maxare yotauantac.
PSA.118.7	¡Ca' seuana ma'le quiyim loxonqaipi ná'maq noquiaatapiguiỹa'!
PSA.118.8	Paguec la'maxa quiyim qaipi'ỹa'a ñi qara'gaxala'
PSA.118.8	quiyim qaipi'ỹa'a quet ca chaqai qom.
PSA.118.9	Paguec la'maxa quiyim qaipi'ỹa'a ñi qara'gaxala'
PSA.118.9	quiyim qaipi'ỹa'a quet na nashillipi.
PSA.118.10	Ná'ogue na ỹoreta'oguit qomyipi yahiquinchiguiñi,
PSA.118.10	qam sahote'e da leenaxat ñi qara'gaxala', ca' ỹoxonqaipi.
PSA.118.11	Ỹaatqajam yaqallichinchiguiñi, qaica ca ỹiguec nqai'en,
PSA.118.11	qam sahote'e da leenaxat ñi qara'gaxala', ca' ỹoxonqaipi.
PSA.118.12	Nqueuorigui aỹim 'ec na lauoic,
PSA.118.12	qam 'ec na norec quena' ỹovirougui na leesat, chita'gue, ca' no'miñi;
PSA.118.12	¡qam sahote'e da leenaxat ñi qara'gaxala', ca' ỹoxonqaipi!
PSA.118.13	Ỹaatqajam netenegue aỹim yamaxañi, ma' ỹahotaque seuañi,
PSA.118.13	qam novi' ñi qara'gaxala', ca' yotauan.
PSA.118.14	Ỹim so'uen ñi qara'gaxala', ma' ñi'maxare ỹo'uet da iquesaxanaxa.
PSA.118.14	¡Chaqai chaqaiñi ñí'maq ica'laxaqui!
PSA.118.15	Quena la'a' na qamaxaraic qomyipi
PSA.118.15	'ue na naỹaac qaro'ueenaxantalec da nauegaxanaxac, qohinac:
PSA.118.15	¡Da lquesaxanaxa ñi qara'gaxala' ỹovirelec quiyim rauegaxan!
PSA.118.16	¡Da lquesaxanaxa ñi qara'gaxala' chalego lecaic!
PSA.118.16	¡Da lquesaxanaxa ñi qara'gaxala' ỹovira'a quiyim rauegaxan!
PSA.118.17	¡Se yileu, ta'ta'a quiyim yca'leuec,
PSA.118.17	qaiyi sa'xat dá'maq lo'ueenataxanaxac ñi qara'gaxala'!
PSA.118.18	Ñi qara'gaxala' chalego lquesaxanaxa da louaxanaxanaxac caỹim,
PSA.118.18	qam sqai ỹaxanegue aỹim quiyim yileu.
PSA.118.19	¡Huachiguilo naua lasomi' ana no'ueenaxanaxaqui,
PSA.118.19	ma' sahotaque senoxono, ca' saanot da ña'aachic ñi qara'gaxala'!
PSA.118.20	Chaqaina najo nasom ñi qara'gaxala',
PSA.118.20	ca' chaqaina taatougui ma'le ca qom qamaxaraic.
PSA.118.21	Ỹa'gaxala', saanot qami' da ña'aachic, ma' saachichiguito' aỹim,
PSA.118.21	chaqai ma' qami' ná'maq qami' ica'laxaqui.
PSA.118.22	Só'maq qa' lañijnec na 'imec lo'ollipi,
PSA.118.22	ca' chaqaiso só'maq 'auaxaic qailliguiñi caso lasogue so 'imec.
PSA.118.23	Dajo ỹo'uet ñi qara'gaxala',
PSA.118.23	ca' qomi' chalego da qare'laxa.
PSA.118.24	Chaqaina najo na'xa'a ná'maq quiyim 'ue ca ỹo'uet ñi qara'gaxala':
PSA.118.24	ca' nagui, ca ¡ñitoonqatac chaqai qara'maqachiguiñi!
PSA.118.25	Qouaquiroxoric, qami' qara'gaxala', ¡qarca'laxachirec!
PSA.118.25	Qouaquiroxoric, qami' qara'gaxala', ¡'viichi' quiyim qaicanqaida queda qoyicyaxac!
PSA.118.26	¡Qaimaqachin cá'maq qom naquetaugui da leenaxat ñi qara'gaxala'!
PSA.118.26	Semaqachinaxe' qamiri quena no'ueenaxanaxaqui quiñi qara'gaxala'.
PSA.118.27	Ñi qara'gaxala', ñi'maxare qota'olec, ¡ñí'maq coỹaretalgoto qomi'!
PSA.118.27	Taañi nqai'ñii ca nemaqachic,
PSA.118.27	'xachii ana qo'paq lasote,
PSA.118.27	viraxachiỹau'alo naua 'ec lasote ada ncopatoxonaxalate.
PSA.118.28	Saanot qami' da ña'aachic chaqai semaqachin da recaiqui',
PSA.118.28	ma' qami' ná'maq qami' qota'olec caỹim.
PSA.118.29	'Ỹaañiỹot ca na'aachiguii ñi qara'gaxala', ma' ñi'maxare huagaxaraic
PSA.118.29	ma' da le'xorenataxanaxa sqaica ca lqodoc.
PSA.121.1	Quena' ya'ishi'megue ada quemaralec qa' ladocai, ca' shinac:
PSA.121.1	¿Negue' cá'maq chicqa'gue ca ñotaanaxac?
PSA.121.2	Ca ñotaanaxac chicqo'ot ma'le ñi qara'gaxala' qota'olec,
PSA.121.2	ñí'maq lo'ueenatec na piguim chaqai na 'laua.
PSA.121.3	¡Sqai ỹaxanegue quiyim saulli'!
PSA.121.3	¡Sqaica ma' laq quet ñí'maq reloqota'a qami'!
PSA.121.4	'E', ñi'maxare sqai laq;
PSA.121.4	sqaica ma' laq quet ñí'maq reloqota'a na Israel.
PSA.121.5	Ñi qara'gaxala' ñí'maq reloqota'a qami';
PSA.121.5	ñi qara'gaxala' ñí'maq ro'ootaxanteguelec qami',
PSA.121.5	ñi'maxare mesqai ca'e qami', ma' ỹahotaque rotauañi'sac.
PSA.121.6	Añi ra'aasa se na'axat qami' quiyi na'xa'a,
PSA.121.6	chaqai ñi shiraigo quiyi pe.
PSA.121.7	Ñi qara'gaxala' ro'ootaxanteguelec qami' quenaua'que nauá'maq 'ue da lichigue';
PSA.121.7	ñi'maxare cochiitapega da nachaalataxaqui'.
PSA.121.8	Ñi qara'gaxala' cochiitapega qami' quenaua'que naua qayigohi',
PSA.121.8	nagui chaqai se neme da lcochaxac.
PSA.122.1	¡Ỹaatqajam ñitoon quena' qohinapiguiỹa':
PSA.122.1	Qolaq, qolaxapegue' ñi no'ueenaxanaxaqui quiñi qara'gaxala' qota'olec!
PSA.122.2	Jerusalén,
PSA.122.2	¡mashic seuqatauguilo naua lasomi' caqami'!
PSA.122.3	Jerusalén, qami' na'a' qano'xonshiguim,
PSA.122.3	qaiyi qami' lapooqo' na qomyipi.
PSA.122.4	Ca' chaqana nau'a na ni'ic,
PSA.122.4	ná'maq ni'ic lauo' laseripi ñi qara'gaxala',
PSA.122.4	ỹahotaque imaqachin ñi'maxare,
PSA.122.4	ma' chaqaida dá'maq 'naac na'le queso Israel.
PSA.122.5	Chaqaiyi huaugui yí'maq na'maqataxanqa' quenanchaqaina,
PSA.122.5	na'maqataxanaxaqui ñi lauo' so nashi David.
PSA.122.6	Raualaxahi cañi re'taxanatahi, ca 'ñiỹac:
PSA.122.6	Paguec la'maxa quiyim 'ue ca no'daxa caqami', Jerusalén;
PSA.122.6	qaiyi qaicanqaida i'maqajlem ná'maq nqo'ta qami'.
PSA.122.7	Quiyim 'ue ca no'daxa quena napoxonaxat,
PSA.122.7	qaiyi qaica canchaqaica quena qauochi' lodegaxat.
PSA.122.8	Nagui, ca' shinac quena ñauochaxauaripi chaqai quena ỹaqaỹaripi:
PSA.122.8	Quiyim 'ue ca no'daxa caqami' Jerusalén.
PSA.122.9	Ñí'maq no'ueenaxanaxaqui quiñi qara'gaxala' ñí'maq qota'olec coqomi',
PSA.122.9	ỹim sahotaque ma'le quiyim ra'maqairiñi.
PSA.126.1	Na' qaropilaxata ñi qara'gaxala' qota'olec na qara'a' Sión,
PSA.126.1	ca shinqatapega 'eco' chi se'guemachaqatac.
PSA.126.2	Ca' ỹaatqajam 'xoic na qaraỹalliguiric
PSA.126.2	chaqai quenaua qodaapi' ca so'ueenaxanqatac;
PSA.126.2	ca na'le, ca' na ỹoqa'a qomyipi 'naac:
PSA.126.2	¡Ñi la'gaxala' chalego lecaic dá'maq ỹo'uet quena Israel llaalqaipi!
PSA.126.3	Ajá'a, ñi qara'gaxala' ỹaatqajam chalego lecaic da ỹo'uet coqomi',
PSA.126.3	ca' 'ue da qanetoonaxac.
PSA.126.4	¡Qami' qara'gaxala', qaropilaxachi' queca qara'a',
PSA.126.4	'ec na ỹaxat quena' ỹadalaxat na 'laua qaica qom!
PSA.126.5	Ná'maq noỹentalec da lanaxanaxac quena' danaxan,
PSA.126.5	qam ỹaualqatari' queda netoonaxac quena' naqat ca la ca lanecsec.
PSA.126.6	Ca 'eno'm noỹenta'pegue' quiyim nallacsenta aso lloxoqui lahi' ana lanecsec ala,
PSA.126.6	qam chalego da netoonaxac ma' rapil,
PSA.126.6	lo'qoota'a qa'aalto'ot ana nanaqata quena trigo.
PSA.127.1	No'm ñi qara'gaxala' se no'xonshiguim ca no'ueenaxanaxaqui,
PSA.127.1	ca ná'maq qomyipi ro'ueenataxantac qaica quet cá'maq 'negue;
PSA.127.1	no'm ñi qara'gaxala' se ro'ootaxanteguelec ca na'a' lodegaxat,
PSA.127.1	ca' qaica quet cá'maq 'negue quiyim reloqota'a na neloxoỹaripi.
PSA.127.2	Qaica quet cá'maq 'negue quiyim na'xa'alom ro'ueenataxantac ca qom,
PSA.127.2	chaqai quiyim chalego lesoochi qaiyi 'ue aca lauegue lqui'ỹaxaqui,
PSA.127.2	ma' ñi qota'olec ỹaanem ca loq quena' laqatam ná'maq nqo'ta ñi'maxare.
PSA.127.3	Na qochaalqaipi mashic ne'qaañi ỹaatqajam chalego loyac lqouagaxanaxat ñi qara'gaxala'.
PSA.127.4	Na qochaalqaipi ne'qaañi quena' ñaqai seuqataugui da qanenocchishic,
PSA.127.4	'ec ca novic quena lqai'laxat ca nalauataxai.
PSA.127.5	¡Chalego la'maxa queca ỹale quiyim 'xoic ca lovic 'nejem na'maxare!
PSA.127.5	Se nayiloxon quiyim retaxaỹa'pegue' ca npa'guenaxauaripi
PSA.127.5	quiyi nimiitaxanqa' quena nasauaxaset.
PSA.130.1	Na' ỹaatqajam yiuocqotac,
PSA.130.1	ca' yaualqot qami' ỹa'gaxala' qota'olec:
PSA.130.2	¡qami' ỹa'gaxala', 'qa'ita da ivillaxac!
PSA.130.2	¡na'xaỹaxañita da ỹaualaxac, yaualqatacot qami'!
PSA.130.3	Qami' ỹa'gaxala',
PSA.130.3	queta' 'yiiñira'a na se no'uen qaỹo'ueetetac,
PSA.130.3	¿negue' queto' ca ishit quiyim nachaatetañi?
PSA.130.4	Qam qami', ca' sqai quirapeguem na nasauaxaset,
PSA.130.4	ca' semaqachinaq qami'.
PSA.130.5	Dá'ogue da ñachaalataxac ñauaanta'a ñi qara'gaxala' quiyim yotauan,
PSA.130.5	chaqai seuelec da la'qaatec.
PSA.130.6	Ỹim paguec ñauaanta'a ñi qara'gaxala'
PSA.130.6	quena neloxoỹaripi quiyi nete'eta.
PSA.130.6	'Nejem ca neloxoỹaq nauaanta'guit yi nete'eta,
PSA.130.7	nauaañira'a ñi qara'gaxala', qami' Israel,
PSA.130.7	ma' ñi'maxare hueeto'ot da ne'xorenataxanaxa chaqai da neuagaxa.
PSA.130.8	¡Ñi'maxare ỹosou'a ma'le na Israel quedá'ogue dá'maq hueetaugui se no'uen!
PSA.137.1	Na' senqato'oto naua lachiuque quiyi Babilonia,
PSA.137.1	ñoỹenqatac quena' so'leenqataque yi qara'a' Sión.
PSA.137.2	Ana nanecse la'llaaxai lasote quiyi na'a' lodegaxat
PSA.137.2	sanqashiguim quen ana qariviiguellipi arpa.
PSA.137.3	Ca ná'maq qomi' la'aquipi,
PSA.137.3	ná'maq rouootaxana'gue cá'ogue cá'maq hueeto'oto qomi',
PSA.137.3	qarashiila quiyim ñitoonqatac, ca' so'ueenaxanaq;
PSA.137.3	¡so'ueenaxe' naua no'ueenaxanaxaco quiyi Sión!
PSA.137.4	¿Negue' queto' ca 'neeta quiyim so'ueenaxanaq, so'ueenaq ca no'ueenec quiñi qara'gaxala'
PSA.137.4	quenajo ỹoqa'a 'laua?
PSA.137.5	¡No'm sa'laxate qami' Jerusalén,
PSA.137.5	ca' rashivi da iqai'laxat ỹoic!
PSA.137.6	Chaqai ñi ỹo'legaxanaxat ronaỹo'ot na ñoquiaq,
PSA.137.6	no'm se so'leenta'a qami',
PSA.137.6	no'm se spa'xanashiguim caqami', Jerusalén,
PSA.137.6	quedá'ogue dá'maq chi ñitoonaxac.
PSA.137.7	Qami' ỹa'gaxala', ñaqai o'lliinchira'a so llaalqaipi so Edom,
PSA.137.7	na' noxonec yi Jerusalén, ca 'naiquen:
PSA.137.7	¡Nopoxoỹaxachiñi, nopoxoỹaxachiñi, vire'ta nqai'ñii yí'maq pa'aañi no'xonaxala'!
PSA.137.8	¡Qami' Babilonia qanopoxoỹaxajñi qami' ma'le!
PSA.137.8	¡Chalego la'maxa ma'le quecá'maq ỹo'uet ca nouaxanaxashichi'
PSA.137.8	quedá'maq 'ñiteteguelo qomi' na'le!
PSA.137.9	¡Chalego la'maxa quecá'maq iconlec na ñaaqaipioqui' caqami',
PSA.137.9	ca' i'guentalec pataqa'guit nqai'en ana qa'!
PSA.139.1	Qami' ỹa'gaxala', qami' ya'ajñisac chaqai ya'yiiñi';
PSA.139.2	qami' 'yiiñi' ná'ogue ná'maq so'uet;
PSA.139.2	chaqai ñaq qoỹoqo'ta aỹim chaqa'ma' 'yiiñi' da ỹa'deenataxanaxac.
PSA.139.3	¡'Yiiñi' naua'que naua ỹouoxoco,
PSA.139.3	'yiiñi' ná'ogue ná'maq so'uet!
PSA.139.4	'Eno'm saqa' sa'xat ca ỹa'qaatec,
PSA.139.4	qam qami' ỹa'gaxala', shi'gue 'yiiñi'.
PSA.139.5	Ỹaatqajam qaica ca idaaqa' nqai'ñi' yahiquinchiriñi;
PSA.139.5	nalojlec nqai'ñi' aỹim da rqai'laxachi'.
PSA.139.6	Chalego lecaic dá'maq na'deenaxanaxa ỹaatqajam se sovi';
PSA.139.6	¡chalego lishicshi'megue, qaica quet cá'maq ñaquitetaque quiyim sa'den quet!
PSA.139.7	¿Negue' queto' ca saigue, qaiyi qoỹoqo'ta ỹim queso ne'espíritu'e'?
PSA.139.7	Chaqai ¿negue' queto' ca saigue, qaiyi sqo vichiriua'?
PSA.139.8	Queta' ỹim saashiguim quena piguim,
PSA.139.8	qai'neeta chaqaiyi viise'e;
PSA.139.8	chaqai queta' sa'ñigui da lauajñi na 'laua,
PSA.139.8	qaiyiita viisa'ñi yi'maxare;
PSA.139.9	chaqai quet ñaỹoshiguim, saigue da lqodoigue,
PSA.139.9	loqo'm queta' sena'gue da lqodoc aso huaaxai queda lauashiguim,
PSA.139.10	qaiyiita ỹovira'oga ỹim queta'le da rqai'laxachi';
PSA.139.10	¡qaiyiita da rqai'laxachi' se yayaxanec lo'qootañi aỹim!
PSA.139.11	Loqo'm queta' sahotaque ñañoxotougui na napalaxa,
PSA.139.11	loqo'm ñigui napalaxa ná'maq lauaq coỹaretailec,
PSA.139.12	na napalaxa se ishit yayoxojñi caqami',
PSA.139.12	yi pe richiichiguiñi 'ec nqai'ñi' yi na'xa'a.
PSA.139.12	¡Yi napalaxa chaqai yi na'xa'a qaican ỹapaguec caqami'!
PSA.139.13	Chaqaiqami' ná'maq 'viichi' na'le ná'ogue na ỹoshicmaxa;
PSA.139.13	'maxachireta' na'le aỹim quena lauel aca ỹate'e.
PSA.139.14	Semaqachiñi', ma' 'xoic da i'laxa,
PSA.139.14	ma' chalego la'maxa dá'maq 'viichi'o' na'le.
PSA.139.14	¡Ca' quedajo, ca ỹaatqajam sa'yiinchigui!
PSA.139.15	Mesqaida quiyim se re'xogui quet dá'maq lqo'naxac na ỹoshicmaxa,
PSA.139.15	ca dá'maq se re'xogui na' qaya'maxatetegueñi,
PSA.139.15	na' qayo'ueetetac ỹaatqajam spa'ỹaañom quena 'laua.
PSA.139.16	Naua nqochichi' ỹa'ajansac na ỹoshicmaxa na' na'maxatetecta';
PSA.139.16	dá'ogue dajo naneretañi hueetalec aca nilliri'i'.
PSA.139.16	Retañite' cá'maq ỹorete' caua na'xata' queda ñachaalataxac
PSA.139.16	na' saqa'leca canchaqaica queda'maxare.
PSA.139.17	Qami' qota'olec,
PSA.139.17	chalego lecaigue' naua ra'deenataxanaxagohi';
PSA.139.17	¡quiyim ima'ta', qaica naloqochin na'maxare!
PSA.139.18	Quetqai sahotaque ñaloqochin, ca' paguec 'xoic quet quena lo'uaxanaxa;
PSA.139.18	chaqai queta' somat, qam qaiyiita seueto'ot qami'.
PSA.139.19	Qami' qota'olec,
PSA.139.19	naqachi' da nachaalataxac na hualoxonyipi
PSA.139.19	chaqai ỹoochire'oga caỹim na lauataxanaxairipi,
PSA.139.20	ná'maq se no'uen na ỹa'xatetac caqami',
PSA.139.20	quená'maq ne'laxashiguim, ỹahotaque nco'ỹa'e' qami'.
PSA.139.21	Qami' ỹa'gaxala',
PSA.139.21	¿se yoquii'o' quen ná'maq qami' loquiiaxat
PSA.139.21	chaqai se yqo'ta ná'maq queetapegueu'a qami'?
PSA.139.22	¡Ỹaatqajam qaica 'nejem da ỹoquiiaxa!
PSA.139.22	¡Shinta'gue cá'maq ñpa'guenaxaua!
PSA.139.23	Qami' qota'olec,
PSA.139.23	ya'ajñi', 'yiiñira'a añi i'taxanata;
PSA.139.23	yi'guiñi', 'yiiñira'a da ỹa'deenataxanaxac;
PSA.139.24	ya'ajñi' no'm shiqueta'gue ca se no'uen nayic,
PSA.139.24	ca' yashaxañiri'ñigui ca nayic sqaica lqodoc.
PSA.146.1	¡Qaimaqachin ñi qara'gaxala' qota'olec!
PSA.146.1	Semaqachin ñi qara'gaxala' quedá'ogue da ñachaalataxac.
PSA.146.2	Semaqachin ñi qara'gaxala' quiyim ñaqai yca'leetauec.
PSA.146.2	So'uen ca no'ueenec quiñi qota'olec caỹim quiyim ñaqa 'ue aỹim.
PSA.146.3	Mesqai hueeto'ot nqai'ñii ca naquitaxaguii ca qom 'ue nqai 'negue,
PSA.146.3	quecá'maq chaqai qom se ca'laqataxan,
PSA.146.4	ma' quena' ileu, ca' pilougui na 'laua,
PSA.146.4	ca' chaqaica cá'maq na'xa'a, ca imeuo na na'deenaxaquipi.
PSA.146.5	Chalego loyac quecá'maq qom qaỹotauan quiñi nqota'olec so Jacob,
PSA.146.5	cá'maq ỹomato'ot da naquitaxac quiñí'maq qara'gaxala' qota'olec.
PSA.146.6	Ñi'maxare ỹo'uet na piguim, 'laua, chaqai ana huaaxai,
PSA.146.6	chaqai ná'ogue ná'maq hueetaugui na'maxare.
PSA.146.6	Chaqai chaqaidaata 'neetari' da la'qaatec, se ỹadalaxat.
PSA.146.7	Qoshiilec ná'maq se qaỹa'maxata'gue
PSA.146.7	chaqai ỹa'ue ca loq na qopaaxaiquipi.
PSA.146.7	Ñi qara'gaxala' souec nqai'en na ncoñiitecseripi;
PSA.146.8	ñi qara'gaxala' liỹa neuanñi nqai'en na qai'laq;
PSA.146.8	ñi qara'gaxala' nanojshiguim ná'maq mashic huaañi;
PSA.146.8	ñi qara'gaxala' i'xoren ca ỹale 'maxataxaraic;
PSA.146.9	ñi qara'gaxala' ro'ootaxanlec na ỹoqa'a ca chicqa'gue,
PSA.146.9	qui'ỹaxan na na'peloq chaqai ana pa'ỹe,
PSA.146.9	qam na hualoxonyipi ỹit nqai'en ca llicyaxac.
PSA.146.10	Ca' qami' na'a' lodegaxat Sión,
PSA.146.10	ñi qara'gaxala' se neme quiyim nashi;
PSA.146.10	ñi qota'olec caqami' sqaica lqodoc quiyim nashi.
PSA.146.10	¡Qaimaqachin ñi qara'gaxala' qota'olec!
PSA.148.1	¡Qaimaqachin ñi qara'gaxala' qota'olec!
PSA.148.1	¡Qaimaqachin ñi qara'gaxala' queda piguim!
PSA.148.1	¡Qaimaqachin ñi qara'gaxala' queda pa'aashiguim!
PSA.148.2	¡Maqachiñii qamiri, qamiá'ogue nelaatqaipi piguim laseripi!
PSA.148.2	¡Maqachiñii qamiri, nalliripi queda piguim!
PSA.148.3	¡Maqachiñii qamiri, ra'aasa chaqai shiraigo!
PSA.148.3	¡Maqachiñii qamiri, vigaxarai nete'ese!
PSA.148.4	¡Maqachiñi' qami', qoỹoqoshi'megue piguim,
PSA.148.4	chaqai qami' huaxaỹaq pa'a'isashiguim quena piguim!
PSA.148.5	Maqachiñii da leenaxat ñi qara'gaxala',
PSA.148.5	ma' ñi'maxare chilnataxan, ca ná'ogue nanchaqaina 'ue;
PSA.148.6	ñi'maxare ỹo'viijñi ná'ogue, qaica lqodoc nqai'en,
PSA.148.6	chaqai ỹa'ue da lelaataxanaxac, ca' qaica ca napacalec.
PSA.148.7	¡Maqachiñii ñi qara'gaxala' quena 'laua,
PSA.148.7	na isecỹac lodegaxat huaxaỹaqsec chaqai ana huaaxai qoỹoqochi'ñigui!
PSA.148.8	¡Na nqai'legaxa chaqai ana qalachi, loñi nacañi chaqai na neue'!
PSA.148.8	¡Na nonot quesaxanaxaic ná'maq ipacqajanchigui da nelaataxac!
PSA.148.9	¡Na qoỹoqoshi'megue qa' chaqai naua quemaralgoto!
PSA.148.9	¡Ná'ogue ana qo'paq cedroipi chaqai ana qo'paq na'ic ana la!
PSA.148.10	¡Na iseripi neloipi chaqai na neuequipi!
PSA.148.10	¡Na ỹoipi chaqai na nqai'iquipi!
PSA.148.11	¡Na nashillipi quena 'laua chaqai quena ỹoreta'oguit qomyipi!
PSA.148.11	¡Ná'ogue na na'gaxalateripi chaqai na relaataxanac quena 'laua!
PSA.148.12	¡Na ỹalliripi chaqai na 'aallipi, ne'naqaipi chaqai na qo'xoiquipi!
PSA.148.13	¡Ná'ogue imaqachin da leenaxat ñi qara'gaxala',
PSA.148.13	ma' qaidaata da leenaxat ỹapacauec lecaic!
PSA.148.13	¡Chaqai da nemaqajnataxanaxa napacalec na 'laua chaqai na piguim!
PSA.148.14	¡Ñi'maxare ỹaanem da lquesaxanaxa na lalamaxareteripi qomyipi!
PSA.148.14	¡'Ue da lemaqajnataxanaxa ná'ogue na qamaxaraiquipi
PSA.148.14	quená'maq llaalqaipi so Israel, lalamaxareteripi sqoỹoqaque!
PSA.148.14	¡Qaimaqachin ñi qara'gaxala' qota'olec!
PSA.150.1	¡Qaimaqachin ñi qara'gaxala' qota'olec!
PSA.150.1	¡Maqachiñii ñi qota'olec quiyi lanatqa'!
PSA.150.1	¡Maqachiñii quedá'maq lecaic na lo'ueenatec piguim!
PSA.150.2	¡Maqachiñii queda lquesaxanaxa da lo'ueenataxanaxac!
PSA.150.2	¡Maqachiñii quedá'maq lecaic qaica 'nejem!
PSA.150.3	¡Maqachiñii, viite'e na lelamaxa ana npe'te!
PSA.150.3	¡Maqachiñii, viite'e ana niviigue 'ue lequeeteripi!
PSA.150.4	¡Maqachiñii, rasochitañi, ỹocantegueñi nqai'ñii da lelamaxa ana nasaquinata!
PSA.150.4	¡Maqachiñii, viite'e ana npe'te chaqai ana liviigue 'ue lequet!
PSA.150.5	¡Maqachiñii, viite'e na 'ec peguet latoỹaxaraic!
PSA.150.5	¡Maqachiñii, viite'e na 'ec peguet ratohi!
PSA.150.6	¡Ná'ogue ná'maq nacategaxan imaqachin ñi qara'gaxala'!
PSA.150.6	¡Qaimaqachin ñi qara'gaxala' qota'olec!
PRO.1.1	Nauajo naua la'qaatqa so Salomón, llaalec so David, nashi quiyi Israel, 
PRO.1.2	'ue da leloxoỹaxac, 'neetasa':
PRO.1.2	ỹa'ue da na'deenaxanaxa chaqai da napaxaguinataxanaxac,
PRO.1.2	rotaanaxan quiyim qaỹa'den ca na'qaatec chalego lecaic ca leloxoỹaxac,
PRO.1.3	quiyim qaicoñiguit ca naqataxac,
PRO.1.3	qaiyi qaỹa'den ca lo'yaxanec chaqai ca se no'uen,
PRO.1.3	ỹa'maqachiguiñi, nalamaxa, qaica ca qaỹapacqajnauec;
PRO.1.4	ỹo'uet da letanaxanaxac na ne'naqaipi se retanaxan,
PRO.1.4	chaqai ỹa'ue da ỹa'deenaxanaxanegue ca lco'ỹaxaric.
PRO.1.5	Cá'maq 'ue ca la'deenec chaqai co'ỹaxaraic, ca' na'xaỹaxanalo naua na'qaatqa,
PRO.1.5	ca' queda, ca nqo'neuec ca la'deenaxanaxa chaqai da letanaxanaxac,
PRO.1.6	qaiyi qaỹa'den ca la'qaatec na 'deenaxanqachaqaiquipi
PRO.1.6	chaqai quiyim qanachinchigui ca laloqojnaxanaxaqui queca la'qaatec.
PRO.1.7	Da na'deenaxanaxa chicqochigui quiyim qaimaqachin ñi qara'gaxala' qota'olec;
PRO.1.7	ná'maq qaica ca la'deenataxanaxac, ca' se icoñiguit da na'deenaxanaxa chaqai ca napaxaguinataxac.
PRO.1.8	Qami' ỹaalcolec, na'xaỹaxañitalo naua lapaxaguinataxanaxaco najo qataa'i',
PRO.1.8	chaqai sqa 'laxachite naua lapaxaguinataxanaxaco añi qachii'i',
PRO.1.9	ma' caqami' ma'le, ca 'ec ca no'uen no'ueetaxachi':
PRO.1.9	'ec aca rqola'e', loqo'm aca nashi nado'o ñi'sañi.
PRO.1.10	Ca no'm na sauaqhuaiquipi ỹahotaque rayiñi',
PRO.1.10	qam qami' ỹaalcolec, ¡se na'xaỹaxañi'!
PRO.1.11	Sqoue qohinac caqami': Ỹala'e', qami' qariỹa;
PRO.1.11	ca' qarepacalec, sahoqe aca qodoxonaxanaxaqui,
PRO.1.11	ca 'eno'm qaica ca 'na'pegue ca qom, qam ma' naquetoxouot, ca' salauataq.
PRO.1.12	Ca chaqa'ma' qodoxonec ma'le ca 'maxataxaraic ỹale,
PRO.1.12	'nejem na nelauaxa quena' naqajñi cá'maq ta'ñigui aca napal lahi'.
PRO.1.13	Ỹaleque'ejta' ma'le ca qaresallaxa,
PRO.1.13	¡ño'xataxataxaguilo ma'le naua qouoto' quená'ogue ná'maq qarocataxat!
PRO.1.14	Ñaqai naquichirauguilo qomi',
PRO.1.14	qomá'ogue llo'xosqota'a aca qochoxoqui.
PRO.1.15	¡Qami' ỹaalcolec, totaxan riỹa'isegueñi quenaua llico na'maxare!
PRO.1.15	Totaxan quire'ueguelo naua'maxare,
PRO.1.16	ma' da llicyaxac taỹa'a yi se no'uen;
PRO.1.16	¡'xoic da lquipitqachic quiyim ỹocoraxata'pe caua neuo'!
PRO.1.17	Ma' 'eno'm qaica ca 'negue aca noqoina
PRO.1.17	no'm ỹa'ajantac aca qo'oole na' qaỹo'ueetetac,
PRO.1.18	ca' najo ỹalliripi ỹo'uet aca loqoina,
PRO.1.18	qam chi noqointeguelta',
PRO.1.18	chaqai 'xoic da lichic quedá'maq chi nachaalataxac.
PRO.1.19	Ca' chaqaida 'neeta ca lqodoc ca qo'iitaxanqachaqaic:
PRO.1.19	ca qaỹalauat quedá'maq chi lqo'iitaxanqachic.
PRO.1.20	Quenaua nayico chaqai quenaua lapooqote' na qom
PRO.1.20	qara'xaỹaque da lelamaxa da na'deenaxanaxa;
PRO.1.21	da lelamqa' naua la'qaatqa quenaua lasomi'
PRO.1.21	chaqai quenaua paguec nemaqajnatqa quena na'a' lodegaxat, 'naac:
PRO.1.22	Ne'naqaipi qaica ca retan, 'naxanaxaiquipi chaqai qaica ca la'deenataxanaxac,
PRO.1.22	¿laquio' 'xañiñi quiyim quiitalec quiyim qaica ca retanaxanaxaguii,
PRO.1.22	chaqai quiyim nachiỹa ca ra'maxahi queda re'naxanaxaguii,
PRO.1.22	ca' se rqo'chiỹa da na'deenaxanaxa?
PRO.1.23	Na'xaỹaxañiỹalo naua ỹaqataxaco,
PRO.1.23	ca' ño'xataxachiguilo qamiri ma'le queda na'deenaxanaxa;
PRO.1.23	ca' sa'deenaxanaxaneguelo qamiri ma'le naua ỹa'deenataxanaxaco.
PRO.1.24	Ỹim soỹaxanalo qamiri,
PRO.1.24	sale' qamiri quiyim nahiquena,
PRO.1.24	qam qamiri se na'xaỹaxañiua'.
PRO.1.25	Qam ta'ta'a quiyim sqai coñiguita naua ỹapaxaguinataxanaxaco;
PRO.1.25	chaqai se na'xaỹaxañiỹalo naua ỹalamqataxanaxaco.
PRO.1.26	¡Ca' saỹaleguere ma' ỹoviriỹaxauot ca re'xoriguii!
PRO.1.26	¡Ca' si'ñiitac ma' qamiri rillivita queca rqolonaxahi,
PRO.1.27	ma' novitalo qamiri ca nqolonaxa,
PRO.1.27	ca' sqa 'yiiñii ca 'ñiita'gue,
PRO.1.27	ma' totqa 'yiiñii ca 'ñiita chaqai 'ue ca re'xoriguii,
PRO.1.27	'ec aca la'taxanaxa i'guenaxajñi canchaqai quejlec!
PRO.1.28	Ca' quecajo na'xa'a, ca ỹaxañitacot aỹim ma'le, qam se ña'xaỹaxan;
PRO.1.28	daañitaque aỹim ma'le, qam sqa nachiua';
PRO.1.29	ma' se rqo'chiỹa dá'maq na'deenaxanaxa
PRO.1.29	chaqai sqai maqachiñii ñi qara'gaxala'.
PRO.1.30	Sqai coñiguita naua ỹapaxaguinataxanaxaco;
PRO.1.30	sqai 'maxariñii' naua ỹalamqataxanaxaco.
PRO.1.31	¡Ỹo'uet ma'le ca re'xoriguii dá'maq chi no'ueenataxaguii!
PRO.1.31	¡Rquemariỹa'gue ma'le dá'maq se no'uen ro'ueenataxanaxaguii!
PRO.1.32	Ná'maq se retanaxanac, ca' ileuapeguem ma'le quiyim qaica ca letanaxanaxac,
PRO.1.32	chaqai ná'maq se ra'deenataxan, na'laxatañi dá'maq quiyim qaica ca ỹa'den;
PRO.1.33	qam cá'maq na'xaỹaxañiua', ca 'xoic ca la'maxa ma'le
PRO.1.33	chaqai qaica ca lqolonaxa quenaua'que naua lichico.
PRO.9.1	Da na'deenaxanaxa no'xonshiguim ca lauo',
PRO.9.1	siete nqai'ne' naua nenojnaxal;
PRO.9.2	ca ỹalauat na iseripi queca lqui'ỹaxac,
PRO.9.2	ỹa'maxatetañi ca no'uen lataxa,
PRO.9.2	ca' illaalec ca nqui'ỹaxala'.
PRO.9.3	Ca' ila' ana lelaatallipi quiyim ỹaualaq, nelamaxaren,
PRO.9.3	queugui yi na'a' lodegaxat, ca 'naac:
PRO.9.4	¡Naiquena qamii ne'naqaipi qaica ca rco'ỹaxariguii!
PRO.9.4	Ilata da la'qaatec ná'maq se na'xaỹaxan, ca 'naac:
PRO.9.5	Ỹalahi, qui'ii quena na'ic
PRO.9.5	chaqai ni'chii quena lataxa sa'maxatetañi.
PRO.9.6	'Xañiñi dá'maq quiyim se na'xaỹaxañii, qaiyi rca'lliiuec;
PRO.9.6	'ñiitari' ca qom 'deenaxanqachaqaic.
PRO.9.13	Da hualoxonqaishic 'neetari' aca 'aalo la'axaqa lo'o',
PRO.9.13	se naỹajan chaqai qaica ca ỹa'den.
PRO.9.14	Nqa'xanñigui aca nqa'xanaxaqui queca la'a'
PRO.9.14	quecá'maq paguec lishicshi'ma queca na'a' lodegaxat,
PRO.9.15	ca roỹaxanta'pegue' ná'maq huoxoiquipi,
PRO.9.15	ná'maq queeta'gue dá'maq no'uen ñicyaxac, ca 'naac:
PRO.9.16	¡Nahiquena ne'naqaipi qaica ca rco'ỹaxariguii!
PRO.9.16	Ilata da la'qaatec ná'maq qaica ca na'xaỹaxana, ca 'naac:
PRO.9.17	Na nocataxat huaxaỹaq paguec lo'daxa;
PRO.9.17	quena' qoỹoxotetañi na pan quiyim qaỹa'ic, paguec qanaman.
PRO.9.18	Qam caua'maxare se ỹa'deene' quiyim ca lalqaipi,
PRO.9.18	nagui, ca' ca la'al loiquenatec da nelauaxa.
PRO.22.17	Ỹaatqajam na'xaỹaxañitetalo naua leloxoỹaxaco naua la'qaatqa cá'maq 'ue ca ỹa'den;
PRO.22.17	lo'qo'ichiriñi cá'maq sapaxaguinegue qami'.
PRO.22.18	Chalego la'maxa caqami' ma'le no'm sqai 'laxachite 'yiiñisapegalo,
PRO.22.18	chaqai shichi' quiyim pila'gue cá'ogue 'xachi'.
PRO.22.19	Nagui, ca' sa'deenaxanaxanegue qami',
PRO.22.19	qaiyi 'ue ca rpi'ỹaxaqui' quiñi qara'gaxala' qota'olec.
PRO.22.20	Ca' ỹim shiriñi na treinta na'qaatec
PRO.22.20	hueetagui da napaxaguinataxanaxac chaqai da na'deenaxanaxa,
PRO.22.21	ma' sahotaque sapaxaguiñitegue dá'maq lliqueta,
PRO.22.21	qaiyi 'maxaraic ca ra'qaachiqui' quiyim 'ue ca renachi'.
PRO.22.22	Sqai hualaxaiñirari' ca 'xoraic ma' 'xoic ca le'xoric,
PRO.22.22	se pataqairiñi queca nasauaxaset cá'maq qaica ca qoshiilec,
PRO.22.23	ma' ñi qara'gaxala' qoshiilec ma'le ca'maxare,
PRO.22.23	ca' pataxañi cá'maq pataxañi ca'maxare.
PRO.22.24	Se naviquira'pegue' ca sqo ỹoxo'ña lauel
PRO.22.24	chaqai ca nocqaic,
PRO.22.25	'neeto' nahi'ta da se no'uen lanatec,
PRO.22.25	ca 'ec chi noqoiñiralta'.
PRO.22.26	'Neeto' lotqai pa'a'irelec aca la'uale
PRO.22.26	ca liỹa qom,
PRO.22.27	ma' no'm qaca aca rishiuetenaxanqachi'i',
PRO.22.27	ca vire'ta ca romalachi' qarouootaxana'gue ma'le.
PRO.22.28	'Neeto' nqo'naxachirec ca lqodoc ca na'laua'e'
PRO.22.28	quecá'maq 'auñi letanec ca 'auaxaic qata'alli'ipi.
PRO.22.29	Cá'maq ỹa'maqachiguiñi nqai'en ca lo'ueenatec,
PRO.22.29	ca'maxare nelaatec ma'le quena nashillipi,
PRO.22.29	mesqai queca qom sqailligueme' ỹaqamaq.
PRO.23.1	Ca no'm ca chalego lecaic na'gaxala' ỹal qami' quiyim rqui'ỹaxaua'e',
PRO.23.1	ca na'maxachite' ma' 'yiiñite' cá'maq loqoisa'guit.
PRO.23.2	Ca 'eno'm 'xoic ca rqopaaxa'e',
PRO.23.2	qam naloqojñisañi ca 'qui';
PRO.23.3	mesqai ripichira'a na loyac na loq,
PRO.23.3	ma' sqoue quiyim chi rayiñi'sac.
PRO.23.4	'Neeto' 'xoic ca reuogoxo'e' quiyim qami' nesallaxanec;
PRO.23.4	totaxan 'yiiñisapega dajo.
PRO.23.5	No'm ỹaatqajam 'ajñite', ca' huañita quiyim qaica ca nesallaxa;
PRO.23.5	ca' chita'gue, ca eec ỹoota 'ec na chirálo,
PRO.23.5	'ec ñaxaterec caua laua'.
PRO.23.6	Mese rqui'ỹaxaua'e' ca pasaq,
PRO.23.6	chaqai se ripichira'a na loyac na loq,
PRO.23.7	ma' 'ec ca qoue cañi noqosote:
PRO.23.7	ca'maxare roỹaxañiraxaua' quiyim qui'i' chaqai ni'chi',
PRO.23.7	qam chi ri'guiñi'sac;
PRO.23.8	resallitegue ma'le cá'maq 'qui',
PRO.23.8	ca' caua lo'yaxanqa ra'qaataxahi' queca'maxare
PRO.23.8	qaica ca 'neteguelo caqami'.
PRO.23.9	Mesqai 'xaiqachichi' ca se nouoogoñi,
PRO.23.9	ma' chi i'neeta'pe ma'le caua lo'yaxanqa ra'qaataxahi'.
PRO.23.10	Totaxan nqo'naxachi' ca lqodoc ca na'laua ca 'auaxaiquipi,
PRO.23.10	chaqai sqai huootaxañira'gue ca na'laua ca na'peloq,
PRO.23.11	ma' chalego lquesaxanaxa ñí'maq ro'ootaxanlec na'maxare,
PRO.23.11	ca ma' qoshiilec na'maxare, ca' ỹanaxat qami'.
PRO.23.12	Lli'rigui na rqahiqui' chaqai quiyim na'xaỹaxañita
PRO.23.12	ca napaxaguinataxaqui' chaqai na na'deenqaipi.
PRO.23.13	Sqai 'xañi'sac quiyim sqai paxaguiñi' ca ne'nec,
PRO.23.13	ma' 'eno'm huaxañi'sac, qam sqai lauachi';
PRO.23.14	ma' no'm taqaita chaqai huaxañi',
PRO.23.14	ca ỹochiỹau'a nqai'ñi' ca lelauaxa.
PRO.23.15	Qami' ỹaalcolec, ma' vichita yí'maq ỹaatqajam na'deenec,
PRO.23.15	ca' qaica 'nejem ma'le ca ỹa'maxa;
PRO.23.16	ca' ỹaatqajam chalego ma'le ca ñitoonaxac
PRO.23.16	ma' sa'xaỹa ca la'maqa' caua ra'qaataxahi'.
PRO.23.17	Totaxan pa'guiñisa'a na sauaqhuaiquipi;
PRO.23.17	qaidaata quiyim maqachiñi'sac ñi qara'gaxala';
PRO.23.18	qaiyi ma'le, ca' no'uen ca lqodoc aca rqauaxagui'i',
PRO.23.18	chaqai qaica ỹapalaxatac da naquitaxaqui'.
PRO.23.19	Ỹaatqajam na'xaỹaxañite', qami' ỹaalcolec, qaiyi 'yiiñi';
PRO.23.19	nquipichira'pegue' quiyim no'uen nqai'ñi' ca qayicyaxaqui'.
PRO.23.20	Totaxan naviquira'pegue' na ne'taaxaiquipi
PRO.23.20	chaqai na quemaraxauaiquipi,
PRO.23.21	ma' na ne'taaxaiquipi chaqai na quemaraxauaiquipi taỹa'a da le'xoric,
PRO.23.21	chaqai na hualaiquipi ỹantañi na leteraxaic.
PRO.23.22	Na'xaỹaxañita ca qataa'i' ma' qami' lo'ueenatec;
PRO.23.22	'neeto' se rqo'chita aca qachii'i' ma' qo'xoỹom.
PRO.23.23	Shiujnaxañita da lliqueta chaqai da na'deenaxanaxa,
PRO.23.23	da paxaguinataxac, da na'deenec, ca' ¡sqai miiñi'!
PRO.23.24	Ca leta'a cá'maq ñaalec huagaxaraic chaqai 'deenaxanqachaqaic
PRO.23.24	ỹa'maqachiguiñi quiyim netoonta'gue chaqai imaqachintac;
PRO.23.25	¡'viichi' quiyim caua qata'alli'
PRO.23.25	netoonta'pe chaqai remaqachiñi'sac!
PRO.23.26	Qami' ỹaalcolec, ỹaatqajam na'xaỹaxanchiriua',
PRO.23.26	chaqai 'ajñite' quiyim ña'maxateta, ca' yadenaxachi';
PRO.23.27	ma' aca ỹoqa'a 'aalo, nanatqa lo'o',
PRO.23.27	'ec aca ni'ỹa sqa logui chaqai qoỹoqochi'ñigui;
PRO.23.28	rauaanaxantac, 'ec ca cuataxai,
PRO.23.28	ca' vichiguiño' 'xoic na ỹale na'laañi nqai'en.
PRO.23.29	¿Negue' cá'maq 'ue ca le'xoric? ¿Negue' ca chootetac?
PRO.23.29	¿Negue' cá'maq reloquitac chaqai noỹentac?
PRO.23.29	¿Negue' cá'maq qaica ca 'negue, qam qaicoñirqachit?
PRO.23.29	¿Negue' cá'maq se ỹa'maxañi da lquenoxonaxac?
PRO.23.30	Chaqaica cá'maq sqai ỹaxanñi na lataxa,
PRO.23.30	chaqai ỹo'ueetetac na dalaxaic ne'taxat lataxa.
PRO.23.31	Totaxan ra'ita na lataxa,
PRO.23.31	quena' re'oq na letogaxa chaqai quena' qashilqueta'a cañi 'taxaqui
PRO.23.31	chaqai quena' lo'daxa quichi'ñigui quena' qaỹaqan.
PRO.23.32	Qam quena' ncopa, ca 'ec ca nanaic,
PRO.23.32	quena' ra'gaxan, ca' 'xoic ca lqui'ic.
PRO.23.33	Reuanaxanaxañitegue na sqai huañirapega,
PRO.23.33	'yiiñisaque chaqai 'xachi'sac na se no'uen;
PRO.23.34	chaqai 'ec viisañigui na lavinñi aca huaaxai
PRO.23.34	huaqaisau'a ca qo'paq lavinñisec aca huaxaỹaqse.
PRO.23.35	Chaqai 'ñirac:
PRO.23.35	Qayouaxantaco', qam se ñauate;
PRO.23.35	qayalashintaco', qam se ño'uenegue;
PRO.23.35	qam co'na' ñilouec,
PRO.23.35	ca' liỹa shic sedaanaque lataxa.
PRO.24.1	Totaxan pa'guiñi'sac na hualoxonyipi,
PRO.24.1	chaqai sqai viisaque quiyim qauora'e',
PRO.24.2	ma' qaica ca liỹa ỹa'deenapega, qaidaata da lqa'viic,
PRO.24.2	chaqai qaica ca liỹa ỹa'xat, ta'ta'a quiyim ỹo'uet ca se no'uen.
PRO.24.3	Da na'deenaxanaxa chicqochigui quiyim qano'xonshiguim ca 'imec,
PRO.24.3	ca' queda nco'ỹaxaric, ca qaỹo'viijñi ca no'xonaxala';
PRO.24.4	ca' queda na'deenec, ca qaiỹoxouguilo caua 'imqa
PRO.24.4	quena nouenec qoỹoqota'a chaqai lo'yaxanec.
PRO.24.5	Paguec la'maxa ca qom 'deenaxanqachaqaic queca qom quesaxanaxaic;
PRO.24.5	paguec la'maxa ca na'deenec queca nquesaxanaxa,
PRO.24.6	ma' ca lauataq qaỹo'uet,
PRO.24.6	qam 'au qana'yiinchigui qana'maxachichigui,
PRO.24.6	chaqai da nauegaxanaxac chicqochigui ca 'xoic napaxaguinataxanaripi.
PRO.24.7	Cá'maq sqaica ca ỹa'den qaica ca ỹa'xat quena' reloqota'guit ca imitac na nasauaxaset,
PRO.24.7	ma' saqa' ỹovita yí'maq ỹaatqajam na'deenaxanaxa.
PRO.24.8	Cá'maq qaicaatam qam ỹa'deentaque ỹo'uet ca se ỹa'maxañi,
PRO.24.8	ca' 'ue da lichoxoric quiyim la'axaic lqahic.
PRO.24.9	Dá'maq na'deenaxac cá'maq qaica ca ỹa'den, ca chaqaida da nasauaxaset;
PRO.24.9	qaica ca ishit na'ñaxachiguit cá'maq i'neetac ca liỹa.
PRO.24.10	No'm rolaaviriñi ma' reuocqoisac,
PRO.24.10	ca' sqai 'xoic ca rquesaxanaxa'e'.
PRO.24.11	Nca'laxachirec cá'maq qailliitalec ca lelauaxa;
PRO.24.11	naqachira'a queca lichic cá'maq sham ileu.
PRO.24.12	Ca 'eno'm 'taxachisegueñi quiyim sqa 'yiiñi',
PRO.24.12	qam ñí'maq imitac na nasauaxaset qaiyijim retan qami';
PRO.24.12	qam ỹaatqajam ỹa'deenta ñí'maq ra'ajñisac qota'olec,
PRO.24.12	ñí'maq ipaquichigui nqai'en ca re'xoriqui' cá'maq ro'ueenataxanaxaqui'.
PRO.24.13	Qami' ỹaalcolec, a'qui' na rapic li'i ñaqai hueetagui ana lapa;
PRO.24.13	'guiñi' dá'maq 'neetari' da lo'daxa.
PRO.24.14	Ca' chaqaida 'neetari' nqai'ñi' da lo'daxa
PRO.24.14	da na'deenaxanaxa quiyim 'ue ca 'yiiñi';
PRO.24.14	no'm nachita, ca no'uen lqodoc aca rqauaxagui'i' ma'le
PRO.24.14	chaqai se ỹauana ishit ỹapalaxat da naquitaxaqui'.
PRO.24.15	'Neeto' vi'saque 'viichi' ca se no'uen queca huagaxaraic ỹale,
PRO.24.15	chaqai 'neeto' 'ue ca na'axachi' queca la'a' neeta'ñi,
PRO.24.16	ma' 'eno'm siete huaañi,
PRO.24.16	qam qaiyiita canchaqai ỹote' ne'laxashiguim;
PRO.24.16	qam na hualoxonyipi iyinñigui ma'le da le'xoric.
PRO.24.17	Mesqai netooñitegue chaqai 'xoic lemaqachic nqai'ñi'
PRO.24.17	quiyim repoxolaxan chaqai quiyim huaañi ca npa'guenaxaua'e',
PRO.24.18	ma' no'm iuana dajo ñi qara'gaxala', ca' se nqo'ta,
PRO.24.18	ca' se noquii'a ma'le ca'maxare.
PRO.24.19	'Neeto' 'ohirelec ca nocqaic,
PRO.24.19	chaqai 'neeto' pa'guiñisa'a na hualoxonyipi,
PRO.24.20	ma' ca hualoxonaq se no'uen ca lqodoc ca nachaalataxac:
PRO.24.20	¡ca hualoxonaq ma' ime, ca 'ec aca ncoỹeraxanaxaqui 'om!
PRO.24.21	Maqachiñi' ñi qota'olec chaqai ñi nashi, qami' ỹaalcolec;
PRO.24.21	totaxan lapoisa'piguit na npa'guenaxauaripi,
PRO.24.22	ma' da le'xoric ne'laqataxanto ma'le,
PRO.24.22	chaqai qaican ỹa'den ma' qaỹouaxan quiñi qota'olec chaqai quiñi nashi.
PRO.25.1	Nauajo qai'neeta la'qaatqa so Salomón qoỹeretañi queso qomyipi lelaatqaipi so Ezequías, nashi quiyi Judá, 'neracsa':
PRO.25.2	Da lecaic ñi qota'olec hueetagui nqai'en ca se re'xogui,
PRO.25.2	chaqai nemaqajnataxanaxa quena nashillipi quecá'maq ỹovirau'a ỹa'xat ca'maxare.
PRO.25.3	Da lishicshi'ma na piguim,
PRO.25.3	da lishigui'ña na 'laua
PRO.25.3	chaqai da la'deenataxanaxac na nashillipi,
PRO.25.3	da'maxare se qaique'guenejlec qaỹovira'a qaỹa'den.
PRO.25.4	No'm qanaqat na lishile na lecat plata,
PRO.25.4	ca cá'maq ỹo'ueetac na'maxare ishit ỹo'uet aca 'taxaqui;
PRO.25.5	Se ro'ueenataxanot nqohin ca nashi ca hualoxonaq,
PRO.25.5	ca' 'chiñi ma'le da lelaataxanaxac queda ỹa'maqachiguiñi.
PRO.25.6	'Neeto' 'ec 'ue ca 'ñitegue quiyim loqoisa'guit ca nashi,
PRO.25.6	chaqai 'neeto' 'iri'ñi ca loma' ca qom qaimaqachin;
PRO.25.7	paguec la'maxa quiyim qohinac caqami': Nochirishiguim quenajo,
PRO.25.7	quiyim qarenotaxanaxanec qami' quiyim loqoisa'guita caua nashil leta'al.
PRO.25.7	Cá'maq huañichirigui quenaua nqochichi'
PRO.25.8	mesqai chaqa'ma' do'ira'a ca nimiitaxanqa' quena nasauaxaset,
PRO.25.8	ma' sqoue ca liỹa ỹoqa'a ca 'naac,
PRO.25.8	ma'le, ca' sqa 'yiiñi' ca 'ñiite'.
PRO.25.9	Taqaisa'guit nemaqaire'e' cá'maq 'ue ca pataqateguelec qami',
PRO.25.9	qam sqai choxochi' cá'maq ỹoqa'a se re'xogui qoỹoxotetañi;
PRO.25.10	ma' sqoue ca 'qaatapega qami', ca' rayilqochichi',
PRO.25.10	ca' qaica lata' da se no'uen na'qaataxaqui'.
PRO.25.11	'Oonoqui' ca ra'qaachiqui', qam 'maxaraic quiyim ỹaatqajam chaqaica qaỹouentaque,
PRO.25.11	'ec aca nadenqata manzana imaañi 'oro 'ue na no'ueetaxat plata.
PRO.25.12	'Ec aca nichicshaqate chaqai aca nqola chicqaugui ná'maq no'uen 'oro,
PRO.25.12	ná'maq paguec loyac napaxaguinataxanaxac quecá'maq ỹa'den icoñi'chiguit.
PRO.25.13	Cá'maq qamaxaraic na'qaataxanqajnec quecá'maq nelaatqo',
PRO.25.13	'ec ca lo'oomaxa aca loñi queca npa'iiñi na'xa'a,
PRO.25.13	ma' ỹadalaxat da na'ñaaqataxac cá'maq na'co'.
PRO.25.14	Naueguelec chaqai nonot, qam qaica ca ỹaxat,
PRO.25.14	'ec ca qom 'naac 'ue ca ỹaan, qam se ỹauanapega ipacqajñigui.
PRO.25.15	Da la'ñaxac neuel taauec nqai'en ca nonogoxonaxac;
PRO.25.15	naua ỹolaauete' na'qaatqa iuagaxatac ca neuel.
PRO.25.16	No'm huañiterelec ca rapic li'i, 'neeto' paguelec ca 'qui',
PRO.25.16	ma' no'm 'xoic ca 'qui', ca' sqoue resalli'.
PRO.25.17	No'm 'piichira'a ca nauochaxaua'e', qam 'neeto' sqai 'migui nqai'ñi',
PRO.25.17	'ase' no'm neuala'a qami', ca noquii'raxaua'.
PRO.25.18	¡'Ec pon, lecat, novic shitaxaraic,
PRO.25.18	cá'maq na'majan 'naac quiyim se no'uen ca 'ñiisari' queca nauochaxaua'e'!
PRO.25.19	'Ec qagaxaic ca liỹa richi'i'
PRO.25.19	loqo'm qui'ỹaxañita aca lasooxoi rovi'i',
PRO.25.19	'ec quiyim qaipi'ỹa'a ca se ỹaqamaq quiyim 'ue ca reuogoxo'e'.
PRO.25.20	Qaro'ueenaxanlec aca ne'taxanata 'ue ca leuogoxo,
PRO.25.20	'ec qaỹocorigui aca ne'neete queca lataxa lochiviaxaic,
PRO.25.20	loqo'm qanaqate' caua noho quiyim 'xoic ca no'oomaxa.
PRO.25.21	No'm qopat ca npa'guenaxaua'e', ca qui'ỹaxañi';
PRO.25.21	chaqai no'm ỹalauat laquip, ca ne'taxañi';
PRO.25.22	ca' queda, ca' ỹoqa'a nqai'ñi' na lashic quena layiloxo,
PRO.25.22	ca' ñi qara'gaxala' rishivichiñi' ma'le.
PRO.25.23	Quena nonot chicqa'gue da rapiguim chicqaugui na ỹaxat,
PRO.25.23	chaqai naua se no'viiñi na'qaatqa chicqochigui da se no'uen nashicyaxac.
PRO.25.24	Paguec la'maxa qoyintau'e na lahi ca 'imec lelaq,
PRO.25.24	qam mesqai quiyim qoyintaugui ca 'imec lodegaxat,
PRO.25.24	qam loquiaxai aca na'aalo'e'.
PRO.25.25	'Ec na 'oom huaxaỹaq queca qom ỹalauat laquip,
PRO.25.25	ca' chaqaida 'neeta da no'uen na'xaỹaxac qoỹoqo'tegue ca chicqa'gue.
PRO.25.26	'Ec ne'paxantashiguim na icolqata huaxaỹaq,
PRO.25.26	ca' chaqaida 'neeta cá'maq qom huagaxaraic i'loxol quiyim reloqota'guit ca hualoxonaq.
PRO.25.27	Se no'uen quiyim 'xoic ca qaỹa'ic quena rapic li'i,
PRO.25.27	qam chalego loyac quiyim qaimitaque ca leloxoỹaxac ná'maq 'xoic ca lqalaic.
PRO.25.28	'Xoic na lichic ca qom se ỹa'den nollaalta' queda no'ueenataxac,
PRO.25.28	'ec ca na'a' lodegaxat qaica ca lquepaqataxanaxat.
PRO.30.15	Na pit dos naua llaale,
PRO.30.15	qaica ca liỹa ỹa'deene', qaidaata da lashiilaxanaxague'.
PRO.30.15	'Vii naua tres chaqai ỹovite' cuatro
PRO.30.15	quiyim se ỹauanapega 'nerac: ¡Yi, nalootañi!:
PRO.30.16	ca napal lahi',
PRO.30.16	aca 'aalo se co'o,
PRO.30.16	na 'laua quiyim ỹouen ca huaxaỹaq,
PRO.30.16	chaqai ca norec ỹouen ca lasoc.
PRO.30.17	Cá'maq se nqo'ta ca leta'a quiyim ra'iito'ot
PRO.30.17	chaqai ca i'neetac aca late'e quiyim qo'xoỹom,
PRO.30.17	paguec la'maxa quiyim qaỹa'gue' naua nqote' queca ratecsan
PRO.30.17	chaqai qaỹa'ic queca o'ic.
PRO.30.18	'Vii naua tres chaqai ỹovite' cuatro
PRO.30.18	nauá'maq ỹo'ueete' da i'laxa chaqai quiyim se sa'deene':
PRO.30.19	ca llicyaxac ca o'ic quena piguim,
PRO.30.19	ca llicyaxac ca nanaic quena qa',
PRO.30.19	ca llicyaxac aca qom lahi' huaxaỹaqse cana huaaxai,
PRO.30.19	chaqai ca llicyaxac ca ỹale caca 'aalo.
PRO.30.20	Aca 'aalo nanatqa lo'o' 'neetasa':
PRO.30.20	que'e, ca' quiỹogui na lap,
PRO.30.20	ime, ca' 'teetegueñi 'naac: Qaica ca so'uet se ỹa'maxañi.
PRO.30.21	Tres lashiigo' na qom, chaqai ỹovi' cuatro,
PRO.30.21	quiyim se qanalo'guit chaqai i'loxol nqai'en cá'maq 'laua neetalec:
PRO.30.22	ca nelaatec ỹovirau'a quiyim nashi,
PRO.30.22	ca sqailligueme' nachinñi quiyim 'xoic ca loq,
PRO.30.23	aca 'aalo naqaicqate quiyim 'ue ca loua
PRO.30.23	chaqai aca nelaata quiyim pa'aalec ca loma' aca na'cooro.
PRO.30.24	'Vii naua cuatro iserolqai' quena 'laua
PRO.30.24	quiyim paguec la'deenaxanqa' queca 'deenaxanqachaqaiquipi:
PRO.30.25	na chinaq, chalego lecai alliripi qaica ca lquesaxanaxa,
PRO.30.25	qam ỹa'maxat na loq quiyi nosaxa;
PRO.30.26	ana nesoxona late'e mesqai 'xoic,
PRO.30.26	qam lauaquiaxaqui ana qa';
PRO.30.27	ana piñai qaica ca lashi,
PRO.30.27	qam lapo'ojta' quena' eec;
PRO.30.28	na lecolaxaraic ná'maq nalootagui ana poquena,
PRO.30.28	qam ỹovirau'a ca lauo' lodegaxat ca nashi.
PRO.30.29	'Vii naua tres 'ñaaxaqa, chaqai ỹovite' cuatro,
PRO.30.29	lo'yaxanec da louoxogue':
PRO.30.30	na sauaxaic leta'a ná'maq isecỹac paguec lichic,
PRO.30.30	qaica ca 'eetapeguem chaqai qaica ca no'cha'a;
PRO.30.31	ca huaqa'e nemaqajnaxai, ca quetaq loua'
PRO.30.31	chaqai ca nashi 'auetauec queca nalliripi.
PRO.30.32	No'm vi'saque ca chi remaqachiqui'
PRO.30.32	chaqai 'ue ca na'deenaxaqui' se ỹa'maxañi, nolli'ralta', ca 'deenataxañi'sac
PRO.30.33	quiyim no'm ni'ỹa'ichiriguilo caua lo'i', ca nenoxonec na ra'ñi'ijta',
PRO.30.33	no'm paguec lamaxachirigui na rimiqui', ca' toca'a ma'le,
PRO.30.33	chaqai no'm 'ooqochichi' ca liỹa, ca ỹovireto'o' ma' nco'ua'ire'e'.
PRO.31.1	Nauajo naua la'qaatqa so nashi Lemuel na'ñi yi Masa nauá'maq lapaxaguinataxanaxaco aso late'e, 'neetasa':
PRO.31.2	Qami' ỹaalec, chicqoiraugui na iuel,
PRO.31.2	qami' lopilaxaset da ỹashiilaxanaxac quiñi qota'olec,
PRO.31.2	¿negue' queto' ca liỹa shinac caqami'?
PRO.31.3	'Neeto' 'ỹaañisapeguec da rquesaxanaxa'e' quena 'aallipi,
PRO.31.3	ma' da'maxare na'laxatañi quen na nashillipi.
PRO.31.4	Qami' ỹaalec Lemuel, se ỹa'maxañi quiyim ca nashi chaqai na'gaxala'
PRO.31.4	ne'et quena lataxa chaqai na quesaxan lataxa,
PRO.31.5	ma' sqoue coua'e da naqataxaquipi
PRO.31.5	chaqai se ipacqajñigui quiyim qoshiilec na 'xoraiquipi.
PRO.31.6	'Xañiriñi na lataxa chaqai na lataxa quesaxanaxaic,
PRO.31.6	na'maxare ta'chiguit ca qaica ca la'ñaxac chaqai rachicota;
PRO.31.7	¡le'neetari' ñaq ne'et, qaiyi tot ỹo'leenta'a
PRO.31.7	da le'xoric chaqai da lachitachic!
PRO.31.8	Nelamaxariñi', taalec nqai'ñi' ná'maq tot qaica ca lelamaxa;
PRO.31.8	¡'ootaxañirelec ná'maq qaica ca ro'ootaxanlec!
PRO.31.9	Nelamaxariñi', 'ootaxañirelec;
PRO.31.9	¡'viichi' ca ỹa'maqachiguiñi quená'maq qaicanqaiyi 'xoraiquipi!
PRO.31.10	Aca no'uen 'aalo 'xoic lqalaic quiyim qaỹanata;
PRO.31.10	¡paguec lesega'a queca qa' lo'yaxanec 'ueetaxat!
PRO.31.11	Cá'maq loua ỹaatqajam pi'ỹa'a aca'maxare,
PRO.31.11	chaqai se ỹauanapega quiyim qaca quet aca lauegue.
PRO.31.12	Ỹaatqajam ỹa'maqachigui lauel nqai'en ca loua
PRO.31.12	quenaua'que naua na'xata' quiyim ñaq nca'leetauec.
PRO.31.13	Eec idaanaque na qagreta laue chaqai na noshite,
PRO.31.13	chaqai nemeeten ỹo'uet na no'xonec.
PRO.31.14	Mashic 'ec aca qom lahi' quiñigui na huaxaỹaq,
PRO.31.14	qoỹoqo'tegue na ỹachigoxota'gue na na'ic.
PRO.31.15	Quena' saqa' richiguiñi, ca' ne'laxashiguim,
PRO.31.15	ca' ỹa'ue na loq na llaalqaipi chaqai ana lelaatallipi.
PRO.31.16	'Au ỹa'ajanta ca 'laua, ca' rishiujnaxana,
PRO.31.16	ca caná'maq lo'ueenataxanaxac laseuete, ca' ỹanñi ca 'uva loma'.
PRO.31.17	Dala'chiguit da lquesaxanaxa,
PRO.31.17	ca na'ñaxat ro'ueenataxan.
PRO.31.18	Ỹaatqajam ỹa'maxate'tegue da lashivichaxac na lemeenec,
PRO.31.18	chaqai vire'ta pem, qam ñaq ro'ueenataxantac.
PRO.31.19	Quenaua chi lqai'laqate',
PRO.31.19	ca' raqaletenaxan chaqai ro'xonaxan.
PRO.31.20	Ỹaatqajam se coua'e quiyim ỹotauan
PRO.31.20	ca 'xoraic chaqai ná'maq 'ue ca louenaxanaxa.
PRO.31.21	No'm loñi, qam qaica huapigui lauel,
PRO.31.21	ma' na llaalqaipi pa'ỹaxaraic na looỹac.
PRO.31.22	Chaqaca nodajlec ỹo'ueete' naua le'laalqo,
PRO.31.22	chaqai ỹantegueñi ná'maq no'uen nooỹac.
PRO.31.23	Ca loua ỹaatqajam qaỹa'deenta queca na'a' lodegaxat,
PRO.31.23	chaqai ỹalequetaugui nqohin ná'maq qaimaqachin queca 'laua neetalec.
PRO.31.24	Aca'maxare ỹo'uet ana loxoqui chaqai na saataxaqui,
PRO.31.24	ca' imeenot na nemeenaxaiquipi.
PRO.31.25	Ca' nqo'neuec da lquesaxanaxa chaqai qaimaqachin,
PRO.31.25	chaqai sqaica huapigui lauel quenaua lichico naua naasaho na'xata'.
PRO.31.26	Quena' retaqa, qam ỹa'den dá'maq ỹa'xat,
PRO.31.26	quiichigui nqai'en da le'xorenataxanaxa da lapaxaguinataxanaxac.
PRO.31.27	Ỹaatqajam ỹa'ajanta dá'maq 'neetari' ca la'a',
PRO.31.27	chaqai se ỹa'ic cá'maq se laseue' cá'maq lo'ueenataxanaxac.
PRO.31.28	Ca llaalqaipi chaqai ca loua
PRO.31.28	imaqachine', ca 'nerac:
PRO.31.29	Ná'maq no'uen 'aalo 'xoic,
PRO.31.29	qam qami' paquirauec caná'ogue.
PRO.31.30	Da la'maxa ca 'ueenataxac rayinaxan,
PRO.31.30	da noyac imeuo,
PRO.31.30	qam aca 'aalo acá'maq imaqachin ñi qara'gaxala' qota'olec,
PRO.31.30	chaqaca ta'chiguit quiyim qaimaqachin.
PRO.31.31	¡Maqachiñii quená'ogue na qomyipi!
PRO.31.31	¡'Xachitac dá'ogue dá'maq lo'ueenataxanaxac!
ECC.1.1+ECC.1.2	Nauajo nauá'maq la'qaatqa so netaxaỹaq, llaalec so David, nashi na'le quiyi Jerusalén.
ECC.1.1+ECC.1.2	¡Na qaiuana qaica ca 'negue, qaica ca 'negue!
ECC.1.1+ECC.1.2	¡Ná'ogue qaica ca 'negue!
ECC.1.3	¿Nega'ỹo' cá'maq naqat ca ỹale
ECC.1.3	quiyim paguelec ca lo'ueenataxanaxac quenajo 'laua?
ECC.1.4	'Ue na ne'qaañi, chaqai na liỹa ileu,
ECC.1.4	qam na 'laua qaica ma' nadalaxat quet.
ECC.1.5	Nenoxonshiguim añi ra'aasa chaqai inoxonñi,
ECC.1.5	chita'gue lotqai pilli'ñi ca loma',
ECC.1.5	ca lotqai liỹa nenoxonshiguim.
ECC.1.6	Na nonot taỹa'gue da 'guiñi,
ECC.1.6	ime, ca naqalgoxoñi lotqai taigue da rapiguim.
ECC.1.6	¡Naqalgoxoñi, lotqai rapil na nonot,
ECC.1.6	chaqai lotqai liỹa naqalgoxoñi!
ECC.1.7	Na huaxaỹaq cana lachiugue taỹaxaso'ma aso huaaxai,
ECC.1.7	qam aso huaaxai se no'xa;
ECC.1.7	ca' lotqai pilegue dá'maq chicqa'gue ana lachiugue,
ECC.1.7	ca lotqai pile'tegue só'maq chaqai'en llic.
ECC.1.8	Ca' qaica quet cá'maq ishit ỹa'xat
ECC.1.8	quiyim qaỹamaqa'que naua'que nauajo;
ECC.1.8	chaqai qaica quet cá'maq qaiuana chaqai cá'maq qara'xaỹaque
ECC.1.8	quiyim qaiyi ỹa'maxagui lauel ca qom.
ECC.1.9	Qaica quet cá'maq sqai shi'gue 'ue;
ECC.1.9	qaica qaỹo'uet quiyim sqai shi'gue qaỹo'uet.
ECC.1.9	¡Qaica ca dalaxaic quenajo 'laua!
ECC.1.10	Sqoue quiyim 'ue ca 'naac:
ECC.1.10	¡Najo maxasa' dalaxaic!
ECC.1.10	Qam so'maxare shi'co' quen 'ue
ECC.1.10	quesaua ñaxari na' saqa'lecaua qomi'.
ECC.1.11	Qaicoua'ahi sauá'maq shi'co' quen 'vii,
ECC.1.11	chaqai qaicoua'ahi ma'le nauá'maq ñaqa naate'
ECC.1.11	quená'maq co'uaataxanta qomyipi ma'le.
ECC.1.12	Ỹim ná'maq ỹim netaxaỹaq, ỹim nashi quena Israel, sena'ñi na Jerusalén. 
ECC.1.13	Ca' ỹaatqajam ñomatalta' quiyim sa'ajan chaqai ñapaxaguina queda chi ỹa'deenaxanaxa ná'ogue ná'maq qaỹo'ueetetac quena 'laua. Ca' ¡chalego lecaic dá'maq ñi qota'olec illaalec na ỹalliripi, qaiyi nemanachit nqai'en na qomyipi! 
ECC.1.14	Ca' yitan quiyim ná'ogue ná'maq qaỹo'ueetetac quena 'laua, qaica quet cá'maq 'negue, 'ec qaỹahotaque neconecsec na nonot.
ECC.1.15	¡Chaqai se qaishit qaỹalamaxat cá'maq chaqai'en namaq, chaqai quiyim qanaloqochin cá'maq sqaica!
ECC.1.16+ECC.1.17	Ca' na'le, ca' ñanecalta', ca' shinac: 'Ena seuete'e, 'ec ỹim chalego lecaic ỹale, paguec ỹa'deenaxanaxa quesá'ogue só'maq 'au nashillipi quena Jerusalén; ỹaatqajam ñomatalta' ñañaañiguit da na'deenec chaqai na'deenataxanaxac chaqai da hualoxonqaishic chaqai da mogollishic, qam qaidaata quiyim yitan quiyim dajo 'ec cá'maq ỹahotaque nollaañi ca nonot. 
ECC.1.18	Dá'maq quiyim paguec da na'deenaxanaxa, ca' paguec ca nedaxac; chaqai no'm paguec na qaỹa'den, paguec ca ne'xoric.
ECC.2.1	Na'le, ca' lotqai ñanecalta', ca' shinac: Hua' nagui, ca' se'guen na nishiquiaxac. ¡Qam vire'ta da'maxare qaica ca 'negue! 
ECC.2.2	Ca' sa'den quiyim da naỹalliguiric hualoxonqaishic chaqai da nqo'iitaxanqachic qaica ca 'negue.
ECC.2.3	Ca quedá'maq ỹa'deenataxanaxac quiichigui nqaishin da na'deenaxanaxa, sahotaque se'guen da lo'ueenataxanaxac na lataxa. Ca' lotqai yimelec ñi'et, ma' sahotaque sa'den quiyim chaqaido' dá'maq paguec la'maxa queca qom quenaua na'xatarolqai' quiyim ñaq ỹouootegueri' quena 'laua.
ECC.2.4	Ca' chalego lecaic ná'maq so'uet; ño'xoñishiguim caua iuooto' leta'al, chaqai so'ueete' ỹanaxanqate' 'uva lomaate'. 
ECC.2.5	Ñasauec cá'maq chaqai ỹanaxanqa' chaqai loma' ana ỹanecse 'ue lenoỹaxai, chaqai ỹaleque'ejta' ana ỹanecse qo'paq na'ic ana la. 
ECC.2.6	Ca so'ueete' naua ni'ỹaqa huaxaỹaq lahiri, sauaaque leletqate ana qo'paq ỹanecse; 
ECC.2.7	chaqai seshiujnaxanque na ilaatqaipi chaqai ana ilaatallipi, chaqai 'ue na ne'xaỹa'ñi yi ỹa'a'; chaqai 'ue ana ilo huaca chaqai qagreta, ỹapacauec aso ilo queso 'auaxaic nashillipi quena Jerusalén. 
ECC.2.8	Chaqai 'vii naua ỹapoonqa quena 'oro chaqai quena plata ná'maq no'uen louenqaipi na'le na liỹa nashillipi quenaua liỹa' 'lauari. Chaqai 'ue na ỹo'ueenaxanqajanqaipi chaqai ana ỹo'ueenaxanqajnallipi chaqai da lamaanaxanqachic na la'at, ca' 'xoic ana 'aalo iloxoỹaxanata.
ECC.2.9	Ỹaatqajam ỹim choxoraic chaqai vire'ta sapacauec quesá'ogue só'maq 'auaxaiquipi caỹim quiyi Jerusalén. Qam quedá'maq dajo se na'laañi da na'deenaxanaxa caỹim. 
ECC.2.10	Se ỹauanapega quiyim sqai shigue'uegue ca ishoxo; se ỹauanapega quiyim se salequetaho queca nemaqachic. Ỹaatqajam ñitoon quedá'ogue dá'maq ỹo'ueenataxanaxac, ca' dajo ñitoonaxac, da'maxare chi ñishiue'.
ECC.2.11	Ime, ca' sa'ajan dá'maq chi ỹo'ueenataxanaxac, chaqai dá'maq idaxac na' so'ueetetac. Ca na'le, ca' yitan quiyim ná'ogue qaica quet cá'maq 'negue, 'ec sahotaque iconecsec na nonot, chaqai quiyim qaica quet cá'maq 'negue quenajo 'laua.
ECC.2.12	Ime, ca' sa'deenataxantac ñaloqojontecta' da na'deenaxanaxa chaqai quecá'maq qaica ca ỹa'den: Ma' ime quiyim ỹim nashi, ca' ¿nega'ỹo' cá'maq ỹo'uet ma'le cá'maq dalaxaic nashi?, ta'ta'a dá'maq shi'gue imeetari'. 
ECC.2.13	Ca' sanata quiyim paguec 'ue ca 'negue da na'deenec quedá'maq quiyim qaica ca qaỹa'den, 'ec dá'maq quiyim paguec la'maxa ca richiichiguiñi queca napalaxa.
ECC.2.14	Cá'maq 'ue ca ỹa'den ỹouene' naua nqote', qam cá'maq qaica ca ỹa'den queetapougui na napalaxa. Qam na' ime, ca' yitan, ca' sa'den quiyim dá'ogue dá'maq taỹa'gue. 
ECC.2.15	Ca' shinac: Dá'maq taỹa'gue ná'maq qaica ca ỹa'den, qai'neeta saỹa'gue; ca' qaica quet cá'maq 'negue quiyim 'xoic ca ỹa'deenaxanaxa. Ca ¡vire'ta dajo qaica quet cá'maq 'negue! 
ECC.2.16	Ma' qaica ma' qaỹo'leentetaque quet cá'maq 'ue ca ỹa'den chaqai cá'maq qaica ca ỹa'den; ma', ma' ncopa, ca' ná'ogue qaỹa'laxate cá'maq 'deenaxanqachaqaic chaqai cá'maq qaica ca ỹa'den. ¡Caua'que ileue'!
ECC.2.17	Vire'ta se yqo'ta dá'maq chi ñachaalataxac, ma' ná'ogue ná'maq qaỹo'uet quenajo 'laua ná'ogue se no'uen caỹim. Ỹaatqajam ná'ogue qaica quet cá'maq 'negue, ¡'ec qaỹahotaque neconecsec na nonot! 
ECC.2.18	Vire'ta se yqo'ta qai'neeta ná'maq ime ỹo'ueenatec quena 'laua, ma' ná'ogue taỹot ma'le cá'maq renoto quiyim nashi. 
ECC.2.19	Qam 'oonoqui' dá'maq 'neeta ỹaatqajam 'chiichiguiñi: quiyim ca'maxare, 'deenaxanqachaqaic loqo'm qaica ca ỹa'den, qam taỹot ma'le ná'ogue ná'maq chalego idaxac chaqai ỹa'deenaxanaxa quiyim ỹoviralec somat quena 'laua. ¡Ca' dajo qai'neeta qaica quet cá'maq 'negue!
ECC.2.20	Na' sa'ajan ná'maq shi'gue ỹo'ueenatec quenajo 'laua, ca' ñitogot na'le quiyim 'xoic da ỹo'ueenataxanaxac, 
ECC.2.21	ma' mashic 'ue ná'maq ỹomatalec da la'deenaxanaxa chaqai da lquesaxanaxa quená'maq ỹo'uet, ca' ỹaanot cá'maq se ro'ueenataxan, ca' dá'ogue ỹomatalec ca'maxare. ¡Ca' dajo qai'neeta quiyim qaica quet cá'maq 'negue chaqai ỹaatqajam se no'uen!
ECC.2.22	Ca' quedajo, ca' ¿negue' quet cá'maq naqat ca qom quiyim 'xoic ca lo'ueenataxanaxac chaqai quiyim 'xoic ca leuogoxo quena 'laua? 
ECC.2.23	'Xoic da le'xoric queda nachaalataxac, ỹaatqajam qaica ca lo'daqa'; vire'ta quiyi pe se nco'majñi, ra'deenataxantac. ¡Ca' dajo qai'neeta qaica ca 'negue!
ECC.2.24	Dá'maq paguec loyac quiyim ỹo'uet ca qom 'neetasa': que'e chaqai ne'et, chaqai ỹouen cá'maq laseue' da lo'ueenataxanaxac, ma' sanata quiyim dajo qai'neeta chicqo'ot ñi qota'olec. 
ECC.2.25	Ma' ¿negue' quet cá'maq ishit que'e, loqo'm netoontac, no'm mesqaiñi ñi'maxare ỹo'uet? 
ECC.2.26	Llic quiyim ñi qota'olec ỹa'ue da na'deenaxanaxa chaqai da toonaxac quecá'maq nqo'ta ñi'maxare; qam cá'maq 'ue ca lasauaxaset, ca' iỹoxolec quiyim nqo'neuec chaqai lapoonñi na lesallaxa, ime, ca' ỹaanem cá'maq nqo'ta. ¡Qam qai'neeta dajo qaica ca 'negue chaqai 'ec qaỹahotaque neconecsec na nonot!
ECC.3.1	Quenajo 'laua ná'ogue 'ue na laloqo'; quiyim ỹovirelec canchaqaica, ná'ogue 'ue na lqodoquiaqa'.
ECC.3.2	'Ue yí'maq laloqo' quiyim ne'qaañi,
ECC.3.2	chaqai ca laloqo' quiyim ileu.
ECC.3.2	'Ue yí'maq laloqo' quiyim nanaxanaxac,
ECC.3.2	chaqai ca laloqo' quiyim qanapoc ana nanecse.
ECC.3.3	'Ue yí'maq laloqo' quiyim nalauataxanaxac,
ECC.3.3	chaqai ca laloqo' quiyim natarenataxanaxac.
ECC.3.3	'Ue yí'maq laloqo' quiyim 'ue ca qaỹosogui,
ECC.3.3	chaqai ca laloqo' quiyim qano'xonshiguim.
ECC.3.4	'Ue yi laloqo' quiyim oỹenaxac,
ECC.3.4	chaqai yi laloqo' quiyim naỹallicyaxac.
ECC.3.4	'Ue yi laloqo' quiyim 'ue da nasauaxac,
ECC.3.4	chaqai yi laloqo' quiyim 'ue da naỹaac.
ECC.3.5	'Ue yi laloqo' quiyim qaiuagaxat na qa',
ECC.3.5	chaqai 'ue yi laloqo' quiyim qalapoon.
ECC.3.5	'Ue yi laloqo' quiyim nqa'aalta',
ECC.3.5	chaqai 'ue yi laloqo' quiyim nalajta'.
ECC.3.6	'Ue yi laloqo' quiyim 'ue ca 'deenaxac,
ECC.3.6	chaqai 'ue yi laloqo' quiyim 'ue ca qoyique'e.
ECC.3.6	'Ue yi laloqo' quiyim na'maqataxanaxac,
ECC.3.6	chaqai 'ue yi laloqo' quiyim 'ue ca qainaxauec.
ECC.3.7	'Ue yi laloqo' quiyim 'ue ca qaỹasectaqta'gue,
ECC.3.7	chaqai 'ue yi laloqo' quiyim 'ue ca qaneuara'gue.
ECC.3.7	'Ue yi laloqo' quiyim retaqa na qom,
ECC.3.7	chaqai 'ue yi laloqo' quiyim i'maxañi.
ECC.3.8	'Ue yi laloqo' quiyim nqo'data' na qom,
ECC.3.8	chaqai 'ue yi laloqo' quiyim noquiaata'ta'.
ECC.3.8	'Ue yi laloqo' quiyim 'ue ca lauataq,
ECC.3.8	chaqai 'ue yi laloqo' quiyim qaica ca lauataq.
ECC.3.9	¿Negue' quet cá'maq chicqaugui nqai'en ca qom quiyim 'xoic ca na'ñaaqataxac? 
ECC.3.10	Ca' sa'deena'a dá'maq qaillilec na qomyipi quiñi qota'olec quiyim ỹahotaque nemanñi nqai'en queda'maxare. 
ECC.3.11	Ma' ñi'maxare na' ñaqai chita'gue ỹo'uet, ỹaatqajam lo'yaxanec nqai'en ná'ogue; chaqai illaagui yi la'deenataxanaxac na qom quiyim ỹa'deentapega ná'maq sqaica lqodoc, 'eno'm na qom se ỹovi' quiyim ỹa'den quet da lecaic ñi qota'olec quená'maq lo'ueenatec chaqai quecá'maq ỹo'uet ma'le.
ECC.3.12	Ỹim sa'den quiyim dá'maq paguec la'maxa quiyim ỹo'uet ca qom, reualaxaitac chaqai ỹo'uet cá'maq ỹa'maqachiguiñi queda nachaalataxac. 
ECC.3.13	Ma' no'm squi'ỹaaqatac chaqai ñi'taqatac chaqai sa'ajanqatac ná'maq chicqaugui da qaro'ueenataxanaxac, so'ueetaq, ma' chaqaida dá'maq ỹaanema qomi' ñi qota'olec. 
ECC.3.14	Chaqai sa'den quiyim ná'ogue ná'maq ỹo'uet ñi qota'olec sqaica ca lqodoc. Ca' qaica quet cá'maq qaỹoqotec chaqai cá'maq qanaqata'a. Ñi qota'olec 'ne'tegue dajo da lo'ueenataxanaxac, qaiyi se qanapacalec ñi'maxare. 
ECC.3.15	Qaica quet cá'maq 'ue quiyim sqai shi'co' quen 'ue, chaqai qaica quet cá'maq 'ue ma'le quiyim sqai shi'co' quen 'ue. Ñi qota'olec ỹo'uet quiyim ná'maq shi'gue ỹoxe'uegue pilchigui nqai'en quiyim 'ue.
ECC.3.16	Ỹim seshit seuana ná'ogue quenajo 'laua 'ue na namaanaxanqachic chaqai na se no'uen, ná'maq hua'ñi 'ue quet ca na'maxa chaqai ca 'maqataxac. 
ECC.3.17	Ca' vichiguiño' shinac ma' ñi qota'olec ñí'maq imit ma'le queca lasauaxaset ca 'maxataxaraic chaqai ca hualoxonaq, ma' quená'ogue 'ue yi laloqo' quená'maq 'ue chaqai quená'maq qaỹo'uet.
ECC.3.18	Qai'neeta sa'xat dá'maq na'maqataxac na qom, quiyim ñi qota'olec i'guentac na qomyipi, qaiyi na'maxare retan quiyim na'maxare qai'neeta 'nejem na iseripi. 
ECC.3.19	Ỹaatqajam lliqueta quiyim na qomyipi dá'ogue da llicyaxac: ná'ogue dá'ogue dá'maq 'neeta ileu, chaqai ná'maq lacat dá'ogue dá'maq no'ueenataxac. Qaica quet cá'maq ỹapacauec ca no'ueenataxac quena qom chaqai quena isecỹac. Qam ná'ogue qaica quet cá'maq 'neeta, 
ECC.3.20	chaqai cá'ogue cá'maq taỹa'gue; ma' chicqaugui na 'laua, ca ná'ogue pilougui ma'le na 'laua. 
ECC.3.21	¿Negue' quet cá'maq ishit i'taxajñi quiyim ca la'al na qom taashiguim quena piguim, chaqai ca lqui'i na isecỹac ta'ñigui da pa'aañi quena 'laua? 
ECC.3.22	Ca' yitan quiyim qaica quet cá'maq paguec loyac quena qom, ta'ta'a quiyim netoonta'gue ná'maq chicqaugui da lo'ueenataxanaxac, ma' chaqaida dá'maq icoñiguit, ma' qaica quet cá'maq iuanaxanaxanegue cá'maq 'neeta quiyim ma' ime ileu.
ECC.4.1	Ca lotqai sa'ajan dá'maq 'neetari' ná'maq pataqatañi na qom quena 'laua. Ca' seuana quiyim ná'maq qaipataqatañi noỹentagui, qam qaica cá'maq lo'daxachigui lauel; ỹaatqajam 'ue da lqa'viic ná'maq pataxasoxontac, qam qaica cá'maq lo'daxachigui lauel. 
ECC.4.2	Vichiguiño' shinac paguec ỹa'maqachiguiñi ná'maq shi'gue ileu, sqai 'nejem ná'maq ñaq nca'leetauec; 
ECC.4.3	qam 'eno'm paguec la'maxa da 'neetari' ná'maq saqa' ne'qaañi, ma' saqa' iuana ná'maq qaỹo'ueetetac se no'uen quena 'laua.
ECC.4.4	Seuana qai'neeta quiyim 'xoic ca no'ueenataxanaxac chaqai quiyim nqo'neuec ca no'ueenataxanaxac chicqochigui quiyim 'ue ca npa'guenta'ta', ca' dajo qai'neeta qaica quet cá'maq 'negue, chaqai 'ec qaỹahotaque neconecsec ca nonot.
ECC.5.8	'Neeto' re'laqaita quiyim 'ue ca 'laua qaica ca qaỹauaaque na 'xoraic chaqai quiyim se qaỹa'maxata'gue dá'maq no'uen ñicyaxac, ma' ná'maq lodegaxat nashi qoshiilec cá'maq liỹa nashi paguec lecaic, chaqai ná'maq paguec lecaic qoshiilgoto nauá'maq liỹa' paguec sqa lote'. 
ECC.5.9	Ca' ¡dajo qohinac nqo'neuec da lesallaxa ca 'laua qoyintalec, chaqai ca nashi paguec quelola na no'ueenaxa!
ECC.5.10	Cá'maq nqo'ta quiyim 'xoic aca lam, se neme da lishoxo; cá'maq nqo'ta quiyim nesallaxanec, se ỹauana quiyim nalootañi nqai'en aca lam. Ca' dajo qai'neeta qaica quet cá'maq 'neeta, 
ECC.5.11	ma' quiyim nqo'neuec aca lam, ca' nqo'neuec acá'maq igajten. Ca ¿negue' cá'maq laueguec quiyim 'ue aca hueeto'ot? Ta'ta'a quiyim chi ỹa'ajantac acá'maq hueeto'ot. 
ECC.5.12	Cá'maq ro'ueenataxan, 'eno'm cocho'qui' ca ỹa'ic loqo'm 'xoic, qam ỹaatqajam 'te'tegue ca lelaxac; qam ca nesallaxanec da lesallaxa sqai 'tegue nqai'en da lelaxac.
ECC.5.13	'Ue dá'maq ỹaatqajam chalego le'xoric seuana quenajo 'laua: dá'maq quiyim qalapoontañi da nesallaxa na'axat ma'le cá'maq hueeto'ot, 
ECC.5.14	ma' no'm ỹo'maqajnac ca nemeenaxac, ca' sqoue imeetaho cá'ogue ca lesallaxa, chaqai no'm 'ue ca llaalec, ca' qaca aca taalec ma'le ca'maxare. 
ECC.5.15	Ca dá'maq 'neetari' na' novi' quena 'laua, ca chaqaida 'neetari' ma' eec. Ma' na' ne'qaañi neetauec, chaqai qaica cá'maq i'xat quená'maq chicqaugui da lo'ueenataxanaxac. 
ECC.5.16	Ca' dajo dá'maq chalego le'xoric, ma' dá'maq 'neetari' na' novi' quena 'laua, ca chaqaida 'neetari' ma' eec. Ca ¿negue' cá'maq naqato' quedá'ogue da lo'ueenataxanaxac? Qaica. 
ECC.5.17	Chaqai dá'maq liỹa paguec la'aaxa, quiyim dá'ogue da nachaalataxac hueetaugui na napalaxa, chaqai 'xoic da ledaxac, nqui'ic chaqai da lauelgaxanaxac.
ECC.7.15	Dá'ogue dajo seuana quedá'maq qaica ca 'negue ñachaalataxac: quiyim ileu na huagaxaraic 'eno'm 'ue da leuagaxaric, chaqai na hualoxonyipi quedá'maq leualoxonqaishic, qam ỹovireta'a lqo'xo.
ECC.7.16	Mese ỹapacauec ca neuagaxaric,
ECC.7.16	chaqai se qaỹapacqajnauec ca na'deenec.
ECC.7.16	¿Chi'negue queta' nqa'viinteguelta' ca qom?
ECC.7.17	Se qaỹapacqajnauec ca nonogoxonaxac,
ECC.7.17	chaqai quiyim 'ec paguec qaica ca qaỹa'den.
ECC.7.17	¿Chi'negue queta' ileu ca qom quiyim saqa' ỹovita ca laloqo'?
ECC.7.18	Dá'maq paguec la'maxa quiyim ỹaatqajam qanolliichiguiñi dajo,
ECC.7.18	qam se qoỹaxanec queda nqai'laxat dajo liỹa.
ECC.7.18	Cá'maq imaqachin ñi qota'olec,
ECC.7.18	ca no'uen ca 'neeta quená'ogue najo.
ECC.8.16	Ma' na' ỹaatqajam sahotaque sa'den chaqai quiyim seuana ná'ogue ná'maq qaỹo'ueetetac quena 'laua, vire'ta na' tot qaica ca ilaxac quiyi pe chaqai quiyi na'xa'a, 
ECC.8.17	ca' paguec yitan quiyim na qom se ishit ỹa'den dá'maq ỹo'ueetetac ñi qota'olec chaqai ná'maq 'ue quena 'laua. 'Eno'm chalego ca na'ñaaqataxac idaantaque ca leloxoỹaxac, qam se ỹanata; 'eno'm cá'maq 'deenaxanqachaqaic 'naac ỹa'den, qam dá'maq ỹaatqajam lliqueta quiyim saqa' ỹanata ca leloxoỹaxac.
ECC.9.1	Ca ná'ogue ỹaatqajam ñapaxaguina, ca sa'den quiyim dá'maq lo'ueenataxanaxac na huagaxaraiquipi chaqai na 'deenaxanqachaqaiquipi ỹoiquentac ñi qota'olec. Na qom se ỹa'den da ne'xorenataxanaxa chaqai da neuelgaxanaxac, 'eno'm richa'am re'qoota. 
ECC.9.2	Ma' ná'ogue, cá'ogue cá'maq taỹa'ñi lqodoc: ná'maq huagaxaraic chaqai na sqai huagaxaraic, ná'maq sqai nocqaic chaqai na nocqaic, ná'maq 'maxataxaraic chaqai na sqai 'maxataxaraic, ná'maq ỹaano ca lachitaxanataxanaxat chaqai ná'maq sqai ỹaano; dá'ogue dá'maq 'neete' ma'le ca huagaxaraic chaqai ca sauaqhuaic, cá'maq nallitalta' ỹaanec ca la'qaatec chaqai cá'maq sqai ỹaanec ca la'qaatec.
ECC.9.3	Dajo dá'maq se no'uen quená'ogue ná'maq 'ue quena 'laua: ná'ogue qaidaata dá'maq taỹa'gue. Chaqai da liỹa quiyim da la'deenataxanaxac na qom no'qaachigui quena se no'uen; queeta'pegue' dá'maq quiyim qaica ca ỹa'den quedá'ogue da nachaalataxac; ca quena' ncopa, ca' ¡ỹovita yi napalyipi!
ECC.9.4	Paguec da naquitaxac cá'maq ñaq nca'leetauec, ma' paguec la'maxa ca pioq nca'leetauec queca sauaxaic leta'a leuaxaic. 
ECC.9.5	Ma' ná'maq nca'leetauec ỹa'den quiyim ileu ma'le, qam ná'maq mashic ileu qaica quet cá'maq ỹa'den chaqai se rauegaxan, ma' qaỹa'laxate. 
ECC.9.6	Quiyi, ca' lqodoc da le'xorenataxanaxa, da lauelgaxanaxac, chaqai da le'xoric, chaqai tot qaiconape'oga quecá'maq qaỹo'uet quena 'laua.
ECC.9.7	Cha'regue, quirelec da rqui'ỹaxaqui' quena pan, chaqai ni'chi' quena lataxa, ma' ñi qota'olec nqo'ta da ro'ueenataxanaxaqui'. 
ECC.9.8	Se neme ñi'segueñi na nooỹac lalagaxaic, chaqai vite ca lishilaxat na rqahiqui'. 
ECC.9.9	Chita'gue lotqai 'viichi' cá'maq vi'saque cacá'maq rqo'chita 'aalo, queda nachaalataxaqui' qaica cá'maq leloxoỹaxac ỹaañiraxarom ñi qota'olec quena 'laua; ma' chaqaidaata dá'maq naqachi' ma'le quedá'ogue dá'maq ro'ueenataxanaxaqui' quena 'laua. 
ECC.9.10	Chaqai quecá'maq ralo'isalec quiyim 'viichi', ca' ỹaatqajam qamaxachite'; ma' cañi napal lahi' añí'maq i'sa'ñigui, qaica cá'maq qaỹo'uet chaqai qaica ca na'deenataxanaxac, ca na'deenec chaqai ca na'deenaxanaxa.
ECC.11.7	Chalego loyac quiyim qoyiuetaugui na lauaq añi ra'aasa; 
ECC.11.8	qam 'eno'm ỹovireta'a ca lqo'xo ca qom chaqai dá'ogue netoonta'pegue, qam sqai 'laxachite quiyim paguec 'xoic ma'le caua na'xata' queca napalaxa, chaqai ná'ogue ná'maq ñaqai naata qaica quet cá'maq 'negue.
ECC.11.9	Qami' ne'necolec, hualaxai'sac queda nachaalataxaqui' ma' ñaqaqami' nogot. Quiisa'pegue' da ra'deenataxanaxaqui' quená'ogue ná'maq 'ajñisac, qam 'neeto' lotqai 'laxachite quiyim quedá'ogue dajo rimichi' ma'le ñi qota'olec. 
ECC.11.10	Ỹoochire'ogalo naua ra'deenataxanaxagohi', o'yirauec nauá'maq se no'viiñi ra'paxachisa'pe, ma' naua no'viiñi na'xata' queda nocchishic qai'neeta qaica quet cá'maq 'negue.
ECC.12.1	Totaxan 'laxachite ñí'maq qami' lo'ueenatec nagui tomaxan ñaqai qami' ne'necoqui' chaqai saqa' novite' caua lqalaigue' naua na'xata'; ma' novite' ma'le caua ñaxari quiyim 'ñirac: Qaica quet cá'maq noviraxat quiyim ya'maqachiguiñi yca'leetauec. 
ECC.12.2	'Viichi' nagui, tomaxan saqa' 'om añi ra'aasa, ñi shiraigo chaqai na huaqajñipi, chaqai ma' ñaqa 'ue na naueguelec quiyim mashic ime'uegue so ỹaxat. 
ECC.12.3	Ca' ỹovita ma'le ca laloqo' quiyim i'loxol na neloxoỹaripi quiñi 'imec lodegaxat, chaqai nemanñi na 'ñaaxaiquipi; chaqai sqo vito'olli' cauá'maq no'ueendañi richigoxosoxonta'pe, ca ỹaxañiñi da lichigoxosoxonaxague'; ca ná'maq ra'ỹaauec quecaua nqotel, chaqa'ma' na'lerañi naua nqote'. 
ECC.12.4	Ca ma' novi' cajo na'xa'a, ca' poguilo ma'le naua lasomi' pa'aasa'guit so nayic; ca' da lelamaxa aca namoxoiqataxanaxa nqo'neeta'ta'; ana qo'oole tot qara'xaỹaque ca noỹenaxac, qam na no'ueenaxanaxac tot qara'xaỹaque; 
ECC.12.5	ỹo'uet da nqolonaxa da lishicshi'megue, chaqai queso nayic 'ue na lichic.
ECC.12.5	Ca' renohi ana qo'paq almendro,
ECC.12.5	ana piñai ra'paqataxan
ECC.12.5	chaqai ana qo'paq alcaparra tot rotaanaxan queca qanishiitaque.
ECC.12.5	Ma' na ỹale taỹa'a ca la'a' sqaica ca lqodoc,
ECC.12.5	chaqai mashic qara'qaataque quenaua nayico
ECC.12.5	ná'maq noỹenteguelec da lelauaxa.
ECC.12.6	Totaxan 'laxachite ñí'maq qami' lo'ueenatec nagui ma' saqa' rachipi so lequeetenaxanaxat plata chaqai saqa' ropoqogui añi 'ueena 'oro; nagui tomaxan saqa' ropoqogui añi nehoma neeta'ñi na lahi añi huaxaỹaq lahi', chaqai saqa' rachipi so ne'maxasoxonaxat cañi ni'ỹa. 
ECC.12.7	Ca ma' ime dajo, ca ná'maq chicqaugui na 'laua pilougui na 'laua, ca ñí'maq na'al pilot ñi qota'olec ñí'maq ỹañigui na'le.
ECC.12.8	Ma' ỹim netaxaỹaq sopilaxateta'gue:
ECC.12.8	¡Qaica quet cá'maq 'negue, qaica quet cá'maq 'negue!
ECC.12.8	¡Ná'ogue qaica quet cá'maq 'negue!
ECC.12.9	Ca na' ỹovita quiyim paguec na la'deenec so netaxaỹaq, ca paguec da la'deenec nqai'en na qom. Chaqai qai'neeta quelec quiyim napaxaguina na 'xoic llicyaxac na na'qaatec chaqai nca'ata', ca ỹa'maxachichiguiñi. 
ECC.12.10	Ỹaatqajam 'ue da leuogoxo quiyim ỹanata cá'maq leloxoỹaxac yi na'qaatec, ma' ỹahotaque ỹiriñi cá'maq ỹaatqajam llic leloxoỹaxac.
ECC.12.11	Naua la'qaatqa na 'deenaxanqachaqaiquipi 'ec ca na'naxaset, chaqai quena' qalapoonta' qanca'ata', ca 'ec aca netana qaỹotocqochiguiñi ỹa'yiñi ca 'oonoqui' neloxoỹaq cana qagreta. 
ECC.12.12	Ca' quiñi 'óna ỹanata yí'maq chalego lecaic naqataxac. Qaica ca lqodoc quiyim qaỹo'uet aca 'xoic lere, chaqai quiyim 'xoic ca paxaguinaxac resotqataxan.
ECC.12.13	Ca' ime da ỹa'qaatqaipi. Ná'ogue shi'gue sa'xat. Maqachiñi' ñi qota'olec chaqai 'viichi' naua lelaataxanaxaco, ma' chaqaida dá'maq 'em quiyim qaỹo'uet na qom. 
ECC.12.14	Ñi qota'olec qarenat ma'le quená'ogue ná'maq so'ueetqatac lo'yaxanec loqo'm se no'uen, 'eno'm ñañoxotqatañi quiyim so'ueetaq.
SNG.1.1	Najo ná'maq paguec loyac quena lo'ueenqaipi so Salomón.
SNG.1.2	¡Ñaq yqo'goqe'!
SNG.1.2	Paguec lo'daxa quena lataxa quena' yiñiiquishiñi'sac,
SNG.1.3	lo'daxaqui'chiguit da lahita na nocoraxachi',
SNG.1.3	da qadeenaxachi' coraxat corauec lo'daxaraic lahita.
SNG.1.3	¡Vichiguiño' qanqo'ta qami' quena 'aallipi!
SNG.1.4	¡Qaỹaloq yi'xachi'!
SNG.1.4	¡Qami' ỹashi, yaviquira'alo caua qauotochi'!
SNG.1.4	Ñitoonqatac ma' ñaqatqata'guit qami';
SNG.1.4	paguec so'leentaqataque ma'le da neneequesenaxaqui' quena lataxa.
SNG.1.4	¡Chaxaso' ma' nqo'ta qami' na 'aallipi!
SNG.1.5	Qamiri 'aallipi quena Jerusalén,
SNG.1.5	ỹim huerai, qam ỹim lo'yaxana;
SNG.1.5	huerai 'nejme' naua co'matqate' quiyi 'laua Cedar,
SNG.1.5	lo'yaxana 'ec na no'ueetaxat ñi lauo' lasom so Salomón.
SNG.1.6	Totaxan ra'iigui dá'maq quiyim ỹim huerai,
SNG.1.6	ma' yavigaxat añi ra'aasa.
SNG.1.6	Na iqaỹaripi ro'iiua',
SNG.1.6	ca' yilarelec quiyim seloqota'a yi 'uva loma',
SNG.1.6	¡ca' se squelola yí'maq ỹaatqajam ỹanaxanqa'!
SNG.1.7	Vite, ca 'ñirapiguiỹa' qami' lqo'itaxat da ñachaalataxac,
SNG.1.7	¿hua'gue ca reloxoiqachi' cana qalo'e' qagreta?,
SNG.1.7	¿hua'gue ca nco'matqa' nqai'ñi' quiyi na'xa'a lavinñi?
SNG.1.7	Ma' ¿chi'negue queta' 'ec so'meetegueri' quena laloipi na nauegaxauachi'ipi?
SNG.1.8	Ma' qami' paguec lo'yaxana quena lo'yaxanaipi,
SNG.1.8	no'm sqa 'yiiñi' ca hua'gue,
SNG.1.8	ca' quiisa'pegue' ca taỹa'gue na qagretaipi,
SNG.1.8	chaqai qui'ỹaxañi'sac na qalo'e' quetaq llaalqaipi
SNG.1.8	quiyi leseeque'ta na lauo' na'daañi na neloxoỹaripi.
SNG.2.4	Yauegougui ñi lqui'ỹaxaqui lauo' so'maxare,
SNG.2.4	re'qoota da lqo'iichi quena' ra'iitaỹot.
SNG.2.5	¡Vii ca ỹa'ñaaqataxanaxat higo na'dec,
SNG.2.5	yqui'ỹaxañigue aca manzana,
SNG.2.5	ma' mashic yalolqachit da iqo'iichi!
SNG.2.6	¡Sahotaque ca'maxare ña'xanta'a ma'le da nemaq,
SNG.2.6	ca' queda loic, ca' qa'aaltahic!
SNG.2.7	'Ỹaañiuec ca ra'qaachiguii, qamiri 'aallipi quena Jerusalén,
SNG.2.7	quena naueenec chaqai quena peele quena no'ueenaxa,
SNG.2.7	quiyim se ỹaqaguita'guit da lelaxac yí'maq iqo'itqate,
SNG.2.7	chi ỹovireto'o' ma' chi neme ca lelaxac.
SNG.2.8	¡Mashic naata na iqo'itaxat!
SNG.2.8	¡Mashic sa'qaata'guit da lavillaxac!
SNG.2.8	Naquetalec renoteta'gue ana qa' ladocai,
SNG.2.8	naqueta renoteta'gue ana quemaralec.
SNG.2.9	Na iqo'itaxat 'ec ca re'xone':
SNG.2.9	'ec ca re'xone' llaalec.
SNG.2.9	¡Mashic hueete'ena pa'aatauec quiñi lasom,
SNG.2.9	huaqatau'a ana nqote,
SNG.2.9	na'iitapego cañi nqote!
SNG.2.10	So iqo'itaxat 'naac caỹim:
SNG.2.10	Qami' iqo'itqate, ne'laxachirishiguim;
SNG.2.10	qami' iqo'itqate, ỹala'e', qolaq.
SNG.2.11	¡'Ajñi', mashic ỹoxe'uegue so no'oomaxa,
SNG.2.11	chaqai so ỹaaqateripi mashic ỹoxe'uegue.
SNG.2.12	Mashic renohi na no'ueenaxa,
SNG.2.12	mashic novi' yi laloqo' da toonaxac,
SNG.2.12	ma' quenajo qana'laua mashic qara'xaỹaque
SNG.2.12	da noỹenaxac na coviguiñic.
SNG.2.13	Ana 'igo lashi mashic 'ue ana la,
SNG.2.13	chaqai naua 'uva lomaate' mashic huaguec na lo'daxa lahita.
SNG.2.13	Ne'laxachirishiguim, qami' iqo'itqate;
SNG.2.13	qami' iqo'itqate, ỹala'e', qolaq.
SNG.2.14	Qami' coviguinco'lli' ỹalamaxarete, nañoxochirouguilo naua lauaco ana qa',
SNG.2.14	quenaua qoỹoqoshi'meguelo nqañoqotqachichi',
SNG.2.14	sahotaque seuañigui na qashiiqui',
SNG.2.14	sahotaque sa'xaỹa ca qavillaxaqui'.
SNG.2.14	Ma' ¡chalego loyac quena seuana qami'!
SNG.2.14	Chaqai ¡chalego lo'daxa quena' sa'xaỹa qami'!
SNG.3.1	Quiyi pe quena' ñinantañi quiyi ỹoma',
SNG.3.1	sedaantaque quen só'maq lqo'itaxat da ñachaalataxac.
SNG.3.1	Sedaantaque quen, qam se sanata.
SNG.3.2	Ca na'le, ca ñi'laxashiguim,
SNG.3.2	ca' shigougui yi na'a' lodegaxat,
SNG.3.2	sedaantaque só'maq lqo'itaxat da ñachaalataxac
SNG.3.2	quenaua nayico chaqai quena nco'matqa' na qom.
SNG.3.2	Sedaantaque, qam se sanata.
SNG.3.3	Senate' saua nouaataxanaq lase',
SNG.3.3	sauá'maq reloqosa'a yi na'a' queso pe:
SNG.3.3	¿Sqai huañiỹo' qamiri cá'maq lqo'itaxat da ñachaalataxac?
SNG.3.4	Ỹaatqajam chi sqosha'ahi saua'maxare,
SNG.3.4	ca ñachiñi'chiguit só'maq lqo'itaxat da ñachaalataxac.
SNG.3.4	Ca' secona da lqai'laxat, ca sqai saxanec,
SNG.3.4	ca sauega'a yi la'a' añi ỹate'e.
SNG.3.5	'Ỹaañiuec da ra'qaachiguii, qamiri 'aallipi quena Jerusalén,
SNG.3.5	quena naueenec chaqai quena peele quena no'ueenaxa,
SNG.3.5	ca' sqai qaicchiỹa'guit da lelaxac yí'maq iqo'itqate,
SNG.3.5	chi ỹovireto'o' ma' chi neme ca lelaxac.
SNG.4.1	¡Qami' iqo'itqate, ỹaatqajam chalego da royaaqui'!
SNG.4.1	¡Ỹaatqajam chalego da royaaqui'!
SNG.4.1	Naua nqochichi' 'ec dos coviguiñigo'
SNG.4.1	napoosañi quena napoxogui'i';
SNG.4.1	na qavi'i' 'ec quetaq llaalcoqui'
SNG.4.1	rishiquitac cada qa' quiyi Galaad.
SNG.4.2	Ná'ogue ana rovi'i' naloochiguiñi,
SNG.4.2	'ec ana nelo qagreta
SNG.4.2	chita'gue chicqa'ñigui ca nachilaxaqui,
SNG.4.2	chaqai ỹa'maqatañi quiyim qanepetec.
SNG.4.3	Naua qadapchi' togue'
SNG.4.3	'ec ca qo'laaxaic toc
SNG.4.3	chaqai lo'daxaraqa naua ra'qaataxahi'.
SNG.4.3	Naua rashilqui' 'ec caua granada lahil
SNG.4.3	richiitau'alo quena napoxogui'i'.
SNG.4.4	Na rqosochi' lo'yaxanec,
SNG.4.4	'ec ada na'ajnaxanaxalate lo'ueenata na'le so nashi David,
SNG.4.4	qaỹo'uet qaỹahotaque no'goxonaxat lahi'.
SNG.4.4	No'xatetañi nqohin ana mil nquepaqataxanqate,
SNG.4.4	lquepaqataxanqate na 'ñaaxaiquipi.
SNG.4.5	Naua ro'viichi' 'ec caua dos qagreta huaaya',
SNG.4.5	que'eeta'pe quena 'uaqapi neesañigui ana qo'paq 'ue ana lenoỹaxai.
SNG.4.6	Toco' ma' sham richiguiñi, ca' eec na la'al,
SNG.4.6	ca' shicpegue' ada qa' huaalec na qo'paq louaq mirra,
SNG.4.6	cada quemaralec huaalec na nichiinaxanaxat lo'daxaraic lahita.
SNG.4.7	¡Ỹaatqajam qami' lo'yaxana, qami' iqo'itqate;
SNG.4.7	ỹaatqajam ỹovirañi da royaaqui'!
SNG.4.7	¡Ỹaatqajam qaica ca ra'aqshichi'!
SNG.4.9	Mashic cuachita añi i'taxanata,
SNG.4.9	qami' lo'yaxana ñapiitaxaua;
SNG.4.9	mashic cuachita añi i'taxanata,
SNG.4.9	ca na'chaqai 'oonoqui' ra'ira'a aỹim,
SNG.4.9	queso 'oonoqui' lequet ana rqola'e'.
SNG.4.10	¡Chalego lo'daxa da neneequesenaxaqui',
SNG.4.10	qami' ñapiitaxauo'lli'!
SNG.4.10	¡Da neneequesenaxaqui' paguec lo'daxa quena lataxa;
SNG.4.10	chalego lo'daxa lahita na nocoraxachi'
SNG.4.10	quená'ogue na liỹa lo'daxaraic lahita!
SNG.4.11	Qami' ỹalamaxarete ñapiitaxaua,
SNG.4.11	quena qadapi' 'ec rapic li'i na chicqotapougui.
SNG.4.11	¡'Ec rapic li'i chaqai naua no'i' hueeto'ot na ro'legaxanaxachi'!
SNG.4.11	¡'Ec na lahita quiyi Líbano
SNG.4.11	na lahita ana neloxogui'i'!
SNG.4.12	Qami' ñapiitaxauo'lli',
SNG.4.12	qami' nanaxanqa' napoota'a,
SNG.4.12	huaxaỹaq lahi' napootau'a,
SNG.4.12	huaxaỹaq ne'paxantashiguim 'ue añi qaỹotocqotalec;
SNG.4.13	nanaxanqa' hua'ñi ñaxashiguim ana granada lo'daxarai ana la;
SNG.4.13	nanaxanqa' 'ue ana lenoỹaxai ana alheña,
SNG.4.14	ana nardo chaqai azafrán,
SNG.4.14	chaqai ana noqola late'e lo'daxaraic lahita chaqai ana canela,
SNG.4.14	chaqai ná'ogue ana liỹa qo'paq nichiinaxanqate,
SNG.4.14	mirra, áloes;
SNG.4.14	¡chaqai ná'ogue ná'maq liỹa lo'daxaraic lahita!
SNG.4.15	Añi huaxaỹaq lahi' quiyi nanaxanqa',
SNG.4.15	añi'maxare ni'ỹa,
SNG.4.15	ca na la'uaxac chicqotape'oga yi Líbano.
SNG.4.16	Nonot huaquiaxaic, ¡nelo'irec!
SNG.4.16	Nonot chicqa'gue da 'guiñi, ¡nanaqui'!
SNG.4.16	Pi'chiilec na ỹanaxanqa',
SNG.4.16	qaiyi huaguec na lo'daxa na lahita.
SNG.4.16	Qami' iqo'itaxat, nanaquirepegue' na qadanaxanqachi',
SNG.4.16	ca 'qui' ná'maq lo'daxaraic la.
SNG.5.1	Mashic shi'gue seuetaugui na ỹanaxanqa', qami' ñapiitaxauo'lli'.
SNG.5.1	Mashic secona ana ñimirra chaqai na ño'daxaraic lahita,
SNG.5.1	shi'gue se'guentac na rapic li'i hueetagui ana lapa,
SNG.5.1	shi'gue ñi'teetapigui na lataxa chaqai naua lo'i'.
SNG.5.1	Qamiri qarqo'itqate' qanauochaxaua',
SNG.5.1	qui'ii chaqai ni'chii,
SNG.5.1	¡canchi lecaata cá'maq ni'chiigui!
SNG.5.2	Ỹim selaqata, qam añi i'taxanata nelootauec.
SNG.5.2	Ca' sa'xaỹaque so iqo'itaxat noỹaxantapego quena lasom, 'naac:
SNG.5.2	¡Qami' iqo'itqate, huachirigui, ñapiitaxauo'lli',
SNG.5.2	qami' iqo'itqate coviguinco'lli'!
SNG.5.2	¡Ma' mashic pi'guiloxolchigui na iqahic cana 'ỹa'!
SNG.5.2	¡Ana 'ỹa' quena pe qui'ñigui na iqahic laue!
SNG.5.3	Ca' shinac:
SNG.5.3	Mashic shi'gue ñaqate' saua ỹoho;
SNG.5.3	¡ca lotqai liỹo' sañiñi!
SNG.5.3	Shi'gue squiỹoota'pe naua ipiaate',
SNG.5.3	ca lotqai liỹa no'xaguilo quena 'laua!
SNG.5.4	So iqo'itaxat ishito da lqai'laxat
SNG.5.4	quiñi lauacoqui' ñi lasom.
SNG.5.4	¡Ca' na'le, ca ỹaatqajam yidaxanac!
SNG.5.5+SNG.5.6	Ca na'le, ca' ñi'laxashiguim,
SNG.5.5+SNG.5.6	sahotaque sauate'oga so iqo'itaxat.
SNG.5.5+SNG.5.6	Quenaua iqai'laqate' chaqai naua ñapoquenal
SNG.5.5+SNG.5.6	'ue saua llitaxahi quena qo'paq louaq mirra
SNG.5.5+SNG.5.6	tarelec ñi naconec ñi lasom.
SNG.5.5+SNG.5.6	¡Na' sa'xaỹaque retaqa,
SNG.5.5+SNG.5.6	ca ñauate'e sham yileueta!
SNG.5.5+SNG.5.6	Sauate'oga quiñi lasom so iqo'itaxat,
SNG.5.5+SNG.5.6	qam so'maxare totqai hueete'e yi'maxare.
SNG.5.5+SNG.5.6	Ca chaqa'ma' sedaantaque, qam se sanata,
SNG.5.5+SNG.5.6	soỹaxantaque, qam sqai saachiguit.
SNG.5.7	Iuanterelec aỹim saua neloxoỹa'
SNG.5.7	sauá'maq ỹouoxonsac quena' pe yi na'a' lodegaxat;
SNG.5.7	youaxansac chaqai ycoñirqachite';
SNG.5.7	¡só'maq neloxoỹaripi quiyi ñigo quiyi na'a'
SNG.5.7	se yichirac no'teguec so ñapoxoqui!
SNG.5.8	Qamiri 'aallipi quena Jerusalén,
SNG.5.8	no'm huañijlec ca iqo'itaxat,
SNG.5.8	ca' 'ỹaañiuec ca ra'qaachiguii quiyim 'ñiỹapega
SNG.5.8	mashic yileuetac queda iqo'iichi.
SNG.7.6	Qami' iqo'itqate, qami' 'aalo maqachaqai,
SNG.7.6	¡chalego royaaqui', ỹaatqajam qami' lo'yaxana!
SNG.7.7	Da no'ueenataxaqui' 'ec ana chaavic
SNG.7.7	chaqai naua ro'viichi' 'ec caua dos laxale chaavic la.
SNG.7.8	Ỹim sahotaque shicshi'megue ada chaavic,
SNG.7.8	qaiyi ỹalamaxarete' ñaua laxale cana la.
SNG.7.8	Ca' naua ro'viichi' 'nejme' ma'le
SNG.7.8	caua 'uva laxale;
SNG.7.8	na racachi' 'ec manzana lahita;
SNG.7.9	na noquiaqe' 'ec ná'maq no'uen lataxa
SNG.7.9	quiyim chi resaullichi'ñigui
SNG.7.9	quena naapi' chaqai quenaua nouee.
SNG.7.10	Ỹim lalamaxarete só'maq iqo'itaxat:
SNG.7.10	ma' yaueca'guit dá'maq lquesaxanaxa da lqo'iichi.
SNG.8.6	Yi'xachi' hueetagui nqai'ñi' aỹim añi re'taxanata'e',
SNG.8.6	¡yi'xachite' 'ec seuetauguilo naua rqai'laqachichi'!
SNG.8.6	Da nqo'iichi qaica quepaxat 'ec da nelauaxa;
SNG.8.6	da nishoxo se nolauñi 'ec aca napal lahi'.
SNG.8.6	¡Dá'maq ỹaatqajam lauaq da nqo'iichi ỹaatqajam chicqo'ot ñi qota'olec!
SNG.8.7	Na huaxaỹaq quená'ogue na huaaxaipi
SNG.8.7	se ishit ỹo'mat da nqo'iichi;
SNG.8.7	chaqai na lachiuguellipi se ishit iuagaxatac.
SNG.8.7	No'm 'ue ca ỹahotaque ỹaañiguit cá'ogue ca lesallaxa da nqo'iichi,
SNG.8.7	ca chaqa'ma' qai'neetac se qaicoñiguit.
ISA.1.1	Najo lere, lerecse so Isaías, llaalec so Amoz, chicqochigui so leuanaxanaxac chicqo'ot ñi qota'olec, taỹaugui yi Judá chaqai yi Jerusalén quesaua ñaxari na' nashil saua Uzías, Jotam, Acaz chaqai so Ezequías quiyi Judá. 'Naaco':
ISA.1.2	Piguim chaqai na 'laua,
ISA.1.2	na'xaỹaxañiỹa da la'qaatec ñi qota'olec, 'naac:
ISA.1.2	Siỹaxat na ỹaalqaipi ỹovireta'a quiyim leta'allipi,
ISA.1.2	qam na'maxare npa'guene'e' aỹim.
ISA.1.3	Ca ñii'lola no'uenegue ca na'co'
ISA.1.3	chaqai ca 'ashin ỹa'den ca nqui'ỹaxanatqo';
ISA.1.3	qam ná'maq ỹalamaxaret llaalqaipi so Israel
ISA.1.3	se ỹa'deenaỹa' chaqai qaica ca la'deenataxanaxac.
ISA.1.4	¡'Xoraiquipiolec na qom sauaqhuaic,
ISA.1.4	no'qaachigui quena se ỹa'maxañi,
ISA.1.4	chigoxougui só'maq ỹo'ueetetac da se no'uen,
ISA.1.4	ñaalqaipi hualoxonyipi!
ISA.1.4	Mashic noỹootec quiñi qara'gaxala',
ISA.1.4	mashic nasectec quiñi co'teeta qota'olec queso Israel,
ISA.1.4	ỹaatqajam ca'e.
ISA.1.5	Qamiri viitaque ypa'guiñitac,
ISA.1.5	qam quena roshicmaxahi tot qaica ca no'ueenta.
ISA.1.5	Ná'ogue na rqahiguii coñirqata,
ISA.1.5	chaqai na'laañi cá'ogue ca rquesaxanaxahi.
ISA.1.6	Chicqochi'ñi naua qapiaachiri lavilli' ỹoviragui na rqahiguii
ISA.1.6	qaica ca no'ueenta caqamiri;
ISA.1.6	ná'ogue coñirqata, nouaxanec, dalachigui ana ne'neete;
ISA.1.6	qaica ca natarene' qamiri chaqai ca ỹaxajlec, chaqai ca taañi nqai'en na nqui'ic, ỹahote'e na aceite.
ISA.1.7	Na na'lauahi ñigui ca 'laua qaica qom,
ISA.1.7	chaqai na na'aateripi ná'ogue ỹavigougui.
ISA.1.7	Chaqai ma' loxoitaho,
ISA.1.7	qam na npa'guenaxauahipi ỹa'ic na qadañicshiguii.
ISA.1.7	Ná'ogue ñigui ca 'ec 'laua qaica qom
ISA.1.7	'nejem na'le yi Sodoma na' qanopoxoỹaxajñi.
ISA.1.8	Qaiyiita yi na'a' Sión no'ueenañi,
ISA.1.8	'ec 'imcoqui' na'daañi neetañigui ca 'uva loma',
ISA.1.8	'ec ca 'imcoqui' neetañigui ca chiguiraxai loma',
ISA.1.8	'ec ca na'a' qanahiquinchiguiñi queca npa'guenaxauaripi.
ISA.1.9	Quetqai ñi qara'gaxala' qaica lqalanec
ISA.1.9	sqaico' caua no'ueenaxaterañi coqomi',
ISA.1.9	ca' nagui queta' shinqatari' yaua Sodoma chaqai yi Gomorra na' qanopoxoỹaxachiñi.
ISA.1.10	Qamiri nashillipi quena Sodoma, na'xaỹaxañiỹa da la'qaatec ñi qara'gaxala';
ISA.1.10	qamiri qomyipi quena Gomorra ỹaatqajam na'xaỹaxañiichiguiñi
ISA.1.10	quedá'maq lapaxaguinataxanaxac ñi qota'olec.
ISA.1.11	Ñi qara'gaxala' qota'olec 'naac:
ISA.1.11	¿Chi'negue ma' 'xoic na nodohitapego rachitaxanataxanaxachii?
ISA.1.11	Mashic yamaqa'gue ná'maq name qagreta loua'
ISA.1.11	chaqai ana lo'ỹo na huaqui llaalec 'uegaxasaq;
ISA.1.11	yamaqa'gue na leuoripi na tooro, qagreta loua' chaqai na quetaq llaalec.
ISA.1.12	Qamiri 'ue ná'maq nodohitaho caỹim,
ISA.1.12	qam ¿negue' cá'maq roỹaxane'ogalo qamiri quiyim co'viilec na ñasoxoc?
ISA.1.13	Totaxan nodohiuo ca rachitaxanataxanaxachii qaica ca 'negue;
ISA.1.13	yamaqa'gue na lesalaxaripi na'maxare.
ISA.1.13	Qamiri ỹaxañiu'oga quen na qomyipi
ISA.1.13	quiyim ỹa'ue ca lemaqachic quiyi dalaxaic shiraigo chaqai yi na'xa'a co'mataxaqui,
ISA.1.13	qam ỹim ỹaatqajam se yqo'ta na lemaqachic na qom ỹo'ueetetac na se no'uen.
ISA.1.14	Yamaqa'gue na nemaqachic quiyi dalaxaic shiraigo chaqai naua lapoxoco;
ISA.1.14	¡ca vire'ta quiyim se yo'daxat,
ISA.1.14	ca mashic tot yalo'guit!
ISA.1.15	Quena' nanochishiguim naua rqai'laqachiri, ca nqouagaxaiñii,
ISA.1.15	ca' ỹim se ya'ỹiỹalo qamiri;
ISA.1.15	'eno'm shi'gom nqouagaxaiñitac,
ISA.1.15	ỹim se ña'xaỹaxan.
ISA.1.15	Ma' naua rqai'laqachiri 'ue na ralauachiguii leuoripi.
ISA.1.16	¡Nquiỹohi, nco'taxachiỹalta'!
ISA.1.16	¡Loỹoochihe'oga na se no'uen caỹim!
ISA.1.16	¡Totaxan liỹa 'viichii na se ỹa'maxañi!
ISA.1.17	¡Napaxaguiñiỹa quiyim 'viichii cá'maq no'uen,
ISA.1.17	na'ñaxachii quiyim 'viichii ca ỹa'maqachiguiñi,
ISA.1.17	tauañii ná'maq se qaỹa'maxate'tegue,
ISA.1.17	'viichii quiyim qaỹa'maxate'tegue ca na'peloq,
ISA.1.17	'ootaxañiilec dá'maq no'ueenataxac aca pa'ỹe!
ISA.1.18	Ñi qara'gaxala' 'naac:
ISA.1.18	Nahiquena, ñaq setaxaỹaxagui dajo.
ISA.1.18	'Eno'm ca rasauaxashichii 'ec ca ỹaatqajam togaxaraic,
ISA.1.18	qam ỹim lalagaxaic nqaishin, 'ec nqaishin ana loñi nacañi;
ISA.1.18	chaqai 'eno'm 'ec aca lepate nqo'leguese quena naue' letogaxa,
ISA.1.18	qam ỹim lalagaxaic nqaishin, 'ec na qagreta laue.
ISA.1.19	No'm shichii quiyim na'xaỹaxañiua',
ISA.1.19	ca' 'guii ma'le ná'maq no'uen nanecsec quena na'lauahi;
ISA.1.20	Qam no'm qaiyiita se na'xaỹaxañii,
ISA.1.20	ca' qaica lata' quiyim qaralauachii ma'le queca lauataq.
ISA.1.20	Chaqaiñi ñi qara'gaxala' ñí'maq ỹa'xat dajo.
ISA.1.21	¡Qami' na'a' lodegaxat, quesom qami' qamaxaraic,
ISA.1.21	qam nagui vichirau'a quiyim 'ec qami' nedequenaxai!
ISA.1.21	Quesom ná'ogue na qauochi' ỹo'ueetetac da ỹa'maqachiguiñi
ISA.1.21	chaqai ỹaatqajam ne'maxateta,
ISA.1.21	qam nagui nodaachiguiñi na lauataxanaxai ná'maq 'ue.
ISA.1.22	Qami' plata quen, qam nagui, ca' qami' lete,
ISA.1.22	qami' no'uen lataxa quen, qam nagui, ca' qami' chaqai huaxaỹaq.
ISA.1.23	Na nashillipi caqami' napacqajnaxairipi
ISA.1.23	chaqai na nauochaxaua'e'ipi choxonataxanaxairipi.
ISA.1.23	Ná'ogue ỹo'uet quiyim qaishiuetenta,
ISA.1.23	idaante'e quiyim qaỹo'uet ca qoỹaanem.
ISA.1.23	Se iuejlec ca na'peloq,
ISA.1.23	qaica ca ỹauaaque se nqouaguegue aca pa'ỹe.
ISA.1.24	Vichiguiño' ñi qara'gaxala' qaica lqalanec,
ISA.1.24	ñí'maq qaica ca qalanac quena Israel 'naacsa':
ISA.1.24	¡Liyi nalootañi! Ỹim seloqoguit na ñpa'guenaxauaripi.
ISA.1.24	Sa'ue ỹovi' quena'maxare.
ISA.1.25	Nagui ñanorec da iqai'laxat quiyim ñco'ỹa'e' qami',
ISA.1.25	ca' scopata'a ná'ogue na lete caqami';
ISA.1.25	sco'taxat qami' quená'ogue na rishilli'i'.
ISA.1.26	Ỹim so'uet quiyim 'ue ca imit na nasauaxaset 'nejem quesom
ISA.1.26	chaqai na naqataxac lo'ollipi 'nejem na' ñaqai 'avichiguiñi.
ISA.1.26	Ma' ime quiyim so'uet na'maxare, ca lotqai liỹa qohinac caqami'
ISA.1.26	na'a' ỹo'ueetetac da ỹa'maqachiguiñi, na'a' Jerusalén qamaxarai.
ISA.2.6	Qami' qara'gaxala', mashic no'ueenaxachisañi na qauochi' na llaalqaipi so Jacob;
ISA.2.6	najo 'laua no'qaachigui quena idaanau'alo naua nanatqa chicqota'gue da lqodoigue,
ISA.2.6	'nejem na pi'xonyipi quená'maq 'ue quena filisteoipi,
ISA.2.6	chaqai na'yiiñiguit na qomyipi ỹoqa'a na chicqa'gue.
ISA.2.7	Najo 'laua no'qajlec quena 'oro chaqai quena plata
ISA.2.7	quená'maq nouenec chalego lecaic da nauochaxa;
ISA.2.7	quenajo 'laua ỹaatqajam 'xoic na shipgaq
ISA.2.7	chaqai ỹaatqajam 'xoic ana nahoglena.
ISA.2.8	¡Qam qai'neeta no'qajlec quena nashiilec nqolac!
ISA.2.8	So qomyipi nqouagaxaintacot ná'maq 'neetapega qota'olec,
ISA.2.8	qam lo'ueenatec quenaua chi lqai'laqate' chaqai quenaua chi napoquena.
ISA.2.9	Mashic neneequesen, mashic nemanachit.
ISA.2.9	¡Ca totaxan richillira'a quiyim vite ca nouaxanaxaset!
ISA.2.10	Na qomyipi i'guiñi'ñot ma'le na qa',
ISA.2.10	pa'aañi quena 'laua;
ISA.2.10	nañoxojñi ma'le queda chalego lichic loviraxac so qara'gaxala',
ISA.2.10	quedá'maq lecaic da lauaq quiyim nashi.
ISA.2.11	Na nemaqajnaxairipi se nedaanshiguim ma'le;
ISA.2.11	na napacqajnaxairipi nemanachit ma'le.
ISA.2.11	Qaisoota so qara'gaxala' qota'olec ỹachaxan ma'le da lecaic quecajo na'xa'a,
ISA.2.12	ma' 'ue ca ỹo'uet ñi qara'gaxala' sqaica lqalanec
ISA.2.12	quená'maq qomyipi nemaqajnaxairipi chaqai naleesenaxai,
ISA.2.12	ma' reloqoguit ná'ogue na qom napacqajnaxai,
ISA.2.12	ma' ỹahotaque nemanachit nqai'en.
ISA.2.13	So qara'gaxala' reloqoguit ma'le ná'ogue
ISA.2.13	ná'maq 'neetapigui lauel 'ec aca qo'paq cedro quiyi Líbano,
ISA.2.13	chalego da ladogaxa,
ISA.2.13	loqo'm 'ec aca qo'paq roble quiyi Basán;
ISA.2.14	ma' reloqoguit ná'ogue ná'maq 'neetapigui lauel 'ec aca qa' ladocai
ISA.2.14	loqo'm aca quemaralec qoỹoqoshi'megue,
ISA.2.15	ma' reloqoguit ná'ogue ná'maq 'neetapigui lauel 'ec aca na'ajnaxanaxalate ladocai
ISA.2.15	loqo'm ra'ñii 'ec ca nquepaqataxanaxat queca na'a' lodegaxat,
ISA.2.16	ma' reloqoguit ná'ogue ná'maq 'neetapigui lauel 'ec aca qom lahi' quiñigui na huaxaỹaq quiyi Tarsis
ISA.2.16	loqo'm aca qom lahi' huaxaỹaqse lo'yaxana.
ISA.2.17	Na nemaqajnaxairipi chaqai na napacqajnaxairipi
ISA.2.17	ỹaatqajam nemanachit nqohin ma'le.
ISA.2.17	Qaiñiita ñi qara'gaxala' ỹachaxan da lecaic quecajo na'xa'a
ISA.2.18	chaqai ỹomat ma'le ná'ogue na nashiilec nqolaquipi.
ISA.2.19	Ma' ne'laxashiguim ñi qara'gaxala', ca no'xalec na 'laua queda nqolonaxa,
ISA.2.19	na qomyipi i'guenou'guelo naua lauaco na qa',
ISA.2.19	chaqai na temaipi quena 'laua;
ISA.2.19	nañoxojñi ma'le queda chalego lichic loviraxac ñi qara'gaxala' qota'olec,
ISA.2.19	queda lauaq quiyim nashi.
ISA.2.20	Ca' quecajo na'xa'a ma'le, ca' na qomyipi ỹalat na lashiilec lqolac,
ISA.2.20	ca' ana nichigoxonaxa chaqai ana na'gaxanaxa ichic
ISA.2.20	sojo nqolaquipi nashiilqaipi chicqaugui na 'oro chaqai ana plata,
ISA.2.20	só'maq chi lo'ueenatec ỹahotaque quiyim nqouagaxainot,
ISA.2.21	chaqai i'guenou'guelo ma'le naua lauaco na qa',
ISA.2.21	chaqai quenaua laqacqate' na qa',
ISA.2.21	ỹahotaque nqañoxojñi queda lichic da loviraxac ñi qara'gaxala', dá'maq lauaq quiyim nashi,
ISA.2.21	ma' ñi'maxare ne'laxashiguim, ca no'xalec nqai'en na 'laua queda nqolonaxa.
ISA.2.22	Totaxan pi'iitapega na qom,
ISA.2.22	ma' sham qaica quet cá'maq 'negue.
ISA.2.22	Ma' da nachaalataxac na qom
ISA.2.22	'ec quiyim chi qanauec ca nacat.
ISA.5.1	So'uen ca ỹo'ueenec taỹalec nqaishin ñí'maq ỹaatqajam ñauochaxaua,
ISA.5.1	da ỹo'ueenec taỹaugui nqaishin yi lanaxanqa'.
ISA.5.1	Ñi ñauochaxaua 'ue yi lanaxanqa' 'uva loma'
ISA.5.1	quiyi ỹaatqajam lo'yaxanec 'laua.
ISA.5.2	Naqalgoxoshiguim yi 'laua, naqata'a na qa',
ISA.5.2	ca' ỹanñi ná'maq ỹaatqajam no'uen llaxataxa.
ISA.5.2	Ca' quiyi lavinñi yi lanaxanqa' ỹa'ue ada la'ajnaxanaxalate,
ISA.5.2	chaqai qai'neeta ỹa'maxajñi ca lo'ueetqa' na lataxa.
ISA.5.2	Ñi ñauochaxaua 'neetapego' lo'daxarai ana la 'uva,
ISA.5.2	qam na' qai'guen, ca' nodaachiguiñi lochiviaxai.
ISA.5.3	Qam nagui qamiri ma' ñiitalec na Jerusalén llaalqaipi so Judá,
ISA.5.3	qamiri 'xachii negue' cá'maq lasauaxaset dajo
ISA.5.3	yí'maq ỹanaxanqa' loqo'm aỹim.
ISA.5.4	¿'Uo' ca saqa' qaỹo'uet quiyi ỹanaxanqa'?
ISA.5.4	¿Peeta'a 'uo' cá'maq saqa' so'uet quiyi'maxare?
ISA.5.4	Ỹim shintapega quiyim lo'daxarai ana la,
ISA.5.4	qam na' se'guen, ca' lochiviaxai.
ISA.5.5	Hua', ca' nagui sahotaque sa'xat
ISA.5.5	cá'maq sahotaque shine'tegue ma'le yi ỹanaxanqa':
ISA.5.5	ñaqat ma'le so lquepaxaset, qaiyi qanaqaguijñi;
ISA.5.5	ropoxoỹa'gue nqaishin so lapoxonaxat, qaiyi qaico'uelec;
ISA.5.6	se seloxoỹa'a, qaiyi se qanichaxauec ana lasote chaqai se qanaqat ana peue,
ISA.5.6	qaiyi 'xoic laqalachi chaqai ana le.
ISA.5.6	Chaqai shinapega na naueguelec
ISA.5.6	quiyim sqai taalec nqai'en ca ỹaxat yi'maxare.
ISA.5.7	Yi lanaxanqa' ñi qara'gaxala' ñí'maq qaica lqalanec,
ISA.5.7	yí'maq lqo'itaxat lanaxanqa',
ISA.5.7	chaqaiyi yi 'laua neetalec na llaalqaipi so Israel,
ISA.5.7	chaqai na lauo' so Judá.
ISA.5.7	Ñi qara'gaxala' 'neetapega quiyaua'maxare se napaqueralec da naqataxac,
ISA.5.7	qam qainaata iuantapega na nalauataxanaxac;
ISA.5.7	nauaantaque ca 'maxaraic 'ueenataxac,
ISA.5.7	qam qainaata 'qaataque na naualaxac queda nqui'ic.
ISA.5.8	¡'Xoraiqolqa qamiri, ma' se neme shiujnaxañitaque naua ra'aachiri,
ISA.5.8	chaqai 'xoic na na'lauahi,
ISA.5.8	vire'ta ma' qaica ca na'ñi na liỹa qom,
ISA.5.8	ca 'ec qaqamita nqai'ñii ñiitalec na 'laua!
ISA.5.9	Ñi qara'gaxala' qaica lqalanec ỹaanec da la'qaatec caỹim, 'naac:
ISA.5.9	Ma'le, ca' 'xoic ca 'imec qanopoxoỹaxajñi;
ISA.5.9	'eno'm leta'al chaqai lo'yaxanqa caua 'imqa,
ISA.5.9	qam qaica ca nauguilo.
ISA.5.10	Ca logoñom nanaxanqa' 'uva loma', quiyim qaỹo'uet ca lataxa,
ISA.5.10	se ỹovi' ma'le veinte litro ca nenoxonec lataxa.
ISA.5.10	Chaqai cana diez ñoxoquio'lli' cana trigo la quiyim qoỹanñi,
ISA.5.10	ca 'oono'lli' aca nenoxonec ma'le ma' qanaqat.
ISA.5.11	¡'Xoraiqolqa qamiri, quena' o'taxañitañi quiyim rquiñiuguichii,
ISA.5.11	ca' quiyi na'xa'alom ỹovireta'guit yi pe hueetaguilo qamiri da loxonaxanaxac na lataxa!
ISA.5.12	Nodaachiguiñi na niviigue 'ue lequet, nouaxana chaqai ana npe'te,
ISA.5.12	chaqai 'xoic na lataxa quenaua nqui'ỹaxaco;
ISA.5.12	qam se nqovilga dá'maq ỹo'ueetetac ñi qara'gaxala',
ISA.5.12	se ỹa'deena'a ná'maq ỹo'ueetetac.
ISA.5.13	Ca' chaqaida dá'maq quiyim se na'xaỹaxan,
ISA.5.13	ca na ỹalamaxareteripi na'ac ma'le, ỹoqa'a ca qaỹaueguegue 'laua.
ISA.5.13	Ná'ogue liỹaatau'e' na lashillipi
ISA.5.13	nilliviñi ma'le quena lqopaaxa chaqai quena laquip.
ISA.5.14	'Ec ca toxonaxai ỹauatetagui na lap ma'le añi napal lahi',
ISA.5.14	ỹahotaque ỹaqanañi ma'le na ỹalamaxareteripi liỹaata'ñi' na lashillipi,
ISA.5.14	ná'maq qomyipi qaidaata da lishiquiaxac chaqai da leuallaxaviaxac.
ISA.5.15	Ná'ogue na qomyipi nemanachit ma'le
ISA.5.15	na nemaqajnaxairipi se na'ishiguim ma'le.
ISA.5.16	Ñi qara'gaxala' ñí'maq sqaica lqalanec ỹachaxan ma'le dá'maq lecaic quiyim imit ca nasauaxaset;
ISA.5.16	ñí'maq qota'olec co'teeta ỹachaxan ma'le da lco'taxa quiyim ỹo'ueetetac dá'maq ỹa'maqachiguiñi.
ISA.5.17	Na na'aateripi qanopoxoỹaxajñi ma'le,
ISA.5.17	ca quená'maq nopoxoiqatec, ca' ana qagreta chaqai ana quetaq ỹa'queetac na 'uaqapi ñaxashiguim.
ISA.5.18	¡'Xoraiqolqa qamiri, quiyim queda ra'maachiguii huogolliñiitegueri' da se no'uen,
ISA.5.18	huogolliñiitegueri' da rasauaxashichii, 'ec nqai'ñii aca nahoglena!
ISA.5.19	Qamiri ná'maq 'ñiỹaiquen: Quiyim ñi qota'olec iỹalata'gue cá'maq ỹo'uet,
ISA.5.19	qaiyi seuanqachigui;
ISA.5.19	quiñí'maq co'teeta qota'olec quena Israel quiyim iỹalata'gue ỹo'uet cá'maq ỹahotaque,
ISA.5.19	qaiyi sa'deenqata.
ISA.5.20	¡'Xoraiqolqa qamiri, ma' 'ñiỹac lo'yaxanec ná'maq se no'uen,
ISA.5.20	chaqai ná'maq se no'uen, ca 'ñiỹac lo'yaxanec;
ISA.5.20	ñigui nqai'ñii lauaq ná'maq napalaxa,
ISA.5.20	chaqai ná'maq napalaxa, lauaq nqai'ñii;
ISA.5.20	ná'maq chim, lo'daxaraic nqai'ñii,
ISA.5.20	chaqai ná'maq lo'daxaraic, chim nqai'ñii!
ISA.5.21	¡'Xoraiqolqa qamiri, ma' 'ñiitapega 'xoic ca ra'yiiñiguii,
ISA.5.21	chaqai 'ñiitapega 'xoic ca naqachiñi!
ISA.5.22	¡'Xoraiqolqa qamiri, ma' qaica nauegue' qamiri queda ne'taxaguii quena lataxa,
ISA.5.22	chaqai qaica ca nauegue' qamiri quiyim 'maxachiñi na lataxa!
ISA.5.23	Ma' qamiri quena' qarishivichiñii, ca 'ñiỹac qaica lasauaxaset cá'maq ỹo'ueetetac ca se no'uen,
ISA.5.23	chaqai se quelolliỹa ca louenaxanaxa queca lalamaxaret ca qaica ca 'na'pegue.
ISA.5.24	Ca' chaqaida dá'maq 'neeta na norec quena' ỹavigaxat na 'uaqapi
ISA.5.24	chaqai na lauaq ỹavicañi nqai'en ana laue lasooxoi,
ISA.5.24	ca chaqaida 'neete' qamiri ma' ra'lliỹañi,
ISA.5.24	'ec ana qo'paq ỹasoochi'ñoto naua lpa'yii
ISA.5.24	chaqai ana lenoỹaxai sogui 'ec na lo.
ISA.5.24	Ma' sqai coñiguit da napaxaguinataxanaxac chaqai da naqataxac
ISA.5.24	quiñi qara'gaxala' sqaica lqalanec, ñí'maq co'teeta qota'olec quena Israel.
ISA.6.1	Queso ñaaxa na' ileu so nashi Uzías, ca' seuana ñi qara'gaxala' qota'olec nqa'xantañi quiyi nqa'xanqa' qoỹoqoshi'ma; ca naua lo'lo' so napoxoqui no'xataxachichigui ñi no'ueenaxanaxaqui quiyi Jerusalén. 
ISA.6.2	Ca' 'vii saua ỹaviquetauguilo pa'aasashiguim queso'maxare. Seis naua laua' quiñi 'óna, quesaua dos laua' ỹapoosagui na lashic, quesaua liỹa' dos ỹapoosalec na hua'nquira quena loshicmaxa, chaqai quesaua liỹa' dos, ca' ỹo'. 
ISA.6.3	Chaqai quena' retaxahi' 'neracsa':
ISA.6.3	Co'teeta, co'teeta, co'teeta ñí'maq qara'gaxala' qaica ca lqalanec;
ISA.6.3	ná'ogue na 'laua no'qajlec queda lauaq.
ISA.6.4	Ca' queda lelamaxa da lavillaxague', ca' naua lasomi' ñi no'ueenaxanaxaqui lodegaxat redaỹa'pe, chaqai ñí'maq no'ueenaxanaxaqui no'qaachigui quena nesalaxaripi. 
ISA.6.5	Ca' da ỹa'deenataxanaxac 'neetasa': ¡'Xoraicolec aỹim; nagui, ca' yileu! Ma' mashic seuana quenaua ñqote' ñi nashi, ñi qara'gaxala' sqaica lqalanec; ma' ỹim qom, ca' se no'viiñi naua ỹa'qaatqa, chaqai salequetaugui na qomyipi se no'viiñi naua la'qaatqa.
ISA.6.6	Ca' quiyi na'le, ca' 'ue so 'óna quesauá'maq ỹaviquetauguilo naỹo'ña aỹim, lo'qoota'a aso poqo ỹachigoxotalec ada ncopatoxonaxalate, ỹahote'e aso leconaxanqate. 
ISA.6.7	Ca' ỹouoocau'a nqai'en aso poqo na ỹap, ca 'naac:
ISA.6.7	'Anta, najo poqo ỹouoocau'alo naua qadapchi'.
ISA.6.7	Ca' naqata'a da se no'uen caqami',
ISA.6.7	chaqai da rasauaxashichi' mashic qaỹapalaxat.
ISA.6.8	Ca na'le, ca' sa'xaỹaque ñi qara'gaxala', 'naac:
ISA.6.8	¿Nega'ỹo' cá'maq sela'?
ISA.6.8	Ca ¿nega'ỹo' cá'maq qara'qaataxanqajnec? Ca' ỹim sasaat na'le, shinac:
ISA.6.8	Mashic seuete'e najo, aỹim 'ena, yilachi'. 
ISA.6.9	Ca' ñi qara'gaxala' 'naac caỹim:
ISA.6.9	Mo'e', ca 'ñiraco' ma'le dajo quiyi qomyipi:
ISA.6.9	'Eno'm 'xahitapega, qam sqa 'yiiñii;
ISA.6.9	'eno'm 'ajñitac, qam 'ec sqai huañiỹa.
ISA.6.10	Ra'ñii nqai'ñi' yi la'deenataxanaxac najo qomyipi;
ISA.6.10	po'iriguilo naua lque'laa lauaco, 'xachiriguilo naua nqote',
ISA.6.10	qaiyi se reuanaxan chaqai quiyim 'qaa,
ISA.6.10	chaqai quiyim se ỹa'deene'uegue,
ISA.6.10	qaiyi se rapilot aỹim,
ISA.6.10	qaiyi se somatec. 
ISA.6.11	Ca' ỹim senat na'le:
ISA.6.11	¿Laquio' ime dajo, qami' qara'gaxala'? Ca' ñi qara'gaxala' 'naac:
ISA.6.11	Dajo ỹovireto'o' ma' qanopoxoỹaxajñi na na'aateripi
ISA.6.11	chaqai qaica ca no'ueenashiguim quena qom;
ISA.6.11	chi ỹovireto'o' ma' qaica ca qom nauguilo naua 'imqa,
ISA.6.11	chaqai naua no'ueenaxari qaica ca naalgoto,
ISA.6.12	chaqai ñi qara'gaxala' na'ac nqai'en na qomyipi, ỹoqa'a ca qaỹaueguegue,
ISA.6.12	ca ná'ogue najo 'laua co'tejlec.
ISA.6.13	Chaqai no'm sqo vito'olqai' caua no'ueendañi quenajo qomyipi,
ISA.6.13	qaiyiita qanalauajñi ma'le,
ISA.6.13	'ec quena' qaỹouaxanlec aca qo'paq roble loqo'm aca encina,
ISA.6.13	ca' qacaata aca loỹo no'ueenañi.
ISA.6.13	(Ca acá'maq dalaxai llaxataxai aca loỹo, ca lalamaxarete ma'le ñi qota'olec.)
ISA.7.1	Ñi nashi quiyi Siria, leenaxat Rezín, chaqai ñi nashi quiyi Israel, leenaxat Peka, llaalec so Remalías, iloquine' na'le yi Jerusalén, ỹahosaque naqachiñi, qam se ishite'. Dajo viichigui na' so llaalec so Jotam chaqai laual so Uzías, leenaxat nashi Acaz, na'le quiyi Judá. 
ISA.7.2	Ca queco'na'le, ca' qaỹodo da la'xaỹaxac so nashi Acaz chaqai so llaalqaipi, qohinaco':
ISA.7.2	—So sirioipi na'deene'e' so na'ñi yi Efraín.
ISA.7.2	Ca' so nashi chaqai so qomyipi i'loxol, 'ec na 'oochi i'loxol quena' 'ue na nonot. 
ISA.7.3	Co'na'le, ca' ñi qara'gaxala' qota'olec 'naaco' queso Isaías:
ISA.7.3	—Coñitot ñi qachaalqui' leenaxat 'vio' caua sqo vito'olqai' rapile' ma'le, ca' qui', naxachira'guit so nashi Acaz quiyi lqodoc so ni'ỹac taỹau'a añi huaxaỹaq lahi' qoỹoqoshi'ma, queso nayic taỹa'oga yi no'ueenaxa nquiỹoxonqa' quena nooỹac. 
ISA.7.4	Ca 'ñiraco' ma'le:
ISA.7.4	Rovichisari'o', qam totaxan ro'daxachirec;
ISA.7.4	se ro'chi'i' chaqai sqai 'miaxachira'alo
ISA.7.4	saua 'ec dos norec lasoqo nichiisashiguim,
ISA.7.4	Rezín chaqai so lauo' sirioipi, chaqai ñi llaalec so Remalías,
ISA.7.4	'ec ỹaviquetauguilo queda lauele'.
ISA.7.5	Yi sirioipi na'deene'e' yi qomyipi quiyi Efraín chaqai ñí'maq lashi, llaalec so Remalías,
ISA.7.5	quiyim ỹo'ueete' ca se no'uen caqami'.
ISA.7.5	'Neracsa':
ISA.7.6	Qolaxau'a yi Judá, ca no'chi nqaishinaq;
ISA.7.6	souootaxanqa'gue yi na'laua,
ISA.7.6	ca sanaxauo quiyim nashi ma'le ñi llaalec ñi Tabeel.
ISA.7.7	Qam ñi qara'gaxala' 'naac:
ISA.7.7	¡'E', dajo qaico' dá!
ISA.7.8+ISA.7.9	Ma' yi na'a' Damasco yí'maq na'ñi ñi nashi ỹoiquentac yi 'laua Siria,
ISA.7.8+ISA.7.9	ca' ñi Rezín chaqaiñi ñi nashi quiyi Damasco;
ISA.7.8+ISA.7.9	chaqai yi na'a' Samaria yí'maq na'ñi ñi nashi ỹoiquentac yi 'laua Efraín,
ISA.7.8+ISA.7.9	ca' ñi llaalec so Remalías chaqaiñi ñí'maq nashi quiyi Samaria;
ISA.7.8+ISA.7.9	qam quenauajo sesenta y cinco ñaxari,
ISA.7.8+ISA.7.9	ca' quena llaalqaipi so Efraín nimiichiguiñi ma'le, qaica ca no'ueenashiguim;
ISA.7.8+ISA.7.9	chaqai qamiri no'm se ra'ñiiñi ca rpi'ỹaxaguii,
ISA.7.8+ISA.7.9	ca' qamiri qai'neeta se rca'lliitauec.
ISA.7.10	Ñi qara'gaxala' qai'neeta 'naac queso Acaz:
ISA.7.11	—Shiila'e' ñi qara'gaxala' qota'olec quiyim ỹo'uet ca se qaiuanapega, qaiyi ca' chi retanqui', no'm pa'aañi quena lauajñi na 'laua, loqo'm pa'aashiguim quena piguim.
ISA.7.12	Ca' so Acaz 'naaco':
ISA.7.12	—'E', ỹim se sahotaque quiyim se'guen ñi qara'gaxala', sashiilaxantaque quiyim ỹa'ue ca itanec.
ISA.7.13	Co'na'le, ca' so Isaías 'naaco':
ISA.7.13	Na'xaỹaxañiñi qamiri, ná'maq lalamaxaret llaalqaipi so nashi David.
ISA.7.13	¿'Eco' sqaica ca 'negue nqai'ñii quiyim sqai 'xañiỹac na qomyipi,
ISA.7.13	ca' viitaque quiyim sqai 'xañiỹac qai'neeta ñi qota'olec?
ISA.7.14	Hua', cha'regue chaqaiñi ñí'maq qara'gaxala' ỹo'uet ma'le ca retanqui':
ISA.7.14	Añi nequetegaxai mashic 'man,
ISA.7.14	chaqai 'ue ma'le ca llaalec,
ISA.7.14	ca ỹanegue ma'le quiyim leenaxat Emanuel.
ISA.7.14	(Ca' dajo 'naac: Ñi qota'olec ỹalequetauguilo qomi'.)
ISA.7.15	Quesaua 'auaxaqa niñaxari so noctoqui',
ISA.7.15	ca na qomyipi ỹa'queetac ma'le na ra'ñaata' lo'i' chaqai na rapic li'i.
ISA.7.16	Qam ma' saqa' ra'deenataxan so noctoqui',
ISA.7.16	ca' yi 'laua neesalec yaua dos nashil yauá'maq ỹo'ueetesac da rqolonaxa'e'
ISA.7.16	qoyique'e ma'le.
ISA.7.17	Ñi qara'gaxala' taalec nqai'en qami',
ISA.7.17	chaqai na qauochi' chaqai na qachaalaxai'ipi,
ISA.7.17	cauajo na'xata' 'xoic la'aaqa' se ỹauanapega 'neeta,
ISA.7.17	shi'gue na' so llaalqaipi so Efraín noỹootec queso llaalqaipi so Judá.
ISA.7.17	(Ca' quedajo 'neetapega so nashi quiyi Asiria.)
ISA.8.1	Ca' ñi qota'olec 'naac caỹim:
ISA.8.1	—Coñita ca qo'paq lahi lodegaxat nichaxasec, ca 'chirelec ca'maxare, re'qoote' nqai'ñi' caua qaderaxahi', 'chiriñi: Qaỹaloq nouootaxanaxac chaqai nalauataxanaxac. 
ISA.8.2	Ca viqui' ma'le ñaua dos ỹale' qamaxaraqa quiyim i'taxachiñi dajo, ñi netaxaỹaxanqajnec Urías chaqai ñi Zacarías ñí'maq llaalec so Jeberequías.
ISA.8.3	Ca na' ime, ca ỹapa'ñi' añi ỹoua ñí'maq qota'olec letaxaỹaxaqui, ca ñi'maxare 'man, ca 'ue so llaalcoqui'. Ca na'le, ca ñi qara'gaxala' 'naac caỹim:
ISA.8.3	—Leenaxat nqai'ñi' Qaỹaloq nouootaxanaxac chaqai nalauataxanaxac. 
ISA.8.4	Ma' cajo noctoqui' ma' saqa' ỹa'den quiyim 'naac taat chaqai maam, ca' qanouote' yaua na'aate' Damasco chaqai yi Samaria queda lesallaqa', ca' qaỹodou'a ñi nashi quiyi Asiria.
ISA.8.5	Ca' ñi qara'gaxala' liỹa 'naac caỹim:
ISA.8.6	Ma' ỹaatqajam no'cha'a najo qomyipi ñi nashi Rezín chaqai ñi liỹa nashi, llaalec so Remalías,
ISA.8.6	vichiguiño' ỹañijin na huaxaỹaq caso ñaachi Siloé,
ISA.8.6	quiyim queeta nichireta,
ISA.8.7	ca ñi qara'gaxala' i'paxanlec nqai'en quena lo'paxa
ISA.8.7	chicqa'oga aso lachiugue Eufrates
ISA.8.7	(qam da leloxoỹaxac 'neetasa': quiyim ñi nashi quiyi Asiria ỹomatalec najo ma'le da lquesaxanaxa).
ISA.8.7	Ca que'ueguelo ma'le naua lasote,
ISA.8.7	ca ỹovirete'ueguelo naua'que naua lahil,
ISA.8.8	ca quejlec ma'le najo 'laua Judá, ca i'paxanlec nqai'en,
ISA.8.8	ỹoviro'ot nqai'en na lqosot.
ISA.8.8	Ca 'ec aca qo'o ipeguendec naua laua',
ISA.8.8	ca napoxonaxanchiguiñi ná'ogue na senqatalec na'laua ñi qota'olec Emanuel.
ISA.9.1	Ca' ñi qota'olec 'au nemanñi nqai'en yi 'laua Galilea, na'laua so Zabulón chaqai so Neftalí, huaqate'e' yi na'laua na nqouagaxaintacot na nqolac, ca yi'maxare ỹovira'gue da lahi aso lachiugue Jordán queda lqodoigue, chaqai ỹovira'oga na lahi aso huaaxai queda lauashiguim; qam na' ncopa, ca' ỹo'uet quiyim qaimaqachin.
ISA.9.2	So qomyipi queetapougui na'le na napalaxa
ISA.9.2	iuana so chalego lecaic lauaq;
ISA.9.2	so chalego lauaq taalec só'maq queetapougui na napalaxa.
ISA.9.3	Qami' qara'gaxala', noviraxachi' da naỹaac;
ISA.9.3	chalego lecaic da toonaxac.
ISA.9.3	Ná'ogue netoonta'gue qami'
ISA.9.3	'ec yí'maq quena' ỹovirelec qanaqat ca nanecsec ala,
ISA.9.3	netoontagui 'ec dá'maq quena' qaimeenec da nesallaxa.
ISA.9.4	Ma' qami' qota'olec so'irigui da ncoñiitaxac na qomyipi qaicoñiretari',
ISA.9.4	queda ncoñiitaxac ỹahotaque da le'xoric,
ISA.9.4	quiyim qoỹoiquentac quecá'maq qohinta'gue.
ISA.9.4	'Ec na' nalauachiriñi so na'ñi yi Madián.
ISA.9.5	Re'qoota nqai'en da lelamqa' naua lapelate' na nouaataxanaq,
ISA.9.5	ca' naua lapelate' chaqai naua loho leuore'teguelo qaỹavigaxate',
ISA.9.5	ỹasoote' nqohine' ma'le queca norec.
ISA.9.6	Ma' mashic ne'qaañi ca noctoqui',
ISA.9.6	ñi qota'olec nañaanoxorom ca ñaalcoqui',
ISA.9.6	ca ca'maxare qoỹanagui quiyim nashi.
ISA.9.6	Chaqai qaỹa'vii daua leenqate' 'neetasa':
ISA.9.6	Chalego la'maqa' naua laqataxaco,
ISA.9.6	qota'olec qaica lqalanec,
ISA.9.6	neta'a sqaica lqodoc, lashi da no'daxa.
ISA.10.1	¡'Xoraiqolqa qamiri, ma' 'viichiñi na naqataxac se no'uen
ISA.10.1	chaqai 'chiiñi na nelaataxanaxac se qanalo'guit,
ISA.10.2	ma' 'viichii quiyim se qana'xaỹaxana ná'maq sqaicanqaiyi,
ISA.10.2	chaqai se quelolliguit ná'maq 'xoraiquipi quena ỹalamaxareteripi,
ISA.10.2	chaqai nouoretac ana pa'ỹellipi chaqai rocachot na na'pelyipi!
ISA.10.3	¿Tegue' canchaqai 'ñiita ma' qarimichii,
ISA.10.3	ma' daañiỹa'guit qoỹoqo'chiguit cá'maq ỹo'uet ca nouaxanaxashichii?
ISA.10.3	¿Negue' cá'maq shiilaỹo' ma'le quiyim rotauañii?
ISA.10.3	¿Negue' cá'maq lliỹa'gue ma'le na resallaxahi?
ISA.10.4	No'm se nemanachichii quiyim qare'xachii qarcoñiri,
ISA.10.4	ca quiita'ñi' ma'le ná'maq nalauatqaipi.
ISA.11.1	Ca' sojo loỹo chaqaiso so Isaí chicqochigui ma'le aca llaxataxai;
ISA.11.1	ca dalaxai ñaxashiguim chicqochi'ñalo saua lpa'yii.
ISA.11.2	Ca' so ne'espíritu ñi qara'gaxala' hueetalec ma'le so'maxare,
ISA.11.2	ca' qoỹaanem da na'deenaxanaxa, nco'ỹaxaric,
ISA.11.2	'xaỹaxanqachic chaqai da nquesaxanaxa,
ISA.11.2	chaqai na'deenec quiyim se qanapacalec ñi qara'gaxala'.
ISA.11.3	So'maxare sqai 'nari'sa' quiyim imit ca nasauaxaset,
ISA.11.3	chaqai se ỹa'ue ca nouaxanaxaset queca chi la'xaỹaxac.
ISA.11.4	Ỹaqamaxateta da nimiitaxac na qaica ca yí
ISA.11.4	chaqai qoshiilec na 'xoraiquipi quena 'laua quiyim ỹahotaque ca la'maxa.
ISA.11.4	Naua la'qaatqa 'ec ca qo'paq nouaxanaxanaxat quiyim qaỹouaxan ca se ra'maqataxan,
ISA.11.4	chaqai ỹahote'e na lacat quiyim ỹouaxan ca hualoxonaq.
ISA.11.5	Sqaica lqodoc quiyim ỹo'ueetetac da ỹa'maqachiguiñi chaqai da lliqueta.
ISA.11.6	Ma'le, ca' ca isecỹac toxonaxai chaqai ca qagreta llaalec neuora' sqaicanqaida,
ISA.11.6	ca regat chaqai ca quetaq llaalec napaata'anta' quiyim nco'materec,
ISA.11.6	ca huaqui llaalec chaqai ca sauaxaic leta'a chi niỹisashiguim sqo ỹojchi,
ISA.11.6	chaqai quiichi'ñigui quiyim qoỹoiquentac queca noctoqui'.
ISA.11.7	Aca huaca chaqai aca layoraxai late'e neuojne'ejta',
ISA.11.7	ca llaalqaipi lapo'ojta' quiyim nco'matec.
ISA.11.7	Ca sauaxaic leta'a ỹa'ic na 'uaqapi, 'ec na ñii'lola.
ISA.11.8	Ca noctoqui' ishit quiyim reualaxaitac hueetaugui aca salaq late'e lauaquiaxaqui,
ISA.11.8	chaqai ishit ishito da lqai'laxat queca nanaic lpa'gue'.
ISA.11.9	Caná'ogue najo ñaqa' ladocai co'teeta qaica ca ỹo'uet ca se no'uen,
ISA.11.9	ma' 'ec na huaxaỹaq quena' no'xataxat ana huaaxai,
ISA.11.9	ca' chaqaida 'neeta quiyim qaỹa'den ñi qara'gaxala' no'xataxajlec ma'le ná'ogue na 'laua.
ISA.11.10	Ca' quecajo na'xa'a ma'le,
ISA.11.10	ca' cajo llaxataxai ca lpa'a' ma' chaqaiso so Isaí ne'laxashiguim,
ISA.11.10	ca' netanec quená'ogue na qomyipi quena 'laua;
ISA.11.10	ná'ogue na ỹoreta'oguit qomyipi quena 'laua eec idaanaque,
ISA.11.10	qam cá'maq ỹaatqajam hueeta'ñi ma'le ỹaatqajam 'xoic na lauaq.
ISA.14.3	Qamiri qomyipi quena Israel, ma' nco'mataxandec qamiri ñi qara'gaxala' quena re'xoriguii, da reueetaxanaxahi queda nqa'viiguii dá'maq viriỹau'a na' qamiri na'aqa, 
ISA.14.4	ca 'viiñi' ma'le dajo no'ueenec, ca 'ñi'sac ñi nashi quiyi Babilonia, ca 'ñirac:
ISA.14.4	¡'Ajñii dá'maq 'neetari' ñí'maq qa'uaic!
ISA.14.4	¡'Ajñii dá'maq 'neetari' ñí'maq nishitaxai!
ISA.14.5	Ñi qara'gaxala' ỹaqaiguichigui da lquesaxanaxa ñi hualoxonaq,
ISA.14.5	ỹaqaguitetajlec aca lelaataxanqate ñi qa'uaic,
ISA.14.6	ñí'maq ỹahotaque na nouaxanaxaset na ỹoreta'oguit qomyipi quena 'laua paguec da lauel,
ISA.14.6	ca' se nco'majñi ỹouaxantac,
ISA.14.6	pataxañi na qomyipi quena lauel
ISA.14.6	chaqai rocanaxantapigui se i'xoren.
ISA.14.7	Ná'ogue na qom quena 'laua 'ue da lo'daxa chaqai i'maqajlem,
ISA.14.7	chaqai ỹaualqatagui queda netoonaxac.
ISA.14.8	Vire'ta ana qo'paq leenaxat pino chaqai ana cedro huaalec yi Líbano
ISA.14.8	netoonegue da nanoxonaxaqui',
ISA.14.8	ca 'naac: Na' qami' noxonec,
ISA.14.8	ca chaqa'ma' taachi'ñi quiyim qaica ca ỹouaxangoto qomi'.
ISA.14.9	Queda pa'ỹaañi quena 'laua ỹaatqajam 'xoic na naỹaac
ISA.14.9	chaqai nenoxonshiguim ca'guit qami'.
ISA.14.9	Na la'al na leuaxaiquipi nelouec,
ISA.14.9	ná'ogue na nashillipi quena 'laua na'le ca'guit qami';
ISA.14.9	ná'ogue na lashi na ỹoreta'oguit qomyipi na'le
ISA.14.9	ne'laxashiguim quiyi nqa'xanqa'.
ISA.14.10	Ná'ogue na'maxare retaqa,
ISA.14.10	ca 'naac caqami':
ISA.14.10	Qami' qai'neeta na'laaño' ca rquesaxanaxa'e',
ISA.14.10	ca vichiro'o' quiyim 'ñiite'm qomi'.
ISA.14.11	Ca' najo lqodoc nqohin ca nemaqajnaxaqui'
ISA.14.11	chaqai ca niviigaxanaxac cana niviigue caqami'.
ISA.14.11	Na romachi' nomaqatecshiguim na lichiguiraxa,
ISA.14.11	chaqai qapochi' na ñilo'.
ISA.14.12	¡Nachiriño' quena piguim,
ISA.14.12	qami' huaqajñi nete'ese!
ISA.14.12	¡Qanenaxaño' qami' quena 'laua,
ISA.14.12	qami' qadoxonqui' quen ná'ogue na ỹoreta'oguit qomyipi!
ISA.14.13	'Neetapigui quen qavilli':
ISA.14.13	Sovirashiguim ma'le quena piguim;
ISA.14.13	so'uet ma'le ca ñqa'xanqa' quiyim ỹim nashi,
ISA.14.13	sellaalec ana neuaqajñi ñi qota'olec;
ISA.14.13	sa'ue ñqa'xanqa' ma'le queda rapiguim
ISA.14.13	cada qa' ladocai lapooqo' na 'naac qota'olqaipi.
ISA.14.14	Ñapacalec ma'le ná'maq paguec lishicshi'ma naueguelec;
ISA.14.14	shinta ma'le ñí'maq ỹapacauec quená'ogue.
ISA.14.15	¡Qam ỹaatqajam llic quiyim vichira'ña yi nelauaxa loiquenatec,
ISA.14.15	quedá'maq pa'aañi quiyi nqui'i nouaxanqa'!
ISA.14.16	Ná'maq iuana qami', ca chi ra'ajñisac,
ISA.14.16	ca ỹaatqajam na'ijne'tegue qami', ca 'naac:
ISA.14.16	¿Ñijo' ñí'maq ỹale i'loxol nqai'en quen na 'laua,
ISA.14.16	nalauajñi quen na'le na qomyipi,
ISA.14.17	ñí'maq co'tejlem nqai'en na 'laua qaica ca qom nqai'en,
ISA.14.17	nomachichiguiñi quen na na'aateripi
ISA.14.17	chaqai qaica ca ỹaxanec quena ncoñiitecseripi?
ISA.14.18	Ná'ogue na lashillipi na qomyipi quena 'laua queeta'ñi' da lemaqachic,
ISA.14.18	quiñi 'óna hueeta'ñigui acá'maq chi lahi';
ISA.14.19	qam qami' qoỹoqo'tegue ca qarenaqaitegue cañi napal lahi',
ISA.14.19	'ec ca lete qanaqaica'a,
ISA.14.19	'ec ca leuaxaic qaico'ueetapigui,
ISA.14.19	ỹalequetaugui na nalauatqaipi, qaichaxauec na lqahic,
ISA.14.19	qainaxa'ña ca nouaxanqa' na nqui'i no'qaachigui quena qa'.
ISA.14.20	Se qaishinñi qami' sqai 'ñiite' na liỹa nashillipi,
ISA.14.20	ma' na'laxachirañi ná'maq chi qauochi',
ISA.14.20	chaqai lauachi' ná'maq chi ralamaxarichi' qauochi'.
ISA.14.20	Ná'maq llaxataxai na hualoxonyipi sqai 'neetari'.
ISA.14.21	Na'maxachiiñi quiyim lauachii na llaalqaipi
ISA.14.21	sauaxat ná'maq se no'uen ỹo'uet so leta'allipi,
ISA.14.21	qaiyi tot qaica ma' ỹoiquentaiquet na 'laua,
ISA.14.21	qaiyi se no'xataxajlec na 'laua quena la'aateripi.
ISA.25.6	Cada qa' ladocai leenaxat Sión ñi qara'gaxala' qaica lqalanec
ISA.25.6	'ue ca ỹa'maxajñi ma'le quená'ogue na ỹoreta'oguit qomyipi
ISA.25.6	ỹo'uet ca nqui'ỹaxac lodegaxat chalego loyac chaqai na ñaauapec lataxa,
ISA.25.6	chalego lo'daxa na na'ic chaqai ná'maq no'uen lataxa.
ISA.25.7	Ca dajo qa', nosogoñi ma'le ñi qara'gaxala'
ISA.25.7	so napoxonaxat ỹapootalec ná'ogue na ỹoreta'oguit qomyipi,
ISA.25.7	so nepo' napoxonaxantañi ná'ogue na qomyipi quena 'laua.
ISA.25.8	Ca' ñi qara'gaxala' ỹosogui ma'le da nelauaxa,
ISA.25.8	chaqai ná'ogue nquiỹouec na lachiripi,
ISA.25.8	chaqai na'laañi nqai'en quená'ogue na 'laua
ISA.25.8	quiyim se qanqo'chiguit na lalamaxareteripi.
ISA.25.8	Ñi qara'gaxala' 'naac dajo.
ISA.25.9	Ca' quecajo na'xa'a, ca' qohinac:
ISA.25.9	Ñijo ñí'maq qota'olec coqomi',
ISA.25.9	ñi'maxare spi'ỹaaqa'a, ca ñi'maxare qarca'laxatec.
ISA.25.9	Saỹaaquioqotalec, ñitoonqata'gue, ma' ñi'maxare mashic qarca'laxatec.
ISA.28.7	Chaqai 'ue na liỹa rapaqategueri' nqohin quena lataxa,
ISA.28.7	chaqai 'ue na qoñicqojlec sauaxat da lquesaxanaxa na lataxa:
ISA.28.7	na netaxaỹaxanqajanqaipi chaqai na letaxaỹaxaquiripi ñi qota'olec rapaqatajlec
ISA.28.7	sauaxat da lquesaxanaxa ná'maq ne'teetapigui,
ISA.28.7	na'laxatañi yi la'deenataxanaxac sauaxat na lataxa;
ISA.28.7	huaañi sauaxat da lquesaxanaxa na ne'teetapigui,
ISA.28.7	chi rapaqategueri' ỹit quena' 'ue da leuanaxanaxac,
ISA.28.7	se nachiñigui ca llicyaxac ca 'neeta quena' imit ca nasauaxaset.
ISA.28.8	Naua'que na lqui'ỹaxalate' qaica ca lco'taqa',
ISA.28.8	no'qajlgoto quena nesalaxat.
ISA.28.9	Quena' retaqatapigui aỹim, ca 'naac:
ISA.28.9	“¡Naiquena ỹahotaque 'ue ca 'naapegalo qomi',
ISA.28.9	ỹapaxaguineguelo qomi' cá'maq ỹachaxantac ñi qota'olec!
ISA.28.9	¡Mashic 'ec qomi' ñaaqaipioqui' nqai'en,
ISA.28.10	mashic 'ec chita'gue sa'deenaq setaxaỹaxalec aca lere,
ISA.28.10	se no'uene'ueque naua qara'qaatqa!”
ISA.28.11	Hua', ca no'm se na'xaỹaxañii,
ISA.28.11	ca 'vii ma'le caua na'qaatqa sqa ỹaataxa'ueguelo ỹoqa'alo na'qaatqa,
ISA.28.11	chaqaida 'neeta'gue ca letaxaỹaxac ñi qota'olec quenajo qomyipi.
ISA.28.12	Shi'gue 'neetapegalo qamiri quesom:
ISA.28.12	“Hua'ñi najo, ca' lo'yiiñi,
ISA.28.12	hua'ñi najo, ca' nco'machiuec;
ISA.28.12	ca nco'matec queda lesoochi ca soochaxaic.”
ISA.28.12	Qam se na'xaỹaxañii.
ISA.28.13	Vichiguiño' ñi qara'gaxala' ma' retaxaỹa, 'neeta'gue meca noctoqui'
ISA.28.13	quiyim chita'gue ỹahotaque ỹa'den lere.
ISA.28.13	Qaiyi ma' eec qaua, ca' reloxoỹashiguim,
ISA.28.13	ca' coñiraq, co'ỹaañigui aca noqoina,
ISA.28.13	ca chaqa'ma' neetagui.
ISA.28.14	Vichiguiño' ñaq na'xaỹaxañiỹalo naua la'qaatqa ñi qara'gaxala',
ISA.28.14	qamiri ỹalliripi se ra'maqataxan,
ISA.28.14	qamiri lashillipi na qomyipi quena Jerusalén.
ISA.28.15	Qamiri 'ñiỹac:
ISA.28.15	Qomi' shi'gue ña'deenaxa'e' so nelauaxa,
ISA.28.15	ña'maxataxa'e' só'maq ỹoiquentac na leuaxaiquipi,
ISA.28.15	qaiyi ma' naguelecna ca ne'xoric,
ISA.28.15	ca' se ỹovitalo qomi';
ISA.28.15	sedaanqaque quiyim ñañoxotaxaugui da na'maachic,
ISA.28.15	se'guenaxaugui da nayinaxanaxac.
ISA.28.16	Vichiguiño' ñi qara'gaxala' 'naac:
ISA.28.16	Sa'ue ma'le ca qa' sella'ñi yi na'a' Sión,
ISA.28.16	cajo qa' ỹaatqajam nca'acsec, 'xoic lesega'a,
ISA.28.16	ca'maxare qaỹa'auaxanñi qa',
ISA.28.16	ca ỹa'maqachiguiñi quiyim qanoqojshiguim qaỹo'xon.
ISA.28.16	Ca cá'maq pi'ỹa'a ma'le, ca' qaica huapigui lauel i'maqatapeuc.
ISA.28.17	Ca' quecajo qano'xonshiguim quiyim ỹalamqachiguiñi nqaishin sahote'e da 'maxaraic no'ueenataxanaxac,
ISA.28.17	chaqai quiyim qanaloqojonta' sahote'e da 'maxataxaric.
ISA.28.17	Ca cá'maq 'xachitac nañoxochiugui,
ISA.28.17	daañitaque nañoxochiugui da na'maachic
ISA.28.17	qaỹopoxoỹaxachigui ma'le caca qalachi,
ISA.28.17	ca' ca huaxaỹaq i'paxanlec nqai'en ca re'guenqari.
ISA.28.18	Se ipac ca na'deenaxaguii queso nelauaxa,
ISA.28.18	qaica ca 'negue ma'le ca na'deenaxaguii queso loiquenatec da nelauaxa.
ISA.28.18	Chalego ma'le ca re'xoriguii,
ISA.28.18	ca' rpataxaiñi ma'le ca'maxare.
ISA.28.19	Ca' quiyim novitalo qamiri, ca rauogolliñitac.
ISA.28.19	Naua'que naua nete'etari noviretapegalo qamiri quiyi na'xa'a chaqai yi pe.
ISA.28.19	Ca noma' chaqai 'xahiỹa'guit, ca chaqa'ma' re'loxolqachichii.
ISA.28.20	'Ec quiyim nenanñi, qam se ladoguelec ca lomala',
ISA.28.20	chaqai napootapi'ña ca se ladoguelec nepo'oqui'.
ISA.28.21	Ñi qara'gaxala' ma' ro'ueenataxan 'ec nqai'en na'le cada qa' ladocai Perazim,
ISA.28.21	ma' pa'aauo reloqui 'ec nqai'en na'le quiyi ca'megue Gabaón,
ISA.28.21	quiyim ỹo'uet da lo'ueenataxanaxac, 'eno'm 'ec ỹoqa'a,
ISA.28.21	quiyim ỹomat dá'maq ỹo'ueetetac, 'eno'm 'ec se re'xogui.
ISA.28.22	Ca' chaqaida, ca' ¡'xañiñi quiyim 'ue ca re'naxantac!,
ISA.28.22	'neeto' lotqai caua riquiichiri paguec ỹaueguero;
ISA.28.22	ma' sa'qa'ta ñi qara'gaxala' sqaica lqalanec
ISA.28.22	shi'gue ỹaanec da la'qaatec quiyim qanomachichiguiñi ná'ogue na qomyipi quena 'laua.
ISA.29.13	Ca' ñi qara'gaxala' 'naac caỹim:
ISA.29.13	Najo qomyipi 'naac nqo'chiiua' quenaua la'qaatqa
ISA.29.13	chaqai yimaqachin quenaua lapi',
ISA.29.13	qam añi le'taxanata qoỹoqo'ta caỹim,
ISA.29.13	chaqai quena' ỹo'uet yi lapoxoc quiyim qayimaqachin,
ISA.29.13	ỹo'uet ná'maq chi lo'ueenatec na qomyipi
ISA.29.13	dá'maq chi ỹa'den hueetagui na lqahic.
ISA.29.14	Vichiguiño' so'uet ma'le ca se qaiuanapega,
ISA.29.14	ma'le, ca' i'laq nqaishin najo qomyipi.
ISA.29.14	Ca da la'deenaxanaxa na 'deenaxanqachaqaiquipi
ISA.29.14	chaqai da lco'ỹaxaric na co'ỹaxaraiquipi na'laañi.
ISA.30.8	Hua' nagui, ca' na'itquena,
ISA.30.8	ca' 'chirelec ca qo'paq lahi,
ISA.30.8	vite ca qayirqui', ca' chaqaiyi hueeta'ñi nqai'ñi',
ISA.30.8	ca' dajo na'qaatec sqaica lqodoc.
ISA.30.9	Najo qomyipi ỹaatqajam npa'guenaxai chaqai se ỹaqamaq,
ISA.30.9	se na'xaỹaxanalo naua lapaxaguinaxanaxaco ñi qara'gaxala'.
ISA.30.10	Ná'maq 'ue na leuanaxanaxac 'naapega:
ISA.30.10	“Liyi, le'en na reuanaxanaxaqui',”
ISA.30.10	chaqai ná'maq letaxaỹaxaqui ñi qota'olec 'naapega:
ISA.30.10	“Sqai 'xachitema qomi' ca reuanaxanaxaqui' lliqueta;
ISA.30.10	ta'ta'a quiyim isotete' caua ra'qaataxahi' coqomi';
ISA.30.10	sqai palaxachi' dá'maq hueetapigui qouel.
ISA.30.11	Noỹoochiuec quena nayic,
ISA.30.11	ỹoxoiuec queda ỹalamqata qayicyaxaguii,
ISA.30.11	'neeto' 'aueta'guita qomi' nqai'ñii ñi qota'olec ñí'maq co'teeta quiyi Israel.”
ISA.30.12	Vichiguiño' ñí'maq co'teeta qota'olec quiyi Israel 'naac:
ISA.30.12	Qamiri sqai coñiguita naua ỹaqataxaco,
ISA.30.12	chaqai paguec viilec na nqa'viic chaqai na se no'uen,
ISA.30.12	qainauate' pi'ỹa'alo;
ISA.30.13	vichiguiño' qamiri 'ue da rasauaxashichii.
ISA.30.13	'Ec qamiri ca ladocaic nquepaqataxanaxat 'xoic na lconaxa,
ISA.30.13	ca qaỹaloq 'guiñi;
ISA.30.14	ropoqoguilo nqohine' qamiri ma'le 'ec aca nehoma 'laua,
ISA.30.14	quena' ropoqogui, ca' lahiletajlec,
ISA.30.14	ỹaatqajam ropoqotam, ca se ỹa'maxañi
ISA.30.14	quiyim qaỹouen ca laỹooqui' quiyim qaillaalec aca norec lpoqo,
ISA.30.14	loqo'm qane'maxashiguim ca huaxaỹaq caca ni'ỹa.
ISA.30.15	Ñi qara'gaxala' qota'olec ñí'maq co'teeta quiyi Israel 'naac:
ISA.30.15	“Rapilliu'a ỹim, re'maxaitam, qaiyi rca'lliiuec.
ISA.30.15	Ca ma' re'maxaitam chaqai da rpi'ỹaxaguii,
ISA.30.15	ca' hueetagui ma'le ca rquesaxanaxahi.”
ISA.30.15	Qam se na'xaỹaxañii,
ISA.30.16	ta'ta'a quiyim 'ñiỹac:
ISA.30.16	'E', paguec la'maxa seetaq senqatashiguim.
ISA.30.16	Hua', ca' chaqaida 'neeta quiyim 'iichii.
ISA.30.16	Qai'neeta 'ñiỹac:
ISA.30.16	“Senqatañiguilo ma'le ana yaqai nahoglena.”
ISA.30.16	Hua', qam yaqaic qai'neeta cá'maq nocanqorii.
ISA.30.17	Mil ca 'eet ma' qaỹadeneguelec queca 'oonoqui' ỹale,
ISA.30.17	chaqai ma' cincolqai' caua ỹadeneguelgoto qamiri, ca qamiá'ogue 'iichii,
ISA.30.17	vire'to' ma' sqo vito'olqai' qamiri,
ISA.30.17	'ec ca qo'paq cana roto aca qa' ladocai,
ISA.30.17	loqo'm quiyim netana qoỹanalec aca quemaralec ladocai.
ISA.31.1	¡Chalego le'xoric ná'maq ỹahotaque qaỹotauan, ca' taigue da Egipto,
ISA.31.1	quená'maq 'ue da lpi'ỹaxac quena shipiguiripi,
ISA.31.1	ná'maq pi'ỹa'a ná'maq 'xoic ana lahoglena
ISA.31.1	chaqai quená'maq ỹaatqajam 'xoic na lalo shipiguiripi,
ISA.31.1	ca' tot nqovilga ñí'maq co'teeta qota'olec quiyi Israel,
ISA.31.1	se idaanaque ñi qara'gaxala'!
ISA.31.2	Qam ñi'maxare qai'neeta ỹaatqajam co'ỹaxaraic chaqai ỹa'den ỹo'uet ca ne'xoric,
ISA.31.2	chaqai quena' 'ue da ỹa'xat, ca chaqaida nqai'en.
ISA.31.2	Ñi'maxare npa'guene'e' ma'le na qomyipi hualoxonyipi,
ISA.31.2	chaqai ná'maq ỹotauan na ỹo'ueetetac na se no'uen.
ISA.31.3	Na Egipto laseripi chaqai qomyipi, se qota'olqaipi;
ISA.31.3	na laloipi shipiguiripi 'ue la'at, sqai se re'xogui.
ISA.31.3	Ñi qara'gaxala' ỹeguec ma'le da lqai'laxat ma' ỹouaxan,
ISA.31.3	liỹa'ñi' nqai'en cá'maq quepaqataxanteguelec;
ISA.31.3	caua'que niỹareta'anta' ma'le.
ISA.35.1	Qaiyi 'ue ca naỹaac quiyi 'laua qaica qom yí'maq 'laua rashivijlec;
ISA.35.1	ca no'xagui ma'le quena naỹaac, ca' renohi,
ISA.35.2	ca 'ue ana lenoỹaxai 'nejem ana peue lirio,
ISA.35.2	no'xagui ma'le queda toonaxac chaqai da naỹaac.
ISA.35.2	Ñi qota'olec chalego loyac nqai'en 'nejem ma'le yi 'laua Líbano,
ISA.35.2	chalego lo'ualaxa ma'le 'nejem yi quemarelec Carmelo chaqai yi ca'megue Sarón.
ISA.35.2	Ná'ogue iuana ma'le da lauaq ñi qara'gaxala',
ISA.35.2	da lecaic quiyim nashi ñi qota'olec coqomi'.
ISA.35.3	'Ñaxachii na lauaiquipi
ISA.35.3	chaqai na soochaxaiquipi,
ISA.35.4	'ñiỹapega na se ra'ñiigui lauel:
ISA.35.4	“¡Na'ñaxachii, totaxan ro'chii!
ISA.35.4	¡Najo hueete'e ñi qota'olec caqamiri, ñi'maxare rca'laxachiuec ma'le,
ISA.35.4	ỹomachichigui ma'le ca nouaxanaxac na npa'guenaxauahiripi!”
ISA.35.5	Ma'le, ca' na qai'laqaipi neuanñi
ISA.35.5	chaqai na ra'ñaagui na lqahic 'qaa;
ISA.35.6	ca' na se ra'ñiiguelo naua lichil nenojshiguim 'ec ca re'xone',
ISA.35.6	chaqai na qaicaua caua la'qaatqa, ca ỹaualaq.
ISA.35.6	Quiyi rashivijlec 'laua qaica qom,
ISA.35.6	ca' ne'paxantashiguim ma'le ca quesaxan huaxaỹaq.
ISA.35.7	Yi 'laua qaica qom, ñigui latogot ma'le,
ISA.35.7	yi 'laua rashivijlec, ne'paxantashiguim ma'le ca huaxaỹaq.
ISA.35.7	Yí'maq nagui hua'ñi ana nouaxaỹaxa,
ISA.35.7	ñaxat ma'le ana qañic chaqai ana na'uaate.
ISA.35.8	Chaqai yí hua'ñi ma'le ca ñicta,
ISA.35.8	ca' qoỹanegue nayic 'xoic lichic.
ISA.35.8	Ná'maq saqa' nco'chiñi da nachaalataxac, ca se ishit quegue ma'le;
ISA.35.8	chaqai ná'maq qaica ca ỹa'den, se ishit quegue ma'le ca'maxare.
ISA.35.9	Quiyi ma'le, ca' qaica ca sauaxaic leta'a,
ISA.35.9	chaqai na toxonaxairipi qoỹoqote'oga.
ISA.35.9	Quecajo nayic pilegue ma'le ná'maq mashic qaỹosouec,
ISA.35.10	ná'maq ñi qara'gaxala' mashic naqatec quiyim na'ac;
ISA.35.10	ro'ueenaxanta'pegue' ma' inoxono quiyi Sión queda netoonaxac,
ISA.35.10	chaqai queda nachaalataxac se neme da laỹaac.
ISA.35.10	Ỹanata da la'maxa chaqai da loyac
ISA.35.10	chaqai palac ma'le da ỹenaxac chaqai da nqui'ic.
ISA.40.1	'Naac ñi qota'olec caqamiri:
ISA.40.1	Lo'daxachigui lauel na ỹalamaxareteripi, lo'daxachigui lauel;
ISA.40.2	nichiriita taxahi quiyi Jerusalén,
ISA.40.2	ca 'ñiỹapega: Ime da ncoñiitaxaguii,
ISA.40.2	shi'gue machiigui da ro'maxashichii,
ISA.40.2	shi'gue coñiguit caỹim dá'maq paguec lecaic nouaxanaxashichii quesá'ogue so rasauaxashichii.
ISA.40.3	Qara'xaỹaque so naualaxac, 'naac:
ISA.40.3	'Maxachiñi ca nayic ñi qara'gaxala' quena 'laua qaica qom,
ISA.40.3	lamaxachita ca llic ñi qota'olec coqomi' quiyi 'laua rashivijlec.
ISA.40.4	Pohi'ñiguilo naua latogollii,
ISA.40.4	nopoxoỹaxachiñi ana qa' ladocai chaqai naua quemaralgoto,
ISA.40.4	chaqai lamaxachii ná'maq namaq chaqai nalo'ojta' nqai'ñii.
ISA.40.5	Ca ma'le, ca' ñi qota'olec ỹachaxan da lauaq,
ISA.40.5	ca ma'le, ca ná'ogue na qomyipi ỹauana.
ISA.40.5	Ma' chaqaiñi ñi'maxare 'naac dajo.
ISA.40.6	Ca' 'ue so sa'xaỹaque 'naac: Raualqai',
ISA.40.6	ca' ỹim senataxan: ¿Negue' quet cá'maq shinta'gue ca ỹaualaxac?
ISA.40.6	Ca 'naac: Quiyim ná'ogue na qomyipi 'ec ana peue,
ISA.40.6	¡se ra'ñiiñi 'ec aca lenoỹaxai quena no'ueenaxa!
ISA.40.7	Ỹaso ana peue chaqai roỹapi ana lenoỹaxai
ISA.40.7	quena' pe'taalec ñi qara'gaxala'.
ISA.40.7	Ỹaatqajam llic na qomyipi 'ec ana peue.
ISA.40.8	Ỹaso ana peue chaqai ana lenoỹaxai roỹapi,
ISA.40.8	qam naua la'qaatqa ñi qota'olec coqomi' chaqaidaata 'neesari'.
ISA.40.9	Qami' Sión, quirishi'megue ana roto aca qa' ladocai,
ISA.40.9	ỹaatqajam na'ñaxat nqai'ñi' da qavillaxaqui',
ISA.40.9	ca 'qaataxañita queda no'uen na'xaỹaxac.
ISA.40.9	Qami' Jerusalén, totaxan ro'chi'i', ỹaatqajam nichintegue ca ra'qaachiqui',
ISA.40.9	vite la'xaỹaxague' naua na'aate' quiyi 'laua Judá, 'ñirac:
ISA.40.9	¡'Ena hueete'e ñí'maq qota'olec caqamiri!
ISA.40.10	Mashic novi' na qara'gaxala' liỹaata na lquesaxanaxa,
ISA.40.10	nolliitañi ná'ogue queda lquesaxanaxa da lqai'laxat.
ISA.40.10	Nauequeta na lalamaxareteripi
ISA.40.10	na' ime quiyim naqata'a quiyim na'aqaipi.
ISA.40.11	Naqueta 'ec ca neloxoỹaq quiyim reloqota'a aca lalo qagreta;
ISA.40.11	nanojshiguim ca qagreta llaalec, ca qa'aalto'ot,
ISA.40.11	hueetalec nqai'en ana lotogue,
ISA.40.11	chaqai ỹaatqajam quelola aná'maq chita'gue co'ootac.
ISA.40.12	¿Negue' ca naloqochin ana huaaxai, ỹahote'e ana napoquena,
ISA.40.12	loqo'm ỹa'ue ca lepeetec, ỹahota'ahi naua lenachi' ca lecaachiguiñi na piguim?
ISA.40.12	¿Negue' ca ỹo'ueeto' aca laloqojnaxaqui ná'ogue na lamoxoỹaxa na 'laua,
ISA.40.12	loqo'm isallaxat ana quemaralec chaqai ana qa' ỹahote'e lesallaqataxanaxaqui?
ISA.40.13	¿Nega'ỹo' ca ỹachaxan ca lo'maxac ñi qara'gaxala',
ISA.40.13	loqo'm nega'ỹo' cá'maq ỹapaxaguintac ñi'maxare?
ISA.40.14	¿Nega'ỹo' ca 'ue ca ỹapaxaguinegue, qaiyi 'ue ca ỹa'den?
ISA.40.14	¿Nega'ỹo' ca ỹapaxaguinegue, qaiyi 'maxaraic quiyim imit ca nasauaxaset?
ISA.40.14	¿Nega'ỹo' ca ỹapaxaguinegue quiyim 'ue ca la'deenec?
ISA.40.14	¿Nega'ỹo' ca ỹapaxaguinegue ca na'deenaxanaxa?
ISA.40.15	Ná'ogue na qomyipi quena 'laua 'ec aca huaxaỹaq llitaxai quiñi'maxare,
ISA.40.15	'ec ca 'oonoqui' 'lauoqui' hueetagui aca nesallaqataxanaxaqui;
ISA.40.15	ana delequipi cana huaaxai da lesega'a 'ec ca 'oonoqui' lo'uaxanaxa lolo.
ISA.40.16	Quiyá'ogue yi 'laua quiyi Líbano se nalogoñi na iseripi hueetalec
ISA.40.16	quiyim qaỹa'ue ca nachitaxanataxanaxat,
ISA.40.16	vire'ta ca qo'paq navicqataxanaxat quiyim qoỹaanot ca name ñi'maxare.
ISA.40.17	Ná'ogue na ỹoreta'oguit qomyipi quena 'laua qaica ca 'negue queda reloqota'gue ñi'maxare;
ISA.40.17	quiñi'maxare ỹaatqajam qaica ca 'negue.
ISA.40.18	¿Nega'ỹo' cá'maq loqojnaxañiỹa quiñi qota'olec?
ISA.40.18	¿Nega'ỹo' ca 'ñii'tegue ca ro'ueenachiguii quiyim 'viichii ca lashiiquiaxaua ñi'maxare?
ISA.40.19	Ca nadenqataxanaq pa'ỹaxat ỹo'uet ca ladenqatec
ISA.40.19	chaqai ca ỹo'ueetac na 'ueetaxat ỹapolec ỹocorelec quena 'oro
ISA.40.19	chaqai ỹo'uet na lequet ỹahote'e na plata.
ISA.40.20	Ná'maq ỹo'ueetac na nadenqatec
ISA.40.20	nca'aaque na qo'paq se qaichic,
ISA.40.20	ca' idaanaque cá'maq ỹaatqajam ỹa'den da lo'ueenataxanaxac
ISA.40.20	quiyim ỹa'ñaxajñi, qaiyi sqai huaañi.
ISA.40.21	¿Mesqa 'yiiñio' qamiri?
ISA.40.21	¿Se ỹauano' quen 'xaiỹa?
ISA.40.21	¿Se qara'qaataxanalo' qamiri na' ñaqai 'avichiguiñi?
ISA.40.21	¿Sqai shi'co' 'yiiñii na' ñaqai qaỹo'ueetetac na 'laua?
ISA.40.22	Ma' ñi qota'olec 'ue yi nqa'xanqa' quiyim nashi pa'aashiguim quena piguim,
ISA.40.22	ca ỹa'ajantac na qomyipi 'ec nqai'en ana ỹeete.
ISA.40.22	Ñi'maxare ipeguenec nqai'en na piguim 'ec nqai'en ca 'imec 'uaqapi,
ISA.40.22	chaqai ipeguenec 'ec nqai'en ca nopele' quena no'ueenaxa.
ISA.40.23	Ñi'maxare ñigui 'ec qaica na leta'allípi qomyipi
ISA.40.23	chaqai palac nqai'en na nashillipi quena 'laua.
ISA.40.24	'Ec ana nanecse ra'lliita quiyim chita'gue qoỹanñi
ISA.40.24	quiyim chita'gue 'vii naua lpa'yii quena 'laua.
ISA.40.24	No'm ñi qota'olec pe'telec na'maxare, ca' ỹaso
ISA.40.24	chaqai na nonot lodegaxat i'xat, 'ec nqai'en na 'uaqapi.
ISA.40.25	Ca ñí'maq co'teeta qota'olec renataxan:
ISA.40.25	“¿Negue' cá'maq loqojnaxañiỹa caỹim?
ISA.40.25	¿Nega'ỹo' cá'maq 'nejem aỹim?”
ISA.40.26	Ñaq nedaañishiguim, ca 'ajñii na piguim:
ISA.40.26	¿Negue' cá'maq ỹo'ueeto' ná'ogue najo?
ISA.40.26	Ñí'maq illa'ñi naua lomaate' quiñi 'óna
ISA.40.26	chaqai ná'ogue roỹaxanta'gue na leenaxat.
ISA.40.26	Chalego lecaic dá'maq lquesaxanaxa ñi'maxare,
ISA.40.26	ca' qaica ca na'laañi.
ISA.40.27	Qamiri lalamaxarete' so Jacob só'maq na'aamatec da Israel,
ISA.40.27	¿chi'negue ma' 'ue da 'xachi'sac? ¿Chi'negue ma' 'ñirac:
ISA.40.27	“Ñi qara'gaxala' se iuana da shintari';
ISA.40.27	ñi qota'olec tot qaica ca ỹauaaque aỹim?”
ISA.40.28	¿Mashic 'eco' sqa 'yiiñi'? ¿Se ỹauano' quen 'qa'ita?
ISA.40.28	Ñi qara'gaxala', ñí'maq qota'olec sqaica lqodoc,
ISA.40.28	ñí'maq ỹo'uet ná'ogue na 'laua,
ISA.40.28	se nco'teuec chaqai se isot;
ISA.40.28	da la'deenec sqaica lqodoc.
ISA.40.29	Ñi'maxare ỹo'uet da lquesaxanaxa ca soochaxaic,
ISA.40.29	chaqai ca ỹolaaueta nqo'naxatec da la'ñaxac.
ISA.40.30	Vire'ta na ne'naqaipi sqoue quiyim isot chaqai nco'teuec,
ISA.40.30	vire'ta ná'maq quesaxanaxaiquipi sqoue huaañi,
ISA.40.31	qam ná'maq pi'ỹa'a ñi qara'gaxala'
ISA.40.31	se neme da lquesaxanaxa
ISA.40.31	chaqai ishit ỹo 'ec ca chirálo;
ISA.40.31	ishit ne'guenta, qam se nco'teuec,
ISA.40.31	chaqai 'xoic da louoxoc, qam se isot.
ISA.41.8	Ñaq na'xaỹaxañi', qami' lalamaxaret so Jacob só'maq na'aamatec da Israel,
ISA.41.8	qami' ilaatec, ỹaatqajam qami' ica'acsec,
ISA.41.8	qamiri llaalqaipi so ñauochaxaua Abraham:
ISA.41.9	Ỹim ñaqatec qami' queda ñi'sa'gue qoỹoqo'tegue 'laua,
ISA.41.9	ỹaatqajam qoỹoqo'ta qami', qam soỹaxañiraxaua',
ISA.41.9	ca' shinac caqami': Ỹaatqajam qami' ilaatec,
ISA.41.9	ica'acsec qami', se lliỹoqa'piguit qami'.
ISA.41.10	Totaxan ro'chi'i', ma' qami' iỹaatac;
ISA.41.10	se ro'chi'i', ma' ỹim qota'olec caqami'.
ISA.41.10	Ỹim sa'ue ca rquesaxanaxa'e', ỹim sotauañi',
ISA.41.10	ỹim ñolliitañi qami' queda iqai'laxat huegaxanaxai.
ISA.41.11	Ná'ogue ná'maq qami' loquiiaxat,
ISA.41.11	nayiloxon ma'le chaqai nemanachit;
ISA.41.11	ná'maq reloquiñi'sac nagui,
ISA.41.11	ná'ogue nimiichiguiñi ma'le.
ISA.41.12	Daañisaque ma'le na npa'guenaxaua'e'ipi,
ISA.41.12	qam sqa nachita;
ISA.41.12	ná'maq nalauateta'pegue' qami'
ISA.41.12	'ec quiyim qaica ma'le.
ISA.41.13	Ma' ỹim, ỹim na'gaxala' qota'olec caqami',
ISA.41.13	ỹim secona da rqai'laxachi';
ISA.41.13	ỹim shinac caqami': Totaxan ro'chi'i', ỹim sotauañi'.
ISA.42.1	'Ena hueete'e na ilaatec, na'maxare ñolliitañi,
ISA.42.1	ñi'maxare ica'acsec, ỹaatqajam yqo'ta.
ISA.42.1	Sellaagui ñi'maxare so ñi'espíritu,
ISA.42.1	qaiyi noviraxat ca na'maxa quená'ogue na ỹoreta'oguit qomyipi.
ISA.42.2	Se ỹaualaq, se nelamaxaren
ISA.42.2	se qara'xaỹa ca lavillaxac quenaua nayico,
ISA.42.3	mese ỹaqaguichigui aca noqola late'e mashic cona'gue,
ISA.42.3	chaqai se ỹo'mat ca ncoỹeraxanaxat imeetapego ca lauaq.
ISA.42.3	Ỹaatqajam lliqueta noviraxat ma'le ca na'maxa.
ISA.42.4	Se nco'matec chaqai se neualñi dá'maq 'neetari',
ISA.42.4	chi ỹovireto'o' ma' ỹa'ue ca na'maxa quena 'laua.
ISA.42.4	Na qomyipi cana delec nauaanta'guit ca lapaxaguinataxanaxac.
ISA.42.5	Ñi qara'gaxala' qota'olec ñí'maq ỹo'uet na piguim, ca' ipeguenec,
ISA.42.5	ñí'maq ỹo'uet na 'laua chaqai ná'maq ñaxat cana'maxare,
ISA.42.5	ñí'maq ỹa'ue da nachaalataxac chaqai na lacat na qomyipi hueetalec ana'maxare,
ISA.42.5	'naac queso lelaatec:
ISA.42.6	Ỹim na'gaxala', soỹaxana qami',
ISA.42.6	secona da rqai'laxachi',
ISA.42.6	qaiyi so'ueenataxana qami' queda nca'laxa;
ISA.42.6	ỹim so'viichi', ma' sahotaque quiyim qami'
ISA.42.6	netanec queda ña'deenaxac quena ỹalamaxareteripi,
ISA.42.6	chaqai ncoỹeraxanaxat quená'ogue na ỹoreta'oguit qomyipi.
ISA.42.7	Sahotaque neuanñi nqai'ñi' na qai'laqaipi,
ISA.42.7	quiyim naqachira'a na ncoñiitecseripi cañi ncoñiitaxanaxaqui
ISA.42.7	qaỹapootau'a quiyi hua'ñi na napalaxa.
ISA.42.8	Ỹim ná'maq ỹim na'gaxala' qota'olec, ca' chaqaida ỹeenaxat,
ISA.42.8	se sa'maxaren quiyim 'ue ca liỹa qoỹaanem da icaic
ISA.42.8	chaqai quiyim qaimaqachin na nashiilec nqolac ñigui nqohin aỹim.
ISA.42.9	'Ajñii quiyim ipaquichigui ná'ogue ná'maq shi'gue shinac,
ISA.42.9	nagui, ca lotqai dalaxaic ná'maq sa'xateta'guit;
ISA.42.9	sa'deenaxanaxaneguelo qamiri naua'maxare,
ISA.42.9	'eno'm saqa' novite'.
ISA.43.1	Qam nagui, qami' lalamaxaret so Jacob só'maq na'aamatec da Israel,
ISA.43.1	ñi qara'gaxala' ñí'maq qami' lo'ueenatec 'naac:
ISA.43.1	Totaxan ro'chi'i', ma' mashic shi'gue sosouec qami';
ISA.43.1	soỹaxana qami' queda qadeenaxachi', qami' ỹalamaxaret.
ISA.43.2	No'm quiriñigui ca huaxaỹaq, ỹim iỹaatac qami',
ISA.43.2	loqo'm quiyim paquira'ta aca lachiugue, sqai homirac;
ISA.43.2	loqo'm quiyim quiichiriñigui ca norec, qam se raviqui',
ISA.43.2	qaica ca 'negue na lauaq caqami'.
ISA.43.3	Ma' ỹim ná'maq ỹim ra'gaxalachi', ỹim rca'laxagui'i',
ISA.43.3	ỹim co'teeta qota'olec quena llaalqaipi so Israel.
ISA.43.3	Ỹim shi'gue somachigui qami',
ISA.43.3	na' saanec yi Egipto, yi Etiopía chaqai yi Sabá,
ISA.43.4	ma' ỹim yqo'chiraxaua',
ISA.43.4	chalego lesega'a qami' chaqai ỹim se'xoriñi'.
ISA.43.4	Sahotaque ñi'so'ot aỹim chaqai quiyim ñca'laxatec da nachaalataxaqui',
ISA.43.4	ca' saanec na ỹalliripi chaqai na ỹoreta'oguit qomyipi.
ISA.43.5	Totaxan ro'chi'i', ma' ỹim iỹaatac qami'.
ISA.43.5	Chicqo'tegue da lqodoigue chaqai da lauashiguim
ISA.43.5	yapilaxat ma'le na qauochi', ma' sahotaque llapoonta'.
ISA.43.6	Shinapega ma'le da rapiguim: Rapilaxachi',
ISA.43.6	chaqai shinapega da 'guiñi: Mese nolli'rañi naua'maxare.
ISA.43.6	Nodo'e' na ỹaalqaipi chaqai na ỹaallipi quenauá'maq qoỹoqo'teguelo lahil na 'laua.
ISA.43.7	Nodo'e' ná'ogue ná'maq ỹalamaxareteripi,
ISA.43.7	ná'maq ỹim so'uet chaqai sa'maxajñi,
ISA.43.7	ná'maq ỹo'ueenatec quiyim yimaqachin.
ISA.43.8	Rapilaxachii na ỹalamaxareteripi.
ISA.43.8	Na'maxare 'vii naua nqote', qam se neuanñi,
ISA.43.8	'vii naua lque'laa lauaco, qam sqa 'qaa.
ISA.43.9	Lapohiỹata' qamiri ná'ogue ná'maq ỹalamaxareteripi,
ISA.43.9	lapohiỹata' ná'ogue na ỹoreta'oguit qomyipi.
ISA.43.9	¿Negue' cá'maq shi'co' ỹa'xat na'le dajo quena'maxare,
ISA.43.9	loqo'm quiyim ỹa'xat só'maq shi'gue ỹoxe'uegue?
ISA.43.9	Naueguero caua lqoshaxaua' quiyim i'taxachiñi dajo,
ISA.43.9	qaiyi qara'xaỹa, ca' qai'taxajñi quiyim lliqueta.
ISA.43.10	Ñi qara'gaxala' i'taxajñi dajo, 'naac:
ISA.43.10	Qamiri nauá'maq iqoshaxaua' quedajo,
ISA.43.10	qamiri ilaatqa, qamiri ica'acse',
ISA.43.10	qaiyi ya'yiiñii chaqai pi'iỹa'a aỹim
ISA.43.10	chaqai quiyim ya'yiiñii negue' aỹim.
ISA.43.10	Qaica ca 'auaxaic qota'olec caỹim
ISA.43.10	chaqai qaica ca liỹa ma'le.
ISA.43.11	Qaỹimeta, ỹim na'gaxala';
ISA.43.11	qaica ca liỹa ỹoqa'oga caỹim ishit ca'laqataxan.
ISA.43.12	Ñi qara'gaxala' 'naac dajo, i'taxajñi:
ISA.43.12	Ỹim shi'gue sa'xat chaqai shinac na'le: ỹim ná'maq nca'laxaterec qamiri na'le;
ISA.43.12	qaica ca liỹa qota'olec ỹo'uet dajo,
ISA.43.12	ca' qamiri nauá'maq qamiri huañichigui quiyim se'taxajñi dajo.
ISA.43.13	Chaqai shintári' ỹim qota'olec.
ISA.43.13	Qaica cá'maq ishit imaqa'guit da iquesaxanaxa.
ISA.43.13	Qaica ca ishit quiyim ỹosogui cá'maq so'uet.
ISA.43.14	Ñi na'gaxala', ñí'maq qota'olec co'teeta quiyi Israel,
ISA.43.14	ñí'maq ỹosoorec qamiri, 'naac:
ISA.43.14	Ma' sahotaque ñaqata'alo qamiri, sa'ue ma'le ca qomyipi, selategue da Babilonia,
ISA.43.14	ỹim so'uet quiyim qaỹauachigui ná'ogue na lasomyipi,
ISA.43.14	ca' da netoonaxac na caldeoipi Babilonia laseripi ñigui ma'le ca nqui'ic.
ISA.43.15	Ỹim ná'maq ỹim na'gaxala', ná'maq ỹo'viijñi na Israel,
ISA.43.15	ná'maq co'teeta qota'olec chaqai nashi caqamiri.
ISA.43.16	Ñi qara'gaxala' ỹauachi'ña so nayic pa'aañi caso huaaxai,
ISA.43.16	ỹa'ue so ñicta queso huaxaỹaq quesaxan na lo'paxa;
ISA.43.17	ỹo'uet quiyim inoxonec so quesaxanaxaic nouaataxanaq,
ISA.43.17	liỹaatac ana lahoglena chaqai na lalo shipgaq, ma' ỹahotaque nomachichiguiñi.
ISA.43.17	So'maxare sá'ogue qanenaxañi, ca' qaica ishit ne'laxashiguim;
ISA.43.17	chi imetauo 'ec aca ncoỹeraxanaxaqui quiyim nanoiquentac 'om.
ISA.43.18	Nagui, ca 'naac ñi qara'gaxala' quena lalamaxareteripi:
ISA.43.18	Sqo 'lliinchira'oga cá'maq 'neeta queso scavit,
ISA.43.18	totaxan o'lliinchite cá'maq shi'gue ỹoxe'uegue.
ISA.43.19	Ỹim ma'le sa'ue ca so'uet dalaxaic,
ISA.43.19	ca huañita ma'le quiyim chaqaida re'oq ipaquichigui.
ISA.43.19	Huategue nqaishin ca nayic quiyi 'laua qaica qom,
ISA.43.19	chaqai so'uet aca lachiugue quiyi 'laua rashivijlec.
ISA.43.20	Yimaqachin ma'le na iseripi hueuec,
ISA.43.20	na nouaxaỹaxallipi chaqai na mañiguiripi,
ISA.43.20	ma' ne'paxanshiguim nqaishin ca huaxaỹaq quiyi 'laua qaica qom,
ISA.43.20	so'uet aca lachiugue hua'ñi yi 'laua rashivijlec,
ISA.43.20	sahotaque ni'chigui na ỹalamaxaret ica'acseripi,
ISA.43.21	ná'maq ỹo'ueenatec ỹalamaxareteripi,
ISA.43.21	qaiyi yimaqachin.
ISA.43.22	Qam qami' lalamaxaret so Jacob só'maq na'aamatec da Israel,
ISA.43.22	mese yimaqachiñi', ta'ta'a quiyim rco'chi'reguesop aỹim.
ISA.43.23	Sqaca aca nañaañiro quiyim vigaxachi' qagreta,
ISA.43.23	mese yimaqachiñi' yiñiiquishiñi'sac.
ISA.43.23	Se ñco'taxatec qami' sashiila'isac queca rami'i',
ISA.43.23	chaqai qaica shinac caqami' queca nichiinaxanaxat.
ISA.43.24	Sqai shiujnaxañita aca noqola late'e lo'daxaraic lahita
ISA.43.24	quiyim nodo'isaho' 'ec aca rami'i',
ISA.43.24	chaqai sqa vite ca lo'daxaset iuel
ISA.43.24	quena le'uegaxa ca rachitaxanataxanaxachi' isecỹac.
ISA.43.24	Ta'ta'a quiyim yco'taxachirec quena rasauaxashichi';
ISA.43.24	yo'taqa'gue na se no'uen 'viichi'sac.
ISA.43.25	Qam ỹim, ma' ỹim qota'olec caqami', ca' sapalaxat na se no'uen 'viichi'sac,
ISA.43.25	chaqai tot so'leente ná'ogue na rasauaxashichi'.
ISA.43.26	No'm 'ue ca se no'uen 'ñiisapega so'uet, ca' setaxaỹaxagui.
ISA.43.26	Nodo'iro cá'maq hueetapigui qavilli', sha'apiguito' qaica ca 'maqajñirac.
ISA.43.27	So 'auaxaic chicqoiraugui 'ue da lasauaxaset,
ISA.43.27	sauá'maq ỹapaxaguinsac aqami' npa'guende'e' aỹim,
ISA.43.28	so nashillipi caqami' iualaxaintac ñi no'ueenaxanaxaqui quiyi Jerusalén;
ISA.43.28	vichiguiño' saxanegue quiyim qanopoxoỹaxajñi chaqai qai'neetac na lalamaxaret so Jacob só'maq na'aamatec da Israel.
ISA.44.24	Ñí'maq qara'gaxala' ñí'maq naqata'alo qomi',
ISA.44.24	ñí'maq ỹa'maxajñi qami' na' saqa' ne'qa'iriñi, 'naac:
ISA.44.24	Ỹim ná'maq ỹim na'gaxala' ỹo'ueenatec ná'ogue nanchaqaina,
ISA.44.24	ỹim sepeguenec na piguim chaqai sa'ñaxajñi na 'laua, qaica ca yotauan.
ISA.44.25	Ỹim se ipaguigui nqaishin ca la'qaatec
ISA.44.25	ná'maq 'naac qota'olec letaxaỹaxaqui,
ISA.44.25	ỹim so'uet quiyim ná'maq idaanau'a nanchaqaina chi ỹo'meetac.
ISA.44.25	Ỹim so'uet quiyim na 'deenaxanqachaqaiquipi chi retaqata'ta'
ISA.44.25	chaqai da la'deenaxanaxa, dá'ogue hualoxonqaishic.
ISA.44.26	Qam so'uet quiyim ipaquichiguilo naua la'qaatqa na ilaatqaipi
ISA.44.26	chaqai 'maxaraic nqaishin cá'maq ỹo'ueetetac.
ISA.44.26	Ỹim sa'xat quiyim yi Jerusalén liỹa pilchigui quiyim na'a' lodegaxat
ISA.44.26	chaqai na na'aateripi quiyi 'laua Judá liỹa qano'xonshiguim.
ISA.44.26	Ỹim so'uet quiyim qano'viishiguim ná'maq mashic ropoqota.
ISA.44.27	Ỹim seshit shinapega aso huaaxai quiyim rashivigui
ISA.44.27	chaqai quiyim na lachiuguellipi co'chigui qaica ca huaxaỹaq.
ISA.44.28	Ỹim shinac quiñi nashi Ciro: Qami' neloxoỹaq quena ỹalamaxareteripi,
ISA.44.28	ca qami' 'viichi' cá'ogue cá'maq sahotaque.
ISA.44.28	Chaqai shinac quiyi Jerusalén: Liỹa qano'xonshiguim qami' ma'le;
ISA.44.28	chaqai shinac quiñi no'ueenaxanaxaqui:
ISA.44.28	Ma'le, ca' liỹa qaỹa'ue ca no'xonaxala'.
ISA.45.1	Ñi qara'gaxala' ỹo'uet ca lo'ueenatec so Ciro quiyim nashi,
ISA.45.1	icona da lqai'laxat,
ISA.45.1	qaiyi ỹoiquentac ná'ogue na ỹoreta'oguit qomyipi
ISA.45.1	chaqai rouootaxana'gue ná'ogue na lo'goxonqateripi na nashillipi.
ISA.45.1	Ñi qara'gaxala' ỹo'uet quiyim ñi Ciro huachiguilo naua lasomi' na na'aateripi,
ISA.45.1	ca' qaica ca ishit ỹapogui.
ISA.45.1	Ca' nagui 'naapega:
ISA.45.2	Ỹim sa'auetauec caqami',
ISA.45.2	samaxañi ná'maq qoỹoqoshi'megue,
ISA.45.2	saqaguichigui ma'le na lasomyipi bronce
ISA.45.2	chaqai saqaguitetajlec na fierro quenaua lasomi'.
ISA.45.3	Ỹim saañiraxarom ma'le na nouenqaipi qaỹapoota'ña,
ISA.45.3	qaiyi 'yiiñi' quiyim ỹim na'gaxala',
ISA.45.3	ñí'maq qota'olec ñí'maq roỹaxana qami', ỹahote'e dá'maq qadeenaxachi'.
ISA.45.4	Ma' sa'deena'a so ilaatec Jacob só'maq na'aamatec nqaishin na'le da Israel,
ISA.45.4	chaqai na llaalqaipi ná'maq ñca'au'a,
ISA.45.4	vichiguiño' soỹaxana'a qami' queda qadeenaxachi',
ISA.45.4	chaqai saañiraxarom dá'maq remaqachiqui' nagui,
ISA.45.4	'eno'm saqa' huañirapiguiỹa'.
ISA.45.5	Ỹim ná'maq ỹim na'gaxala', ca' qaica liỹa;
ISA.45.5	qaica ca liỹa qota'olec ỹoqa'oga caỹim.
ISA.45.5	Ỹim sa'maxajñi qami' quiyim qami' loquiaxai,
ISA.45.5	'eno'm saqa' huañirapiguiỹa',
ISA.45.6	qaiyi ná'ogue ỹa'den quiyim qaica ca liỹa ỹoqa'oga caỹim
ISA.45.6	queda lqodoigue chaqai da lauashiguim.
ISA.45.6	Ỹim ná'maq ỹim na'gaxala' qota'olec, ca' qaica ca liỹa.
ISA.45.7	Ỹim so'uet quiyim re'qoochiguiñi chaqai na napalaxa,
ISA.45.7	so'uet na na'maxa chaqai na ne'xoric.
ISA.45.7	Ỹim ná'maq ỹim na'gaxala', ná'ogue najo so'uet.
ISA.45.8	Ỹim chicqashiguim nqaishin ca ỹauegaxanaxac,
ISA.45.8	'nejem ana 'ỹa' chicqashiguim quena piguim chaqai ỹaxat quena naueguelec,
ISA.45.8	ca' na 'laua icoñiguit ma'le;
ISA.45.8	ca' da laỹaxac nca'laxa,
ISA.45.8	ca' quena lahi, ca' ñaxat aca lenoỹaxai da na'maxa.
ISA.45.9	Aca nehoma 'laua acá'maq 'ec acanchaqaca liỹa nehoma,
ISA.45.9	mesqai 'naapega cá'maq no'ueetqo'.
ISA.45.9	Ca nishaaxa sqai 'naapega cá'maq ỹo'ueetetac ca'maxare:
ISA.45.9	“¿Negue' cá'maq 'viichi'sac?”,
ISA.45.9	chaqai cá'maq no'ueenatec mesqai 'naac:
ISA.45.9	“Sqa 'yiiñi' ca ro'ueenataxanaxaqui'.”
ISA.45.10	Ca ñaalec qai'neeta se ishit 'ue ca 'naac quecaua leta'al
ISA.45.10	quiyim ne'qaañi nqohin quena 'laua.
ISA.45.11	Ñi na'gaxala' ñí'maq qota'olec co'teeta quiyi Israel,
ISA.45.11	ñí'maq ỹa'maxajñi qami', 'naac:
ISA.45.11	Qaica quet cá'maq 'neeta quiyim yinachi' negue' cá'maq ỹo'uet ca ỹaalec,
ISA.45.11	loqo'm yapaxaguiñi' quecá'maq shinta'gue ca ỹo'ueenataxanaxac.
ISA.45.12	Ỹim so'uet na 'laua chaqai ná'maq qomyipi hueetalec ana'maxare,
ISA.45.12	sepiguinshiguim na piguim
ISA.45.12	chaqai selaataxan quiyim re'oq ná'ogue ná'maq hueeto'ot na'maxare.
ISA.45.13	Ỹim re'oq nqaishin ñi Ciro quiyim rauegaxan,
ISA.45.13	ca' sqaica lqalaigue' naua'que naua llico;
ISA.45.13	ñi'maxare liỹa no'xonshiguim nqaishin ma'le yi na'a' lodegaxat Jerusalén
ISA.45.13	chaqai ỹosoorec nqaishin ná'maq la'aqaipi Israel laseripi
ISA.45.13	se ỹahotaque ca nishiuetenaxac.
ISA.45.13	Ñí'maq qara'gaxala' qota'olec qaica lqalanec, ñi'maxare ñí'maq retaqa.
ISA.45.20	Lapohiỹata', ca' nanaguii,
ISA.45.20	nqo'ñiiuo ná'ogue ná'maq ca'laaxaic qomyipi.
ISA.45.20	Qaica ca ỹa'den ná'maq co'ueetañi,
ISA.45.20	ỹouoxontegueri' na lqolac chicqaugui na qo'paq
ISA.45.20	chaqai nqouagaxainot cá'maq 'neetapega qota'olec,
ISA.45.20	qam se ca'laqataxan.
ISA.45.21	Taxahi, nodohiuo cá'maq huañichigui,
ISA.45.21	taxahiỹata', no'm viitaque, ca' chaqaida nqai'ñii:
ISA.45.21	¿Negue' cá'maq ỹa'xato' dajo na' ñaqai 'avichiguiñi?
ISA.45.21	¿Nega'ỹo' cá'maq shi'co' ỹa'xat na'le?
ISA.45.21	¿Mesqaỹim sa'xat na'le, ỹim na'gaxala'?
ISA.45.21	Chaqai qaica liỹa qota'olec ỹoqota'oga caỹim.
ISA.45.21	Ỹoqota'oga caỹim qaica liỹa qota'olec huegaxanaxai chaqai ca'laqataxanaxai.
ISA.45.22	Nahiquena, qaiyi ñca'laxaterec qamiri ma'le,
ISA.45.22	qomyipi quenaua lahil na 'laua,
ISA.45.22	ma' ỹim qota'olec, ca' qaica ca liỹa.
ISA.45.23	Ỹim, chaqaỹim saanec na'le da ỹa'qaatec,
ISA.45.23	'ue na'le da sachaxantac ỹauegaxanaxac,
ISA.45.23	ca' dajo sachaxantac ipaquichigui ma'le:
ISA.45.23	ca quecá'maq seloqota'ñi ná'ogue ỹa'chi'iñi ma'le naua le'cootal,
ISA.45.23	ca ná'ogue ỹaanec da la'qaatec ma'le quiyim ỹaqamqata,
ISA.45.24	chaqai 'nerac: Qaiñiita ñi qara'gaxala' hueeto'ot da nauegaxanaxac chaqai da nquesaxanaxa.
ISA.45.24	Ná'ogue ná'maq loquiiaxat, nayiloxontaho ma' ỹoviro.
ISA.45.25	Ỹim chicqochigui ma'le
ISA.45.25	quiyim ná'ogue na llaalqaipi so Israel rauegaxan ma'le,
ISA.45.25	ca' nemaqajanlec aỹim ma'le.
ISA.49.1	Ñaq na'xaỹaxañiỹa aỹim, qamiri qomyipi ñiitalec ana delequipi,
ISA.49.1	ỹaatqajam na'xaỹaxañiichiguiñi, qamiri qomyipi qoỹoqo'ta ca ñiỹa'ñi:
ISA.49.1	Ñi qara'gaxala' roỹaxañiua' na' saqa' ñi'qaañi,
ISA.49.1	'naac da ỹeenaxat
ISA.49.1	na' ñaqai seuetaugui na lauel añi ỹate'e.
ISA.49.2	Naua ỹa'qaatqa 'ec nqai'ne' lecat ỹaxaraic,
ISA.49.2	chaqai quepaqataxanlec aỹim queda lqai'laxat,
ISA.49.2	ñigui nqai'en aỹim ca 'ec novic shitaxaraic,
ISA.49.2	ca' ỹa'maxat aỹim caso lovic lahi'.
ISA.49.3	Ca 'naac caỹim: “Qami' Israel, qami' ilaatec,
ISA.49.3	qami' chicqochigui ma'le quiyim sachaxan da iquesaxanaxa.”
ISA.49.4	Ca' ỹim shinaiquen:
ISA.49.4	“Ỹaatqajam 'ue da ỹo'ueenataxanaxac, qam qaica ca 'negue,
ISA.49.4	'xoic da ña'ñaaqataxac, qam qaica quet cá'maq ñigui.”
ISA.49.4	Qam llic ma' dá'maq so'ueetetac hueeto'ot ñi qara'gaxala' qota'olec,
ISA.49.4	chaqai ca ñishiuetenaxac chicqo'ot ñi'maxare.
ISA.49.5	Secoñiguit da ñimaqajnataxac quiyi reloqota'ñi ñi qara'gaxala' qota'olec,
ISA.49.5	ma' ñi'maxare chicqotapigui da iquesaxanaxa.
ISA.49.5	Ñi qara'gaxala' ñí'maq ya'maxajñi na' ñaqai seuetaugui aso ỹate'e,
ISA.49.5	qaiyi ỹim lelaatec,
ISA.49.5	qaiyi rapil so lalamaxareteripi so Jacob só'maq na'aamatec da Israel,
ISA.49.5	rapil, ca' lapoi'ot ñi'maxare,
ISA.49.6	'neetasa' da la'qaatec:
ISA.49.6	Mesqai nodaachiguiñi quiyim qami' ilaatec
ISA.49.6	quiyim qaidaata rapilaxachi' na llaalqaipi so llaalqaipi so Jacob
ISA.49.6	chaqai quiyim rapilaxachi' na ca'laaxaiquipi quena'maxare;
ISA.49.6	qai'neeta ỹim so'uet quiyim qami' lcoỹeraxanaxat ná'ogue na ỹoreta'oguit qomyipi,
ISA.49.6	qaiyi 'xachisac da ica'laqataxanaxac
ISA.49.6	quenaua paguec qoỹoqo'teguelo lahil na 'laua.
ISA.49.7	Ñi qara'gaxala' ñí'maq nca'laqataxanaq
ISA.49.7	ñí'maq co'teeta qota'olec quiyi Israel,
ISA.49.7	'naapega na qomyipi quená'maq ỹaatqajam se qanqo'ta,
ISA.49.7	ná'maq quena liỹa qomyipi ỹaatqajam laqaigaxat,
ISA.49.7	ná'maq la'ac na nashillipi qa'uaiquipi, ñi'maxare 'naac:
ISA.49.7	Ma' na nashillipi chaqai na llaalqaipi iuana qami',
ISA.49.7	ne'laxashiguim, ca' ỹa'dooto qami' naua le'cootal,
ISA.49.7	ma' ỹim ná'maq ỹim na'gaxala', ỹim co'teeta qota'olec quiyi Israel,
ISA.49.7	qami' ica'acsec chaqai ipaquichigui nqaishin da ỹa'qaatec.
ISA.49.8	Ñi qara'gaxala' 'naac:
ISA.49.8	Novi'o' na na'xa'a quiyim sachaxan da iqouagaxa, ca' sasaachiguit qami';
ISA.49.8	novi' na na'xa'a nca'laxaqui, ca' sotauañi'.
ISA.49.8	Ỹim so'ootaxanlec qami' na'le,
ISA.49.8	qaiyi chicqochigui nqaishin qami' quiyim se'taxajñi da ña'deenaxac quena ỹalamaxareteripi,
ISA.49.8	qaiyi liỹa qano'xonshiguim na na'aateripi,
ISA.49.8	qaiyi liỹa qoyinalec yí'maq 'laua shi'gue qanopoxoỹaxajñi,
ISA.49.9	ca' qohinac quena ncoñiitecseripi: Shi'gue qarosoiuec,
ISA.49.9	chaqai qohinapega ná'maq hueetaugui na napalaxa: Nenoxoñiu'ga na re'qojlec.
ISA.49.9	Quenaua'que naua lahil naua nayico 'ue na 'uaqapi,
ISA.49.9	chaqai quecanchaqaica 'laua qaica qom 'ue na loq na qalohipi.
ISA.49.10	Ca' se rqopachii chaqai se ralauachii raquipii,
ISA.49.10	chaqai sqai taalec qamiri ca ra'aasa lauaq,
ISA.49.10	ma' ỹim se'xoriñii chaqai sashaxanta'pe qamiri,
ISA.49.10	chaqai sauequeta'alo qamiri ca hua'ñi ca ne'paxantashiguim huaxaỹaq.
ISA.49.11	Sauategue ma'le ca nayic quiichigui nqaishin aca qa' ladocai,
ISA.49.11	chaqai so'uet quiyim nalo'ojta' cá'maq qayiguii.
ISA.49.12	¡'Ajñii! Chalego leseguegue ná'maq chicqa'gue:
ISA.49.12	'ue na chicqa'gue da rapiguim, chaqai na liỹa queda lauashiguim,
ISA.49.12	chaqai na liỹa chicqa'a yi 'laua Asuán pa'a'gue da 'guiñi.
ISA.49.13	¡Qami' piguim, raualqe' quena raỹaaqui'!
ISA.49.13	¡Qami' 'laua, no'xalec qami' queda netoonaxaqui'!
ISA.49.13	¡Qami' qa' ladocai, raualaxahi queda ra'maxahi!
ISA.49.13	Ma' ñi qara'gaxala' lo'daxachigui lauel na lalamaxareteripi
ISA.49.13	chaqai ỹovita quiyim nqouaguegue queda le'xoric.
ISA.49.14	Ca' yi na'a' Sión 'naac:
ISA.49.14	Ñi qara'gaxala' qota'olec yalat,
ISA.49.14	chaqai coua'e aỹim.
ISA.49.15	Qam ñi'maxare 'naac:
ISA.49.15	¿Peeta'a aca nate'e ishito' coua'e
ISA.49.15	loqo'm tot ishit nqo'ta cá'maq lalamaxaret llaalec?
ISA.49.15	Ca 'eno'm aca'maxare coua'e,
ISA.49.15	ỹim qaica ma' scoua'e quet aqami'.
ISA.49.16	Ỹim hueetagui nqaishin qami' na ñapoquena lauel,
ISA.49.16	'ec sa'ajanta'pe quen naua rquepaqataxanqachichi'.
ISA.49.17	Chalego liyigue' dauá'maq no'xonsecshiguim,
ISA.49.17	sqai 'nejem cá'maq nopoxoỹaxajñi qami' na'le;
ISA.49.17	shi'gue ỹoxogue cá'maq nopoxoỹaxajñi qami' na'le.
ISA.49.18	Ñaq namachirashiguim, ca 'ajñi' ná'maq sqo ỹoxe'oga caqami',
ISA.49.18	'ajñi' quiyim ná'ogue lapootaho,
ISA.49.18	chaqai rapila qami'.
ISA.49.18	Ỹim, ỹim na'gaxala', saanec da ỹa'qaatec, nallitalta',
ISA.49.18	quiyim ná'ogue ma' rapil 'ec aca 'ueetqate quiyim ñi'riñi ma'le
ISA.49.18	'ec na no'ueetaxat acá'maq shiltapego.
ISA.49.19	Na na'laua'e' qanopoxoỹaxajñi,
ISA.49.19	qai'guenaxajñi, sogui nqohin na'le;
ISA.49.19	qam nagui na na'laua'e' cocho'qui',
ISA.49.19	se nalolec ma'le ná'ogue na qomyipi.
ISA.49.19	Cá'maq nopoxoỹaxajñi na'le qoỹoqo'talo nagui.
ISA.49.20	Ca cauá'maq qachaalaxahi' cauá'maq 'ñiisapegalo na'lerañi
ISA.49.20	'qa'italo ma' retaxahi', 'nerac:
ISA.49.20	Najo 'laua sqa logoñoqui' coqomi';
ISA.49.20	vite quet ca liỹa qara'a', qaiyi senqa'ñi.
ISA.49.21	Ca qami' chi retaqatapigui ma'le na qavilli', ca 'ñirac:
ISA.49.21	¿Nega'ỹo' cá'maq ỹa'vii nauajo ỹaalqa?
ISA.49.21	Ỹim qaicaua caua ỹaalqa na'le, chaqai tot qaica ca ỹaalec;
ISA.49.21	ỹoqa'a da 'laua senta'gue chaqai qoỹoqo'ta aỹim,
ISA.49.21	¿nega'ỹo' cá'maq iỹaxate' naua'maxare?
ISA.49.21	Ma' ỹim qayodaqajanchiguiñi na'le,
ISA.49.21	¿negue' cá'maq chicqora'co' naua'maxare?
ISA.49.22	Ñi qara'gaxala' 'naac:
ISA.49.22	Sela' ma'le ná'ogue na ỹoreta'oguit qomyipi;
ISA.49.22	chaqai sategaxaneu'ga,
ISA.49.22	qaiyi nodo qa'aalto'ot na qachaalaxai'ipi
ISA.49.22	chaqai naua qachaallii' nodo ỹantalgoto naua lallaaco.
ISA.49.23	Naua nashillipi ra'ualaxahi' qata'alli' ma'le,
ISA.49.23	chaqai nauá'maq llaallipi neloxoỹaxallipi caqami' ma'le.
ISA.49.23	Chaqai nqa'paxanñi, ỹoviraxata'guit nqai'en na latap na 'laua,
ISA.49.23	ca' neneequesenta, ỹachaxan dá'maq quiyim se napacalec aqami'.
ISA.49.23	Ca 'yiiñira'a ma'le quiyim ỹim ná'maq ỹim na'gaxala',
ISA.49.23	ca ná'maq pi'ỹa'a ỹim mese pe'taxantegueri'.
ISA.49.24	Ca ỹale 'ñaaxaic ¿peeta'a ishit qanouora'gue cá'maq louootaxanaxat queca lauataq?
ISA.49.24	¿Loqo'm ca ncoñiiteguesec qohit queca nashi qa'uaic?
ISA.49.25	Ñi qara'gaxala' 'naac: Ajá'a, ishit.
ISA.49.25	Cá'maq ỹale 'ñaaxaic ishit qarouootaxana'gue cá'maq louootaxanaxat
ISA.49.25	chaqai quecá'maq qa'uaic ca laueguec.
ISA.49.25	Ỹim seloqoguit ma'le cá'maq ỹahotaque nco'uaxac caqami';
ISA.49.25	ca' ỹim ná'maq ñca'laxatec ma'le na qachaalaxai'ipi.
ISA.49.26	Ỹim yipaca'a ma'le ná'maq qa'uaiquipi
ISA.49.26	quiyim squi'ỹaxanegue ná'maq chi la'at
ISA.49.26	chaqai quiyim quiñiuguetegue ná'maq chi leuoripi, 'ec nqai'en na lataxa.
ISA.49.26	Qaiyi ná'ogue na qomyipi quena 'laua ỹa'den
ISA.49.26	quiyim ỹim ná'maq ỹim na'gaxala', ỹim ná'maq ñca'laxatec aqami',
ISA.49.26	quiyim ỹim ná'maq quesaxanaxaic queso Jacob, ỹim ná'maq sosouec aqami'.
ISA.50.4	Ñi qara'gaxala' yapaxaguinegue
ISA.50.4	quiyim llo'daxachigui lauel na soochaxaiquipi
ISA.50.4	queda ỹa'ñaaqataxanaxac quenaua ỹa'qaatqa.
ISA.50.4	Ỹo'uet quiyim ỹaatqajam ña'xaỹaxanchiguiñi quenaua'que naua nete'etari,
ISA.50.4	qaiyi ỹaatqajam ña'ijne'teguelo naua la'qaatqa.
ISA.50.5	Ñi qara'gaxala' nañan da ỹa'deenaxanaxa,
ISA.50.5	ca' ỹim se sopilaxatauec
ISA.50.5	chaqai mesqai quiyim se ña'xaỹaxana quet.
ISA.50.6	Saandec naua ỹapalatetari quiyim qaỹouaxanlgoto
ISA.50.6	chaqai ñañaanta quiyim qano'tegue' naua ỹaqareue.
ISA.50.6	Se lloỹoote'oga na ỹashic
ISA.50.6	quená'maq yi'neetac chaqai natoqotapiguiỹot.
ISA.50.7	Ñi qara'gaxala' ñí'maq yotauan:
ISA.50.7	vichiguiño' se ñauate ná'maq ñi'naxaquipi;
ISA.50.7	vichiguiño' ñaq sa'ñiichiguiñi 'ec aỹim aca qa' ladocai,
ISA.50.7	ma' sa'den quiyim se qayayilqochit ma'le.
ISA.50.8	Hueetau'e na ỹahi ñí'maq ro'ootaxanteguelec aỹim:
ISA.50.8	¿'Uo' cá'maq ypa'guentac?
ISA.50.8	¡Cha'regue qolaxapegue' ñí'maq imit ca nasauaxaset!
ISA.50.8	¿'Uo' cá'maq 'neetapigui lauel quiyim yishit yimit?
ISA.50.8	¡Ca' naiquenajo, ca 'naapiguiỹa'!
ISA.50.9	Ñi qara'gaxala' chaqaiñi ñí'maq yotauantac;
ISA.50.9	¿Nega'ỹo' cá'maq ishit quiyim ỹa'ue ca ñouaxanaxaset?
ISA.50.9	Ná'ogue na ñpa'guenaxauaripi palac ma'le
ISA.50.9	'ec ca nooỹac qaichiqueta quena pit.
ISA.52.7	¡Chalego loyac ma' qaiuañi'chiguit queetalgoto naua quemaralgoto
ISA.52.7	cá'maq nodo ca no'uen qara'xaỹaxac,
ISA.52.7	cá'maq nodo ca no'daxa,
ISA.52.7	ỹa'xateta'guit quiyim qanaqata'a na Sión,
ISA.52.7	ca 'naac quena'maxare: “Ñi qota'olec caqami', ñi'maxare nashi!”
ISA.52.8	¡Na'xaỹaxañiriñi! Na neloxoỹaripi quena na'a' lodegaxat ỹaualqatagui nelamaxaren,
ISA.52.8	qam da laualaxac 'naac rauegaxan,
ISA.52.8	ma' iuañi'chiguit quenaua nqote'
ISA.52.8	dá'maq 'neeta ñi qara'gaxala' quiyim rapila na Sión.
ISA.52.9	¡Chaqa'ma' ỹaualqagui queda netoonaxac
ISA.52.9	na 'imec lahillipi quena Jerusalén,
ISA.52.9	ma' ñi qara'gaxala' 'ue da lqouagaxa quena lalamaxareteripi,
ISA.52.9	ca' naqata'a na Jerusalén!
ISA.52.10	Ñi qara'gaxala' ỹachaxan da co'teeta lquesaxanaxa,
ISA.52.10	ca' qaiuanchigui quená'ogue na ỹoreta'oguit qomyipi.
ISA.52.10	Ca' quená'ogue na 'laua qaỹa'den ma'le
ISA.52.10	quiyim ñi qota'olec nca'laxaterec qomi'.
ISA.52.11	¡Noxoñiuec, chaqa'ma' noxoñiuec quena Babilonia,
ISA.52.11	totaxan coñiỹau'a na napio'o,
ISA.52.11	chaqa'ma' noxoñiuec quena Babilonia!
ISA.52.11	¡Ỹaatqajam nco'taxachita
ISA.52.11	ná'maq i'xat ma'le na louenqaipi quiñi no'ueenaxanaxaqui quiñi qara'gaxala'!
ISA.52.12	Qam nagui mesqai 'xoic ca riỹalaxahi quiyim noxoñiuec,
ISA.52.12	mesqai 'ec 'iichitac quiyim noxoñiuec,
ISA.52.12	mesqai 'nejem na' 'au qoyique'e yi Egipto,
ISA.52.12	ma' ñi qara'gaxala' ñí'maq qota'olec quena Israel
ISA.52.12	quenaua'que naua rahilli quepaqataxanteguelgoto qamiri ñi'maxare.
ISA.52.13	'Naac ñi qara'gaxala':
ISA.52.13	Ñi ilaatec ná'ogue ỹa'maqachiguiñi ná'maq ỹo'uet,
ISA.52.13	ca qoỹanalec ca noma' chalego lecaic, qaiyi qaimaqachin.
ISA.52.14	'Nejem dá'maq quiyim 'xoic ná'maq no'daxatetec na'le so'maxare,
ISA.52.14	na' ra'i'tot quiyim ỹoqa'am na lashic
ISA.52.14	mashic sham 'ec sqai qom,
ISA.52.15	ca' chaqaida 'neeta 'xoic ma'le na ỹoreta'oguit qomyipi 'ue da le'laxa;
ISA.52.15	na nashillipi ma' iuana, ca' tot qaicaua caua la'qaatqa queda le'laxa,
ISA.52.15	ma' iuana ma'le chaqai ỹa'den
ISA.52.15	cá'maq ỹaatqajam se ỹauanapega 'xaỹa.
ISA.53.1	Ca' so qomyipi 'naac:
ISA.53.1	¿Negue' quet cá'maq huelec dá'maq qomi' sa'xaiqachigui?
ISA.53.1	¿Nega'ỹo' cá'maq ñi qara'gaxala' ỹachaxanem da lquesaxanaxa?
ISA.53.2	Ñi qara'gaxala' ỹahotaco' quiyim so lelaatec
ISA.53.2	queda llaxataxac 'ec aca nanecse ra'lliitam,
ISA.53.2	ca' ta'iñi naua lpa'yii quena 'laua rashivita.
ISA.53.2	Qaica ca loyac chaqai sqa taiguit da no'ueenataxac,
ISA.53.2	chaqai dá'maq no'ueenataxac qaica ca lemaqachic;
ISA.53.3	na ỹalliripi se icoñiguit chaqai ỹo'da'guit.
ISA.53.3	Queso ỹale ỹaatqajam 'xoic na nqui'ic chaqai da le'xoric.
ISA.53.3	Mashic 'ec cá'maq se sa'maxarenaq seuanaxa,
ISA.53.3	qomi' lliỹoxosqa'piguit, qaica ca sauaqaque.
ISA.53.4	Qam so'maxaro'lec no'qaachigui i'xatetac da qare'xoric,
ISA.53.4	na'ñaxateta'piguit dá'maq nqui'ic hueetalgoto qomi'.
ISA.53.4	Qam qomi' shinqatapega quiyim ñi qota'olec coñirqachit
ISA.53.4	na' ỹouaxan, ca' nemanachit nqai'en.
ISA.53.5	Qam qaica'laxatauec sauaxat quiyim se ña'xaỹaxanaxa,
ISA.53.5	ca qaiqa'viỹa'gue sauaxat da se no'uen hueetaguilo qomi';
ISA.53.5	da le'xoric na' qaỹouaxantac, ca chicqochigui da no'daxa coqomi',
ISA.53.5	chaqai quesaua lcoñiraxa', ca qomá'ogue qaremeuec.
ISA.53.6	Ca qomá'ogue so'maqac, 'ec qomi' qagretaipi,
ISA.53.6	quiñi 'óna queeta'pegue' cá'maq chi la'deenataxanaxac,
ISA.53.6	qam ñi qara'gaxala' illaalec so'maxare
ISA.53.6	sá'ogue só'maq se no'uen hueetaguilo qomi'.
ISA.53.7	Ỹaatqajam qaiqa'viỹa'gue, qam so'maxaro'lec chi nemanachiteta,
ISA.53.7	vire'ta se ỹauachigui na lap;
ISA.53.7	'ec ca qagreta llaalec qaỹauega'a ca nalauatqa',
ISA.53.7	qam so'maxare i'maqatam, se ỹauachigui na lap,
ISA.53.7	'ec aca qagreta quena' qanepetec.
ISA.53.8	Qaica cá'maq ỹasauaxat, qam qai'xat,
ISA.53.8	chaqai qaica cá'maq qoshiilec so'maxare;
ISA.53.8	qaica cá'maq itena'a dá'maq nachaalataxac.
ISA.53.8	Qanapocshiguim so'maxare quena 'laua,
ISA.53.8	ca' qaỹalauat soualec na lasauaxaset na ỹalamaxareteripi.
ISA.53.9	Huaqato nqohin aso lahi' quena se nouoogoñi qomyipi,
ISA.53.9	qaishinñi qaỹalecqajantougui na hualoxonyipi,
ISA.53.9	'eno'm se ỹauanapega 'ue ca lasauaxaset,
ISA.53.9	chaqai ỹaatqajam se na'majan.
ISA.53.10	Ñi qara'gaxala' ỹahotaque ỹa'ue da le'xoric.
ISA.53.10	Ca' quiyim chaqaiso só'maq nañaañiguit da lelauaxa quena nasauaxaset,
ISA.53.10	ca ladoc ma'le da nachaalataxac,
ISA.53.10	ca' iuanau'a ma'le ca llaalqaipi;
ISA.53.10	ca chicqochigui so'maxare ma'le
ISA.53.10	quiyim ỹa'maxañi dá'maq ỹahotaque ỹo'uet ñi qara'gaxala'.
ISA.53.11	Ma' ime'uegue dá'ogue dá'maq le'xoric,
ISA.53.11	ca' iuana ma'le aca ncoỹeraxanaxaqui,
ISA.53.11	ca ỹa'maqachigui lauel ma'le ma' ỹa'den.
ISA.53.11	Só'maq qamaxaraic lelaatec ñi qara'gaxala' 'xoic ma'le na ỹosouec qomyipi,
ISA.53.11	ma' i'xat na leualoxonqaishic.
ISA.53.12	Vichiguiño' ñi qota'olec ỹa'ue ma'le ca loma', ỹalecqajnougui na leta'allípi,
ISA.53.12	chaqai quená'maq quesaxanaxaiquipi ỹalequetaugui ma'le queda lauegaxanaxac,
ISA.53.12	ma' nañaañiguit da lelauaxa
ISA.53.12	chaqai qaỹalecqajnougui na hualoxonyipi,
ISA.53.12	qam so'maxare nomatalta' quiyim 'xoic só'maq i'xat na lasauaxaset,
ISA.53.12	chaqai rashiilaxanteguelec quiyim qaica ca qohinegue na sauaqhuaiquipi.
ISA.54.1	Qami' Jerusalén, qami' 'ec aca 'aalo se co'o,
ISA.54.1	qami' se ỹauanapega co'ii',
ISA.54.1	raualqaisari' queda raỹaaqui',
ISA.54.1	nachipishiguim nqai'ñi' ca ro'viinqui' queda netoonaxaqui',
ISA.54.1	ma' ñi qara'gaxala' 'naac caqami':
ISA.54.1	“Aca 'aalo nalate paguec ma'le ca llaalqaipi cana 'aalo 'ue ca loua.”
ISA.54.2	Noquiigaxachirec na qauochi' na'daañi,
ISA.54.2	piguiñirec ná'maq qauochi' ñi'so'ot, qaica ro'chiraque;
ISA.54.2	ladogaxachi' naua lequeete', ỹaatqajam tocqoichiriñi naua lauegaxalate,
ISA.54.3	ma' nqo'neuec qami' ma'le queda qatoiqui' chaqai queda nemaqe';
ISA.54.3	ca' qachaalaxai'ipi 'xoic ca loxonec na'aateripi ma'le,
ISA.54.3	ca' naalec ma'le na na'aateripi co'tejlec nagui.
ISA.54.4	Totaxan ro'chi'i', sqaica huapigui qavilli';
ISA.54.4	totqai qoyiga'a qami' chaqai qaica ca nayiloxoñisaque ma'le.
ISA.54.4	Coua'ire'e da nayiloxonaxaqui' na' ñaqai qami' nogot,
ISA.54.4	ca totqai o'lliinchite na' tot qaimaqachin da npa'ỹeshiqui',
ISA.54.5	ma' ñí'maq qami' lo'ueenata icona qami' ma'le quiyim qami' loua.
ISA.54.5	Ca' dá'maq leenaxat ñi'maxare na'gaxala' qaica lqalanec;
ISA.54.5	ñí'maq naqata'a qami', ñi'maxare co'teeta qota'olec quiyi Israel,
ISA.54.5	ñi'maxare qota'olec quená'ogue na 'laua.
ISA.54.6	'Ec qami' aca noua ñaqai nogot
ISA.54.6	qaỹalat chaqai 'xoic da le'xoric,
ISA.54.6	qam ñi qota'olec caqami' lotqai liỹa roỹaxana qami', ca 'naac:
ISA.54.7	Salachi' na'le, qam se ladoguec,
ISA.54.7	qam chalego da iqouagaxa na'le caqami',
ISA.54.7	ca' lotqai liỹa sopilliguit qami'.
ISA.54.8	Na' ñaqai hue'ejta' so iuel, ca' shique'e qami', qaiyi sqai huañiriua',
ISA.54.8	qam queda i'xorenataxanaxa sqaica lqodoc, ca lotqai yqouaguegue qami'.
ISA.54.8	Dajo 'naac ñí'maq qara'gaxala' ñí'maq naqata'a qami'.
ISA.54.9	'Nejem na' saanec da ỹa'qaatec queso Noé na' 'ue so nqodoc,
ISA.54.9	ca' tot liỹa i'paxanlec nqaishin na 'laua quena huaxaỹaq,
ISA.54.9	ca' chaqaida 'neeta nagui saanec da ỹa'qaatec
ISA.54.9	quiyim tot yoquii'a qami' chaqai tot sa'xalen qami'.
ISA.54.10	'Eno'm ana qa' ladocai nqo'in ỹoỹoota'a ca loma'
ISA.54.10	chaqai naua quemaralgoto taari'nquira,
ISA.54.10	qam dá'maq iqo'iichi caqami' se nadalaxat
ISA.54.10	chaqai se nqo'ñiñi dá'maq qana'deenaxac queda no'daxa.
ISA.54.10	Dajo 'naac ñi qara'gaxala' ñí'maq 'ue da lqouagaxa caqami'.
ISA.55.1	Ná'ogue ná'maq iuet ca laquip, naiquena, ca' ne'et quena huaxaỹaq;
ISA.55.1	naiquena ná'maq qaca aca lam,
ISA.55.1	naguiu'a na trigo chi qoỹaantauec, ca qui'ii;
ISA.55.1	naguiu'alo na lataxa chaqai naua lo'i', qam sqai shivichiñii.
ISA.55.2	¿Chi'negue ma' 'ỹaañitapegueu'a na qadamii cá'maq se na'ic?
ISA.55.2	¿Chi'negue ma' 'ỹaañitapegueu'a aca raviguii cá'maq se nquemategue?
ISA.55.2	Na'xaỹaxañii'ta aỹim, ca a'guii ma'le ca no'uen na'ic,
ISA.55.2	'guii ma'le ná'maq 'ue na lo'daxa.
ISA.55.3	Naguipegue' aỹim, ca' na'xaỹaxañii,
ISA.55.3	ỹaatqajam na'xaỹaxañii'ta aỹim, ca' rca'lliiuec.
ISA.55.3	Ca sa'ue ma'le da ña'deenaxac caqamiri sqaica lqodoc,
ISA.55.3	ca ipaquichiguilo ma'le naua sachaxanta'pe na'le queda i'xorenataxanaxa queso David.
ISA.55.4	So'maxare sa'ue na'le yi loma', sauaaque ỹa'qaataxanqajnec quena ỹoreta'oguit qomyipi,
ISA.55.4	quiyim nashi chaqai napaxaguinataxanaq quena qomyipi.
ISA.55.5	Qami' ỹaxañire'oga ma'le na qomyipi sqai huañirapega;
ISA.55.5	ca' ná'maq se iuanapega qami' ne'guentagui, quepegue' qami',
ISA.55.5	ma' ỹim semaqachiñi',
ISA.55.5	ỹim ra'gaxalachi', ỹim co'teeta qota'olec quena Israel.
ISA.56.1	Ñi qara'gaxala' 'naac queso lalamaxareteripi:
ISA.56.1	Napaxaguiñiỹa quiyim na'maxachita,
ISA.56.1	'viichii cá'maq ỹa'maqachiguiñi,
ISA.56.1	ma' sqaỹaloq so'uet quiyim ra'maxaiñi;
ISA.56.1	sachaxan ma'le da iquesaxanaxa ca'laqataxanaxai.
ISA.56.2	Chalego loyac queca ỹale quiyim quiichi'ñiguilo naua ilaataxanaxaco,
ISA.56.2	na'maxateta chaqai ipacqajanchiguilo,
ISA.56.2	chaqai quiyim se ro'ueenataxañigui ca na'xa'a co'mataxaqui,
ISA.56.2	chaqai cá'maq se nqo'ta quiyim ỹo'uet ca se no'uen.
ISA.56.3	Chaqai ca sqai judío le'ec no'm nañaanot ñi qota'olec,
ISA.56.3	mesqai 'neetapigui lauel:
ISA.56.3	Ñi qara'gaxala' ỹoỹooteta'oga ỹim quena lalamaxareteripi.
ISA.56.3	Chaqai ca naqateguese lolaa sqai 'neetapigui lauel:
ISA.56.3	'Ec aỹim aca qo'paq laso.
ISA.56.4	Ma' ñi qara'gaxala' 'naac:
ISA.56.4	Ca naqateguese lolaa no'm se ro'ueenataxañigui yi na'xa'a co'mataxaqui,
ISA.56.4	chaqai no'm ipacqajanchigui dá'maq sahotaque
ISA.56.4	chaqai se ỹa'laxate dá'maq ña'deenaxac,
ISA.56.5	ca' ỹim saanem ca paguec loyac queca llaalec chaqai caca llaale;
ISA.56.5	ỹim saanem quiyim ca leenaxat ỹaatqajam 'chiichiguiñi nqaishin, qaican ỹapalaxat,
ISA.56.5	spa'xanaho quiñi iuo',
ISA.56.5	saanem quiyim da leenaxat sqaica lqodoc,
ISA.56.5	chaqai sqai pal.
ISA.56.6	Chaqai ná'maq sqai judioipi no'm nañaanot aỹim,
ISA.56.6	ro'ueenataxañiỹot chaqai yi'xoren,
ISA.56.6	ỹa'maxarenta quiyim ilaatqaipi,
ISA.56.6	no'm se ro'ueenataxañigui yi na'xa'a co'mataxaqui, se iualaxain,
ISA.56.6	chaqai quiyim se ỹa'laxate da ña'deenaxac,
ISA.56.7	ca' ñauega ana ñaqa' qaica iualaxain,
ISA.56.7	ca' netoon ma'le quiñi iuo' qouagaxainaxaqui.
ISA.56.7	Ca secoñi'chiguit ma'le ca ỹavigaxat lachitaxanataxanaxat quiyi ỹanatqa',
ISA.56.7	ma' na iuo' qaỹamata'gue
ISA.56.7	'imec nqouagaxainqa' ná'ogue na ỹoreta'oguit qomyipi.
ISA.56.8	Ỹim yapilaxat, ca' lapoỹata'
ISA.56.8	quená'maq na'aquipi hueeta'oga yi ỹoqa'a 'laua.
ISA.56.8	Dajo i'taxajñi ỹa'xat ñi qara'gaxala',
ISA.56.8	ñí'maq ỹo'uet quiyim liỹa lapoỹata'
ISA.56.8	na llaalqaipi so Israel neuagaxatetajlec.
ISA.58.1	Ñi qara'gaxala' qota'olec 'naac caỹim:
ISA.58.1	Se ro'chi'i', taxahi' nelamaxariñi',
ISA.58.1	'ec npe'te nqai'ñi' ca qavillaxaqui';
ISA.58.1	relaqaita na ỹalamaxareteripi llaalqaipi so Jacob quedá'maq se no'uen ỹo'ueetetac chaqai queda lasauaxaset.
ISA.58.2	Naua'que na'xata' idaantaque aỹim,
ISA.58.2	ca ỹa'maqachigui lauel ma' ỹa'den da ñayicyaxac,
ISA.58.2	'ec ca qom ỹo'ueetetac ca ỹa'maqachiguiñi
ISA.58.2	chaqai 'ec quiyim se napacalgoto naua ilaataxanaxaco;
ISA.58.2	ỹahotaque quiyim saanem ca 'maxaraic ỹaqataxac
ISA.58.2	chaqai 'ue da netoonaxac ma' sqoỹoqaque caỹim.
ISA.58.3	Qam quena'le, ca 'naac:
ISA.58.3	¿Negue' quet cá'maq 'negue quiyim ñqopaaqachit? ma' ñi qota'olec se iuanalo qomi'.
ISA.58.3	¿Negue' quet cá'maq 'neeta quiyim qareuogoq? ma' ñi'maxare se retane' qomi'.
ISA.58.3	Só'maq na'xa'a nqopaaqataxaguii remiilec da nemeenaxaguii
ISA.58.3	chaqai quiyim chiitegueñi na 'ueenataxanaxairipi;
ISA.58.4	cá'maq na'xa'a nqopaaqataxaqui ta'ta'a da napetaxaguii chaqai da nco'uaxaguii,
ISA.58.4	huaxanaxañitac viita'ahi naua nashitaxañii.
ISA.58.4	Cá'maq na'xa'a quiyim qopaaqataxaqui 'neetari' dajo,
ISA.58.4	se ishit quiyim ña'xaỹaxana ca nqouagaxainaxaguii.
ISA.58.5	¿'Ñiitapego' quiyim ca yqo'ta qopaaqataxac
ISA.58.5	taỹaugui quiyim ỹahotaque ca le'xoric,
ISA.58.5	chaqai quiyim nanaxañi nqai'en ñi lqahic 'ec aca na'uaate
ISA.58.5	chaqai quiyim nenanñi queeta'anto caua loho ne'xoyaxaqui' hueetañigui ca lo?
ISA.58.5	¿Chaqaido' dá'maq 'ñiỹac qopaaqataxac
ISA.58.5	chaqai ñi qara'gaxala' nqo'ta sojo na'xa'a?
ISA.58.6	Qam mesqaida.
ISA.58.6	Ma' cá'maq qopaaqataxac yqo'ta 'neetasa':
ISA.58.6	quiyim qaỹachipiaxate' daua lequeete' da se no'uen
ISA.58.6	chaqai qaỹosoguilo naua motel naua nequeetenaxanaxat ỹauego;
ISA.58.6	chaqai quiyim qoỹaxanec ná'maq 'xoic na le'xoric
ISA.58.6	chaqai 'xañiriñi ná'ogue ná'maq chicqaugui da nqa'viic;
ISA.58.7	quiyim nouañise'e' ca qopaaxaic queca qanoqe'
ISA.58.7	chaqai quiyim na'ñi ca ra'aachi' ca qaica ca lauo';
ISA.58.7	chaqai quiyim vite ca looỹac cá'maq sham neetauec
ISA.58.7	chaqai quiyim rqouaquitegue cá'maq riỹa'e'.
ISA.58.8	Ca' ma'le, ca re'oq ca lauaq aca rcoỹeraxanaxagui'i' 'ec quiyim richiitegueñi,
ISA.58.8	ca' sqaỹaloq imeuec na rcoñiraxa'e'ipi.
ISA.58.8	Ca na'maqataxaqui' 'auetauec caqami',
ISA.58.8	chaqai da iquesaxanaxa sqo ỹoxe'oga caqami'.
ISA.58.9	Ca noma' ỹaxañiraque aỹim, ca' ỹim sasaachiguit qami';
ISA.58.9	chaqai no'm raualqe' ỹaxañisaque ca notaanaxaqui',
ISA.58.9	ca' ỹim shinac ma'le: Aỹim seuete'e najo.
ISA.58.9	No'm na'laañi nqai'ñi' ná'ogue na npataxasoxonaxac,
ISA.58.9	no'm sqai quira'a ca liỹa chaqai se na'majñirelec,
ISA.58.10	no'm nañaañiralta' quiyim rqouaquitegue ca qopaaxaic,
ISA.58.10	no'm tauañi' cá'maq 'ue ca louenaxanaxa,
ISA.58.10	ca' naviguec aca rcoỹeraxanaxagui'i' queca napalaxa,
ISA.58.10	ca' ra'alli' ñigui ca lauaq yi na'xa'a lavinñi.
ISA.58.11	Ca' ỹim se neme sashaxañi'sac
ISA.58.11	chaqai 'xoic nqaishin ca qanoqe' quiyi 'laua qaica qom,
ISA.58.11	sa'ue lquesaxanaxa na roshicmaxa'e',
ISA.58.11	'ec nqaishin qami' ca nanaxanqa' se neme ỹaquitetalec,
ISA.58.11	'ec ca ne'paxantashiguim huaxaỹaq se neme.
ISA.58.12	Na ralamaxarichi' liỹa no'xonshiguim na ropoqogui 'imqaipi
ISA.58.12	chaqai ỹa'ñaxajñi na no'xonaxanaxala' ñaauapec.
ISA.58.12	Ca' qaỹamata'gue na ralamaxarichi'ipi:
ISA.58.12	nadalaxashiguim ná'maq mashic 'guiñi napoxonqateripi,
ISA.58.12	liỹa no'xonshiguim na 'imqaipi 'guiñi.
ISA.59.1	Da lquesaxanaxa ñi qara'gaxala' se naqaguiñi quiyim se ishit ca'laqataxan,
ISA.59.1	chaqai mese ra'ñaagui lqahic
ISA.59.1	quiyim 'ec se na'xaỹaxan.
ISA.59.2	Qam ná'maq se no'uen 'viichitac qamiri,
ISA.59.2	ca 'eco' ỹapoota'piguita qamiri quiñi qota'olec;
ISA.59.2	na rasauaxashichii ỹo'uet quiyim ỹapogui na lashic ñi'maxare,
ISA.59.2	ca' se na'xaỹaxanalo qamiri.
ISA.59.3	Naua rqai'laqachiri la'ne'teguelo quena leuoripi
ISA.59.3	chaqai naua napoquenallii hueetaguilo da nalauataxanaxac;
ISA.59.3	naua qadaapiri chicqotapouguilo na na'maachic,
ISA.59.3	ñi ro'legaxanaxachii hueetalec na se no'uen.
ISA.59.4	Qaica ca ỹa'maqachiguiñi quiyim 'ue ca talaxanlec
ISA.59.4	chaqai na'majantacot na nimiitaxanaripi quena nasauaxaset.
ISA.59.4	Paguec pi'ỹa'a da na'maachic
ISA.59.4	chaqai naua na'qaatqa repeetaxante';
ISA.59.4	mashic 'manegue na se no'uen;,
ISA.59.4	ca' ne'qaañi nqai'en da nalauataxanaxac.
ISA.59.5	Nqa'paxanlec na nanaic lco'ue',
ISA.59.5	ipaxajta' na palachiregaxa lala';
ISA.59.5	cá'maq ỹa'ic sojo lco'ue', ca ileu,
ISA.59.5	chaqai no'm 'ue ca ỹopoxoỹaxachigui,
ISA.59.5	ca' nenoxonec na nanaic 'ue ledoonaxa.
ISA.59.6	Ca' queso palachiregaxa lala' se qaỹo'uet aca loxoqui;
ISA.59.6	chaqai se no'viichigui ná'maq ỹaqaletentac.
ISA.59.6	Qaidaata da nelauaxa ỹo'ueetetac,
ISA.59.6	naua lqai'laqate' ỹo'ueetesac da nqa'viic,
ISA.59.7	naua lichil ta'chiguita quiyim ỹo'uet ca se no'uen,
ISA.59.7	'ue da lquipitqachic quiyim ỹocoraxata'pe caua leuo' ca qaica ca lasauaxaset.
ISA.59.7	Ỹa'deentaque ca lalauataxanaxac,
ISA.59.7	ca quecá'maq que'tegue, ca' nopoxoỹaxajñi chaqai na'laxatañi.
ISA.59.8	Se iuana so nayic da no'daxa,
ISA.59.8	se ỹalamchi naua lo'ueenataxanaxaco.
ISA.59.8	Naua llicyaxaco queeta'guelo se ỹalamchi;
ISA.59.8	ca ná'maq queeta'guelo saua'maxare, ca' se ỹanata da no'daxa.
ISA.59.9	Vichiguiño' da nca'laxa noỹootec coqomi'
ISA.59.9	chaqai da qanosoxoc se nqo'neuo;
ISA.59.9	ñauaanqataque quiyim richiguiñi,
ISA.59.9	qam lama'xa na napalaxa;
ISA.59.9	sahoqotaque quiyim re'xolecna,
ISA.59.9	qam qolqatapougui na napalaxa.
ISA.59.10	Sepootaxanqata, 'ec qomi' ca qai'laq queeto'ot ca 'imec lahi,
ISA.59.10	'ec sqaicaua naua qanqote';
ISA.59.10	quiyi na'xa'a lavinñi, qam sepoxolaxanaq,
ISA.59.10	'ec qolqatagui ca pe;
ISA.59.10	qarca'leetauec, qam 'ec qomi' leuaxaqa.
ISA.59.11	Qomá'ogue sonoxoiqatagui, 'ec qomi' aca layoraxai late'e,
ISA.59.11	ñoỹenqatagui, 'ec qomi' coviguiñiguiripi;
ISA.59.11	ñauaanqataque ca nca'laxa, qam se novi';
ISA.59.11	ñauaanqataque ca qanosoxoc, qam qoỹoqo'ta.
ISA.59.12	Qomi' ỹaatqajam so'ooqochitaq qami',
ISA.59.12	ñauatqa'uegue na qarasauaxaseteripi sqai pal;
ISA.59.12	ná'ogue na qarasauaxaset ná'ogue ño'uenqata'gue
ISA.59.12	chaqai sa'deenqata ná'maq so'ueetqatac se no'uen.
ISA.59.13	Ỹaatqajam spa'guenqatac chaqai se qaraqamaq quiñi qara'gaxala' qota'olec,
ISA.59.13	se sahoqotaque qolaxalec,
ISA.59.13	socachaqata'a quiyim sa'xataq na se no'uen,
ISA.59.13	sahoqe ca qana'deenaxac, ca' sayinaq na liỹa qom.
ISA.59.14	Dá'maq ỹa'maqachiguiñi se qaicoñiguit,
ISA.59.14	dá'maq no'uen qoỹoqote'oga nqohin,
ISA.59.14	da lliqueta repoxolaxan quiyi 'xoic na qom,
ISA.59.14	chaqai dá'maq naqamaxa qaica ca loma'.
ISA.59.15	Dá'maq lliqueta na'laañi,
ISA.59.15	chaqai cá'maq noỹootec queda se no'uen, ca' qarocacha ná'maq hueeto'ot.
ISA.59.15	Ñi qara'gaxala' se ỹa'maxagui lauel,
ISA.59.15	ma' iuana quiyim sqaica ca naqamaxa.
ISA.59.16	Ñi qara'gaxala' qota'olec 'ue da le'laxa
ISA.59.16	na' iuana quiyim qaica ca ỹa'ue ca lata' dajo;
ISA.59.16	ca na'le, ca ro'ueenataxana dá'maq chi lquesaxanaxa,
ISA.59.16	ca' chaqaiñi ñi'maxare rauegaxan.
ISA.59.17	No'viichigui da lauegaxanaxac 'ec nqai'en aca lachiima lquepaqataxanqate,
ISA.59.17	ỹañigui na lqahic 'ec nado'o nqai'en da nca'laxa,
ISA.59.17	no'viichigui da quiyim ỹa'ue lovi' 'ec ca napoxoqui,
ISA.59.17	ca lepachigui da lonogoxonaxac 'ec nqai'en ca lapo'.
ISA.59.18	Ñi qara'gaxala' ỹa'ue ma'le cá'maq ỹahotaque;
ISA.59.18	ỹa'ue ma'le ca nouaxanaxaset na npa'guenaxauaripi.
ISA.59.18	Ná'maq loquiiaxat ñi'maxare ỹa'ue ma'le cá'maq ỹahotaque;
ISA.59.18	vire'ta ná'maq neetalec na 'laua queda lahi ana huaaxai.
ISA.59.19	Ná'ogue na qomyipi neetalec najo 'laua, queda lqodoigue chaqai da lauashiguim,
ISA.59.19	lediỹalec ma'le ñi qara'gaxala' ma' iuana da lecaic quiyim nashi,
ISA.59.19	ma' ñi'maxare ma' nac, ca 'ec aca lachiugue nqo'ñishiguim na huaxaỹaq,
ISA.59.19	qaidaxan queca nonot lodegaxat.
ISA.59.20	Ñi qara'gaxala' i'taxajñi da la'qaatec, 'naac:
ISA.59.20	Ñanac quiyim so'ootaxanlec yi na'a' lodegaxat Sión
ISA.59.20	chaqai quená'ogue na llaalqaipi so Jacob
ISA.59.20	quená'maq netogotegue na lasauaxaset.
ISA.60.1	Ne'laxachirishiguim, Jerusalén, lepatetagui qami' da nqashilegaxa,
ISA.60.1	ma' novi' ana rcoỹeraxanaxagui'i'
ISA.60.1	chaqai da lauaq ñi qara'gaxala' re'oq hueetalec aqami'.
ISA.60.2	Na napalaxa hueetalec na 'laua,
ISA.60.2	yi pe taalec ná'ogue na ỹoreta'oguit qomyipi quena 'laua,
ISA.60.2	qam ñi qara'gaxala' hueetalec qami' da lauaq,
ISA.60.2	chaqai hueetalec qami' da lquesaxanaxa.
ISA.60.3	Na ỹoreta'oguit qomyipi nacpegue' aca rcoỹeraxanaxagui'i',
ISA.60.3	na nashillipi nacpegue' dá'maq lauaq re'xolec nqai'en qami'.
ISA.60.4	Na'i'rashiguim, ca 'ajñi' naua'que naua lahil na ñi'sa'ñi:
ISA.60.4	ná'ogue lapoỹata', ca nacpegue' qami'.
ISA.60.4	Na qachaalaxai'ipi qoỹoqo'tegue na chicqa'gue;
ISA.60.4	chaqai na qachaalli'ipi qanodoota qaiqa'aalto'ot.
ISA.60.5	Ca qami', ma' daañira'guit, ca' qaica 'nejem da netoonaxaqui',
ISA.60.5	ñi re'taxanata'e' no'xa ma'le queda netoonaxaqui';
ISA.60.5	qanodoota'a qami' ma'le da nesallaxa chicqa'gue da lahi ana huaaxai,
ISA.60.5	qoỹaanem qami' ma'le da lesallaxa na ỹoreta'oguit qomyipi.
ISA.60.6	Ma'le, ca' huañita quiyim 'xoic aca nauaanaxanaxa late'e,
ISA.60.6	chicqa'gue da Madián chaqai da Efa;
ISA.60.6	novi' ma'le yá'ogue yi na'ñi yi Sabá,
ISA.60.6	nodo ma'le na ne'óro chaqai na nichiinaxanaxat,
ISA.60.6	ca ỹa'xat ma'le da lquesaxanaxa da lo'ueenataxanaxac ñi qara'gaxala' qota'olec.
ISA.60.7	Ná'ogue ana qagreta quiyi Cedar qalo'e' ma'le;
ISA.60.7	na qagreta louaaripi quiyi Nebaiot rovinqui' ma'le,
ISA.60.7	ca ma'le, ca 'ỹaañitot ñi qara'gaxala' quiyi lanatqa',
ISA.60.7	ca' cajo name icoñi'chiguit, ca ñi'maxare ma'le paguec nqo'naxatec da loyac ñi lo'ueenaxanaxaqui.
ISA.60.8	¿Negue' ná'maq ỹootajlec 'ec na naueguelec,
ISA.60.8	'ec na coviguiñiguiripi quepegue' ca lco'viichaqa'?
ISA.60.9	Najo qom lahiripi quiñigui na huaxaỹaq nauequetecta',
ISA.60.9	ca' na qom lahiripi looỹac yi Tarsis na'aaueta,
ISA.60.9	qoỹoqo'tegue da ỹachigoxota'gue na qachaalaxai'ipi,
ISA.60.9	ne'xateta na ne'óro chaqai na nepláta,
ISA.60.9	ỹahotaque imaqachin ñi qara'gaxala', ñí'maq co'teeta qota'olec quena Israel,
ISA.60.9	ñí'maq ỹo'uet quiyim 'ue da rauaqe'.
ISA.60.10	Na ỹoqa'a qomyipi no'xonshiguim ma'le na rquepaqataxanaxachi',
ISA.60.10	chaqai na lashillipi na'maxare ro'ueenataxanot qami' ma'le;
ISA.60.10	ma' 'eno'm queso lonogoxonaxac ñi qara'gaxala', ca rouaxañi',
ISA.60.10	qam nagui queda lqouagaxa, ca lotqai re'xoriñi'.
ISA.60.11	Na lasomyipi caqami' se neme nauatetagui;
ISA.60.11	sqai poguilo quiyi pe chaqai quiyi na'xa'a,
ISA.60.11	qaiyi ishit qanodou'a qami' da lesallaxa na ỹoreta'oguit qomyipi,
ISA.60.11	chaqai inoxono na ỹoqa'a nashillipi liỹaataho na neloxoỹaripi.
ISA.60.12	Cá'maq qomyipi queca liỹa 'laua no'm se ro'ueenataxanot qami', ca nimiichiguiñi;
ISA.60.12	'xoic na ỹoqa'a nimiichiguiñi ma'le.
ISA.60.13	Ñi qara'gaxala' qota'olec 'naapega yi Jerusalén:
ISA.60.13	Da lesallaxa yi 'laua Líbano qanoda'a qami' ma'le:
ISA.60.13	na qo'paq leenaxat pino, abeto chaqai na ciprés,
ISA.60.13	qaỹahotaque qano'ueenaxat ñi ỹo'ueenaxanaxaqui,
ISA.60.13	qaiyi 'ue ca lauaq yí'maq ico'ỹaaqa'.
ISA.60.14	Na llaalqaipi ná'maq 'xoic lqa'viic caqami'
ISA.60.14	nacpegue' qami', ca' neneequesenta,
ISA.60.14	ná'ogue ná'maq se nqo'ta qami', nacpegue' qami',
ISA.60.14	ca' ỹa'chi'iñi naua le'cootal queca loqoisa'ñi,
ISA.60.14	chaqai ỹamata'gue qami' Sión,
ISA.60.14	la'a' ñí'maq co'teeta qara'gaxala' qota'olec quena Israel.
ISA.60.15	Qami' na'a' tot qanoqui'raxaua',
ISA.60.15	qaqamite' chaqai qaralachi',
ISA.60.15	ta'ta'a quiyim so'uet ca rauaqe' sqaica lqodoc,
ISA.60.15	chicqochigui ma'le quiyim se neme da naỹaac.
ISA.60.16	Na ỹoreta'oguit qomyipi ỹaanem qami' ma'le ná'maq no'uen na'ic
ISA.60.16	chaqai na nashillipi noda'a qami' ma'le na lesallaxa;
ISA.60.16	chaqai 'yiiñira'a quiyim ỹim ná'maq ñca'laxatec qami', ỹim ra'gaxalachi',
ISA.60.16	chaqai ỹim ná'maq sosouec qami', ỹim quesaxanaxaic qota'olec queso Jacob.
ISA.60.17	Saañiraxarom quet na bronce, qam saañiraxarom na 'oro,
ISA.60.17	saañiraxarom quet na fierro, qam saañiraxarom na plata,
ISA.60.17	saañiraxarom quet na qo'paq, qam saañiraxarom na bronce,
ISA.60.17	chaqai saañiraxarom quet na qa', qam saañiraxarom na fierro.
ISA.60.17	Sa'ue quiyim 'ue ca no'daxa caqamiri,
ISA.60.17	chaqai quiyim quiitalec da na'maxa.
ISA.60.18	Quena na'laua'e' tot qara'xaỹaque ma'le da nqa'viic,
ISA.60.18	chaqai tot qanopoxoỹaxajñi naua na'aate' chaqai na qana'laxatañi quena na'laua'e',
ISA.60.18	ta'ta'a quiyim machira'gue na rquepaqataxanaxachi': Nca'laxa;
ISA.60.18	chaqai na lasomyipi machira'gue Toonaxac.
ISA.60.19	Ma'le, ca' totqai viñi' naviguec añi ra'aasa quiyi na'xa'a,
ISA.60.19	chaqai ñi shiraigo quiyim naviguec quiyi pe,
ISA.60.19	ma' ỹim na'gaxala', ỹim rcoỹeraxanaxagui'i' sqaica lqodoc;
ISA.60.19	ỹim, ỹim qota'olec caqami', ỹim ná'maq ỹim rauaqe'.
ISA.60.20	Ca' totqai polec añi ra'aasa caqami'
ISA.60.20	chaqai ñi shiraigo tot na'laañi da lauaq,
ISA.60.20	ma' ỹim, ỹim na'gaxala', ỹim rcoỹeraxanaxagui'i' ma'le sqaica lqodoc;
ISA.60.20	chaqai qaicaua ma'le naua na'xata' rachicoxoquichi'.
ISA.60.21	Ná'ogue ná'maq qomyipi neetaugui qami' ỹo'ueetetac ma'le da no'uen,
ISA.60.21	qaica ishit naqat ma'le quená'maq chi na'laua,
ISA.60.21	na'maxare llaxataxai aca ỹanecse, sanñi na'le,
ISA.60.21	na'maxare so'uet,
ISA.60.21	ma' sahotaque sachaxan da iquesaxanaxa.
ISA.60.22	Nauajo sqo vito'olqai',
ISA.60.22	qam ñqo'naxatec quiyim qaica naloqochin;
ISA.60.22	naua sqo vito'olqai' na'le, ca' ni'ic lodegaxat.
ISA.60.22	Ỹim, ná'maq ỹim na'gaxala',
ISA.60.22	ỹim so'uet quiyim qaỹaloq 'ue dajo,
ISA.60.22	ma' ỹovita ca laloqo'.
ISA.61.1	Ñi ne'espíritu ñi qara'gaxala' hueetalec aỹim,
ISA.61.1	ma' ñi qara'gaxala' ỹim lca'acsec,
ISA.61.1	ca' yila' quiyim sa'xatem da no'uen la'xaỹaxac na 'xoraiquipi,
ISA.61.1	sotauan ná'maq 'ue na leuogoxo,
ISA.61.1	sa'xat quiyim qaỹosouec na ncoñiitecseripi;
ISA.61.2	sa'xate' naua na'xata' lqouagaxaqui' ñi qara'gaxala',
ISA.61.2	ca na'xa'a quiyim ñi qota'olec coqomi' ỹa'ue qarovi' quena qanpa'guenaxauaripi.
ISA.61.2	Yila' quiyim llo'daxachigui lauel ná'ogue ná'maq rachicota,
ISA.61.3	ca' 'ue ca saanem na noỹentagui quiyi Sión:
ISA.61.3	da lachicoxo ñigui nqaishin da netoonaxac,
ISA.61.3	da oỹenaxac ñigui nqaishin da naỹaac,
ISA.61.3	da lachitachic ñigui nqaishin da no'ueenaxanaxac.
ISA.61.3	Na'maxare 'neetari' ana qo'paq lanecse ñi qara'gaxala' qota'olec,
ISA.61.3	ma' ỹahotaque ỹachaxan da lquesaxanaxa.
ISA.61.4	Liỹa qano'xonshiguim na na'aateripi
ISA.61.4	ná'maq shi'co' quen 'guiñi, qanopoxoỹaxajñi.
ISA.61.5	Na ỹoqa'a chicqa'gue qomyipi reloxoỹa'a ma'le
ISA.61.5	ana qalohi qagretaipi, na na'lauahi chaqai na qadanaxanqari 'uva loma'.
ISA.61.6	Chaqai qaỹamata'guelo qamiri ma'le netaxaỹaxanqajanqa quiyim qaretaxaỹa'pegue' ñi qara'gaxala',
ISA.61.6	lelaatqa ñi qota'olec coqomi'.
ISA.61.6	Ca coñiguit ma'le da lesallaxa na liỹa ỹoqa'a qomyipi,
ISA.61.6	ca' no'viichiigui ná'maq no'uen looỹac na'maxare.
ISA.61.7	Ma' na ỹalamaxareteripi 'xoic na'le da le'xoric
ISA.61.7	ma' ỹaatqajam se qanqo'ta chaqai qanoquiaatapega,
ISA.61.7	vichiguiño' quená'maq chi la'a' na'laua,
ISA.61.7	ca' paguec ca icoñiguit nesallaxa,
ISA.61.7	ca' 'ue da netoonaxac qaica lqodoc ma'le.
ISA.61.8	Ma' ñi qara'gaxala' nqo'ta dá'maq ỹa'maqachiguiñi,
ISA.61.8	ca' se nqo'ta da nocataxac chaqai da nalauataxanaxac.
ISA.61.8	Ca' ñi'maxare ỹaatqajam ỹaqamaxateta ỹaanem aca nishiuete na lalamaxareteripi,
ISA.61.8	ca ỹa'ue ma'le ca na'deenaxac quenaua'maxare sqaica lqodoc.
ISA.61.9	Na llaalqaipi ỹaatqajam choxoraic quena ỹoreta'oguit qomyipi;
ISA.61.9	ná'ogue ná'maq iuana chaqa'ma' ỹa'den
ISA.61.9	quiyim ñi qara'gaxala' no'ueenaxat da no'ueenataxac.
ISA.61.10	Chalego da la'maxa iuel
ISA.61.10	chaqai 'xoic da ñitoonaxac quiñi qara'gaxala' qota'olec,
ISA.61.10	ma' ñi'maxare 'xoic da lotaanaxanaxac caỹim,
ISA.61.10	¡ỹaatqajam ỹa'ue da ỹoxonaxanaxac!
ISA.61.10	Shinta ca sham shilo quena' no'ueet ỹanñi aca no'uen nado'o,
ISA.61.10	chaqai aca 'aalo sham shilo ỹañiñi naua no'ueetqate'.
ISA.61.11	Ma' 'ec aca nanecse quena' ñaxajshiguim quena 'laua
ISA.61.11	chaqai quena no'ualauec na llaxataxa na nanaxanqa',
ISA.61.11	ca' chaqaida 'ne'tegue ñi qara'gaxala' quiyim 'ec ñaxatec nqai'en da loxonaxanaxac,
ISA.61.11	ca' ná'ogue na ỹoreta'oguit qomyipi ỹo'uen ca no'ueenec imaqachintac ñi'maxare.
ISA.62.1	Paguec da i'xorenataxanaxa caqami', qami' Sión, qaỹamata'gue Jerusalén,
ISA.62.1	vichiguiño' se yi'maqata qaica ca shinac chaqai se ñco'matec,
ISA.62.1	vire'to' ma' re'oq ca qadoxonaxanaxaqui', 'ec quiyim re'xolecna,
ISA.62.1	chaqai da rca'laxa'e' ma' 'ec aca ncoỹeraxanaxaqui ỹaviquetaugui.
ISA.62.2	Na ỹoreta'oguit qomyipi iuana ma'le ca rca'laxa'e',
ISA.62.2	ná'ogue na nashillipi iuana ma'le da rauaqe'.
ISA.62.2	Ma'le, ca' chaqaiñi ñi qara'gaxala' ỹa'ue ca dalaxaic qadeenaxachi'.
ISA.62.3	Qami' 'ñiisari' aca no'uen nashi nado'o
ISA.62.3	lo'qoota'a ñi qara'gaxala' qota'olec.
ISA.62.4	Ca' tot qohinac caqami' Nalate,
ISA.62.4	chaqai na na'aateripi quena na'laua'e' tot qohinac Qanopoxoỹaxajñi,
ISA.62.4	ta'ta'a dá'maq qadeenaxachi' ma'le 'neetasa': Paguec iqo'itqate qami',
ISA.62.4	chaqai dá'maq leenaxat na na'laua'e' Ỹoua.
ISA.62.4	Ma' qami' aná'maq paguec lqo'itqate ñi qara'gaxala',
ISA.62.4	ñi'maxare 'neetari' ca loua na na'laua'e'.
ISA.62.5	Ma' 'nejem ca ne'necoqui' quiyim shilliguit aca napiitaxaua,
ISA.62.5	ca' chaqaida 'ne'tegue ñi qota'olec icoñiraxaua' quiyim qami' loua,
ISA.62.5	liỹa no'xonshiguim aqami', ca' netoonta'pegue qami',
ISA.62.5	'nejem cá'maq chita'gue 'on netoonta'pegue aca loua.
ISA.62.6	Qami' Jerusalén, quenaua rquepaqataxanqachichi' sa'vii naua neloxoỹa',
ISA.62.6	se i'machiñi quiyi na'xa'a chaqai yi pe 'nerac:
ISA.62.6	Se i'maqata ná'maq mashic ỹashiila ñi qara'gaxala',
ISA.62.7	sqai 'xañiigue quiyim nco'matec,
ISA.62.7	vire'to' ma' liỹa no'xonshiguim na Jerusalén
ISA.62.7	chaqai quiyim ỹo'uet quiyim ná'ogue na ỹoreta'oguit qomyipi quena 'laua imaqachin na'maxare.
ISA.62.8	Ñi qara'gaxala' nallitalta', ỹaanec da la'qaatec,
ISA.62.8	nanojshiguim da loic, ca 'naac:
ISA.62.8	Tot qaica ma' liỹa quet quiyim saxanegue
ISA.62.8	quiyim ỹa'ic na qadañicshiqui' trigo na npa'guenaxaua'e'ipi
ISA.62.8	chaqai na ỹoqa'a na chicqa'gue quiyim ni'chigui
ISA.62.8	ná'maq chi ro'ueenachiqui' lataxa;
ISA.62.9	ta'ta'a quiyim chaqaqamiri naqachii ná'maq qadañicshiguii,
ISA.62.9	chaqai 'guii ma'le, ca' yimaqachiñii;
ISA.62.9	chaqai naqachii ana 'uva,
ISA.62.9	ca' ni'chiigui na lataxa quiyi nasoxoc ñi ỹo'ueenaxanaxaqui.
ISA.62.10	Noxoñiuec, nenoxoñiuec, quiitouguilo naua lasomi' na Jerusalén,
ISA.62.10	no'ueenaxachii na nayic, lligo na ỹalamaxareteripi.
ISA.62.10	Ỹaatqajam 'maxachiichiguiñi na ñigo
ISA.62.10	co'taxachiigue quena qa';
ISA.62.10	ca' vii ca netanec qoỹoqoshi'ma nqai'ñii,
ISA.62.10	ca' qaroỹaxane'oga na ỹoreta'oguit qomyipi.
ISA.62.11	Ñi qara'gaxala' ỹa'xateta'guit dajo
ISA.62.11	quenaua'que naua lahil na 'laua:
ISA.62.11	'Ñiỹapega na na'a' Sión:
ISA.62.11	mashic novi' na nca'laqatqochi'.
ISA.62.11	Na qara'gaxala' noviraxat na lalamaxareteripi,
ISA.62.11	na' ime quiyim louootaxanaxat.
ISA.62.12	Ca' na llaalqaipi so Israel qaỹamata'gue:
ISA.62.12	Ná'maq co'teeta nalamaxaret,
ISA.62.12	Ná'maq qaỹosouec quiñi qara'gaxala',
ISA.62.12	chaqai na Jerusalén qaỹamata'gue Na'a' nqo'itaxat,
ISA.62.12	Na'a' se ỹauanapega qaỹalat.
ISA.63.15	Qami' qara'gaxala', ñaq namachirañi quena piguim,
ISA.63.15	quená'maq noma' co'teeta chaqai 'ue lauaq ñi'sa'ñi.
ISA.63.15	¿Negue' cá'maq hueeta'gue cá'maq chalego re'xorenataxanaxa'e' coqomi' chaqai ca rquesaxanaxa'e'?
ISA.63.15	¿Negue' ca hueeta'gue ca rauochaxa'e'?
ISA.63.15	¿Imeuo' ca rqouagaxa'e' coqomi'?
ISA.63.16	¡Qami' ná'maq qami' qareta'a!
ISA.63.16	'Eno'm so sachigoxosoxougui Abraham 'ec ỹora'alo nqai'ne' qomi',
ISA.63.16	chaqai so laual Israel se ỹo'leenta'alo qomi',
ISA.63.16	qam qami' qara'gaxala', qami' ná'maq qami' qareta'a;
ISA.63.16	chaqai shi'gom se neme quiyim 'ootaxañiseguelgoto qomi'.
ISA.63.17	Qami' qara'gaxala', ¿chi'negue ma' 'viichi' quiyim shitaq ca nayicyaxaqui',
ISA.63.17	chaqai 'ñaxachi' añi qare'taxanata quiyim se ña'xaỹaxanqairaxaua'?
ISA.63.17	Dalaxachi' dá'maq 'ñiisari' coqomi';
ISA.63.17	ñaq rqouaquiteguelo naua relaataxahi'
ISA.63.17	chaqai quená'maq ni'ic ralamaxarichi'.
ISA.63.18	¡Ỹaatqajam sqo vito'olqai' saua na'xata' quiyim na ralamaxarichi'ipi ỹoiquentac ná'maq chi na'laua!
ISA.63.18	Ime, ca' na qanpa'guenaxauaripi co'ueeteguelec ñi ro'ueenaxanaxagui'i'.
ISA.63.19	Qomi' shinqatari' quiyim 'ec se ỹauanapega qaratoiquiñi'sac,
ISA.63.19	mashic 'eco' se ỹauanapega sa'xatqatac da qadeenaxachi'.
ISA.64.1	Saxanchi' cona'gue nqai'ñi' na piguim, ca' renochirec,
ISA.64.1	ca' quiyim novichiriñi, ca i'loxol nqai'ñi' ana qa' ladocaipi,
ISA.64.2	'nejem quena' na norec ỹavic nqai'en na 'uaqapi,
ISA.64.2	loqo'm quena' ni'ỹaamaxat na huaxaỹaq.
ISA.64.2	Ca queta'le na npa'guenaxaua'e'ipi ỹa'den queta'le da qadeenaxachi'
ISA.64.2	chaqai na ỹoreta'oguit qomyipi i'loxol queda lqolonaxa caqami'.
ISA.64.3	Qa'uequeto' sahoqotaque quiyim 'viichi' quet ca ỹo'uet ca qarqolonaxa,
ISA.64.3	ca i'loxol nqai'ñi' ana qa' ladocai, na' novichiriñi.
ISA.64.4	Se ỹauanapega quiyim 'ue quet ca qara'xaiguelec chaqai quiyim qaiuana quet
ISA.64.4	ca liỹa qota'olec
ISA.64.4	quiyim ỹo'uet quet dajo lqouagaxa
ISA.64.4	taỹaugui nqai'en ná'maq pi'ỹa'a ñi'maxare.
ISA.64.5	Qami' coñichiguit ca raỹaacotalec quiyim ỹo'ueetetac ca ỹa'maqachiguiñi
ISA.64.5	chaqai se ỹa'laxate quiyim ỹo'uet dá'maq vi'saque.
ISA.64.5	Qami' 'ohisari', ma' 'ue dá'maq qarasauaxaset;
ISA.64.5	chaqai mashic shi'gom so'maqajanqatac aqami'.
ISA.64.6	Qomá'ogue qomi' shinqatari' ca ỹale sauaqhuaic;
ISA.64.6	naua'que naua no'viiñi qaro'ueenataxanaxaco 'neesari' ca hualoq lahi napio'ota;
ISA.64.6	qomá'ogue sanataxañi 'ec qomi' aca qo'paq laue lasooxoi,
ISA.64.6	chaqai naua qaro'maxasete' se no'viiñi qaramaqate' 'ec na nonot.
ISA.64.7	Qaica quet cá'maq ỹaanot aqami' ca lashiilaxanaxac
ISA.64.7	chaqai se na'ñaxat quiyim i'guenot aqami';
ISA.64.7	vichiguiño' nañoxochitema qomi'
ISA.64.7	chaqai quira'ahi qomi' sauaxat dá'maq se no'uen so'ueetqatac.
ISA.64.8	Qam qami' ná'maq qami' qareta'a;
ISA.64.8	qomi' nauá'maq qomi' nishaaxa, ca' qami' ná'maq qami' no'xonaxanaq;
ISA.64.8	¡qomá'ogue qomi' ro'ueenataxahi'!
ISA.64.9	Qami' qara'gaxala', totaxan queeta da qavilli' coqomi',
ISA.64.9	chaqai totaxan se neme o'lliinchisapigui naua qaro'maxasete'.
ISA.64.9	¡'Anta, qomi' ralamaxarichichi'!
ISA.64.10	Na ralamaxarichi' na'aateripi ñigui co'tejlem, qaica ca qom,
ISA.64.10	na Jerusalén soochigom, qaỹopoxoỹaxateta.
ISA.64.11	Ñi qaro'ueenaxanaxaqui 'ue quen lauaq,
ISA.64.11	yí'maq hua'ñi quena' ro'ueenaxanta'pe saua qareta'al,
ISA.64.11	soochigui nqai'en so norec.
ISA.64.11	¡Ropoqota ná'ogue ná'maq paguec qarqo'ta!
ISA.65.16	Ñi qara'gaxala' qota'olec 'naac:
ISA.65.16	Canchaqaica 'ue ca rashiilaxanaque quiyim qano'ueenaxat ca llicyaxac quenajo 'laua,
ISA.65.16	ca' yashiila, ỹim qamaxaraic qota'olec;
ISA.65.16	chaqai canchaqaica quenajo 'laua ỹaanec ca la'qaatec quiyim nallitalta',
ISA.65.16	ca ỹaañiỹot ca la'qaatec, ỹim qamaxaraic qota'olec.
ISA.65.16	Sauá'maq 'auaxaiqa ne'xoyaxaco mashic qaicoua'ahi,
ISA.65.16	ma' pale', tot seuanalo.
ISA.65.17	Ñaqai 'ajñii, ỹim so'uet ma'le
ISA.65.17	ca piguim dalaxaic chaqai ca 'laua dalaxaic.
ISA.65.17	Ná'maq shi'gue qaicoua'e ma'le,
ISA.65.17	ca' qaica ca qom ỹo'leentetaque ma'le na'maxare.
ISA.65.18	Ỹaatqajam se neme ma'le da raỹaaguii chaqai ca netoonaxaguii
ISA.65.18	quecá'maq dalaxaic so'uet,
ISA.65.18	ma' ỹim so'uet ma'le quena Jerusalén ca chalego neuagaxa,
ISA.65.18	chaqai 'xoic ca netoonaxac ná'maq qomyipi la'a' na'maxare.
ISA.65.19	Ỹim qai'neeta 'ue da iuagaxa ma'le quena Jerusalén,
ISA.65.19	ñauata'guit da ñitoonaxac quena ỹalamaxareteripi.
ISA.65.19	Ma' quena'maxare tot qara'xaỹaque ma'le ca oỹenaxac
ISA.65.19	chaqai ca ỹaualqatac queca lachitachic.
ISA.65.20	Ca' quiyí ma'le, ca' qaica ca ñaqai noctoqui', ca' ileu,
ISA.65.20	chaqai ca qo'xoic quiyim saqa' ỹovita ca laloqo'.
ISA.65.20	Cá'maq ileu quiyim ỹovite' caua cien ñaxari, ca ñaq ne'necoqui', ca' ileu;
ISA.65.20	chaqai cá'maq se ỹovite' caua cien ñaxari, ca' ileu, ca qaretan quiyim ỹim sa'ue ca nouaxanaxaset.
ISA.65.21	Na qomyipi no'xonshiguim ca lauo' 'imec, ca' naugui ca'maxare,
ISA.65.21	chaqai ỹa'ue ca lanaxanqa' 'uva loma', ca' ỹa'ic ana la.
ISA.65.22	Ca' tot qaica dá'maq quiyim 'ue ca no'xonshiguim ca lauo', ca ỹoqa'a ca naugui,
ISA.65.22	loqo'm 'ue ca danaxan, ca' ỹoqa'a cá'maq ỹa'maq.
ISA.65.22	Na ỹalamaxareteripi ỹaatqajam ladoc ma'le aca lqauaxaqui, 'ec ma'le ana qo'paq;
ISA.65.22	na ica'acseripi que'eetapigui ma'le dá'maq chi lo'ueenataxanaxac.
ISA.65.23	Ca' 'ue ca ñigui da lo'ueenataxanaxac
ISA.65.23	chaqai sqaica ca llaalec ileu quiyim saqa' ỹovita ca laloqo',
ISA.65.23	ma' na'maxare llaalqaipi só'maq 'auaxaic qano'ueenaxat da llicyaxac quiñi qara'gaxala',
ISA.65.23	ca' chaqaida 'neeta ma'le quena llaalqaipi na'maxare.
ISA.65.24	Ma' saqa' roỹaxanot aỹim quiyim yashiila,
ISA.65.24	qa' shi'gue sasaachiguit ma'le;
ISA.65.24	chaqai saqa' ime ca la'qaatec,
ISA.65.24	qa' mashic ña'xaỹaxana.
ISA.65.25	So isecỹac toxonaxai chaqai so qagreta llaalec que'eeta'pe, nouanta'ta',
ISA.65.25	na sauaxaic leta'a ỹa'ic na 'uaqapi 'ec na ñii'lola,
ISA.65.25	chaqai na nanaic ỹa'ic na 'laua.
ISA.65.25	Chaqai caná'ogue ana ñaqa' ladocai Sión
ISA.65.25	qaica cá'maq que'maqachit ca liỹa.
ISA.65.25	Ñi qara'gaxala' ỹaatqajam i'taxajñi da la'qaatec.
JER.1.1	Najo lere hueetalec da la'qaataxanaxac chaqai da lo'ueenataxanaxac so llaalec so Hilcías, leenaxat Jeremías. So'maxare chigoxougui na netaxaỹaxanqajanqaipi quena' qaretaxaỹa'pegue' ñi qota'olec neeta'ñi yi na'a' Anatot quiyi na'laua so llaalqaipi so Benjamín. 
JER.1.2	Ñi qara'gaxala' netaxaỹa'ña so Jeremías na' so Josías, llaalec so Amón, mashic sham ỹovi' trece ñaxari quiyim nashi quiyi Judá. 
JER.1.3	Qai'neeta retaqa na' neetaho quiyim nashi quiyi Judá so Joacim, llaalec so Josías, chi ỹovireta'a na' nashi so Sedequías, qai'neeta liỹa llaalec so Josías. Ca na' ỹovite' diez ñaxari chaqai cinco shiriguiri quiyim nashi quiyi Judá, ca' queca viichigui na' noxonec so qomyipi na'ñi yi Jerusalén, ca' qai'xat na'aquipi.
JER.1.4	Ñi qara'gaxala' ỹalamaxachichigui aỹim, ca' 'naapiguiỹa':
JER.1.5	Na' saqa' saanem qami' da nachaalataxaqui', ca ica'acsec qami';
JER.1.5	na' saqa' ne'qa'iriñi, chaqa'ma' soỹootec aqami';
JER.1.5	sahotaque qami' itaxaỹaxanqajnec quená'ogue na ỹoreta'oguit qomyipi.
JER.1.6	Ca' ỹim shinac:
JER.1.6	¡Qami' ỹa'gaxala', 'ajñi' ñaqaỹim ne'necoqui',
JER.1.6	chaqai se sa'den cá'maq itaxaỹaxac!
JER.1.7	Qam ñi qara'gaxala' 'naac caỹim:
JER.1.7	Totaxan 'ñirac quiyim qami' ne'necoqui'.
JER.1.7	Qami' qui', 'itegue cá'maq selachitegue,
JER.1.7	chaqai 'xachi' cá'maq selachirelec quiyim 'ñirac.
JER.1.8	Qaica ca ro'chiraque,
JER.1.8	ma' ỹim seuetau'e ma'le na rahi'i',
JER.1.8	squepaqataxanteguelec qami'.
JER.1.8	Ỹim ná'maq ỹim ra'gaxalachi', saanec da ỹa'qaatec.
JER.1.9	Ca' queca na'le, ca ñi qara'gaxala' ipootau'alo naua ỹapi' queda lqai'laxat, ca 'naac caỹim:
JER.1.10	Sellaugui na qadapi' naua ỹa'qaatqa.
JER.1.10	Nagui, ca' saañiraxarom da nquesaxanaxa
JER.1.10	napacalec na nashillipi chaqai na ỹoreta'oguit qomyipi,
JER.1.10	qaiyi pogoxoñi' chaqai maqairiñi,
JER.1.10	poxoỹaxachirigui chaqai huagaxachirac,
JER.1.10	chaqai qai'neeta quiyim no'xoñirishiguim chaqai danaxañi'.
JER.1.11	Ca' ñi qara'gaxala' ỹalamaxachichigui aỹim, ca 'naac:
JER.1.11	Jeremías, ¿negue' ná'maq 'ajñisac?
JER.1.11	Ca' shinac:
JER.1.11	Sedaanta'a añi lasote ana qo'paq qaỹamata'gue neloxoỹaq.
JER.1.12	Ajá'a, ỹa'maqachiguiñi —'naac ñi qara'gaxala'—.
JER.1.12	Ca' chaqaida shintari' ỹaatqajam seloqota'a
JER.1.12	quiyim ipaquichigui nqaishin da ỹa'qaatec.
JER.1.13	Ca' ñi qara'gaxala' lotqai liỹa ỹalamaxachichigui aỹim, yinat:
JER.1.13	¿Negue' ñí'maq daañisa'a?
JER.1.13	Ca' shinac:
JER.1.13	Sedaanta'a añi 'ueena ni'ỹaamtac queda rapiguim,
JER.1.13	saqatañi, sham qalacqo'tegue da 'guiñi.
JER.1.14	Ca na'le, ca' ñi qara'gaxala' qota'olec 'naac caỹim:
JER.1.14	Da rapiguim chicqo'tegue ma'le ca ỹo'uet ca le'xoric
JER.1.14	ná'ogue na qomyipi neetalec najo 'laua.
JER.1.15	Ỹim na'gaxala' se'taxajñi quiyim llic nqaishin dajo:
JER.1.15	quiyim soỹaxana ma'le ná'ogue na ỹoreta'oguit qomyipi na'gue da rapiguim.
JER.1.15	Ca' nanac ma'le na lashillipi,
JER.1.15	ca illa'ñi na nqa'xanaxaquiripi
JER.1.15	ñi lasom ñigo quena Jerusalén,
JER.1.15	hueeto'ot nqaishin yí'maq lquepaqataxanaxat ỹapootau'a
JER.1.15	chaqai quenaua'que naua na'aate' quiyi 'laua Judá.
JER.1.16	Dajo dá'maq nouaxanaxaset so'uet ma'le
JER.1.16	sauaxat da lasauaxaset, ma' yalat ca'e aỹim
JER.1.16	na' copata'a na lichiinaxanaxat chaqai ỹa'dooto naua le'cootal
JER.1.16	na 'naac qota'olqaipi, chi lo'ueenatec yi'maxare.
JER.1.17	Ca' nagui, ca' qami' na'ñaxachi',
JER.1.17	ca 'ñirapega ná'ogue ná'maq sa'xat ma'le caqami'.
JER.1.17	Totaxan ro'chita, ma' no'me',
JER.1.17	ca' ỹim i'loxol nqaishin qami' ma'le ma' vichita yi'maxare.
JER.1.18	Ca' ỹim nagui sa'yiñi qami'
JER.1.18	'ec ca na'a' lodegaxat pootau'a
JER.1.18	nodaachiguiñi fierro na qaỹa'yiñi,
JER.1.18	'ec qaỹapou'a quena bronce,
JER.1.18	qaiyi loqoichiguit yá'ogue yi qomyipi na'ñi yi 'laua Judá:
JER.1.18	na nashillipi, na'gaxalateripi chaqai na netaxaỹaxanqajanqaipi chaqai yá'ogue yi qomyipi quiyi'maxare.
JER.1.19	Yi'maxare nco'ỹa'e' qami' ma'le, qam sqaica lovi',
JER.1.19	ma' ỹim seuetau'e rahi'i' ma'le, squepaqataxanlec qami' ma'le.
JER.1.19	Ỹim na'gaxala' qota'olec, saanec da ỹa'qaatec.
JER.2.1	Ñi qara'gaxala' ỹaatqajam ỹalamaxachichigui aỹim, ca 'naapiguiỹa':
JER.2.2	Mo'e', ma' vichita yi na'a' lodegaxat Jerusalén, ca taxahi';
JER.2.2	nichintegue ca ra'qaachiqui', qaiyi ỹaatqajam qara'xaỹa, 'ñiraco':
JER.2.2	Da la'qaatec ñi qara'gaxala' 'neetasa':
JER.2.2	So'leente'te na' ñaqai qami' nogot ỹaatqajam na'maxachite' quen,
JER.2.2	na' secoñiraxaua' quiyim qami' ỹoua, ỹaatqajam rqo'chiriua' na'le,
JER.2.2	ca' qui'sa'pegue' na'le aỹim quiyi 'laua qaica qom,
JER.2.2	yí'maq 'laua qaica ca qoỹanlec.
JER.2.3	Na Israel ỹaatqajam nañaanto'ot aỹim na'le,
JER.2.3	yi'maxare yí'maq paguec loyac ỹanecsec ala.
JER.2.3	Quena' 'ue yi sham na'axat, ca' ỹim souaxan,
JER.2.3	taalec nqaishin da le'xoric,
JER.2.3	ỹim na'gaxala' qota'olec, se'taxajñi da ỹa'qaatec.
JER.2.4	Ná'maq chigoxougui so Jacob, liỹa leenaxat Israel, ná'maq lalamaxaret llaalqaipi so'maxare, ñaq na'xaỹaxañiỹa da la'qaatec ñi qara'gaxala'. 
JER.2.5	Ñi qara'gaxala' 'naacsa' caqamiri:
JER.2.5	¿Nega'ỹo' cá'maq se ỹa'maxañi ỹo'ueenataxanaxac
JER.2.5	iuana caỹim so 'auaxaic qataa'illipi?
JER.2.5	Ma' ca'e aỹim, quegue coỹareta'pegue'
JER.2.5	ná'maq 'neetapega qota'olqaipi qam qaica ca 'negue,
JER.2.5	chaqai ñigui quiyim qaica ca 'negue só'maq qomyipi.
JER.2.6	Mesqaica ma' huapigui quet lauel quiyim idaanaque aỹim
JER.2.6	quiyim ñaqata'a na'le quiyi Egipto.
JER.2.6	Ca' sashaxantac quiyi 'laua qaica qom,
JER.2.6	yi 'laua rashivijlec chaqai 'xoic ana tema,
JER.2.6	yi 'laua qaica na huaxaỹaq chaqai 'xoic lichic,
JER.2.6	yi 'laua qaica ca nelec,
JER.2.6	yí'maq qaica ca ishit quelec.
JER.2.7	Ỹim ñauega na'le ná'maq no'uen 'laua,
JER.2.7	qaiyi ỹa'ic ná'maq no'uen nanecsec ala
JER.2.7	chaqai ná'maq no'uen huaalec na'maxare.
JER.2.7	Qam qamiri na' noviri, ca' hualaxaiñii na 'laua,
JER.2.7	ca 'viichii quiyim yaqaica'a na ỹalamaxaret ña'laua.
JER.2.8	Na netaxaỹaxanqajanqaipi quena' qaretaxaỹa'pegue' aỹim se idaanaque aỹim,
JER.2.8	na napaxaguinataxanaripi quena ỹalamaxareteripi qaica ca ỹauaaque aỹim,
JER.2.8	na lashillipi npa'guene'e' aỹim, na itaxaỹaxaquiripi ỹa'xat da leenaxat so nashiilec Baal,
JER.2.8	chaqai quegue na nadenqatec nqolac qaica ca 'negue.
JER.2.9	Vichiguiño', ỹim na'gaxala' se'taxajñi da ỹa'qaatec:
JER.2.9	Quiyim soviraqta'alo qamiri quiyim ñpa'guento qamiri chaqai na qauaripi.
JER.2.10	Quiipegueto naua delgoto queda lauashiguim, ca 'ajñii;
JER.2.10	vii ca larigue da Cedar, qaiyi ỹaatqajam ỹa'ajanta,
JER.2.10	ca' iuana quiyim ipaquichigui dajo
JER.2.11	quiyim na mesqai judioipi se ỹadalaxat ca 'naac qota'olqaipi.
JER.2.11	¡Quená'maq qota'olqaipi qaica ca 'negue!
JER.2.11	Qam na ỹalamaxareteripi ca'e aỹim quiyim aỹim lquesaxanaxa,
JER.2.11	ca' quegue na nadenqatec nqolac qaica ca 'negue.
JER.2.12	¡Qami' piguim, ro'daxachirec ma'le dajo!
JER.2.12	¡Re'loxolli' queda rqolonaxa'e'!
JER.2.12	Ỹim na'gaxala', se'taxajñi da ỹa'qaatec.
JER.2.13	Na ỹalamaxareteripi mashic dos daua lasauaxasete':
JER.2.13	yalat ca'e aỹim,
JER.2.13	ỹim lahi' na huaxaỹaq ỹo'uet da nca'laxa,
JER.2.13	ca ỹo'uet aná'maq chi li'ỹa,
JER.2.13	ana ni'ỹa raqac, ca' sqai vigui na huaxaỹaq.
JER.3.6	Quesaua na'xata' na' nashi so Josías, ca 'naac ñi qara'gaxala' caỹim:
JER.3.6	—¿Huañita dá'maq 'neetari' ana npa'guenaxai Israel? Eec quelec da nedequenaxac quenaua'que naua quemarelgoto chaqai cana qo'paq 'oochaxarai. 
JER.3.7	Ca' sa'deenataxantac quiyim ma' ime dá'ogue dá'maq ỹo'ueetetac, ca ishit rapila aỹim; qam se rapil. Aso lqaỹa, asó'maq se ỹaqamaq Judá, iuana dajo; 
JER.3.8	chaqai iuana qai'neeta quiyim ỹim salat aso npa'guenaxai Israel, chaqaida da nedequenaxac sougui. Qam añi Judá ñí'maq se na'maxat lqaỹa añi Israel, se no'chi, lama'xa que'uegue da nedequenaxac. 
JER.3.9	Ỹaatqajam qaica ca lqalaic nqai'en na' ỹo'uet dajo, ca na'axat na 'laua. Ỹaatqajam se ne'maxat caỹim ỹa'deetacoto naua le'cootal na qa' chaqai ana qo'paq. 
JER.3.10	Na' ime dá'ogue dajo añi nedequenaxai Judá qai'neeta se rapilliua' cañá'ogue añi le'taxanata, ta'ta'a quiyim yayin. Ỹim na'gaxala', se'taxajñi da ỹa'qaatec.
JER.4.5	'Xachii dajo quena Jerusalén chaqai quiyi Judá,
JER.4.5	pi'chiigui aca npe'te quená'ogue na 'laua hueesalec,
JER.4.5	taxahi, ỹaatqajam nelamaxariñi ma'le, 'ñiỹac:
JER.4.5	¡Hua', lapohiỹata'
JER.4.5	quenaua na'aate' leta'al 'ue na lquepaqataxanaxat!
JER.4.6	Nanorishiguim aca netana ỹiqueta'gue nqai'ñii da Sión;
JER.4.6	¡daañiỹaque ca nañoqotqari, se nomiiñitari'!
JER.4.6	Ma' sachigoxota'gue ma'le da rapiguim
JER.4.6	da chalego ne'xoric chaqai da nasouaxac.
JER.4.7	Na sauaxaic leta'a mashic nenoxonec quiyi nañoqotqa',
JER.4.7	ná'maq mashic nomategueñi na ỹoreta'oguit qomyipi mashic naqueta;
JER.4.7	nenoxonec quiyi na'laua, ma' ỹahotaque nomajñi na qomyipi neetalec najo 'laua,
JER.4.7	ỹahotaque co'telec na na'aateripi chaqai nopoxoỹaxajñi.
JER.4.8	Vichiguiño' ñiiñi naua noho nachicoxoqui'
JER.4.8	noỹiñii chaqai raualaxahi queda nqui'ic,
JER.4.8	ma' dá'maq chalego lecaic lonogoxonaxac ñi qara'gaxala'
JER.4.8	sqo ỹoxe'oga coqomi'.
JER.4.9	Ñi qara'gaxala' i'taxajñi da la'qaatec, ca' 'naac:
JER.4.9	Ma' ỹovita cajo na'xa'a,
JER.4.9	ñi nashi chaqai na na'gaxalateripi i'loxol ma'le queda lqolonaxa,
JER.4.9	na netaxaỹaxanqajanqaipi quena' qaretaxaỹa'pegue' aỹim no'chi
JER.4.9	chaqai na itaxaỹaxaquiripi no'daxatetec ma'le.
JER.4.10	Ca na'le, ca' shinac: Qami' qara'gaxala', 'xoraiqolqa,
JER.4.10	¡negue' cá'maq 'neeto' ma' chi'riñi na qomyipi quena Jerusalén!
JER.4.10	Chaxañi'sac na'le quiyim vite ca no'daxa,
JER.4.10	qam dá'maq taatalec quiyim qaichaqot na lqosot.
JER.4.11	Ca ma' ỹovita dajo,
JER.4.11	ca' qohinac quena na'a' lodegaxat Jerusalén:
JER.4.11	Na nonot pa'e chicqojlec na 'laua qaica qom
JER.4.11	npe'taxanshiguim, taatagui yi ỹalamaxareteripi.
JER.4.11	Mesqai ná'maq nonotoqui'
JER.4.11	ná'maq co'taxategue quen ana trigo ala;
JER.4.12	ná'maq nonot ñila' ma'le paguec lquesaxanaxa quena'maxare,
JER.4.12	ma' nagui so'uet da sa'yiñi nouaxanaxaset na qomyipi quena Jerusalén.
JER.4.13	'Ajñii, na pa'guenaxauaripi mashic 'ec naueguelec,
JER.4.13	na lahoglenaipi nalauataxaqui 'ec ca nonot quesaxanaxaic,
JER.4.13	na lalo shipiguiripi paguec liyic queca o'ic.
JER.4.13	¡'Xoraiqolqa qomi', ỹaatqajam qara'lliichiguiñom!
JER.4.14	Qami' Jerusalén, co'taxachi' añi re'taxanata'e' quena se no'uen,
JER.4.14	qaiyi rca'llirec ma'le.
JER.4.14	¿Chi' laquio' se ỹaqaletentac na rqahiqui' na ra'deenataxanaxaqui' se no'uen?
JER.4.15	Chicqochi'ñi yi na'a' Dan chaqai naua quemaralgoto quiyi Efraín
JER.4.15	se no'uen na na'xaỹaxac chicqa'ñi, qohinac:
JER.4.16	Vii la'xaỹaxac na ỹoreta'oguit qomyipi chaqai yi Jerusalén
JER.4.16	quiyim da qoỹoqo'tegue 'laua chicqa'gue na npa'guenaxaua,
JER.4.16	ỹaualqata'guit, ỹahotaque nalauataxac,
JER.4.16	naga'a na na'aateripi leta'allipi quena Judá.
JER.4.17	Nahiquinchiguiñi ma'le yi Judá, 'ec na neloxoỹaq quena no'ueenaxa,
JER.4.17	ma' npa'guene'e' ñi qara'gaxala' qota'olec.
JER.4.17	Ỹim na'gaxala' se'taxajñi da ỹa'qaatec.
JER.4.18	Da no'ueenataxaqui' chaqai da ro'ueenataxanaxaqui'
JER.4.18	chaqaida chicqochigui dá'maq 'neeta nagui caqami';
JER.4.18	dá'maq se no'uen 'viichi'sac, ỹo'uet dá'maq 'ec chim laỹaxac caqami',
JER.4.18	ca ỹouaxañigui añi re'taxanata'e'.
JER.4.19	¡Mashic ñoqogañi queda nqui'ic!
JER.4.19	¡Añi i'taxanata 'ue da lquesaxanaxa rachitata!
JER.4.19	¡Ỹaatqajam se yo'viijñi, se seshit yi'maqata!
JER.4.19	Sa'xaỹaque da lelamaxa ana npe'te
JER.4.19	chaqai da naualaxac quena' lauataq.
JER.4.20	Tot neme na na'xaỹaxac queda ne'xoric;
JER.4.20	ná'ogue na 'laua hueetalec na chalego ne'xoric.
JER.4.20	Mashic chita'gue, ca qanomajñi naua ñco'matqate',
JER.4.20	qaiuagaxatetac sogui nqohin na ñco'mataxaqui 'imec na'daañi.
JER.4.21	¿Chi' laquio' quiyim ñaqai queeta sa'ajantac añi netana quena lauataq,
JER.4.21	chaqai quiyim sa'xaỹaque ca lelamaxa aca npe'te?
JER.4.22	Na ỹalamaxaret ỹaatqajam se nouoogoñi, se no'uenegue aỹim
JER.4.22	—'naac ñi qara'gaxala'—.
JER.4.22	Ỹaatqajam ñaalqaipi se na'maxat, ma' ỹaatqajam se retanaxan.
JER.4.22	Ỹaatqajam ỹa'den quiyim ỹo'uet na se no'uen,
JER.4.22	qam se ỹa'den ỹo'uet ca ỹa'maqachiguiñi.
JER.4.23	Seuana na 'laua quiyim qaica ca qom nelec chaqai qaica cá'maq ỹaatqajam no'ueenataxac;
JER.4.23	ya'ishiguim quena piguim qaica ca 'ue ca lauaq.
JER.4.24	Sa'ajan ana qa' ladocai, ca ná'ogue i'loxoltari';
JER.4.24	ná'ogue ana quemaralec choolaxan.
JER.4.25	Na' squenoxon, ca' tot qaica ca seuana qom,
JER.4.25	chaqai ná'ogue ana qo'o nañit.
JER.4.26	Squenoxon, ca' seuana na nanaxanqa' quena 'ue ana lenoỹaxai 'neetari' ca se ỹauanapega qoỹanlec,
JER.4.26	chaqai naua'que naua na'aate' leta'al mashic qanopoxoỹaxajñi.
JER.4.26	Da chalego lauel ñi qara'gaxala' chicqaugui dá'ogue dajo.
JER.4.27	Ñi qara'gaxala' 'naac:
JER.4.27	Ná'ogue na 'laua qanopoxoỹaxajñi,
JER.4.27	qam mesqai ná'ogue ñomachichiguiñi.
JER.4.28	Na 'laua no'xalec queda nachicoxo
JER.4.28	chaqai na piguim 'ue da nasouaxac.
JER.4.28	Ỹim setaqa, chaqai se netogochigui iuel;
JER.4.28	ta'ta'a quiyim sepacqajanchigui dá'maq shinac.
JER.4.29	Ca' queda laualaxac na neetashiguim qomyipi chaqai na no'xoshic lo'ollipi
JER.4.29	ná'ogue na qomyipi 'eet ne'guentagui;
JER.4.29	nañoxotougui na leesat
JER.4.29	loqo'm quishiguim cana qa'.
JER.4.29	Naua'que naua na'aate' leta'al qoyica'ahi;
JER.4.29	ca' tot qaica ca na'ñi na'maxare.
JER.7.1	Ñi qara'gaxala' qota'olec ỹalamaxachichigui so Jeremías, ca' 'naapega:
JER.7.2	—Vi'sa'guit ñi ñigo quiñi lo'ueenaxanaxaqui ñi qara'gaxala', ca 'deenaxanaxañitegue da ỹa'qaatec: ná'ogue ná'maq neetalec na Judá quená'maq taatapougui na lasom nqouagaxainot ñi'maxare, na'xaỹaxañiỹa dajo la'qaatec 
JER.7.3	ñi qara'gaxala' qaica lqalanec ñí'maq qota'olec queso Israel: No'ueenaxachii da nachaalataxaguii chaqai dá'maq ro'ueenataxanaxaguii, ca' ỹim queeta nqaishin quiyim rca'lliitauec quenajo 'laua. 
JER.7.4	Totaxan viilec ná'maq rayiñitac quena' 'naac: ¡Najo ná'maq na'ñi na lo'ueenaxanaxaqui ñi qara'gaxala', najo na'ñi na lo'ueenaxanaxaqui ñi qara'gaxala'!
JER.7.5	No'm no'ueenaxachii da nachaalataxaguii chaqai da ro'ueenataxanaxaguii chaqai quiyim na'maxachii'jta'; 
JER.7.6	no'm sqai hualaxaiñiỹari' chiitegueñi na ỹoqa'a na chicqa'gue, na na'pelyipi chaqai ana pa'ỹellipi, chaqai no'm sqai lauachii na qom qaica ca lasauaxaset quenajo, chaqai no'm sqai 'yiỹoto naua re'cootallii ná'maq ỹoqa'a qota'olqaipi, ma' chaqaina ná'maq 'em nqa'viiñiteguelta', 
JER.7.7	ca' ỹim queeta nqaishin quiyim rca'lliitauec quenajo, quena 'laua saanem na'le so 'auaxaic qataa'illipi.
JER.7.8	Qamiri viiteguelec na na'qaatqaipi na'maachic qaica ca 'negue caqamiri. 
JER.7.9	Ocachii, lauataxañii, niyiquiñii, se ipaguigui quena' 'ue da 'xachii, 'ỹaañiỹot na richiinaxanaxachii ñi nashiilec Baal, chaqai 'yiỹoto naua re'cootallii na 'naac qota'olqaipi sqa 'iỹapegueu'a. 
JER.7.10	Quena' ime, ca' naguipegue' na no'ueenaxanaxaqui qaỹauaaque qouagaxainaxaqui caỹim, naguipegue' aỹim. 'Neetapigui qavillii quiyim qaica canchaqaica; 'neetapigui qavillii quiyim quiitalec dá'maq 'viichitac quedá'maq tot yalo'guit. 
JER.7.11	¿Loqo'm 'neetapigui qavillii quiyim najo no'ueenaxanaxaqui qaỹauaaque qouagaxainaxaqui caỹim 'ec nqai'ñii lauaquiaxaqui na cuataxairipi? Ỹim seuana dá'ogue dajo. Ỹim na'gaxala', se'taxajñi da ỹa'qaatec. 
JER.7.12	Quiipegue' yí'maq senta'ñi na'le quiyi Silo, yí'maq 'auaxaic ica'acsec quiyim sena'ñi, ca 'ajñii dá'maq shine'tegue yi'maxare sauaxat dá'maq se no'uen ỹo'ueetetac yi ỹalamaxaret Israel. 
JER.7.13	Ma' mashic sopiltalec shintapega quedá'maq ỹo'ueetetac, qam qamiri se na'xaỹaxañiua' chaqai vire'ta sqai saachiguit aỹim. Ỹim na'gaxala', se'taxajñi dajo. 
JER.7.14	Vichiguiño' dá'maq shi'ntegue na'le yi senta'ñi Silo, chaqaida dá'maq shine'tegue qai'neeta najo no'ueenaxanaxaqui lodegaxat qaỹauaaque qouagaxainaxaqui caỹim, ná'maq saanema qamiri chaqai so 'auaxaic qataa'illipi chaqai ná'maq pi'iitapega qamiri. 
JER.7.15	So'yiiỹauec qamiri ma'le 'nejem quesom na' so'daauec so rqaỹairipi so chigoxougui so Efraín.
JER.8.18	Qaica ca lata' da nqui'ic caỹim,
JER.8.18	añi i'taxanata rachitatatac.
JER.8.19	Da laualaxac na iuo' laseripi
JER.8.19	qara'xaỹa quenaua'que naua lahil na 'laua, 'naac:
JER.8.19	“¿'Ec ñi qara'gaxala' totqai neeta'ñi na Sión?
JER.8.19	¿'Ec totqai neeta'anyi ñi nashi?”
JER.8.19	Ca' ñi qara'gaxala' retaqa, ca 'naac:
JER.8.19	“¿Chi' negue' ma' yo'ooqochichii qamiri quiyim nqouagaxaiñitacot na nadenqatec nqolaquipi,
JER.8.19	ná'maq 'ñiitapega qota'olqaipi, qam qaica ca 'negue?”
JER.8.20	Ỹoxe'uegue so ñaaxa,
JER.8.20	ca' ime so nanecsec qanaqatetac ana la,
JER.8.20	qam qaica ca nca'laxa coqomi'.
JER.8.21	Salecau'a da le'xoric na iuo' laseripi;
JER.8.21	da lachicoxo chaqai da lqolonaxa 'eco' spa'aalec aỹim.
JER.8.22	¿Qaico' ca lata' dajo quiyi Galaad?
JER.8.22	¿Qaico' ca ratarenataxan quiyi'maxare?
JER.8.22	¿Chi'neco' ma' se imeuec na iuo' laseripi?
JER.14.1	Sauaxato' so nashiviaxa lodegaxat, ca' ñi qara'gaxala' 'naaco' queso Jeremías:
JER.14.2	Yi Judá noỹen queda lachicoxo,
JER.14.2	yí'maq na'a' lodegaxat 'ue da lachitachic,
JER.14.2	na qomyipi mashic nenantañi quena 'laua.
JER.14.2	Yi Jerusalén ỹaualqatac quena nqui'ic.
JER.14.3	Na nesallaxanqaipi ila' na la'aquipi quiyim ri'llivi;
JER.14.3	ca na'maxare quepegue' ana ni'ỹa, qam qaica ca li'llivioxot,
JER.14.3	co'chiichiguilo naua nehomal quena' rapil;
JER.14.3	qaỹachiguiñi chaqai 'xoic na layiloxo,
JER.14.3	ca' chi ỹapogui na lqahic.
JER.14.4	Na no'ueenaxaseripi qaỹachiguiñi
JER.14.4	chaqai ỹapogui na lqahic,
JER.14.4	ma' qaica ca ỹaxat
JER.14.4	chaqai na 'laua chalego na lashiviaxa.
JER.14.5	Vire'ta ana peele quena no'ueenaxa
JER.14.5	ỹalat ana llaalo'lli' chita'gue ne'qaañi,
JER.14.5	ma' qaica ca loq 'uaqapi lo'uala.
JER.14.6	Na lolgaqaipi neuec
JER.14.6	hueetalec ana quemaralec qaica ca qom,
JER.14.6	ỹauequetegueñi na nonot 'ec na nouaxaỹaxallipi;
JER.14.6	napalliguilo naua nqote',
JER.14.6	ma' qaica ca loq 'uaqapi.
JER.14.7	¡Qami' qara'gaxala', 'eno'm na qarasauaxaseteripi re'qoote' nqai'ne' qomi',
JER.14.7	qam 'ueenataxañi', ca maqachiñi' da qadeenaxachi'!
JER.14.7	Ỹaatqajam shi'gom se qaraqamaq caqami',
JER.14.7	ca' 'ue da qarasauaxaset caqami'.
JER.14.8	Naquiteta'a quen qami' na Israel,
JER.14.8	ma' qami' qarca'laxachirec quena' 'ue da qareuogoxo,
JER.14.8	¿chi'neco' ma' 'ñiisari' ca ỹoqa'a quena qana'laua,
JER.14.8	'ñiisari' ca huooxoic quiyim chi la'qa'ñina?
JER.14.9	¿Chi'negue ma' 'ec se raqamqe',
JER.14.9	'ñiisari' ca nalauataxai quiyim se rotaanaxan?
JER.14.9	Qam qami' qara'gaxala' ñi'sañiguilo qomi',
JER.14.9	ná'ogue ỹa'den quiyim qomi' ralamaxarichi'ipi;
JER.14.9	¡totaxan qaralachi'!
JER.14.10	Ñi qara'gaxala' 'neetasa' da la'qaatec, taỹaugui na llaalqaipi so Israel: Najo qomyipi nemeeten quena taaguilo. Vichiguiño' se yqo'ta. Nagui, ca ño'uenegue na lasauaxaseteripi, ca' so'uet ca nouaxanaxaset na'maxare.
JER.14.11	Ñi qara'gaxala' 'naac caỹim: Totaxan yashiila'e' queca la'maxa najo qomyipi. 
JER.14.12	'Eno'm 'xoic nqopaaqachit, qam se ña'xaỹaxana queca ỹahotaque; no'm 'xoic ca lachitaxanataxanaxat ỹavigaxat chaqai quiyim nodouo ana lanecse ala, qaiyiita se squelolliguit. Ỹim ñalauajñi, sahote'e ca lauataq, nqopaaxa chaqai ca ne'ne'.
JER.14.13	Ca' ỹim shinac na'le: Qam qami' qara'gaxala'; na retaxaỹaxaqui'i'ipi shi'gue 'naac quiyim qaica ca lauataq chaqai ca nqopaaxa, chaqai quiyim qami' vite 'xoic ca no'daxa quenajo 'laua.
JER.14.14	Ca na'le, ca 'naac caỹim ñi qara'gaxala': No'm 'naac dajo na netaxaỹaxaquiripi, ca na'majantac. Ỹim se sela', chaqai sqai shilen, chaqai sqaica ca shinapega. Dajo neuanaxanaxac sqai 'chiñi, rayinaxan da'maxare, chi lo'ueenatec quedá'maq chi lque'guenataxanaxac. Dajo ỹa'xatetac na netaxaỹaxaquiripi. 
JER.14.15	Ma' ỹim, ỹim na'gaxala' shinac quena netaxaỹaxaquiripi ná'maq ỹahotaque retaqa, quiichigui nqai'en da ỹeenaxat, quiyim se sela' chaqai 'naac quiyim qaica ca lauataq chaqai ca nqopaaxa quenajo 'laua, ỹim shinac na netaxaỹaxaquiripi ileu ma'le queca lauataq chaqai quena lqopaaxa. 
JER.14.16	Chaqai quená'maq qomyipi retaqasapougui saua'maxare, qai'neeta ileu ma'le queca lauataq chaqai quena lqopaaxa, queeta'ñi' ana loua, llaalqaipi, llaallipi. Na loshicmaxa ma' ileu, ca' qainaxa'ñigui naua nayico quena Jerusalén, chaqai qaica ca ishinñi. Ca' queda, ca' ishiueten nqaishin dá'maq se no'uen ỹo'ueetetac.
JER.15.10	¡Qami' ỹacho'ole, 'xoraicolec aỹim! ¿Chi'neco' ma' ne'qaañi nqai'ñi' aỹim?
JER.15.10	Qaỹimetam sco'ueeta'guit chaqai ñco'uaata'pegue' ná'ogue na qomyipi quena 'laua.
JER.15.10	Qaica ca sa'ualaxanaxan cana ỹam chaqai qaica ca ya'ualaxanaxan,
JER.15.10	qam qaiyiita ná'ogue ỹa'xatetac na se no'uen caỹim.
JER.15.11	Ca' na la'qaatqaipi se no'uen imigui caỹim, qami' ỹa'gaxala',
JER.15.11	no'm se yaqamaq quedá'maq yilachirelec,
JER.15.11	no'm se sashiilatac aqami', sashiilaxanteguelec na ñpa'guenaxauaripi,
JER.15.11	na' 'ue da lasauaxac chaqai da lachitachic.
JER.15.15	Qami' qara'gaxala', qami' 'yiiñi' ná'ogue,
JER.15.15	¡o'lliinchira'a aỹim, ca' yotauañi'!
JER.15.15	¡Vite ca ỹovi' quená'maq yocantegueñi!
JER.15.15	Totaxan queeta nqai'ñi' na'maxare, ca 'xañitegue quiyim yileu;
JER.15.15	'anta qami' ná'maq 'em ña'ñaxateta'piguit da ñovirqataxac.
JER.15.16	Quena' taqaita aỹim, ca' ña'xaỹaxane'ta dá'maq ra'qaachiqui';
JER.15.16	chaqaida dá'maq la'maxa iuel chaqai netoonaxac añi i'taxanata,
JER.15.16	ma' ỹim ralamaxarichi',
JER.15.16	qami' ỹa'gaxala' chaqai qota'olec qaica ca lqalanec.
JER.15.17	Vire'ta se llapooguit ná'maq chi ỹahotaque reualaxaitac;
JER.15.17	shi'gue na' qami' yatoiquiñi'sac,
JER.15.17	ca chaqa'ma' yodaatapeguec,
JER.15.17	ma' no'xa nqai'ñi' aỹim queda ronogoxonaxaqui'.
JER.15.18	¿Chi'negue ma' na nqui'ic se neme caỹim?
JER.15.18	¿Chi'negue ma' na icoñiraxa qaican nataren,
JER.15.18	se nqo'chiguit ná'ogue na natarenaxanaxat?
JER.15.18	Qami' 'ñiisari' caỹim ca huaxaỹaq choxonataxanaxai
JER.15.18	'ec quena' 'ue na qachilli'.
JER.15.19	Ca na'le, ca' ñi qara'gaxala' 'naac caỹim:
JER.15.19	No'm rapillita aỹim, ca' ỹim lotqai liỹa secoñiraxaguit,
JER.15.19	ca lotqai ishit liỹa 'ueenataxañitot aỹim.
JER.15.19	No'm totqai qui'salec da chi retaxaỹaxaqui'
JER.15.19	chaqai quiyim qainaata ná'maq no'uen 'xachi'sac,
JER.15.19	ca qami' ná'maq 'xachi' naua ỹa'qaatqa ma'le.
JER.15.19	Ca' ná'maq qomyipi ná'maq huaguiguit quet qami',
JER.15.19	qam sqai qami' ná'maq huaquichiguit na qomyipi.
JER.15.20	Ỹim so'uet ma'le quiyim quenajo qomyipi
JER.15.20	'ñiisari' ca nquepaqataxanaxat bronce qaican que'guenalec.
JER.15.20	Qoyiga'a qami' quiyim qanalauate'e',
JER.15.20	qam se qarishichi',
JER.15.20	ma' ỹim sento'ot aqami' quiyim ñca'laxachirec chaqai so'ootaxanlec qami'.
JER.15.20	Ỹim ná'maq ỹim na'gaxala', saanec dajo ỹa'qaatec.
JER.15.21	So'ootaxanlec qami' queda lquesaxanaxa na hualoxonyipi,
JER.15.21	ñca'laxachirec ma'le queda lquesaxanaxa ná'maq se ra'maqataxan.
JER.17.14	Yomachirec, qami' ỹa'gaxala', ca' yimeuec ma'le;
JER.17.14	yca'laxachirec, ca' yca'leuec ma'le,
JER.17.14	ma' ỹim qaqamite' semaqachiñi'.
JER.17.15	Na qomyipi 'naac caỹim:
JER.17.15	“¿Negue' cá'maq 'neeto'o' cauá'maq la'qaatqa ñi qara'gaxala'?
JER.17.15	¡Nagui quet chaqa'ma' ipaquichiguilo!”
JER.17.16	Qam ỹim qaica ca ipagaxallic quiyim vite ca le'xoric
JER.17.16	chaqai se sashiilaxantaque ca se no'uen quena qomyipi.
JER.17.16	Ca' qami' ỹaatqajam 'yiiñite' dá'maq sa'xat,
JER.17.16	ma' ỹim se ñañoxotetañi caqami' quena' 'ue dá'maq sa'xat.
JER.17.17	'Neeto' quiyim 'viichi' ca iqolonaxa caqami',
JER.17.17	ma' qami' i'guenaxala' quena' 'ue da iuogoxo.
JER.17.18	'Viichi' ca ne'naxac ná'maq se yayaxanac, qam mesqai 'viichi' ca ñi'naxac;
JER.17.18	quiyim na'maxare no'chi nqai'ñi', qam ỹim se yo'chi.
JER.17.18	Vite quiyim taalec nqai'ñi' ca le'xoric,
JER.17.18	ná'ogue na'lliichiguiñi nqai'ñi',
JER.17.18	qaica 'nejem ca le'xoric nqai'ñi'.
JER.18.1	Ñi qara'gaxala' ỹalamaxachichigui aỹim, ca 'naapiguiỹa': 
JER.18.2	Quirepegue' yi la'a' ñi 'laua lo'o, ca' quiyi, ca' sa'ue ca ỹa'qaatec ma'le.
JER.18.3	Ca' ỹim Jeremías, na' sovita quiyi la'a', ca' seuanejlec so 'laua lo'o ro'ueenataxantac, ỹo'ueetetac so nishaaxa queso lo'xonaxanaxala'. 
JER.18.4	Ca quena' só'maq ỹo'ueetetac se ỹa'maxañi, ca ỹovigoxota', ca lotqai liỹa ỹo'uet, vire'ta quena' ỹa'maxañi só'maq no'ueenataxac ỹahotaque.
JER.18.5	Ca' ñi qara'gaxala' 'naac caỹim: 
JER.18.6	¿Peeta'a 'ñiitapego' se seshit shine'tegue dajo caqamiri Israel llaalqaipi dá'maq 'ne'tegue ñi 'laua lo'o quena nishaaxa? Ca' da 'neetari' ca nishaaxa quenaua napoquenal ñi 'laua lo'o, ca' chaqaida 'ñiitari' quenaua ñapoquenal. Ỹim na'gaxala' se'taxajñi dajo ỹa'qaatec. 
JER.18.7	Quiyim 'ue ca na'xa'a ỹim so'uet quiyim ñapoc, se'guenaxajñi chaqai ñopoxoỹaxajñi ca qomyipi loqo'm ca loiquenatec ca nashi. 
JER.18.8	Qam cajo qomyipi, no'm ỹaxanñi da ỹo'ueetetac se no'uen, ca' se selata ca nouaxanaxaset sa'maxatetañi. 
JER.18.9	Ime, ca lotqai 'ue ca liỹa na'xa'a quiyim so'uet quiyim ño'xonshiguim chaqai ñqo'naxatec ca qomyipi loqo'm ca loiquenatec ca nashi. 
JER.18.10	Qam cajo qomyipi, no'm ỹo'uet ca se no'uen chaqai se na'xaỹaxanalo naua ỹaqataxaco, ca' tot selata na ỹoqouagaxa sa'maxatetañi.
JER.18.11	Ca' 'ñirapega na qomyipi quena 'laua Judá chaqai na neeta'ñi na Jerusalén quiyim ỹim na'gaxala' shinac dajo: Sahotaque ca la'maqa' quiyim ñpa'guento qamiri; sahotaque so'uet ca nouaxanaxashichii. Chaqa'ma' 'xañiñi da se no'uen ra'deenataxanaxaguii; ca no'ueenaxachii da 'ñiitari' chaqai da ro'ueenataxanaxaguii. 
JER.18.12	Na qomyipi ishit 'naapega qami' ma'le: ¡Qaica quet cá'maq 'neeta quiyim taqai'sac! Qomi' sapacqajanqauec dá'maq qomi' qarqo'ta, qolqatalec dá'maq se no'uen taata'gue añi qare'taxanata.
JER.19.1	Ñi qara'gaxala' qota'olec 'naac caỹim: Mo'e', shiujnaxañiraque aca nehoma 'laua, ca' vite caua ỹaxañitalo qo'xoiqa quena na'a' lodegaxat chaqai caua ñaaua'pe netaxaỹaxanqajanqa. 
JER.19.2	Ime, ca' quirepegue' yi ca'megue leenaxat Ben-hinom, naloote'oga ñi lasom qaỹamata'gue loma' ana no'xona lahillipi. Ca 'xachi' ma'le dá'maq ỹa'qaatec shiñirapegaxaua'. 
JER.19.3	Ca 'ñirac ma'le: Qamiri nashillipi quena 'laua Judá chaqai na na'ñi na Jerusalén, na'xaỹaxañiỹa da la'qaatec ñi qara'gaxala' qaica lqalanec, ñí'maq qota'olec queso Israel: Chalego lecaic ca ne'xoric taalec nqaishin najo 'laua, ca ná'ogue ná'maq 'ue ca la'xaỹaxac 'ec ratohichiguilo naua lque'laa lauaco. 
JER.19.4	Ma' na llaalqaipi so Israel ca'e aỹim, ca' ñigui quiyim 'ec ỹoqa'a najo 'laua; quenajo, ca ỹo'uet ca lichiinaxanaxat quena ỹoqa'a 'naac qota'olqaipi, qam se iuanapega, vire'ta so 'auaxaic leta'allipi chaqai na nashillipi quena Judá, ca no'xataxajlec quena leuoripi na qomyipi qaica ca lasauaxaset. 
JER.19.5	Chaqai qai'neeta no'xonshiguim ana lcopatoxonaxalate, ca' copata'a na llaalec, ca' ỹaanot ñi lashiilec Baal, ca da'maxare sqai selarelec, chaqai sqai shinapega, chaqai qa'uequeto' hueetapigui iuel dajo. 
JER.19.6	Vichiguiño' ỹovita ma'le ca na'xa'a quiyim najo tot qohinac Tofet loqo'm nca'megue so Ben-hinom, ta'ta'a quiyim ca'megue nalauataxanqa'. Ỹim na'gaxala' se'taxajñi dajo ỹa'qaatec. 
JER.19.7	Quenajo hua'ñi ma'le, ca seuagaxatac na na'deenaxaquipi na Judá chaqai na Jerusalén. So'uet quiyim na npa'guenaxauaripi lauataxanaxaiquipi loxonec chaqai qanalauajñi, chaqai na la'at qaỹa'ic quena ỹoripi chaqai na iseripi. 
JER.19.8	Najo na'a' lodegaxat ñigui nqaishin ca 'laua qaica qom, ca' 'ue ma'le ca nqolonaxa ná'ogue ná'maq que'tegue yi'maxare. 'Ue ma'le da lqolonaxa chaqai da le'laxa, ma' iuana quiyim yá'ogue ropoqotam. 
JER.19.9	So'uet ma'le quiyim na qomyipi ỹa'ic ná'maq chaqai llaalqaipi chaqai na llaallipi, chaqai chi na'gata' ma'le, sauaxat dá'maq qohinta'gue ma'le quena npa'guenaxauaripi lauataxanaxaiquipi quecaua'que caua na'xata' quiyim qanahiquinchiguiñi yi na'a' lodegaxat.
JER.19.10	Ca ma' ime 'xachi' dajo, ca' poxoỹaxachirigui ma'le ana nehoma ma' ñaq reloqotaho ca qomyipi riỹa'isac. 
JER.19.11	Ca 'ñirac ma'le: Ñi qara'gaxala' ñí'maq sqaica lqalanec 'naac: Ỹim lahiletajlec nqaishin ma'le najo qomyipi chaqai najo na'a' lodegaxat, 'ec nqaishin quiyim qaỹopoxoỹaxachigui aca nehoma 'laua, ca tot qaishit qaỹa'maxajñi. Na qomyipi chi ishinñi ma'le na leuaxaiquipi quiyi Tofet, ma' tot qaica ca loma' quiyim qaishinñi. 
JER.19.12	Ca' chaqaida shine'tegue ma'le quena na'a' lodegaxat chaqai ná'maq qomyipi neetaugui na'maxare. Shine'tegue dá'maq 'neeta na'le queso Tofet. Ỹim na'gaxala', se'taxajñi da ỹa'qaatec. 
JER.19.13	Na 'imqaipi quena Jerusalén chaqai na lauo' lodegaxat na lashillipi yi Judá yí'maq hua'ñi quena' qaỹo'uet na nichiinaxanaxat, qoỹaanot na neeto'ot na piguim chaqai ỹocoraxatetac na lachitaxanataxanaxat lataxa quena liỹa 'neetapega qota'olec, ca' ná'ogue qohinta'gue ca napio'o, 'nejem yi Tofet.
JER.19.14	Ca na' ime dajo, ca' so Jeremías pil ca'e yi Tofet yí'maq hua'ño' na' qaila' quiñi qara'gaxala' quiyim ỹa'xat da la'qaatec. Ca na'le, ca' nachajñi quiyi nasoxoc ñi no'ueenaxanaxaqui quiyi Jerusalén, ca 'naac quesá'ogue so qomyipi: 
JER.19.15	Ñi qara'gaxala' qaica lqalanec, ñi qota'olec queso Israel 'naac: Ná'ogue ná'maq sa'xateta'guit nouaxanaxaset na'le, ná'ogue ñilata ma'le najo na'a' lodegaxat, chaqai ná'ogue na sqoỹoqaque qomyipi quena la'a', ma' na'maxare ỹaatqajam ỹoqa'a dá'maq 'neetari' se na'xaỹaxanalo naua ỹa'qaatqa.
JER.20.1	Ca' so Pasur, llaalec so Imer, so'maxare netaxaỹaxanqajnec chaqai 'auaxaic neloxoỹaq quiñi no'ueenaxanaxaqui quiyi Jerusalén, na' 'xaỹa so Jeremías ỹa'xat da qota'olec la'qaatec, 
JER.20.2	ca' relaataxanlec quiyim qaỹouaxantac, ca' qaillaugui ñi ncoñiitaxanaxaqui quiñi liỹa nasom so Benjamín pa'aashiguim, na'deetaho quiñi no'ueenaxanaxaqui. 
JER.20.3	Ca' queso liỹa nete'e, ca relaataxana'a quiyim qanaqatec so Jeremías queso ncoñiitaxanaxaqui, ca' so Jeremías 'naaco' na'le queso'maxare:
JER.20.3	—Qami' Pasur, ñi qara'gaxala' qota'olec ỹadalaxat da qadeenaxachi', ỹanegue qami' nalolec ná'ogue da nqolonaxa. 
JER.20.4	Ma' ñi qara'gaxala' 'naac caqami': Ỹim ñigui nqolonaxa nqaishin qami', caqami' chaqai quená'maq nauochaxaua'e'ipi. Ỹaatqajam huañichirigui ma'le na nauochaxaua'e'ipi ma' qaỹalauat qaỹahote'e na lecat na npa'guenaxaua'e'ipi. Saanec ma'le ná'ogue na qomyipi na'ñi na Judá, saanem ñi nashi quiyi Babilonia, ca ñi'maxare coñi', ca' ỹaueguegue da na'laua, loqo'm ỹalauat ỹahote'e na lecat. 
JER.20.5	Qai'neeta saanem ma'le na npa'guenaxauaripi ná'ogue na lesallaxa najo na'a' lodegaxat, ná'ogue na lalamaxareteripi chaqai ná'maq no'uen louenec, chaqai ná'ogue na louenec na nashillipi quena Judá quiyim qai'xategue da Babilonia. 
JER.20.6	Chaqai qami' Pasur, qare'xachi' ma'le queda Babilonia, riỹa'isac ná'ogue na qauochi'. Ca' chaqaida hua'gue, ca' rillivi' chaqai qarishiñiriñi, chaqai qai'neeta ná'ogue na nauochaxaua'e'ipi, ná'maq quena' taxahi', ca 'xachisapeguem na sqai llic.
JER.20.7	Qami' ỹa'gaxala', qami' yayiñi',
JER.20.7	chaqai ỹim ñañaanta quiyim yayiñi';
JER.20.7	paguec da rquesaxanaxa'e', ca' yaqachiriñi.
JER.20.7	Naua'que naua na'xata' chi qayi'neetac;
JER.20.7	ná'ogue i'neetac aỹim.
JER.20.8	Quena' setaqa, lotqai sa'xat
JER.20.8	da nqa'viic chaqai da nalauataxanaxac;
JER.20.8	ca' se name quiyim qoyiquetapiguiỹa' chaqai qayi'neetac,
JER.20.8	ma' sa'xateta'pe naua ra'qaataxahi'.
JER.20.9	No'm shinac: “Tot sa'deenapega ñi qara'gaxala',
JER.20.9	chaqai tot sa'xat da leenaxat,”
JER.20.9	ca' naua ra'qaataxahi' quena iuel 'ec ca norec ravicqataxan
JER.20.9	queete'ueguelo naua ipi'naqa.
JER.20.9	Sahotaque se sa'xate',
JER.20.9	qam se seshit.
JER.20.10	Sa'xaỹa quen na qomyipi remootetecta', 'naac:
JER.20.10	“¡Da lichic qaica ca ỹochiỹa'gue!”
JER.20.10	'Nerac: “¡Ỹalahi, qolaq, salaxanaxague!”
JER.20.10	Vire'ta na ñauochaxauaripi nauaantailec
JER.20.10	quiyim 'ue ca so'maqajnac.
JER.20.10	'Nerac: “Sqoue nañaanta quiyim sayinaq;
JER.20.10	ca ma'le, ca' qodoxonec,
JER.20.10	ca ma'le, ca' sahoqe ca qarovi' queda'maxare.”
JER.20.11	Qam qami' ỹa'gaxala', viisau'e na ỹahi,
JER.20.11	'ñiisari' ca qaican ishit nalauataxai,
JER.20.11	ná'maq yocantegueñi huaañi ma'le,
JER.20.11	qam se ishit yaqajñi;
JER.20.11	se ipaguelec dá'maq 'neesa'pegue,
JER.20.11	ca' 'ue da layilqo' ma'le,
JER.20.11	se neme quiyim hueetapigui lauel quiyim na qomyipi se lauela.
JER.20.12	Qami' na'gaxala' sqaica lqalanec,
JER.20.12	qami' ná'maq huañita cá'maq ỹa'maqachiguiñi,
JER.20.12	qami' ná'maq richaauec nqai'ñi' na qom,
JER.20.12	qouaquiric seuanchigui nqai'ñi' cá'maq 'ñi'sa'gue, ma' vite ca nouaxanaxaset najo qomyipi,
JER.20.12	ma' ñañaañiguilo naua rqai'laqachichi' quiyim 'ootaxañirelec aỹim.
JER.20.13	¡'Ueenaxañitalec ñi qara'gaxala', maqachiñii ñi qara'gaxala'!,
JER.20.13	ma' ñi'maxare nca'laxatec ca neuocqotac queda lquesaxanaxa na hualoxonyipi.
JER.20.14	¡Ỹaatqajam lochi'n ca na'xa'o' na' ñi'qaañi!
JER.20.14	¡Quecajo na'xa'a co'na' aca ỹate'e ne'qaañi nqai'en aỹim
JER.20.14	se qano'ueenaxat ca na'qaatec qaillilec ca'maxare!
JER.20.15	¡Ỹaatqajam lochi'n cá'maq ỹo'ueeto' quiyim netoon na'le ca ita'a
JER.20.15	na' ỹa'ue da la'xaỹaxac quiyim 'ue ca llaalec ỹale ne'qaañi!
JER.20.16	¡Saxanchi' cajo ỹale 'nejem nqohin na na'aateripi leta'allipi
JER.20.16	quiyim ñi qota'olec lqodoc nqai'en nopoxoỹaxajñi!
JER.20.16	¡Chaqai quiyim cajo ỹale 'qaataque quiyi nete'eta da naualaxac quena nqui'ic,
JER.20.16	chaqai 'qaataque na lauataq quiyi na'xa'a lavinñi,
JER.20.17	ma' ñi qota'olec se ỹo'uet quiyim yileuaugui na lauel aso ỹate'e!
JER.20.17	Ca' chaqaso quet asó'maq 'ec napal lahi' caỹim,
JER.20.17	ca' ỹim sqaica ma' ñi'qaañi quet.
JER.20.18	¿Chi'neco' ma' ñinoxonec quena lauel aso ỹate'e?
JER.20.18	¿Peeta'a qaidaata seuana da nqui'ic chaqai da ne'xoric,
JER.20.18	chaqai quiyim ime da ñachaalataxac,
JER.20.18	ca' shiqueta'ñi' da ỹayiloxo?
JER.22.13	¡'Xoraicolec qami' ma'le, ma' quiichigui nqai'ñi' da se no'uen chaqai da se ỹa'maxañi ro'ueenataxanaxaqui'
JER.22.13	quena' no'xoñirishiguim na qauochi' lodegaxat chaqai ná'maq ladocaic 'imec ralamaxarichi',
JER.22.13	quena' 'ueenataxanaxañi' na liỹa qomyipi,
JER.22.13	qam sqai shivichiñi' da lo'ueenataxanaxac!
JER.22.14	Ca 'ñirac: Nagui, ca' ño'xonshiguim ca chalego lecaic 'imec,
JER.22.14	ca' sa'ue na 'imqaipi pa'aashiguim.
JER.22.14	Vite naua nqotel,
JER.22.14	po'ira'alo naua lahil quena qo'paq cedro,
JER.22.14	chaqai 'miiñirelec quena toc.
JER.22.15	¿'Neetapigui qavilli' quiyim ca nashi
JER.22.15	qaidaata quiyim ỹovira'ta' cana qo'paq cedro?
JER.22.15	So qataa'i' netoonta'gue da nachaalataxac;
JER.22.15	qam ỹo'ueetetaiquen dá'maq ỹa'maqachiguiñi chaqai ỹaqamqata,
JER.22.15	vichiguiño' qaica ma' se ỹa'maxañi quet cá'maq lo'ueenatec.
JER.22.16	Chaqai ro'ootaxanlec quen na 'xoraiquipi chaqai ná'maq chi qoỹoiquentac,
JER.22.16	ca' chaqaida 'neeta vichiguiño' ỹa'maqachiguiñi na'le ná'maq ỹo'uet.
JER.22.16	Ca chaqaida dá'maq lo'ueenataxanaxac cá'maq iuañiua'.
JER.22.16	Ỹim na'gaxala', se'taxajñi dajo ỹa'qaatec.
JER.22.17	Qam qami' qaidaata 'yiiñisapega na ỹoqa'a nauegue;
JER.22.17	'viichi' quiyim qaỹalauat ca qaica ca lasauaxaset,
JER.22.17	chaqai pataqairiñi chi'segueñi na qomyipi.
JER.22.18	Ñi qara'gaxala' qota'olec 'naac da la'qaatec quiñi Joacim, llaalec so Josías, ñí'maq nashi quiyi Judá:
JER.22.18	Qaica ca noỹen ma' ileu.
JER.22.18	Ỹaatqajam qaica ca noỹen chaqai quiyim 'naac:
JER.22.18	¡'Xoraicolec yi ỹaqaỹa! ¡'Xoraiỹole ayi ỹaqaỹa!
JER.22.18	¡'Xoraicolec yi ỹa'gaxala'! ¡'Xoraicolec yi ỹashi!
JER.22.19	Na loshicmaxa ma' ileu qohinta'gue ca 'ashin leuaxaic:
JER.22.19	qaỹahoglenta, qaỹauegue'oguiyi,
JER.22.19	qaipa'xanauec quiyi Jerusalén.
JER.22.24	Ñi qara'gaxala' 'neetasa' da la'qaatec queso llaalec so Joacim, leenaxat Jeconías, só'maq nashi quiyi Judá: Ñallitalta' queda ñachaalataxac: quiyim 'enquetqai 'ñiisari' aca paguec ỹauochaqate itanaxanqate ichicshaqate neetagui ada ñapoquena ỹoicse, qam ñaqate'e qami', 
JER.22.25	ca' saañiguit qami' na npa'guenaxaua'e'ipi ná'maq ỹahotaque ralauachi' quená'maq chalego da rqolonaxa'e'. Saañiguit qami' ñi nashi quiyi Babilonia, leenaxat Nabucodonosor, chaqai na nalliripi. 
JER.22.26	Ca' senaxauec qami' ma'le chaqai añi qachii'i', senaxaigue ma'le yi 'laua se ne'xaỹoxosqori, ca' rilliviỹalec ma'le yi'maxare. 
JER.22.27	Ca' saua'maxare tot ishit rapilta yi 'laua yí'maq chalego da lishoqo' quiyim rapilta.
JER.22.28	¿Ca' ñi Jeconías 'ec aca nehoma poxoỹaxai tot qaỹouen,
JER.22.28	'ec ca nehoma lahi tot qaica ca nqo'ta?
JER.22.28	¿Chi'negue ma' qainaxarec ñi'maxare chaqai na llaalqaipi,
JER.22.28	qainaxague da 'laua qaica ca ỹauanapega?
JER.22.29	¡Qami' 'laua,
JER.22.29	ñaq na'xaỹaxañita da la'qaatec ñi qara'gaxala'!
JER.22.30	Ñi qara'gaxala' 'naacsa':
JER.22.30	'Chiiñi da leenaxat ñijo ỹale cana naneraxalate na qom,
JER.22.30	'ec ca qom qaica ca llaalec,
JER.22.30	'ec ca ỹale se ỹomachigui dá'maq lo'ueenataxanaxac queda nachaalataxac.
JER.22.30	Ma' quena llaalqaipi qaica ca ỹovirau'a quiyim
JER.22.30	nqa'xanñigui ma'le añi nqa'xanaxaqui so nashi David
JER.22.30	quiyim liỹa quet nashi quena Judá.
JER.25.15	Ñi qara'gaxala' ñí'maq qota'olec queso Israel 'naac caỹim: 'Ajñi' añi 'taxaqui no'qajlec quena lataxa queda ỹonogoxonaxac. Coñita, ca' ni'chigui nqai'ñi' ná'ogue na qomyipi ná'maq selata qami'. 
JER.25.16	Ca ma' ni'chigui, ca chaqa'ma' nesal ma'le, ca 'ec hualoxonyipi, sauaxat na lauataq selata na'maxare.
JER.25.17	Secoñiguit aso 'taxaqui cada napoquena ñi qara'gaxala', ca ñi'taxañigui ná'ogue ná'maq ỹoreta'oguit qomyipi yilata ñi qara'gaxala'. 
JER.25.18	Ni'chigui nqaishin yi Jerusalén chaqai naua na'aate' leta'al quiyi 'laua Judá, chaqai na lashillipi chaqai na la'gaxalateripi, ma' sahotaque ñopoxoỹaxajñi, na'laañi nqaishin, ca ñiichigui ca nqolonaxa chaqai qoteetapeguem, ca qaraloqojnaxañigui quiyim 'ue ca qaishiuen, vire'ta nagui ñaqai queeta dajo. 
JER.25.19	Vire'ta ñi'taxañigui ñi Faraón, nashi quiyi Egipto, chaqai na lotauaripi, na na'gaxalateripi, chaqai yá'ogue yí'maq chi lauo' laseripi, 
JER.25.20	chaqai na ỹoreta'oguit qomyipi neeta'ñi yi'maxare; chaqai ná'ogue na nashillipi quiyi 'laua Uz; chaqai na lashillipi na filisteoipi quiyi Ascalón, Gaza, Ecrón chaqai na no'ueenauec quiyi Asdod; 
JER.25.21	chaqai yi 'laua Edom, Moab chaqai yi Amón; 
JER.25.22	chaqai ná'ogue na nashillipi quiyi Tiro chaqai yi Sidón; chaqai ná'ogue na nashillipi cana delec hueetañigui ana huaaxai leenaxat huaaxai hueetegueñiguilo naua 'lauari; 
JER.25.23	chaqai so ni'ic lauo' so Dedán, Tema chaqai so Buz, chaqai so qomyipi ỹoselaxate' naua lqahic lahil; 
JER.25.24	chaqai ná'ogue na nashillipi quiyi Arabia; chaqai ná'ogue na lashillipi na ỹoreta'oguit qomyipi neetalec yi 'laua 'xoic na nashiviaxa; 
JER.25.25	chaqai ná'ogue na nashillipi quiyi Zimri, Elam chaqai yi Media: 
JER.25.26	chaqai ná'ogue na nashillipi queda rapiguim sqoỹoqaque loqo'm qoỹoqo'ta queca liỹa. Ñi'taxan ná'ogue na nashillipi quena 'laua. Ca' co'uaataxanta ne'et ma'le ñi nashi quiyi Babilonia.
JER.25.27	Ca na' ime, ca' ñi qara'gaxala' 'naac caỹim: 'Ñirac quiyim ỹim na'gaxala' sqaica lqalanec, ỹim qota'olec queso Israel, shinapega quiyim ne'et, chi ỹovireto'o' ma' ỹaatqajam quiñiuguet chaqai nesal chaqai huaañi quena 'laua, ca' tot ne'laxashiguim, sauaxat na lauataq selata ma'le. 
JER.25.28	Ca no'm se icoñiguit caqami' quiyim ni'chigui ana 'taxaqui, ca 'ñirapega: Ñi qara'gaxala' qaica lqalanec 'naac: Coñichiguit loqo'm sqai coñichiguit, qam qaiyiita ni'chirigui ma'le. 
JER.25.29	Ma' nagui, ca' ñila' da nouaxanaxaset ná'maq na'a' lodegaxat soỹootec sauaaque ỹalamaxaret. Ca' ¿'ñiitapego' quiyim qaica nouaxanaxashichii? Qam qaica ma' qaica quet ca nouaxanaxashichii, ma' ñilata ma'le ca lauataq ná'ogue na qomyipi quena 'laua. Ỹim na'gaxala' qaica lqalanec, se'taxajñi da ỹa'qaatec.
JER.26.1	Na' nqa'xanñi quiyim nashi quiyi Judá so llaalec so Josías, leenaxat Joacim, ca' ñi qara'gaxala' ỹalamaxachichigui so Jeremías, 
JER.26.2	ca 'naapega: Quirepegue' ñi no'ueenaxanaxaqui quena Jerusalén, ca' nachaachiriñi quiyi lavinñi yi nasoxoc. Ca' 'xachi' dá'ogue dá'maq selachirelec quiyim 'xachitem na qomyipi noviro quiyim nqouagaxain, chicqa'ogalo naua na'aate' leta'al quena 'laua Judá. Qaica cá'maq sqa 'xachi' quená'maq selachiraxalec. 
JER.26.3	Sqoue na'xaỹaxana qami', ca' ỹaxañiñi naua se no'viiñi, ca' ỹim se sepacqajñigui ca nouaxanaxaset dá'maq sahotaque so'uet, sauaxate' naua se no'viiñi lo'ueenataxanaxaco. 
JER.26.4	'Ñirapega quiyim ỹim, ỹim na'gaxala', shinac: No'm se na'xaỹaxañiua' chaqai se ipacqajñiguilo naua ỹapaxaguinataxanaxaco saanema, 
JER.26.5	chaqai se na'xaỹaxanalo naua laqataxaco na ilaatqaipi itaxaỹaxaquiripi selaretapego, ná'maq qamiri se na'xaỹaxañiỹa, 
JER.26.6	ma'le, ca' shine'tegue najo no'ueenaxanaxaqui dá'maq shine'tegue na'le só'maq na'ñi yi Silo. Ca' quenajo na'a' lodegaxat ñigui nqaishin quiyim naloqojnaxanaxaqui quiyim 'ue ca qaishiuen quená'ogue na qomyipi quena 'laua.
JER.26.7	Na netaxaỹaxanqajanqaipi chaqai na netaxaỹaxaquiripi chaqai sá'ogue so qomyipi 'xaỹa na'le da na'qaatec ỹa'xat so Jeremías quiñi no'ueenaxanaxaqui. 
JER.26.8	Ca co'na' so'maxare ỹomat dá'maq ỹa'xat dá'maq qohinapega quiñi qara'gaxala', ca' sá'ogue so qomyipi iconlec so'maxare, ca 'naapega:
JER.26.8	—¡Nagui, ca' rillivi'! 
JER.26.9	¿Chi negue' cá'maq 'neetapiguio' qavilli' quiyim queda leenaxat ñi qara'gaxala', ca' najo no'ueenaxanaxaqui 'nejem ma'le so na'ñi yi Silo, chaqai najo na'a' lodegaxat qanopoxoỹaxajñi chaqai qaica ca qom na'ñi?
JER.26.9	Ca' sá'ogue so qomyipi npataxata' lapoỹau'a so Jeremías.
JER.26.10	Ca' so nashillipi quiyi Judá, co'na' 'ue da la'xaỹaxac quiyi la'a' so lashi na nashillipi, ca' quepegue' ñi no'ueenaxanaxaqui. Ca na' ỹovita ñi qaỹamata'gue dalaxaic lasom, ca' nqa'xanñi lapoota'ta'. 
JER.26.11	Ca co'na'le, ca' so netaxaỹaxanqajanqaipi chaqai so netaxaỹaxaquiripi 'naaco' queso nashillipi chaqai quesá'ogue so qomyipi:
JER.26.11	—Ñijo ỹale 'maxaraic quiyim qaỹalauat, ma' 'ue da ỹa'xat se no'uen npa'guene'e' na Jerusalén. Ca' qamiri ỹaatqajam 'xahichigui na'le so la'qaatec ñi'maxare.
JER.26.12	Ca' so Jeremías 'naaco' queso nashillipi chaqai queso qomyipi:
JER.26.12	—Ñi qara'gaxala', ñí'maq yila' setaqa quiyim npa'guene'e' najo no'ueenaxanaxaqui chaqai na na'a' lodegaxat dá'ogue dá'maq 'xahichigui qamiri. 
JER.26.13	No'ueenaxachii da ra'deenataxanaxaguii chaqai da ro'ueenataxanaxaguii, na'xaỹaxañiỹa ñi qara'gaxala' qota'olec, ca' ñi'maxare se ilatalo qamiri ma'le ca re'xoriguii ỹa'xateta'guit. 
JER.26.14	Qam caỹim, ma' mashic yaqachiñi, ca viỹaque cá'maq sham 'ñiitahic. 
JER.26.15	Qam 'yiiñitari' ma'le dajo, no'm yalauachii, qamiri ñiỹa'ñi najo na'a' lodegaxat, ca' 'ue ca rasauaxashichii, ma' yalauachii qaica ca sasauaxat; ma' ỹaatqajam lliqueta quiyim ñi qara'gaxala' chaqaiñi ñí'maq yila' quiyim sa'xatema qamiri dá'maq 'xahitapega nagui.
JER.26.16	Co'na'le, ca' so nashillipi chaqai so qomyipi 'naapega so netaxaỹaxanqajanqaipi chaqai so netaxaỹaxaquiripi:
JER.26.16	—Qaica quet cá'maq 'neeta quiyim qaỹalauat ñijo ỹale, ma' dá'maq ỹa'xat chicqo'ot ñi qara'gaxala' ñí'maq qota'olec coqomi'.
JER.26.17	Ca' 'vii saua qo'xoiqa ne'laxachishiguim, ca 'nerapega so qomyipi hueete'eyi lapoota'ta':
JER.26.18	—Quesaua na'xata' na' nashi so Ezequías quiyi Judá, ca' so Miqueas, na'ñi yi Moreset, retaqa ỹa'xat da la'qaatec ñi qara'gaxala' quená'ogue na qomyipi neetalec na 'laua Judá, 'naac na'le:
JER.26.18	Ñi qara'gaxala' sqaica lqalanec 'naacsa':
JER.26.18	Na Sión ñigui ma'le ca no'ueenaxa nasauguec,
JER.26.18	na Jerusalén 'ec ca qalapoonñi 'imec ropoqogui
JER.26.18	chaqai naua quemaralgoto quiñi no'ueenaxanaxaqui no'xalec ma'le cana peue.
JER.26.19	Ca' so nashi Ezequías chaqai sá'ogue so qomyipi quena Judá, ¿'uo' ca 'ne'tegue na'le so Miqueas? 'E', ta'ta'a quiyim so nashi 'ue da lqolonaxa quiñi qara'gaxala', ca' rashiilaxan quiyim qanqouaguegue so qomyipi. Ca' ñi qara'gaxala' se nela' só'maq ỹahotaque taalec nqai'en. Ca' ¿qomi' sahoqotaco' quiyim ñiỹoxosqalta' queda chalego lecaic nasauaxaset?
JER.26.20	Qai'neeta so netaxaỹaxaqui, llaalec so Semaías, leenaxat Urías, na'ñi yi na'a' lodegaxat Quiriat-jearim, ỹa'xat da la'qaatec ñi qara'gaxala' taỹalec najo na'a' lodegaxat chaqai najo 'laua, 'nejem dá'maq 'naac so Jeremías. 
JER.26.21	So nashi Joacim chaqai so lotauaripi chaqai so liỹa nashillipi, na' 'xaỹa dá'maq 'naac so Urías, ca' so nashi ỹahotaque quiyim qaỹalauat. Qam na' ỹa'den so'maxare, ca' no'chi, ca' 'eet, taigue da Egipto. 
JER.26.22	Ca' so nashi ilategue da Egipto so llaalec so Acbor, leenaxat Elnatán, chaqai saua liỹa' ỹale'. 
JER.26.23	Ca saua'maxare ne'xate' so Urías queda Egipto, ca' qoỹaanem so nashi Joacim, ca so'maxare relaataxanlec quiyim qaỹalauat, ca' so loshicmaxa qaillaañigui aso napal lahi', qaỹalecqajnougui na 'xoraiquipi.
JER.26.24	Ca' so llaalec so Safán, leenaxat Ahicam, retaqa qoshiilec so Jeremías, ca' quedajo, ca' ỹo'uet quiyim se qoỹaanougui so qomyipi quiyim qaỹalauat.
JER.27.1	Na' ipalasauec saua cuatro ñaxari quiyim nashi so Josías llaalec, leenaxat Sedequías, quiyi 'laua Judá, ca' ñi qara'gaxala' ỹalamaxachichigui so Jeremías, 
JER.27.2	ca' 'naac:
JER.27.2	—'Viichi' ca rañiqui' chaqai ca lqosojsec na ñii'lola quena' qaro'ueenataxañigui, ca' cá'ogue lli'ro'ot na rqosochi'. 
JER.27.3	Ma'le, ca' vito' ca ra'qaachiqui', lachi' quiñaua nashil quiyaua 'lauari Edom, Moab, Amón, Tiro chaqai yi Sidón, quesaua nodo' da na'qaatec quiyi Jerusalén na'piichita ñi nashi Sedequías. 
JER.27.4	'Ñirapego' quiyim 'naapega na lashillipi quiyim ỹim, ỹim na'gaxala' sqaica lqalanec, ỹim qota'olec queso Israel, shinac: 
JER.27.5	Chalego lecaic nqaishin da iquesaxanaxa na' ipeguenec nqaishin na 'laua, chaqai na qomyipi chaqai na iseripi hueetalec na'maxare, chaqai seshit saanem cá'maq yqo'ta. 
JER.27.6	Ma' ỹim saanema naua'que nauajo 'lauari da lquesaxanaxa ñi ilaatec Nabucodonosor, ñí'maq nashi quiyi Babilonia, chaqai vire'ta na iseripi neuec saanem quiyim ỹoiquentac. 
JER.27.7	Ná'ogue na ỹoreta'oguit qomyipi ỹoiquentac ma'le ñi'maxare, na llaalqaipi chaqai na lauaripi, chi ỹovireto'o' ma' na na'laua qalam qoỹoiquentac quena ỹoreta'oguit qomyipi chaqai na nashillipi quesaxanaxaiquipi. 
JER.27.8	Chaqai no'm 'ue quena ỹoreta'oguit qomyipi loqo'm quena lashillipi mesqai neneequesenot ñi nashi Nabucodonosor, ca' ỹim souaxan sahote'e ca lauataq, ca nqopaaxa chaqai ca ne'ne', chi ỹovireto'o' quiyim ná'ogue hueeta'ñot da lquesaxanaxa ñi'maxare. Ỹim na'gaxala', se'taxajñi dajo ỹa'qaatec.
JER.27.9	Vichiguiño' qamiri totaxan na'xaỹaxañiỹo' na netaxaỹaxaquiripi, chaqai na ra'ỹaauec na qom lanatec, chaqai na ỹa'xatac na leloxoỹaxac na ne'guemataxac, chaqai na pi'xonaq quená'maq ỹahotaque ỹa'xateta'guit ca ñaqai naataho, chaqai ỹilenta'pe qamiri quiyim sqai 'guiñiỹot ñi nashi quiyi Babilonia. 
JER.27.10	Ma' la'maachic dá'maq ỹa'xatetac caqamiri. Qaidaata dá'maq chigoxochiỹaugui qamiri ma'le quiyim qai'xate' qamiri ma'le quena na'lauahi chaqai quiyim seuagaxata'pe qamiri, ca' rillivii. 
JER.27.11	Qam cá'maq qomyipi quiyim i'guenot da lquesaxanaxa ñi nashi quiyi Babilonia, ca' ỹim se sedaxan queca na'laua quiyim neetalec chaqai ro'ueenataxanlec. Ỹim na'gaxala', se'taxajñi da ỹa'qaatec.
JER.27.12	Ỹim Jeremías liỹa sa'xat dá'ogue da la'qaatec ñi qota'olec quiñi Sedequías, ñí'maq nashi quena Judá, chaqai qai'neeta shinac quiñi'maxare:
JER.27.12	—'Guiñiỹot da lquesaxanaxa ñi nashi quiyi Babilonia chaqai quena lauo', qaiyi rca'lliiuec. 
JER.27.13	¿Negue' quet cá'maq 'neeta quiyim rillivi' qami' chaqai na qauochi' sauaxat ca lauataq, ca nqopaaxa chaqai ca ne'ne'? Ma' ñi qara'gaxala' 'naac quiyim dá'ogue dajo ỹovirau'a ca qomyipi quiyim se i'guenot ñi nashi quiyi Babilonia. 
JER.27.14	Totaxan na'xaỹaxañiỹa najo netaxaỹaxaquiripi ná'maq ỹilenta'pe qamiri quiyim sqai 'guiñiỹot ñi nashi quiyi Babilonia, ma' ná'maq ỹa'xatetac na'maachic. 
JER.27.15	Ñi qara'gaxala' i'taxajñi 'naac quiyim ñi'maxare se ila' na'maxare; na'maxare chi ỹa'xatejlec 'naac quiyim qaila' quiñi qara'gaxala'. Ca' chaqaida dá'maq 'em quiyim ñi qara'gaxala' iuagaxata'pe qamiri ma'le, ca' qamiri chaqai na netaxaỹaxaquiripi ná'maq ỹa'xatetac dajo caqamiri, ca' ileu.
JER.27.16	Chaqai qai'neeta shinapega so netaxaỹaxaquiripi chaqai sá'ogue so qomyipi, shinapega:
JER.27.16	—Dajo 'naac ñi qara'gaxala': Totaxan na'xaỹaxañiỹa na netaxaỹaxaquiripi ná'maq 'naac quiyim qaỹaloq qaỹopilaxate' queda Babilonia naua louenqa ñi no'ueenaxanaxaqui. Ma' na'maachic dajo qaỹa'xatetac. 
JER.27.17	¡Totaxan na'xaỹaxañiỹa! 'Guiñiỹot ñi nashi quiyi Babilonia, qaiyi rca'lliiuec. ¿Negue' quet cá'maq 'neeta quiyim najo na'a' lodegaxat ñigui ca ladogoñi 'imqaipi qanopoxoỹaxajñi? 
JER.27.18	Ma' quetqai ỹaatqajam llic netaxaỹaxaquiripi chaqai ỹaatqajam llic setaqaugui, ca' yashiila ỹim na'gaxala' sqaica lqalanec quiyim se sasen qai'xat queda Babilonia ná'maq nouenqaipi ñaqai hueetaugui ñi no'ueenaxanaxaqui chaqai ñi lauo' lodegaxat ñi nashi quena Judá, chaqai quena Jerusalén.
JER.28.1	Ca' chaqaisoota so ñaaxa na' ime' saua tres ñaxari chaqai mashic hueetauguilo saua cinco shiriguiri quiyim neetaho nashi so Sedequías quiyi 'laua Judá, ca' so netaxaỹaxaqui Hananías, so leta'a leenaxat Azur na'ñi yi na'a' Gabaón, ca' 'naapega so Jeremías quiñi no'ueenaxanaxaqui, 'qaata'pe saua netaxaỹaxanqajanqa chaqai sá'ogue so qomyipi, ca 'naac:
JER.28.2	—Ñi qara'gaxala' sqaica lqalanec, ñi qota'olec queso Israel, 'naac: Ỹim saqaguichigui da lquesaxanaxa ñi nashi quiyi Babilonia chaqai 
JER.28.3	quenaua dos ñaxari, ca' so'uet quiyim qarapilaxat quenajo yá'ogue yi louenqaipi na no'ueenaxanaxaqui yí'maq qai'xat na'le queda Babilonia quiñi nashi Nabucodonosor. 
JER.28.4	Chaqai qai'neeta so'uet quiyim rapile' quenajo so Jeconías, llaalec ñi Joacim, nashi quiyi Judá, chaqai yá'ogue yi liỹa qomyipi qai'xat na'le quiyi Judá, qai'xategue da Babilonia. Ajá'a, ỹim saqaguichigui ma'le da lquesaxanaxa ñi nashi quiyi Babilonia. Ỹim na'gaxala', se'taxajñi da ỹa'qaatec.
JER.28.5	Ca' so netaxaỹaxaqui Jeremías 'naaco' queso netaxaỹaxaqui Hananías, 'qaatac nqai'en so netaxaỹaxanqajanqaipi chaqai sá'ogue so qomyipi neetaugui ñi no'ueenaxanaxaqui:
JER.28.6	—¡Ajá'a, saxanchi' ñi qara'gaxala' ỹo'uet dajo! ¡Saxanchi' ñi qara'gaxala' ipacqajanchiguilo daua ra'qaataxahi' chaqai quiyim qarapilaxate' caua louenqa na no'ueenaxanaxaqui chaqai quiyim pil ná'ogue ná'maq qomyipi qane'xategue na Babilonia! 
JER.28.7	Qam ñaq na'xaỹaxañita dá'maq shinac caqami' chaqai quená'ogue na qomyipi: 
JER.28.8	'Ue so 'auaxaic netaxaỹaxaquiripi, na' saqa' ñi'xaỹoxosoxoñi, ỹa'xateta'guit so lauataq, so ne'xoric chaqai so ne'ne', taỹalec so 'xoic qomyipi chaqai so nashillipi quesaxanaxaiquipi. 
JER.28.9	Qam quena' na netaxaỹaxaqui ỹa'xateta'guit da na'maxa, ca' ta'to'o' no'm ipaquichigui da la'qaatec, ca re'oq quiyim ỹaatqajam qaila' quiñi qara'gaxala'.
JER.28.10	Co'na'le, ca' so Hananías naqat queso Jeremías so nauegaxanaxaqui hueeto'ot na lqosot, ca' ỹaqaguitetajlec. 
JER.28.11	Ca chaqa'ma' 'ue da ỹa'xat, 'qaatac nqai'en sá'ogue so qomyipi:
JER.28.11	—Ca 'naac 'neetasa' da la'qaatec ñi qara'gaxala': Ca' chaqaida shine'tegue quenauajo dos ñaxari, ca' ñaqat quena lqosot quená'ogue na ỹoreta'oguit qomyipi so lauegaxanaxaqui ñi nashi Nabucodonosor quiyi Babilonia, ca' saqaguichigui.
JER.28.11	Ca' so Jeremías eec. 
JER.28.12	Ca co'na' shi'gom na' ime quiyim so Hananías naqat chaqai ỹaqaguichigui so nauegaxanaxaqui hueeto'ot na lqosot so Jeremías, ca' ñi qara'gaxala' ỹalamaxachichigui so Jeremías, ca 'naapega: 
JER.28.13	Quirepegue' ñi Hananías, ca 'ñirapega quiyim ỹim na'gaxala' shinac: Qaguichisajlec so nauegaxanaxaqui qo'paq, qam ỹim sa'maxatetañi caqami' na nauegaxanaxaqui fierro. 
JER.28.14	Ma' ỹim na'gaxala' sqaica lqalanec, ỹim qota'olec queso Israel, shinac: Sillo'ot na lqosot ná'ogue na ỹoreta'oguit qomyipi so nauegaxanaxaqui fierro, qaiyi na'aquipi ma'le quiñi nashi Nabucodonosor quiyi Babilonia. Vire'ta na iseripi neuec saanem quiyim ỹoiquentac.
JER.28.15	Ca na'le, ca' so Jeremías 'naac queso Hananías:
JER.28.15	—¡Ñaq na'xaỹaxañi', Hananías! Ñi qara'gaxala' se relachi', ca' qami' vi'saque quiyim na qomyipi huelec da sqai llic. 
JER.28.16	Vichiguiño' ñi qara'gaxala' 'naac: Ajá'a, selachi', qam quiyim sahotaque sapalaxachirac quena 'laua. Ca' quenajo ñaaxa, ca' rillivi', ma' quenaua ra'qaataxahi', ca 'viichi' quiyim na qomyipi npa'guene'e' aỹim.
JER.28.17	Ca' so netaxaỹaxaqui Hananías ileu na' ỹovite' saua siete shiriguiri quesojo ñaaxa.
JER.29.1+JER.29.2	Na' ime quiyim so nashi Jeconías qai'xategue ca ỹoqa'a 'laua, liỹaatac aso late'e chaqai so la'aquipi quiñi lauo' lodegaxat, chaqai so na'gaxalateripi quiyi Judá chaqai yi Jerusalén, so no'xonaxanyipi chaqai na ỹo'ueetac ana la'gaxasete na lasom, ca' so netaxaỹaxaqui Jeremías chicqochi'ñi yi Jerusalén aso lelaata, taỹa'a so qo'xoiquipi hueeta'gue da ỹoqa'a 'laua chaqai so netaxaỹaxanqajanqaipi, so netaxaỹaxaquiripi chaqai so qomyipi i'xat na'le so Nabucodonosor quiyi Jerusalén, i'xategue da Babilonia. 
JER.29.3	Sojo nelaata qailategue so llaalec so Safán, leenaxat Elasa, chaqai so llaalec so Hilcías, leenaxat Gemarías, sauá'maq so Sedequías, nashi quiyi Judá, ilategue da Babilonia quiyim quepegue' so nashi Nabucodonosor. Aso nelaata 'naacsa':
JER.29.4	Ñi qara'gaxala' sqaica ca lqalanec, ñí'maq qota'olec queso Israel, quená'ogue na qai'xat na'le quiyi Jerusalén, qai'xategue da Babilonia, 'neetasa' da la'qaatec: 
JER.29.5	No'xoñiishiguim ca qauori chaqai na'maxachiiñi; ñiiñi ana qo'paq, ca' a'guii ana la. 
JER.29.6	O'ñiiỹata', 'viichii ca qachaalguii chaqai aca qachaallii chaqai ca'maxare qai'neeta 'on, ca' 'ue ca llaalec. Nqo'naxachiuec ca no'ueenataxaguii, totaxan nqo'naxachiỹata'. 
JER.29.7	'Ueenataxañii qaiyi nqo'neuec cá'maq na'a' lodegaxat cá'maq selateguelo qamiri, chaqai yashiilahi nqouagaxaiñilec ca'maxare, ma' no'm ỹa'maqachiguiñi ca'maxare, ca' qai'neeta qamiri ra'maxaichiguiñi. 
JER.29.8	Ỹim na'gaxala' sqaica lqalanec, ỹim qota'olec queso Israel, saqatalo qamiri quedajo: Totaxan 'xañiigue quiyim rayiñitac na netaxaỹaxaquiripi chaqai na idaanau'a nanchaqaina quená'maq ỹalequetauguilo qamiri; totaxan na'xaỹaxañiỹa quena' ỹa'xat na le'guemataxac. 
JER.29.9	Ná'maq ỹa'xatetac na'maxare caỹim la'maachic, ma' ỹim se sela'. Ỹim na'gaxala', se'taxajñi da ỹa'qaatec.
JER.29.10	Ñi qara'gaxala' 'naac: Ma' ỹovite' caua setenta ñaxari quena Babilonia, ca' so'ueenataxan sqoshiilgoto qamiri, ca sepacqajanchigui ma'le da ỹa'qaatec quiyim yapilaxate' qamiri quenajo. 
JER.29.11	Ỹim sa'den cá'maq shinta'gue ma'le caqamiri quiyim ra'maxaiñi, mese sqa'viỹa'guelo qamiri, quiyim sa'ue cá'maq ỹaatqajam lodegaxat naquitaxaguii ma'le. Ỹim na'gaxala', se'taxajñi da ỹa'qaatec. 
JER.29.12	Ca ma'le, ca' qamiri ỹaxañiỹot aỹim, ca nqouagaxaiñiỹot aỹim ma'le, ca' ỹim ña'xaỹaxanalo qamiri. 
JER.29.13	Ca ma' daañiỹaque aỹim, chaqa'ma' nachiua', ma' ỹaatqajam machiỹauec añi re'taxanatahi quiyim daañiỹaque aỹim. 
JER.29.14	Ajá'a, ỹim saxanegue quiyim qamiri nachiua' ma'le, ca' so'uet quiyim nadalaxachii: ñaqata'alo qamiri ma'le quená'ogue na ỹoreta'oguit qomyipi quenaua'que naua na'aate' selariigue neuagaxachitajlec. Ca' llapoonta' chaqai so'uet quiyim rapillii quenajo ná'maq hua'ñi na' qai'xate' qamiri. Ỹim na'gaxala', se'taxajñi da ỹa'qaatec.
JER.29.15	Qamiri 'ñiỹac: Ñi qara'gaxala' ỹo'uet so letaxaỹaxaqui coqomi' quena Babilonia.
JER.29.21	Ñi qara'gaxala' sqaica lqalanec, ñí'maq qota'olec queso Israel, 'naac quiñi Acab ñí'maq llaalec ñi Colaías, chaqai quiñi Sedequías ñí'maq llaalec ñi Maasías, yaua'maxare ỹa'xatesac na sqai llic ỹiqueseguelec ñi qara'gaxala', 'neetasa' da la'qaatec: Ỹim so'uet ma'le quiyim loxonqa ñi nashi Nabucodonosor quiyi Babilonia, ca' qamiri huañichigui ma' ñi'maxare ỹalauate'. 
JER.29.22	Qaiyi ma' ná'maq qanauega najo quiyi Judá ná'maq neeta'ñi na Babilonia, no'm 'ue ca inaxalec ca la'qaatec se no'uen, ca' 'naac: Ñi qara'gaxala' 'ne'tegue caqami' dá'maq 'ne'tegue na'le queso Sedequías chaqai queso Acab, sauá'maq ñi nashi quiyi Babilonia ỹalateraq na'le queso norec. 
JER.29.23	Dajo 'ue na'le quesaua'maxare sauaxat se no'uen da ỹo'ueetesac quena Israel: hueesa'piguit ana loua na lauo' le'ec chaqai 'ue da ỹa'xatesac sqai llic quiyim se selarelec. Ỹim sa'den chaqai ỹaatqajam seuanchigui. Ỹim na'gaxala', se'taxajñi da ỹa'qaatec.
JER.29.24	Ñi qara'gaxala' 'naapega so Jeremías quiyim 'naapega so Semaías na'ñi yi Nehelam: 
JER.29.25	Ñi qara'gaxala' sqaica lqalanec, ñí'maq qota'olec queso Israel, 'naacsa': Qami' chaqai 'viiquiñi'sac, vite aso relaata'e', lachita yá'ogue yi qomyipi quiyi Jerusalén chaqai ñi netaxaỹaxanqajnec Sofonías, llaalec so Maasías, chaqai yá'ogue yi liỹa netaxaỹaxanqajanqaipi. Caso relaata'e' 'ñirac quiñi Sofonías: 
JER.29.26	Ñi qara'gaxala' 'naac quiyim qami' netaxaỹaxanqajnec, vira'ñi yi loma' so Joiada, quiyim qami' ra'ireguelec ná'ogue quena no'ueenaxanaxaqui quena Jerusalén. No'm 'ue ca hualoxonaq, ca' retaqa, 'naac quiyim netaxaỹaxaqui, ca' qami' vite ca 'gaxanaxañiriguilo naua lichil chaqai coñichi'. 
JER.29.27	¿Chi'neco' ma' sqai taqaira'a so Jeremías só'maq na'ñi yi Anatot, na' so'maxare retaqa caqamiri 'ec ca netaxaỹaxaqui? 
JER.29.28	Vire'ta ỹo'uet aso lelaata coqomi' queda Babilonia, ca caso'maxare 'naac: Quiyim qaua' qaỹosouec yi qomyipi, no'xoñiishiguim ca qauori, na'maxachiiñi, ñiiñi ana qo'paq, ca' a'guii ana la.
JER.29.29	So netaxaỹaxanqajnec Sofonías retaqalec aso nelaata qaiyi 'qaatac so Jeremías. 
JER.29.30	Co'na'le, ca' ñi qara'gaxala' 'naapega so letaxaỹaxaqui, ca 'naac: 
JER.29.31	Lachita ca ra'qaachiqui' yá'ogue yi ncoñiitecseripi quiyim ỹim na'gaxala' shinapega: Mashic ñi Semaías na'gue da Nehelam ỹa'ue da la'qaatec, quiichigui nqai'en da ỹeenaxat, quiyim ỹim se sela', ca' ỹa'ue caqamiri da naquitaxaguii qaica ca 'negue, 
JER.29.32	vichiguiño' ỹim na'gaxala' shinac: Souaxan ma'le ñi Semaías chaqai na llaalqaipi. Ca' qaica ma'le ca llaalec ỹalequetaugui na ỹalamaxareteripi, chaqai se ỹalega'a da na'maxa saanem ma'le na ỹalamaxareteripi, ma' quenaua la'qaatqa ỹo'uet quiyim npa'guiñi'e' aỹim. Ỹim na'gaxala' se'taxajñi da ỹa'qaatec.
JER.31.2	Ñi qara'gaxala' 'naac:
JER.31.2	Quiyi 'laua qaica qom ñachaxan quiyim ỹim huagaxaraic
JER.31.2	quená'maq qomyipi qohit queso nelauaxa.
JER.31.2	Na' so Israel idaantaque ca nco'matqa',
JER.31.3	ca na' ñaq qoỹoqo'ta, ca ñachaxana.
JER.31.3	Ca' se'xoren, qam qaica lqodoc da i'xorenataxanaxa;
JER.31.3	vichiguiño' ñaqai queeta da iqouagaxa.
JER.31.4	Liỹa ño'xonshiguim na la'a' na Israel llaalqaipi.
JER.31.4	Ca lotqai liỹa novi',
JER.31.4	ỹahote'e ana lasaquinata chaqai rasotetac queda netoonaxac.
JER.31.5	Liỹa danaxan cana 'uva
JER.31.5	quenaua quemaralgoto quiyi Samaria,
JER.31.5	chaqai ná'maq danaxan,
JER.31.5	ca ỹa'ic ná'maq chaqai lanecsec.
JER.31.6	Ma' ỹovi' ca na'xa'a, ca' na neloxoỹaripi ỹaualaq
JER.31.6	quenaua quemaralgoto quiyi Efraín, 'nerac:
JER.31.6	Ỹalahi qamiri, qolaxapegue' yi Sión,
JER.31.6	qolaxapegue' ñi qara'gaxala' ñí'maq qota'olec coqomi'.
JER.31.7	Ñi qara'gaxala' 'naac:
JER.31.7	'Ueenaxañii queda netoonaxaguii chaqai da raỹaaguii qamiri lalamaxareteripi so Jacob,
JER.31.7	ná'maq ỹapacauec quená'ogue na ỹoreta'oguit qomyipi.
JER.31.7	'Viichii quiyim qara'xaỹa ca ro'ueenaxanaxaguii chaqai 'ñiỹac:
JER.31.7	Ñi qara'gaxala' nca'laxatec na lalamaxareteripi,
JER.31.7	ná'maq no'ueenashiguim na'le queso Israel llaalqaipi.
JER.31.8	Yapilaxat quiyi 'laua queda rapiguim,
JER.31.8	chaqai llapoonta' quenaua'que naua lahil na 'laua.
JER.31.8	Quena'maxare liỹaatac ma'le na qai'laqaipi chaqai na ni'iraho naua lichil,
JER.31.8	ana 'aalo 'manaxai chaqai aná'maq mashic shi'gue co'o;
JER.31.8	¡ỹaatqajam lecauguíi ma' rapil!
JER.31.9	Naqueta nqouagaxainta'guit chaqai noỹenta'guit.
JER.31.9	Ỹim sauega yi huaxaỹaq ne'paxantashiguim,
JER.31.9	queso nayic nalo'ojta', ca' qaica ca repoxolaxan.
JER.31.9	Ma' ỹim leta'a so Israel,
JER.31.9	chaqai so Efraín só'maq ỹi ỹaalec.
JER.31.10	Na ỹoreta'oguit qomyipi ñaq na'xaỹaxañiỹa da la'qaatec ñi qara'gaxala'
JER.31.10	chaqai 'qaataxañii quena qoỹoqo'teguelo na'aate', 'ñiỹac:
JER.31.10	Ñi qara'gaxala' iuagaxatac na Israel llaalqaipi,
JER.31.10	qam liỹa lapoonta', ca' cochiỹa
JER.31.10	'ec na qagreta lo'o quena' reloqota'a ana lalo.
JER.31.11	Ma' ñi qara'gaxala' naqata'a na lalamaxareteripi so Jacob,
JER.31.11	ỹoso'oga quiyí'maq qomyipi 'xoic da lquesaxanaxa.
JER.31.12	Nanaqueta, qam ro'ueenaxanta'guit queda netoonaxac quena qoỹoqoshi'ma quiyi Sión,
JER.31.12	ỹaatqajam le'eetaxat da lqouagaxa ñi qara'gaxala':
JER.31.12	na trigo, na lataxa chaqai na aceite,
JER.31.12	na qagreta chaqai ana huaca.
JER.31.12	'Neetari' ca nanaxanqa' 'xoic na naquitaxa
JER.31.12	chaqai tot na'laañi da lquesaxanaxa.
JER.31.13	Ana nequetegaxai rasoteta queda netoonaxac,
JER.31.13	'nejem na ne'naqaipi chaqai na qo'xoiquipi.
JER.31.13	Ỹim so'uet quiyim ỹa'maxagui lauel:
JER.31.13	só'maq noỹenaxac ñigui nqaishin da laỹaac,
JER.31.13	sa'ue ma'le ca netoonaxac paguec lecaic queso nqui'ic.
JER.31.14	So'uet quiyim na netaxaỹaxanqajanqaipi ỹa'ic ná'maq no'uen
JER.31.14	chaqai ná'maq ỹalamaxareteripi le'eetaxat ná'maq no'uen na'ic.
JER.31.14	Ỹim na'gaxala', se'taxajñi da ỹa'qaatec.
JER.31.31	Ñi qara'gaxala' i'taxajñi da la'qaatec, 'naac: 'Ue ca na'xa'a quiyim sadalaxat da qana'deenaxac quena na'ñi yi Israel chaqai quena na'ñi yi Judá. 
JER.31.32	Dajo qana'deenaxac totqai 'nejem so qana'deenaxac queso 'auaxaic qataa'illipi, na' secona'a da lqai'laxat, ca' ñaqata'a quiyi Egipto; ma' saua'maxare se ipacqajanyigui so ña'deenaxac, 'eno'm ỹaatqajam ỹalamaxaret. Ỹim na'gaxala', se'taxajñi da ỹa'qaatec. 
JER.31.33	Dajo dá'maq ña'deenaxac ma'le quena llaalqaipi so Israel, ma' ỹovita cajo na'xa'a: Da ilaataxanaxaquipi sellaagui añi le'taxanata chaqai shiriñi quiyi la'deenataxanaxac loma'. Ca' ỹim qota'olec ma'le quena'maxare, chaqai na'maxare, ca' ỹalamaxareteripi. Ỹim na'gaxala', se'taxajñi da ỹa'qaatec. 
JER.31.34	Ca ma'le, ca' se ipaquetaque quecaua qomi' nauochaxaua' loqo'm neuo' lase' se napaxaguintecta' quiyim na'deenta', ma' ná'ogue ya'den ma'le, chicqochi'ñi ca paguec lodegaxat, vire'ta ca paguec cocho'qui'. Ca' ỹim sapalaxat ca se no'uen ỹo'ueetetac chaqai tot so'leentapega na lasauaxaset. Ỹim na'gaxala', se'taxajñi da ỹa'qaatec.
JER.36.1	Na' ỹovite' cuatro ñaxari quiyim so llaalec so Josías, leenaxat Joacim, ỹoiquentac quiyim nashi yi 'laua Judá, ca ñi qara'gaxala' ỹilen so Jeremías, ca 'naapega: 
JER.36.2	Coñita aca lere, ca 'chirelec ná'ogue ná'maq ỹa'qaatqaipi taỹalec yi Israel chaqai yi Judá chaqai na liỹa qomyipi, chicqochi'ñi na' sa'ue da ỹa'qaatec caqami' na' ñaqai neetaho so Josías, chi ỹovireta'a nagui. 
JER.36.3	Sqoue ỹaxanñi dá'maq se no'uen ỹo'ueetetac ná'maq neetalec na Judá ma' ỹa'den ná'ogue ná'maq le'xoric sahotaque selata, ca' sapalaxat na se no'uen ỹo'ueetetac chaqai na lasauaxaset.
JER.36.4	Co'na'le, ca' so Jeremías roỹaxana so llaalec so Nerías, leenaxat Baruc, ca 'naapega quiyim ỹiriñi dá'ogue dá'maq 'naac ñi qara'gaxala', ca' so Baruc ỹiriñi caso lere. 
JER.36.5	Ime, ca' so Jeremías ỹa'ue da laqataxac queso Baruc, 'naac:
JER.36.5	—'Ajñi' dá'maq shintari' quiyim se seshit shicpegue' añi no'ueenaxanaxaqui quiñi qara'gaxala'. 
JER.36.6	Vichiguiño' qami' qui'o' ma' ipalata'oga ca na'xa'a nqopaaqataxaqui na qom, ca taqairelec ná'maq selachirelec 'chiriñi, qaiyi 'xaỹa da la'qaatec ñi qara'gaxala' na qomyipi chaqai ná'ogue na noviro chicqa'ogalo naua na'aate' quiyi Judá. 
JER.36.7	Sqoue quiyim ỹashiila ñi qara'gaxala' chaqai ỹaxanñi da se no'uen lo'ueenataxanaxac ma' chalego lecaic dá'maq lonogoxonaxac ñi qara'gaxala' quiyim ỹadentalec na'maxare.
JER.36.8	Ca' so Baruc ỹo'uet dá'ogue dá'maq qohinapega queso netaxaỹaxaqui Jeremías, ca' quepegue' ñi no'ueenaxanaxaqui, ca' retaqalec da la'qaatec ñi qara'gaxala'.
JER.36.9	Ca' quesaua cinco ñaxari chaqai nueve shiriguiri quiyim nashi quiyi Judá so llaalec so Josías, leenaxat Joacim, ca' quelec quiyim nqopaaqachit quiñi qara'gaxala' so neeta'ñi yi Jerusalén chaqai ná'maq chicqa'ogalo naua liỹa' na'aate' quiyi Judá. 
JER.36.10	Ca' so Baruc quepegue' yi paguec pa'aauo nasoxoc añi no'ueenaxanaxaqui quiyi ñigo quiñi qaỹamata'gue dalaxaic lasom, ca' quiñi lauo' so Gemarías só'maq llaalec so Safán, só'maq lere lo'o, ca retaqalec aso lere hueesalec saua la'qaatqa so Jeremías, 'qaatac nqai'en sá'ogue so qomyipi.
JER.36.11	So Micaías, só'maq llaalec so Gemarías, chaqai laual so Safán, 'xaỹa dá'ogue dá'maq la'qaatec ñi qara'gaxala' quesó'maq retaqateguelec so Baruc. 
JER.36.12	Ca' quepegue' yi la'a' so nashi quiñí'maq lauo' so lere lo'o, neetaugui lapoota'ta' sá'ogue so nashillipi: Elisama só'maq lere lo'o; Delaía só'maq llaalec so Semaías; Elnatán só'maq llaalec so Acbor; Gemarías só'maq llaalec so Safán; Sedequías só'maq llaalec so Hananías, chaqai so liỹa nashillipi. 
JER.36.13	So Micaías ỹa'xat cá'ogue cá'maq 'xaỹa co'na' so Baruc retaqalec aso lere, 'qaatac nqai'en so qomyipi. 
JER.36.14	So nashillipi ila' so Jehudí só'maq llaalec so Netanías, laual so Selemías chaqai liỹa laual so Cusi, quiyim 'naapega so Baruc quiyim ỹodo aso lere só'maq retaqateguelec na'le, 'qaatac nqai'en so qomyipi. Ca' so Baruc icona aso lere, ca' quepegueto saua'maxare. 
JER.36.15	Ca saua'maxare 'nerac:
JER.36.15	—Nqa'aamiriñi, ca' taqairelec aná'maq lere.
JER.36.15	Ca' so Baruc retaqalec aso lere. 
JER.36.16	Ca', chi retaqalec, ca no'chata' na' 'xaỹa, ca' queda lqolonaxa, ca retaxaỹata' 'nerecta':
JER.36.16	—Sahoqe la'xaỹaxac ñi qarashi quedá'ogue dajo.
JER.36.17	Ime, ca' qohinac queso Baruc:
JER.36.17	—Ñigo', 'xachi' cá'maq 'neeto' na' 'chiriñi dá'ogue dajo.
JER.36.18	Ca' so Baruc 'naaco':
JER.36.18	—Ñi Jeremías ñí'maq 'naac shiriñi dá'ogue, ca' ỹim shiriñi canajo lere.
JER.36.19	Co'na'le, ca' qohinac queso Baruc:
JER.36.19	—Ca' ¡qami' chaqai ca Jeremías 'iichii nañoxochiñi chaqai qaica ỹa'den cá'maq ñiita'ñi!
JER.36.20	So nashillipi illa'ñi aso lere ñi lauo' so Elisama só'maq lere lo'o, ca querepegue' yi la'a' so nashi, ca' ra'qaataxanta quedá'ogue dajo. 
JER.36.21	Ca' so nashi ila' so Jehudí quiyim que'oga aso lere quiyi la'a' so Elisama só'maq lere lo'o. Ca co'na' so Jehudí noviraxato aso lere, ca' so Jehudí retaqalec, 'qaatac nqai'en so nashi chaqai so lotauaripi lapoota'ta'. 
JER.36.22	Qam ma' viichigui so shiraigo quena' novi' na no'oomaxa, ca' so nashi neetaugui ñi lauo' quena' no'oomaxa, ca' 'ue so npoqo lahi' hueetañigui ana poqo ỹaviquetaugui. 
JER.36.23	Ca quena' so Jehudí ỹomate' saua tres loqo'm cuatro llico retaqalgoto, ca' so nashi ichaxauec queso lecatoqui', ca' inaxañigui so lole' lahi', ca ỹavigaxat. Ca' chaqaida 'neeta'gue, chi ỹovireta'a quiyim imeuo aso lere. 
JER.36.24	Ca' so nashi chaqai vire'ta so lotauaripi, só'maq 'qaatapega sá'ogue só'maq qaretaqateguelec, ỹaatqajam qaica ca lqolonaxa chaqai ñaqai 'ue quet ca nqui'ic nqai'en. 
JER.36.25	Ca' so Elnatán, so Delaía chaqai so Gemarías ne'xoresentetot so nashi quiyim se copata'a aso lere, qam so'maxare se na'xaỹaxan. 
JER.36.26	Ta'ta'a quiyim ỹilen so Jerameel só'maq 'auaxaic nashi llaalec chaqai so Seraías, llaalec so Azriel, chaqai so Selemías, llaalec so Abdeel, quiyim qaiconlec so Jeremías chaqai so leraxanqajnec Baruc. Qam ñi qara'gaxala' ỹoxochiñi.
JER.36.27	Ca' na' ime quiyim so nashi copata'a aso lere hueesalec saua la'qaatqa so Jeremías, ỹichiño' na'le so Baruc, ca' ñi qara'gaxala' ỹilen so Jeremías, 'naaco': 
JER.36.28	Coñita ca liỹa lere, ca 'chiriñi sá'ogue só'maq hueetalec aso 'auaxai só'maq copata'a ñi Joacim, nashi quiyi Judá. 
JER.36.29	Ca 'ñiraco' ma'le: Ñi qara'gaxala' 'naac: Qami' copachira'a aso lere chaqai taqaira'a ñi Jeremías sauaxat quiyim ỹiriñi ñi nashi quiyi Babilonia ỹaatqajam llic novi' nopoxoỹaxajñi najo 'laua chaqai qaica nqai'en ca qom chaqai na isecỹac. 
JER.36.30	Vichiguiño' ỹim na'gaxala' shinac caqami' Joacim, nashi quena 'laua Judá: Qami' qaica qachaalqui' nqa'xanñigui ma'le añi nqa'xanaxaqui so nashi David. Ca ma' rillivi', ca vi'sa'guit ca npa'ỹaaxa chaqai ana loñi quiyi pe. 
JER.36.31	Chaqai qami' chaqai na qachaalaxai'ipi chaqai na rotauachi'ipi sa'ue ma'le ca nouaxanaxaset da lasauaxaset. So'uet quiyim taalgoto qamiri chaqai ná'ogue ná'maq neeta'ñi na Jerusalén chaqai ná'ogue na 'laua Judá, ná'ogue na ne'xoric sa'xateta'guit, dá'maq qamiri se na'xaỹaxañiỹa.
JER.36.32	Co'na'le, ca' so Jeremías icona aso liỹa lere, ca' ỹaanem so Baruc só'maq leraxanqajnec, ca' ỹiriñi cá'ogue cá'maq 'naac so Jeremías, sá'ogue só'maq hueetalec aso lere só'maq copata'a na'le so nashi Joacim. Ca' so Jeremías 'xoic so liỹa ỹoqoto, 'nejem só'maq 'auaxai lere.
JER.37.1	So Nabucodonosor só'maq nashi quiyi Babilonia ỹano quiyim nashi quiyi Judá so llaalec so Josías, leenaxat Sedequías, ỹana'ñi yi loma' so Joacim llaalec, leenaxat Jeconías. 
JER.37.2	Qam vire'ta so Sedequías chaqai so lotauaripi chaqai so qomyipi se na'xaỹaxana so la'qaatec ñi qara'gaxala' ỹichiñi nqai'en so letaxaỹaxaqui Jeremías.
JER.37.3	Ca' so nashi Sedequías ila' so Jucal, llaalec so Selemías, chaqai so netaxaỹaxanqajnec Sofonías, llaalec so Maasías, quiyim querepegue' so Jeremías, ca 'nerapega: “Nqouagaxaiñirelgoto qomi' quiñi qara'gaxala' ñí'maq qota'olec coqomi'.” 
JER.37.4	So Jeremías saqa' ỹaatqajam qaicoñi', ca' so'maxare ñaq ỹouootegueri', ỹouootapigui so qomyipi. 
JER.37.5	Ca' so nalliripi so faraón nenoxonec quiyi Egipto. Ca na' ỹa'den dajo so caldeoipi na' ñaq nalauateta'pegue' yi Jerusalén, ca' eec, ca'e yi'maxare.
JER.37.6	Co'na'le, ca ñi qara'gaxala' quepegue' so Jeremías, ca 'naapega quiyim 'naac 
JER.37.7	ñi qara'gaxala' quesaua nelaatqa:
JER.37.7	—'Ñiỹapega ñi nashi quiyi Judá ñí'maq nelate' qamiri quiyim yinate', quiyim so nalliripi so faraón só'maq naqueta ỹahotaque rotauañii, pil queda Egipto. 
JER.37.8	So caldeoipi liỹa rapil ma'le, ca lotqai queu'a na na'a' Jerusalén, ca' loxonec ma'le, ca copata'a. 
JER.37.9	Ỹim na'gaxala' sa'ue da ỹaqataxac: Qaica nemaqajnaxaguii, chaqai sqai 'ñiitapega quiyim so caldeoipi chaqa'ma' eec, qam sqaida. 
JER.37.10	Ca no'm qamiri qadoxoñiguii so nalliripi so caldeoipi quená'maq ñaq nalauatetac, ca sqo vito'olqai' saua ỹale' que'maaxaqa no'ueendañi quiyi nco'matqa', ca' chaqaisaua sauajo ỹale' ma' na'ñaxate', ca' copatera'a ma'le najo na'a' lodegaxat.
JER.37.11	Ca na' so nalauataxairipi caldeoipi mashic sham eec ca'e yi Jerusalén, ma' mashic nepalata so nalliripi so faraón, 
JER.37.12	ca' so Jeremías ca'e yi na'a' lodegaxat ma' sham quepegue' yi na'laua so Benjamín, ca ỹo'uet quiyim qaneuagaxachigui na nouenqaipi quená'maq chi la'aayaxaua. 
JER.37.13	Ca na' ỹovita ñi lasom qaỹamata'gue Benjamín, ca 'ue so ỹale leenaxat Irías, llaalec so Selemías chaqai laual so Hananías, so'maxare nashi queso neloxoỹaripi, nollaañi so Jeremías, ca 'naaco':
JER.37.13	—¡Qami' sham 'irougui na caldeoipi!
JER.37.14	Ca' so Jeremías 'naaco':
JER.37.14	—¡'E', mesqai llic, mesqai saugui na caldeoipi!
JER.37.14	Qam so Irías se na'xaỹaxan, ta'ta'a quiyim coñi', ca ỹauegueu'a so na'gaxalateripi. 
JER.37.15	Ca' saua'maxare ro'ỹita so Jeremías, ca relaataxandelec quiyim qaỹouaxan chaqai qaicoñi' quiyi la'a' so Jonatán, só'maq lere lo'o, ñi lauo' ñigui nqohin quiyim ncoñiitaxanaxaqui. 
JER.37.16	Ca' so Jeremías qainaxa'ñigui añi ncoñiitaxanaxaqui pa'ỹaañi ñí'maq 'xoic so na'xataripi hueeta'ñigui.
JER.37.17	Ca' so nashi Sedequías relaataxane'oga so Jeremías quiyim qaỹauego quiyi la'a'. Ca co'na' ỹoviro so Jeremías quiyi la'a' so nashi, ca' so nashi inat, nemoote'tot 'naaco':
JER.37.17	—¿Tegue' chaqaica ca la'qaatec ñi qara'gaxala'?
JER.37.17	Ca' so Jeremías 'naaco':
JER.37.17	—Ajá'a, 'ue, ca da'maxare 'neetasa': Qami' nashi, qami' noxonec ma'le quiñi nashi quiyi Babilonia.
JER.37.18	Ca' so Jeremías qai'neeta inat so nashi Sedequías:
JER.37.18	—¿Negue' cá'maq se no'uen so'uet caqami', loqo'm quena rotauachi'ipi, loqo'm quena qomyipi quiyim qayillaugui ana ncoñiitaxanaxaqui? 
JER.37.19	¿Negue' cá'maq hueesa'gue nagui caua netaxaỹaxaqui' cauá'maq i'taxatesegueñi quen quiyim ñi nashi quiyi Babilonia sqai naga'alo qamiri chaqai na na'lauahi? 
JER.37.20	Ca' nagui qami' ỹashi, ñaq na'xaỹaxañirañi, ca 'viichi' dá'maq sashiilaxantaque sa'xat nagui. Totaxan yopilaxachira'a yi la'a' so Jonatán só'maq lere lo'o. 'Ase' no'm yileua'anyi.
JER.37.21	Ca co'na'le, ca' so nashi Sedequías relaataxanlec quiyim so Jeremías ncoñiiteguesec, qam chaqai hueeta'ñi yi nasoxoc so neloxoỹaripi, ca quiyi na'xa'a lotqai qaỹodou'a ca 'óna pan quena pan lo'ollipi. Ca' dajo qohinta'gue na' ñaqa 'ue na pan quiyi na'a' lodegaxat. Ca' chaqaida 'neetari' so Jeremías na' hueeta'ñi yi nasoxoc so neloxoỹaripi.
JER.38.1	Ca' so Sefatías só'maq llaalec so Matán, Gedalías, llaalec so Pasur, Jucal, llaalec so Selemías chaqai so Pasur, llaalec so Malquías, 'qaasapega so Jeremías na' retaqatapougui so qomyipi, 'naacsa':
JER.38.2	—Ñi qara'gaxala' 'naac: Cá'maq no'ueenañi quena na'a' lodegaxat, ca' ileu ma'le queca lauataq loqo'm quena lqopaaxa loqo'm quena ne'ne'. Qam cá'maq nañaañiguit ma'le ca caldeoipi, ca' nca'leuec. 
JER.38.3	Ñi qara'gaxala' 'naac: Najo na'a' lodegaxat noxonec ma'le quena nalliripi ñi nashi quiyi Babilonia. Ñi'maxare ỹoiquentac ma'le, ca' qaica ca ishit quepaxat.
JER.38.4	Co'na'le, ca' so na'gaxalateripi 'nerapega so nashi:
JER.38.4	—'Maxaraic qaỹalauat ñijo ỹale, ma' naua la'qaatqa neualñi nqai'en na qanalliripi ná'maq ñaqai hueeta'ñi najo na'a' lodegaxat chaqai ná'ogue na qomyipi. Ñi ỹale se idaantaque ca lo'yaxanec quena qomyipi, ta'ta'a dá'maq se no'uen.
JER.38.5	Ca' so nashi Sedequías 'naaco':
JER.38.5	—Hua', ỹa'maqachiguiñi 'viiquiñitac quecá'maq sham 'ñiita'gue. Ỹim qaica quet cá'maq shinac caqamiri.
JER.38.6	Ca co'na'le, ca' saua'maxare iconerelec so Jeremías, ca inaxari'ñigui aca li'ỹa so nashi llaalec Malquías, na'ñi yi nasoxoc yi neloxoỹaripi loma'. Qaỹahote'e so ñic na' qainaxañi. Qam ma' co'chiichigui aso ni'ỹa, ta'ta'a na nishaaxa, ca na' taañi so Jeremías, ca rollapi'tegue quiyi nishaaxa.
JER.38.7	Ca' 'ue so Etiopía le'ec, leenaxat Ebed-melec, so'maxare ỹaatqajam npe'eet quesá'ogue so nashillipi. 'Uo' so la'xaỹaxac quiyim so Jeremías qainaxa'ñigui aso ni'ỹa. Queso na'xa'a so nashi ỹalequetau'a so netaxaỹaxac quiñi lasom qaỹamata'gue Benjamín. 
JER.38.8	Co'na'le, ca' so Ebed-melec inoxonec quiñi 'imec lodegaxat, ca quepegue', ca retaxaỹa'pegue' so nashi, 'naaco':
JER.38.9	—Qami' ỹashi, 'anta dá'maq 'neetetegue sauajo ỹale' queso Jeremías se ỹa'maxañi. Ma' inaxari'ñigui añi ni'ỹa, ca' yí, hueeta'ñigui ileuetac quena lqopaaxa, ma' qaica ca pan quenajo na'a' lodegaxat.
JER.38.10	Ca' so nashi chaqa'ma' ỹilen so Ebed-melec quiyim ỹa'ue ca nauegaxauaripi treinta ỹalliripi quiyim qanaqajshiguim so Jeremías, ma' saqa' ileu. 
JER.38.11	Ca' so Ebed-melec ỹauec so ỹalliripi, ca' quepegue' ñi nooỹac lahi' quiñi 'imec lodegaxat. Ca' iconalo saua noho leteraxaqa, ca' que'eendo queso ñic, ca ilari'ñalo so Jeremías cañi ni'ỹa. 
JER.38.12	Ca' 'naapega:
JER.38.12	—Lli'ro'oto naua rishaaqatquichi', qaiyi se rcoñirqachichi' na ñic.
JER.38.12	Ca' so Jeremías chaqaida 'ne'tegue. 
JER.38.13	Co'na'le, ca' saua ỹale' naviquishiguim so ñic, ca naqachishiguim so Jeremías cañi ni'ỹa. Ca na' ime dajo, ca' so Jeremías hueeta'ñi yi nasoxoc añi loma' na neloxoỹaripi.
JER.38.14	So nashi Sedequías relaataxane'oga quiyim qaỹauego so Jeremías quiñaua tres lasomi' ñi 'imec lodegaxat no'ueenaxanaxaqui. Ca' quiyi, ca' so nashi 'naac queso'maxare, 'naaco':
JER.38.14	—Sa'ue da inataxanaxac caqami', qam sahotaque quiyim qamaxachite' ca lopilaxaset nqai'ñi'.
JER.38.15	Ca' so Jeremías 'naaco':
JER.38.15	—No'm sa'ue ca lopilaxaset ca renataxanaxaqui', ca' qami' ỹashi laataxañirelec aỹim quiyim qayalauat; chaqai no'm sa'ue ca ỹaqataxac, ca' se na'xaỹaxañiriua'.
JER.38.16	Qam so nashi Sedequías nemoote'tot so Jeremías quiyim ỹaanec da la'qaatec nallitalta', 'naaco':
JER.38.16	—Saanec da ỹa'qaatec quiñi qara'gaxala' ñí'maq ỹa'ue da qarca'laxa, quiyim sqai salaxanegue qami' quiyim qaralauachi' chaqai sqai saanec aqami' quená'maq ỹahotaque ralauachi'.
JER.38.17	Ca' so Jeremías 'naaco' na'le queso Sedequías:
JER.38.17	—Ñi qara'gaxala' qaica lqalanec, ñí'maq qota'olec queso Israel, 'naac: No'm nañaañi' quena lashillipi na nalliripi ñi nashi quiyi Babilonia, qami' chaqai na qachaalaxai'ipi, ca' rca'llirec, ca' najo na'a' lodegaxat se qaicopata'a. 
JER.38.18	Qam no'm se nañaañi', ca' na caldeoipi ỹoiquentac ma'le najo na'a' lodegaxat, ca' copata'a ma'le, ca' qami' qaica ca nañitqachi'.
JER.38.19	Ca' so Sedequías 'naaco':
JER.38.19	—'Ue na iqolonaxa queso judioipi taugui na caldeoipi; no'm yaqajñi, ca' qa'viỹahic.
JER.38.20	Ca' so Jeremías 'naaco':
JER.38.20	—Qam qami' ỹashi se qaraqachiriñi ma'le. Na'xaỹaxañi' qouaquiric, qami' ỹashi, queda la'qaatec ñi qara'gaxala' dá'maq sa'xatem qami', ca' qaicanqaida caqami' ma'le chaqai rca'llirec. 
JER.38.21	Ñi qara'gaxala' ya'deenaxanaxanegue dá'maq 'neeta ma'le, no'm qami' ỹashi qui'salec quiyim se nañaañi': 
JER.38.22	Ca yá'ogue yi 'aallipi hueetaugui ñi 'imec lodegaxat lauo' so nashi quiyi Judá, ca qanaqata'a ma'le, ca' qoỹaanougui ma'le so lashillipi so nalliripi ñi nashi quiyi Babilonia. Ca' chaqaiyi yi 'aallipi 'naac ma'le:
JER.38.22	Sauá'maq paguec nauochaxaua' ñi qarashi
JER.38.22	ỹayine' ñi'maxare, ca' noxonec;
JER.38.22	ỹaxantegue quiyim naua lichil rollapi'teguelo quena nishaaxa,
JER.38.22	ca' quere'e reloqorec.
JER.38.23	Ca' so Jeremías ñaqai queetalec dá'maq ỹa'xatetac queso nashi:
JER.38.23	—Ná'ogue na 'aallipi chaqai na qachaalaxai'ipi qami' ỹashi qoỹaanougui ma'le na caldeoipi, chaqai qami' ỹashi se qarayichi' quena'maxare, ta'ta'a quiyim qoỹaanot qami' ma'le ñi nashi quiyi Babilonia. Ca' najo na'a' lodegaxat qaicopata'a ma'le.
JER.38.24	Co'na'le, ca' so Sedequías 'naaco' queso Jeremías:
JER.38.24	—No'm rauochitegue da nachaalataxaqui', ca' sqaico' 'xachitem dajo. 
JER.38.25	Ma' no'm na ỹotauaripi ỹa'den quiyim setaqata'pegue' qami', ca nanacpegue' qami' ma'le, ca' renachi' negue' cá'maq 'ñirac caỹim, chaqai negue' cá'maq shinac caqami'. Ca' ỹaanec da la'qaatec nallitalta' quiyim qaica ca 'ne'tegue qami', ca' rashiila'e' quiyim 'xachi' dá'ogue. 
JER.38.26	Qam qami' 'ñiraco' quiyim chi yashiila'isac tot selachira'a yi la'a' so Jonatán quiyim rillivira'ñi.
JER.38.27	Ca' ỹaatqajam chaqaida 'neeto' na'le so lotauaripi so nashi quepegue' so Jeremías, ca' inatetac, qam so'maxare 'naaco' dá'maq qohinapego' na'le queso nashi. Co'na'le, ca' qoỹaxantac, ma' qaica ca 'qaachigui so letaxaỹaxague'. 
JER.38.28	Ca' so Jeremías chaqai neeta'ñi yi nasoxoc yi la'a' so neloxoỹaripi, chi ỹovireta'a so na'xa'a na' noxonec yi Jerusalén.
JER.42.1	Sá'ogue so lashillipi so nouaataxanaq chaqai ỹalequeto so Johanán, llaalec so Carea, chaqai so Azarías, llaalec so Osaías, chaqai sá'ogue so qomyipi, noctoqui' chaqai qo'xoic, nqo'neu'a 
JER.42.2	so Jeremías, ca' qohinapego':
JER.42.2	—'Ue da sashiilaxanqaque caqami'; 'neeto' se na'xaỹaxañi': Nqouagaxaiñitot ñi ra'gaxalachi' ñí'maq qota'olec caqami' coqomi' sqo vito'olqai' qaro'ueenañi. Quesom qomi' 'xoic, qam nagui ñaqai 'ajñi' qomi' sqo vito'olqai'. 
JER.42.3	Nqouagaxaiñitot ñi ra'gaxalachi' ñí'maq qota'olec caqami' quiyim qarachaxañi'ñigui cá'maq nayic qolaxa'ñigui chaqai negue' cá'maq so'ueetaq.
JER.42.4	Ca' so Jeremías 'naaco':
JER.42.4	—Ajá'a ỹa'maqachiguiñi, sashiilo' ñi qara'gaxala' ñí'maq qota'olec caqamiri, ma' chaqaida dá'maq shiilaxañitaque, ca' sa'xatema qamiri ma'le cá'ogue cá'maq 'naapiguiỹa', qaica ca soxojñi.
JER.42.5	Ca co'na'le, ca saua'maxare 'neraco' queso Jeremías:
JER.42.5	—Ñi ra'gaxalachi' ñí'maq qota'olec caqami', chaqaiñi ñí'maq ỹaatqajam ỹauanchiguilo qomi' nagui, no'm se so'ueetaq cá'maq 'naac ñi'maxare nagui caqami'. 
JER.42.6	Sa'maxarenqata loqo'm se sa'maxarenaq cá'maq 'ñirac, qam qomi' ña'xaỹaxanaxa cá'maq 'naac ñi qara'gaxala', ñí'maq qota'olec coqomi', ñí'maq qomi' shinqac quiyim shiila'e', qaiyi no'uen ca qoyicyaxac.
JER.42.7	Ca co'na' mashic diez na'xata' saua ỹoxe'ueque, ca' ñi qara'gaxala' 'ue da ỹa'xat queso Jeremías, 
JER.42.8	ca so'maxare roỹaxana so Johanán, só'maq llaalec so Carea, chaqai so nouaataxanaq lashillipi liỹaatac chaqai sá'ogue so qomyipi, chicqochi'ñi ná'maq paguec cocho'qui', chi ỹovireta'a na paguec lodegaxat. 
JER.42.9	Ca 'naaco' queso qomyipi:
JER.42.9	—Ñi qara'gaxala' ñí'maq qota'olec quena Israel, ñí'maq qamiri 'ñiỹac saanot da rashiilaxanaxaguii, 'naac: 
JER.42.10	No'm qamiri viitaque sqai dahi quenajo 'laua, ca' ỹim so'uet quiyim 'ue nqaiyi caqamiri; se ñopoxoỹaxajñi qamiri, ta'ta'a quiyim sañiñi qamiri, ca se ñapogue' qamiri, ma' 'ue da ñitogotaxa quiyim ñila' da re'xoriguii. 
JER.42.11	Totaxan ro'chiỹa ñi nashi quiyi Babilonia ñí'maq chalego da rqolonaxahi quiñi'maxare. Totaxan ro'chiỹa, ma' ỹim seuetauguilo qamiri quiyim ñca'laxachiuec, ca' se ỹovitalo qamiri da lquesaxanaxa. Ỹim na'gaxala', se'taxajñi da ỹa'qaatec. 
JER.42.12	'Ue da iqouagaxa ma'le caqamiri, chaqai so'uet quiyim ñi'maxare qai'neeta nqouagueguelo qamiri, ca rapilaxate' qamiri quena na'lauahi.
JER.42.13	Qam no'm qamiri sqai 'maxariñii ñiitalec najo 'laua, ta'ta'a quiyim se na'xaỹaxañiỹa ñi qara'gaxala' qota'olec, 
JER.42.14	ca no'm 'ñiỹac: Sahoqotaque saxague da Egipto ma' queda'maxare qaica ca lauataq chaqai se sa'xaiqaque ca lelamaxa aca npe'te lauataq lo'o chaqai se qaralauat ca qarqopaaxa, 
JER.42.15	ca na'xaỹaxañiñi qamiri ná'maq ro'viiñiỹalec na Judá dá'maq ỹa'xat nagui ñi qara'gaxala' qaica lqalanec ñí'maq qota'olec quena Israel, 'naac: No'm qamiri viitaque 'iigue da Egipto, 
JER.42.16	ca' ca lauataq chaqai ca nqopaaxa ro'chiitaque qaiyiita ỹovitalo qamiri ma'le, ca' rillivii. 
JER.42.17	Ná'ogue ná'maq ỹahotaque taigue da Egipto, ca ma' ỹovi', ca' ileu ma'le queca lauataq, da nqopaaxa chaqai da ne'ne'. Ca' qaica ca nca'leetauec; qaica ca qohit ma'le queda ne'xoric selatalo qamiri ma'le.
JER.42.18	Ñí'maq qara'gaxala' sqaica lqalanec, ñí'maq qota'olec queso Israel, 'naac: Ca' 'nejem dá'maq ỹonogoxonaxac chaqai da iuel 'ec nachipishiguim quená'maq na'ñi na Jerusalén, ca' chaqaida 'neeta nachipishiguim caqamiri ma'le, no'm 'iigue da Egipto. Ca no'm 'ue ca se no'uen ca ỹa'xat queca liỹa, ca' raloqojnaxañiguilo qamiri, quená'maq ỹa'ue ca nqolonaxa, chaqai tot rapilliỹa najo 'laua. 
JER.42.19	Ca' qamiri ná'maq ñaq ro'viiñiỹalec na 'laua Judá, ñi qara'gaxala' ỹilene' qamiri quiyim sqai 'iigue da Egipto. Ca' 'yiiñita quiyim ỹim saqatalo qamiri nagui. 
JER.42.20	Ca' qamiri nauá'maq ỹaatqajam 'ue da ro'maxaguii lodegaxat, ma' qamiri nauá'maq 'ñiỹac quiyim sashiilaxanlgoto quiñi qara'gaxala' ñí'maq qota'olec caqamiri na' 'ñiỹac shiilaxañirelgoto qomi' quiñi qara'gaxala' ñí'maq qota'olec coqomi', ca' qara'deenaxanaxañitegue cá'ogue cá'maq 'naac ñi'maxare, ca' qomi' so'ueetaq ma'le. 
JER.42.21	Ca' ỹim sa'deenaxanaxaneguelo qamiri nagui dá'maq 'naac ñi qara'gaxala' qota'olec, qam qamiri se na'xaỹaxañii. 
JER.42.22	Ca vichiguiño' 'yiiñita qamiri nagui quiyim sauaxat ma'le ca lauataq, ca nqopaaxa chaqai ca ne'ne', ca' qamiri rillivii ma'le viỹalec yí'maq 'laua viitaque quiipegue'.
JER.43.1	Ca co'na' so Jeremías ỹomat quiyim ỹa'xatetapeguem sá'ogue so qomyipi da la'qaatec ñi qara'gaxala' ñí'maq qota'olec quesaua'maxare, 
JER.43.2	ca' so Azarías, só'maq llaalec so Osaías, so Johanán só'maq llaalec so Carea chaqai saua liỹa' ỹale' nemaqajnaxaqa 'nerac queso Jeremías:
JER.43.2	—¡Qami' quedá'maq 'ñirac na'majñisac! Ñi qara'gaxala' ñí'maq qota'olec coqomi' mesqai 'naapega qami' quiyim sqai saxague da Egipto. 
JER.43.3	So llaalec so Nerías, leenaxat Baruc, chaqaiso só'maq 'naapega qami' quiyim 'ñirapogoxoua', ma' ỹahotaque qomi' loxonqa na caldeoipi, ca' qaralauajñi loqo'm qare'xat queda Babilonia.
JER.43.4	Ca' chaqaida 'neeta vire'ta so Johanán chaqai so lashillipi so nouaataxanyipi chaqai vire'ta so qomyipi se no'ueenañi quiyi 'laua Judá, se na'xaỹaxana da la'qaatec ñi qara'gaxala'. 
JER.43.5	Ta'ta'a quiyim so Johanán chaqai sá'ogue so nouaataxanaq lashillipi lapoonta' sauá'maq mashic sqo vito'olqai' qomi' quiyi Judá, só'maq no'ueenañi na' ime qaiuagaxatetac quena ỹoqa'a 'lauaripi, chita'gue rapila yi Judá quiyim na'ñi yi'maxare: 
JER.43.6	ỹalliripi, 'aallipi, na ñaaqaipioqui', so llaallipi so nashi chaqai sá'ogue só'maq qomyipi quiyim so Nabuzaradán, só'maq lashi na neloxoỹaripi, so'maxare ỹamaxalec so Gedalías quiyim reloqota'a, vire'ta so Jeremías chaqai so Baruc. 
JER.43.7	Qaica ca na'xaỹaxana da la'qaatec ñi qara'gaxala', ca' sá'ogue so'maxare taigue da Egipto, ca ỹoviro'o' na'le yi na'a' lodegaxat Tafnes.
JER.43.8	Ca' quiyi Tafnes, ca' ñi qara'gaxala' 'naaco' queso Jeremías:
JER.43.9	—Coñitalo caua qari leta'al, ca' shiñiriñi quiyi nasoxoc naloote'oga ñi lasom ñigo quiñi lauo' so nashi quena Egipto, iuanchigui nqai'ñi' na Judá laseripi quenajo na'a' lodegaxat. 
JER.43.10	Ca 'ñirapega: Ñi qara'gaxala', ñí'maq sqaica lqalanec, ñí'maq qota'olec queso Israel, 'naac: Ỹim naiquena nqaishin ma'le ñi ilaatec Nabucodonosor, nashi quiyi Babilonia, chaqai sana'ñi najo aca nqa'xanaxaqui chaqai ca lauo' na'daañi ñi nashi, sanejlgoto naua qari sishiñiñi quenajo. 
JER.43.11	Ma' novi', ca nopoxoỹaxajñi na Egipto. Ca ná'maq taỹa'a quiyim ileu, ca' ileu; chaqai ná'maq taỹa'a quiyim qai'xategue ca liỹa 'laua, ca' qai'xat; chaqai ná'maq taỹa'a quiyim ileuaugui ca lauataq, ca' ileu ma'le queca lauataq. 
JER.43.12	Ca' copata'a ma'le na lauootoripi na lashiilqaipi na Egipto chaqai na lqolaqaipi copata'a loqo'm i'xat 'ec la'ac. Co'taxat ma'le na na'laua na Egipto, 'nejem ca qagreta lo'o quena naqat na lapaxat na looỹac. Ca' ime, ca' eec qaica ca quepaxat. 
JER.43.13	I'guenaxajñi ada netana ladocai quiyi nqouagaxainqa' cañi ra'aasa na na'ñi yi Egipto, chaqai copata'alo naua lauooto' na lashiilqaipi yi'maxare.
JER.44.1	Da na'qaatec icoñiguit so Jeremías taỹaugui so judioipi neeta'ñi naua na'aate' quiyi Egipto yaua Migdol, Tafnes chaqai yi Menfis chaqai yi 'laua pa'a'gue da 'guiñi, 'naac:
JER.44.2	—Ñi qara'gaxala' sqaica lqalanec, ñí'maq qota'olec quena Israel, 'naac: Qamiri huañiỹalo saua'que saua ne'xoyaxaco taarelec nqaishin yi Jerusalén chaqai yaua liỹa' na'aate' quiyi 'laua Judá. Ca' nagui ropoqote', ca' qaica cá'maq na'ñi yi'maxare, 
JER.44.3	sauaxat dá'maq se no'uen ỹo'ueetetac. Ma' yo'ooqochit na' ỹa'deetacoto naua le'cootal na 'naac qota'olqaipi chaqai ỹaantacot na lichiinaxanaxat. Na'maxare nashiilqaipi, qam sqa taỹapegueu'a so qomyipi chaqai qamiri chaqai so 'auaxaic qataa'illipi. 
JER.44.4	Mashic ỹoto'o' sopilalec sela' na ilaatqaipi quiyim 'naapegalo qamiri quiyim totqai 'viichii dá'maq yaqaica'a, tot yalo'guit dá'maq 'ñiitari'. 
JER.44.5	Qam qamiri se na'xaỹaxañiua'. Lama'xa quiitalec 'viichitac na richiinaxanaxachii quená'maq 'ñiỹac qota'olqaipi. 
JER.44.6	Ca na'le, ca' nachipishiguim da iuel chaqai da ỹonogoxonaxac, ca ỹavigougui 'ec ca norec quiyi na'aateripi quiyi 'laua Judá chaqai quena nayiquipi yi Jerusalén. Ca' qanopoxoỹaxachiñi, ca' qaica ca naalec yi'maxare, chi ỹovireta'a nagui.
JER.44.7	Ca' chaqaida 'neeta ỹim na'gaxala' sqaica lqalanec, ỹim qota'olec queso Israel, shinac: ¿Chi'negue ma' 'viichii quiyim taalgoto qamiri sojo chalego lecaic la'aaxa? ¿Chi'negue ma' 'viichii quiyim ileu ná'ogue na qom quiyi Judá, ỹale, 'aalo, chaqai na noctoqui' chaqai vire'ta na chita'gue ne'qaañi, ca vire'ta qaica ca no'ueenañi? 
JER.44.8	¿Chi'negue ma' yo'ooqochichii quedá'maq ro'ueenataxanaxaguii chaqai 'viichii na richiinaxanaxachii quena ỹoqa'a qota'olqaipi quena Egipto ná'maq naguipegue' quiyim ñiỹa'ñi? Ca' quedajo, ca' viitaque cá'maq chi relauaxahi, ca' ñigui quiyim qamiri naloqojnaxanaxaqui' quiyim 'ue ca qaỹa'xat se no'uen queca qom chaqai qamiri ne'naqa quená'ogue na ỹoreta'oguit qomyipi quena 'laua. 
JER.44.9	¿Mashic shi'co' couahi'e dá'ogue dá'maq se no'uen ỹo'ueetetac na'le so 'auaxaic qataa'illipi chaqai ná'maq ỹo'uet na'le so nashillipi quiyi Judá, chaqai so louaaripi, chaqai qamiri, chaqai caná'maq rouahi ỹo'uet quiyi 'laua Judá chaqai quenaua nayico yi Jerusalén? 
JER.44.10	Ca vire'ta nagui chaqaidaata dá'maq 'ñiitari', chaqai qaica ca rqolonaxahi, chaqai sqai quiilgoto naua ỹapaxaguinataxanaxaco chaqai naua ỹaqataxaco saanema na'le qamiri chaqai so 'auaxaic qataa'illipi.
JER.44.11	Vichiguiño' ỹim na'gaxala' qaica lqalanec, ỹim qota'olec queso Israel, shinac caqamiri: Ỹim sahotaque sa'ue ca senaxalec se no'uen qamiri, ca' ñalauajñi ná'ogue na llaalqaipi so Judá. 
JER.44.12	Ca' ỹim so'uet quiyim ná'maq no'ueenañi quiyi Judá, ca' ỹahotaque taigue da Egipto, ca cá'ogue qanalauajñi: na noctoqui', vire'ta ná'maq lodegaxat ileu ma'le queca lauataq loqo'm queca lqopaaxa. Ca ma'le, ca' ñigui quiyim naloqojnaxanaxaqui' quiyim 'ue ca qaỹa'xat se no'uen queca qom chaqai da ne'naxaguii quena qom ỹo'uet ca nqolonaxa. 
JER.44.13	Sa'ue ca nouaxanaxaset ná'maq neeta'ñi yi Egipto, 'nejem nqaishin da nouaxanaxaset yi Jerusalén, sahote'e ca lauataq, ca nqopaaxa chaqai ca ne'ne'. 
JER.44.14	Qaica quet cá'maq nañit quiyim nca'leuec quesá'ogue só'maq chicqa'ñi yi Judá taigue da Egipto, 'eno'm ỹahotaque rapila quiyim na'ñi yi Judá, se rapila, ta'ta'a ná'maq nemootauec pil.
JER.44.15	Co'na'le, ca só'maq ỹa'den quiyim so louaaripi ỹo'ueetetac na lichiinaxanaxat quena liỹa qota'olqaipi chaqai só'maq 'aallipi hueete'e yi'maxare quiyim sá'ogue ca' 'xoic, chaqai so judioipi pa'aata'gue da 'guiñi quiyi Egipto, sá'ogue 'naac queso Jeremías:
JER.44.16	—Qomi' se ña'xaỹaxanaxa da nodo'e' qara'xaỹaxac chicqo'ot ñi qara'gaxala'. 
JER.44.17	Ta'ta'a quiyim qolqatalec dá'maq so'ueetqatac, qolqatalec quiyim sahoqotaque na qarichiinaxanaxat chaqai ana qarachitaxanataxanqate quena lataxa cañi qarashiila lashi na piguim, dá'maq chaqai'en shinqatari', dá'maq chaqai 'neesari' saua 'auaxaqa qareta'al chaqai so qarashillipi chaqai so qara'gaxalateripi quiyi na'aateripi quiyi Judá chaqai quenaua nayico quiyi Jerusalén. Ma' queso 'xoic na qonoq, qara'maqachiguiñi, chaqai qaica ca qare'xoric. 
JER.44.18	Qam na' saxanaxañi quiyim sahoqe na qarichiinaxanaxat chaqai na qarachitaxanataxanaxat lataxa cañi qarashiila lashi na piguim, ca' qaica ná'ogue coqomi', chaqai na qouo' ỹalauat na lqopaaxa loqo'm ileu quena lauataq.
JER.44.19	Ca' so 'aallipi 'naac:
JER.44.19	—Qomi' so'ueetaq quen ana qaraqaulata 'nejem añi qarashiila lashi na piguim chaqai so'ueetaq na lichiinaxanaxat chaqai na qarachitaxanataxanaxat lataxa, qam dá'ogue dajo ỹaatqajam ỹa'yiinchigui na qarouaaripi. Ca' qomi' qolqatalec so'ueetqatac.
JER.44.20	Ca' so Jeremías 'naaco' quesá'ogue so ỹalliripi chaqai so 'aallipi 'ue dá'maq 'naac queso'maxare:
JER.44.21	—¿'Neetapiguio' qavillii quiyim ñi qara'gaxala' se ỹa'den dajo loqo'm quiyim coua'e quiyim qamiri loqo'm so 'auaxaic qataa'illipi, so nashillipi, so na'gaxalateripi, chaqai ná'ogue na qomyipi viitaque na richiinaxanaxachii chaqai 'ỹaañitacot na rachitaxanataxanaxachii na liỹa 'ñiitapega qota'olqaipi quenaua na'aateripi quiyi Judá chaqai quenaua nayico quiyi Jerusalén? 
JER.44.22	Qam ñi qara'gaxala' tot nalo'guit ná'maq se no'uen 'viichitac, ná'maq se nqo'ta ñi'maxare. Vichiguiño' na na'lauahi nagui qanopoxoỹaxajñi chaqai tot qaica ca naalec. Ca ñigui quiyim naloqojnaxanaxaqui' quiyim 'ue ca se no'uen qainaxalec ca qom, quecá'maq ỹa'ue ca nqolonaxa. 
JER.44.23	Dajo re'xoriguii viriỹa'guit nagui chicqochigui dá'maq quiyim qamiri viitaque na richiinaxanaxachii, 'ỹaañitacot na ỹoqa'a 'ñiitapega qota'olqaipi, ca' hueeto'ot da rasauaxashichii ñi qara'gaxala', chaqai ma' se na'xaỹaxañiỹalo naua lapaxaguinataxanaxaco, naua laqataxaco chaqai sqai machiguilo naua lelaataxanaxaco.
JER.44.24	Ca' so Jeremías 'naaco' quesá'ogue so qomyipi, qam ỹapaquetec quena 'aallipi:
JER.44.24	—Na'xaỹaxañiỹa da la'qaatec ñi qara'gaxala', qamiá'ogue qomyipi Judá laseripi ñiita'ñi na Egipto. 
JER.44.25	Ñi na'gaxala' sqaica lqalanec, ñí'maq qota'olec queso Israel, 'naac: Qamiri 'aallipi ma' 'viichii dá'maq 'xachitac. 'Ñiỹac quiyim mashic 'ỹaañiuec ca ra'qaachiguii quiyim 'viichii ca lichiinaxanaxat chaqai rachitaxanataxanaxachii lataxa cañi rashiilahi lashi na piguim, chaqai pacqajñichigui dá'maq mashic 'ỹaañiuec ra'qaachiguii. ¡Hua', ỹa'maqachiguiñi, pacqajñichigui chaqai 'viichii cá'maq 'ñiỹaco' na'le! 
JER.44.26	Qam ñaq na'xaỹaxañiñi qamiri qomyipi ñiỹa'ñi na'le yi Judá, quená'maq mashic neeta'ñi na Egipto quedá'maq ỹim na'gaxala' shinac caqamiri: Saanec da ỹa'qaatec ñallitalta' queda qaica ca 'nejem ỹeenaxat, quiyim qaica quet cá'maq no'maqajnauec da ỹeenaxat quená'maq na'ñi yi Judá quena Egipto quiyim 'naac: Ñallitalta' queda nachaalataxac ñi qara'gaxala'. 
JER.44.27	Ma' ỹim seloqota'a ma'le quiyim sa'ue ca le'xoric ná'ogue na Judá laseripi neeta'ñi na Egipto, mesqai ca iqouagaxa. Ná'ogue qaỹalauat ma'le queca lauataq loqo'm quena lqopaaxa. 
JER.44.28	Ỹaatqajam sqo vito'olqai' caua qohite' ma'le queca lauataq, ca' quiyi Egipto pila yi Judá, qaiyi ná'ogue ná'maq no'ueenañi quiyi Judá, ca ná'ogue naigue na Egipto, ỹa'den ma'le negue' cá'maq paguec ipaquichigui ca la'qaatec, ỹim loqo'm naua'maxare. 
JER.44.29	Ỹim, ỹim na'gaxala' sa'ue da itanec re'oq nqaishin ma'le da ỹa'xalenataxanaxac quiyim ipaquichigui chaqai quiyim sa'ue ca nouaxanaxashichii quenajo 'laua: 
JER.44.30	Ỹim saanec ma'le ñi faraón Hofra, nashi quena Egipto quena npa'guenaxauaripi ỹahotaque ỹalauat, 'nejem na' saanec so Sedequías nashi quiyi Judá queso Nabucodonosor nashi quiyi Babilonia, so npa'guenaxaua ỹahotaque ỹalauat.
JER.45.1	Na' ỹovite' cuatro ñaxari quiyim nashi quiyi Judá so llaalec so Josías, leenaxat Joacim, na' so llaalec so Nerías leenaxat Baruc ỹeretegueñi ná'maq la'qaatqaipi so qota'olec letaxaỹaxaqui Jeremías, ca' so Jeremías 'naaco' queso Baruc:
JER.45.2+JER.45.3	—Baruc, qami' 'ñirac: ¡'Xoraicolec aỹim! ¡Ñi qara'gaxala' qaica ca liỹa nañan, ta'ta'a da i'xoric chaqai da nqui'ic! Mashic yco'teuec queda ñoỹenaxac, qam qaica ca iguemqa'. Ca' ñi qara'gaxala' 'ue da la'qaatec caqami', 
JER.45.4	ca' yila' quiyim shinac caqami': Ỹim ñopoxoỹaxajñi ná'maq ño'xonshiguim chaqai ñapoc ná'maq sanñi. Ca' chaqaida shine'tegue quená'ogue na 'laua. 
JER.45.5	¿'Ue cá'maq vi'saque shiilaxañiraque cá'maq no'uen? Qam sqai shiilaxañiraque, ma' ỹim sahotaque ñila' ca ne'xoric quená'ogue na qomyipi. Qam qaidaata quiyim qami' ñaq rca'lli'sauec quecá'maq 'itegue. Ỹim na'gaxala', se'taxajñi da ỹa'qaatec.
EZK.1.1+EZK.1.2+EZK.1.3	Ỹim netaxaỹaxanqajnec, ỹeenaxat Ezequiel, ỹim llaalec so Buzi, 'ue so na'xa'a seueto'ot na lahi aso lachiugue Quebar, quiyi Babilonia. Salequetaugui na'le ná'maq ỹoqa'a da qai'xategue 'laua. Ca' quiyi, ca 'eco' huachigui na piguim, ca' 'ue so iuanaxanaxac, seuane'ta ñi qota'olec na' ime' saua veintinueve ñaxari, tres shiriguiri chaqai cinco na'xata', na' ỹovite' saua cinco ñaxari quiyim qai'xategue da ỹoqa'a 'laua so nashi Joaquín. Ca' ñi qara'gaxala' qota'olec ỹashil-lec aỹim. 
EZK.1.4	Ca' seuana na'le quiyim 'ue so nonot quesaxanaxaic chicqa'gue da rapiguim, chaqai so naueguelec lodegaxat chicqotapougui so norec 'ec nqai'legaxaripi, ca' quenaua lahil 'ue so quesaxan lauaq. Ca' quena lavinñi so norec 'ue so qashilqueta'a 'ec lecat lahi qaisaullaxateta. 
EZK.1.5	Ca' quena lavinñi 'vii saua cuatro ise', qam 'ec qomi'. 
EZK.1.6	Quiñi 'óna quesaua'maxare 'vii naua cuatro lashiigo' chaqai cuatro naua laua'; 
EZK.1.7	ỹalamrete' naua lichil, ca' naua lenachi' 'ec huaca llaalec, qam qashilgue' 'ec na bronce qaiqueuoqueta. 
EZK.1.8+EZK.1.9	Chaqai quenaua cuatro lashiigo' chaqai naua cuatro laua', sauajo ise' 'vii naua lqai'laqate' quenaua cuatro lahil, pa'aasañi quenaua laua'. Naua laua' ỹoviretecta'. Quena' queete', ca' se naqalcqoiñi, ta'ta'a quiyim ỹalamqaterec. 
EZK.1.10	Ca' naua lashiigo' saua cuatro 'neetasa': queda reloqota'gue 'ec na qom lashic; queda loic, ca 'ec na sauaxaic leta'a; queda nemaq, ca 'ec na tooro; chaqai queda qoshiita'gue, ca 'ec na o'ic. 
EZK.1.11	Naua laua' ỹiquesashiguim. Ca saua dos laua' ỹoviretecta', ca' quesaua liỹa' dos, ca' ỹapoosalec na loshicmaxa. 
EZK.1.12	Sá'ogue quena' eec, ca' ỹalamqata, se naqalgoxoñi. Ca' eec, qam ỹalamqata queeta'pegue' da lquesaxanaxa ñi qota'olec dá'maq icaxatesac. 
EZK.1.13	Ca dá'maq 'neesari' saua'maxare 'ec aca poqo ỹaviquetaugui, loqo'm 'ec ca ncoỹeraxanaxat ỹaviquetaugui queetegueñiguilo saua'maxare; so norec ỹaatqajam chalego lauaq chaqai chicqotapougui na nqai'legaxa. 
EZK.1.14	Ca' saua ise' chalego na liyigue' ỹopilaxatesac yi'maxare, chaqai 'ec na nqai'legaxa.
EZK.1.15	Ca' na' ỹaatqajam sa'ajante' saua'maxare, ca' seuane'ta hueesañi quiyi 'laua saua nahoglena laviol, huaqate'e' quiñi 'óna. 
EZK.1.16	Ca' saua cuatro laviol ỹaatqajam nishiiquiaxaua', dá'ogue da no'ueenataxague', chaqai richaañi da lqashilegaxa 'ec na qa' leenaxat topacio. Ca 'ec 'ue aca liỹa lavio pa'aauo. 
EZK.1.17	Ca saua'maxare ishit que' canchaqai sham taategue, qam se naqalcqoiñi. 
EZK.1.18	Ca' seuana quiyim saua cuatro laviol 'ue so lahi' ỹaqaletenlec 'xoic na lauaq. 
EZK.1.19	Ca' quena' que' saua ise', ca' saua laviol qai'neeta que'. Ca' quena' saua ise' ne'laxachishiguim quena 'laua, ca' qai'neeta saua laviol ne'laxachishiguim. 
EZK.1.20	Saua ise' que', qam queesa'pegue' da lquesaxanaxa ñi qota'olec ñí'maq idaxansa'pe, ca' saua laviol liỹaasashiguim saua'maxare quena' ne'laxachishiguim, ma' saua laviol 'ec inoqueta'guita saua ise'. 
EZK.1.21	Ca' saua ise' quena' redahi', ca' saua laviol qai'neeta redahi'; chaqai quena' saua'maxare huere'e, qai'neeta saua laviol huere'e; chaqai quena' saua ise' ne'laxachishiguim, ca' saua laviol qai'neeta ne'laxachishiguim, ma' saua ise' inoqueta'guita saua'maxare.
EZK.1.22	Ca' 'ue so pa'aatashiguim naqallichinchiguiñi na lqahic, ỹaatqajam qashilec 'ec na chaañi. 
EZK.1.23	Ca' quena pa'aañi queso pa'aatashiguim quena lqahic, ca' ỹiqueterec naua laua' saua ise' ỹoviretecta'. Chaqai quesaua liỹa', ca ỹapoosalec na loshicmaxa. 
EZK.1.24	Chaqai sa'xaỹa qai'neeta da lelamqa' naua laua' quena' que': Da lelamaxa 'ec ana lachiugue quena' nqo'ñishiguim, 'ec da lavillaxac ñí'maq qota'olec qaica ca lqalanec, da lelamaxa 'ec na 'xoic nouaataxanaq nalauataxai. Quena' hua'e, ca' nañaañiñi naua laua'. 
EZK.1.25	Ca' 'ue so lelamaxa chicqojlec só'maq pa'aatashiguim naqallichinchiguiñi naua lqahigo' saua'maxare. 
EZK.1.26	Ca' queda pa'aashiguim quesó'maq quejlgoto naua lqahigo' saua'maxare 'ue so seuana 'ec nashi nqa'xanaxaqui, 'ec na qa' zafiro, ca' sojo qa'xanaxaqui 'ue so nqa'xantalec 'ec qom. 
EZK.1.27	Ca queso'maxare quena taashi'mquera quena lasot re'qoota da lqashilegaxa 'ec na lecata lahi quena' qashilec nqohin hueetañigui ca norec. Ca' queda hua'nquira seuana so 'ec norec. Ca' quenaua lahil 'ue na lauaq, 
EZK.1.28	'ec na qoñi'gue quena' re'oq quena naueguelec quena' chita'gue ỹaxanegue na ỹaxat. Ca' chaqaida 'neeta na' re'oq da lauaq ñi qara'gaxala'. Ca' na' seuana, ca' ñqa'paxañiguit na 'laua, soviraxatañi na ỹatap.
EZK.2.1	Ime, ca' sa'xaỹaque so nivillaxac 'naac caỹim: Qami' ỹale, nachaachiriñi, ca' sa'ue da shinac caqami'.
EZK.2.2	Ca na' sa'xaỹa so na'qaatec, ca' inoxonaugui aỹim so lquesaxanaxa ñi qota'olec, ca' yachaalataxanñi. Ca' sa'xaỹaque so na'qaatec 'neetapiguiỹa', 
EZK.2.3	ca' ñaqai queeta 'naac: Qami' ỹale, selachita na llaalqaipi so Israel ná'maq ỹaatqajam se na'xaỹaxan chaqai npa'guene'e' aỹim. Na'maxare chaqai so 'auaxaic leta'allipi npa'guene'e' aỹim, chi ỹovireta'a najo na'xa'a. 
EZK.2.4	Chaqai na llaalqaipi se nouoogoñi chaqai se na'xaỹaxan. Ca' ỹim selata qami', qaiyi 'ñirapega: Ñi qara'gaxala' 'naac dajo. 
EZK.2.5	Ca no'm qana'xaỹaxana qami' loqo'm se qana'xaỹaxañiraxaua', ma' yi qomyipi npa'guenaxai, qam ỹa'den ma'le quiyim 'ue na itaxaỹaxaqui ỹalequetaugui yi'maxare. 
EZK.2.6	Qami' ỹale, totaxan ro'chita yi'maxare chaqai cá'maq 'naac caqami', 'eno'm 'ec vi'sañigui ca leesat loqo'm 'ec vi'sañigui ca pa'lotoxoiquipi. Totaxan ro'chita cá'maq 'naac yi'maxare caqami' chaqai quiyim na'axachigui na lashic, 'eno'm chalego re'qoota da lauel caqami', qam se ro'daxachirec. 
EZK.2.7	Qami' 'ñirapega dá'maq shinac, no'm na'xaỹaxan loqo'm se na'xaỹaxan, ma' ỹaatqajam npa'guenaxairipi yi'maxare. 
EZK.2.8	Ỹaatqajam pacqajñichirigui da ỹa'qaatec, 'neeto' lotqai se na'xaỹaxañi' 'ñiite' yi qomyipi. Huachirigui na qadapi', ca 'qui' ná'maq saanem qami'.
EZK.2.9	Ca na'le, ca seuane'ta so nqai'laxat 'ue so nañaanto'ot aỹim, ca so'maxare 'ue so nerec lepatetalec. 
EZK.2.10	Ca' so nqai'laxat huachigui nqai'en sa'ajantac. Ca' naua'que naua lahil 'ue na lerqaipi: hueetalec na ỹenaxac, chaqai na naualaxac quena nqui'ic, chaqai na na'xalenataxanaxac.
EZK.3.1	Ca na'le, ca' so sa'xaỹaque 'naac caỹim: Qami' ỹale, 'qui' najo nerqaipi. Ime, ca' quirepegue' yi llaalqaipi so Israel, ca' taxahi' ma'le.
EZK.3.2	Ca' sauachigui na ỹap, ca so'maxare 'naac quiyim sa'ic so nerec. 
EZK.3.3	Na' ime, ca' 'naac caỹim: Qañi' najo nerqaipi saanem qami' nagui, no'xagui nqai'ñi' ana racoomi'.
EZK.3.3	Ca' ỹim sa'ic, ca' caỹim ỹaatqajam lo'daxaraic 'ec na rapic li'i. 
EZK.3.4	Ca na'le, ca 'naac caỹim: Mo'e', quirepegue' 'ñirapega yi llaalqaipi so Israel dá'maq shinac quiyi'maxare. 
EZK.3.5	Ỹim se selachita cá'maq mese ra'qaachaxaua'e' quiyim sqai 'xaiguit qami', ta'ta'a yi llaalqaipi so Israel. 
EZK.3.6	Se selachita na ỹoreta'oguit qomyipi ỹora'alo naua la'qaatqa sqai 'qa'italo naua la'qaatqa. Ca 'eno'm quet selata qami' na ỹoqa'a qomyipi, na'maxare na'xaỹaxana quet qami'. 
EZK.3.7	Qam na llaalqaipi so Israel se na'xaỹaxana qami' ma'le, ma' ỹim ná'maq se na'xaỹaxana. Ná'ogue na llaalqaipi so Israel ỹaatqajam hualoxonyipi chaqai ỹa'ñaxachichigui na lqahic. 
EZK.3.8	Qam ỹim so'uet quiyim 'ñaaxaic ñi qashiiqui' chaqai sqaica que'guenalec qami', 'ñiite'm yi qomyipi. 
EZK.3.9	So'uet quiyim ra'ñii qami', 'ec na qa', leenaxat diamante, paguec la'ñaxac quena chaqai qa'. Totaxan ro'chi'i', 'neeto' ro'daxachirec ma' na'axachigui na lashic quiyim npa'guene'e' qami'.
EZK.3.10	Ime, ca 'naac caỹim: Ỹaatqajam na'xaỹaxañiteta dá'ogue dá'maq shinac caqami' chaqai totaxan 'laxachite. 
EZK.3.11	Mo'e', 'ajnaxañita ca qauochi' ỹoqa'a ca 'laua neetalec. Ca no'm na'xaỹaxan loqo'm se na'xaỹaxan, qam 'ñiraco' ma'le: Ñi qara'gaxala' 'naac dajo.
EZK.3.12	Ca na'le, ca' da lquesaxanaxa ñi qota'olec yi'xajshiguim, ca' queda sqoshiita'gue 'ue so sa'xaỹaque 'ec na nalataxa da lelamaxa na' nachipishiguim da lquesaxanaxa ñi qara'gaxala'. 
EZK.3.13	Ca' chaqaido' da lelamqa' naua laua' saua ise' quena' queuoquetecta', chaqai saua laviol hueesa'ñi yi'maxare. Da lelamqa' 'ec na nalataxa. 
EZK.3.14	Ca' da lquesaxanaxa ñi qota'olec naqata'a ỹim quiyi'maxare, ca' ỹim shic, qam se ỹa'maxagui na iuel chaqai sachicota, qam ñi qara'gaxala' lo'qoota'a da iqai'laxat ỹovicqochigui. 
EZK.3.15	Ca' sovita yi na'a' Tel Abib, hueeto'ot na lahi aso lachiugue Quebar yí'maq neeta'ño' nqohin so Israel llaalqaipi. Ca' siete saua na'xata' senta'anyi, qam se ño'uen, se sa'den cá'maq so'uet chaqai cá'maq shinac.
EZK.4.1	Ca' qami' ỹale, coñita ca losoc toquichigui, ca 'chirelec, 'viichi' yi na'a' Jerusalén. 
EZK.4.2	Ime, ca naqallichinchiguiñi nqai'ñi' queca nouaataxanaq chaqai ca nouenec quiyim qoyiga'a. Ca 'viichi' ca lquepaqataxanaxat quenaua lahil chaqai ca nco'ỹaxala', qaiyi 'ec ca na'a' qanahiquinchiguiñi. 
EZK.4.3	Ca' chaqa'ma' coñita ca lecata lahi, ca lli'rañigui na lavinñi caqami' chaqai quiyi na'a', 'ec nquepaqataxanaxat. Ca' qami' loqoichiguit yi na'a' 'ec dá'maq quiyim mashic quira'a. Ca' dajo letanec ma'le na qomyipi quiyi Israel.
EZK.4.4	Ca' qami' nenañiriñi pa'xañisañi da nemaqe', ca pa'a'irelec dá'ogue da lasauaxaset na qomyipi quiyi Israel. Qami' nenañisañi queda nemaqe' 'xachi'sac da lasauaxaset 
EZK.4.5	trescientos noventa na'xata', loqo'm ñigui 'óna na'xa'a queca 'óna ñaaxa queca lasauaxaset yi Israel. 
EZK.4.6	Ca ma' ime' saua na'xata', ca' naqalcqoiriñi queda qatoiqui', ca' pa'a'irelec da lasauaxaset na qomyipi quiyi Judá quesaua cuarenta na'xata'. 'Óna na'xa'a ñigui ca 'óna ñaaxa queca lasauaxaset. 
EZK.4.7	Ime, ca lotqai naqalcqoiriñi, ca' loqoira'a yi Jerusalén qanahiquinchiguiñi quena npa'guenaxaua; ca maxachi' da rqai'laxachi', ca 'xachi' da ỹeenaxat npa'guiñire'e' yi'maxare. 
EZK.4.8	'Ajñi', sa'ue ca riquichi' ñic, qaiyi se naqalcqoitegue da liỹa lahi, toco' ma' ỹovite' caua na'xata' re'xoyaxaquichi'.
EZK.4.9	Ime, ca' vite ca coñita trigo, cebada, mijo, avena, habas chaqai lentejas; ca cá'ogue ỹalecta' nqai'ñi', vite aca lahi', ca 'viichi' ca qanoqe'. Ca' chaqaicaata 'qui'sac quecaua trescientos noventa na'xata' quiyim nenañisañi pa'xañisañi da nemaqe'. 
EZK.4.10	Ma' ỹovita ca laloqo', ca' lotqai qui'i' naloqojñi' cuarto kilo quiyi na'xa'a, ca 'qui'. 
EZK.4.11	Na raquipi' qai'neeta viise'e ca laloqo' quiyim ni'chirigui medio litro quiyi na'xa'a. 
EZK.4.12	Ca ma' 'viichi' ca qanoqe' qaica ca se iuana qami', ca' 'viichi' ca raqaulata'e' cana cebada ratoxochi' queca norec, lasoc nqai'ñi' na qom la'tec lashiviaxaic.
EZK.4.13	Ime, ca' lotqai 'naac ñi qara'gaxala': Ca se no'uen na'ic 'nejem na'maxare, cá'maq ỹa'ic ma'le na Israel llaalqaipi, ma' ỹovita ca 'laua senaxague.
EZK.4.14	Ca na'le, ca' shinac: Qami' ỹa'gaxala', ỹaatqajam se ỹauanapega secona ca se no'uen, chaqai se ỹauanapega quiyim sa'ic ca isecỹac leuaxaic la'at loqo'm ca netoc, chaqai se ỹauanapega se'guen ca se no'uen la'at.
EZK.4.15	Ca na'le, ca ñi qara'gaxala' 'naac caỹim: Hua', ca' sa'maxarenta quiyim ratoxochi' ca qanoqe' pan, viise'e na huaca la'tec lashiviaxaic, ca' le'en ca qom la'tec.
EZK.4.16	Ca na' ime, ca 'naac caỹim: So'uet quiyim qaica na na'ic ma'le quiyi Jerusalén. Na na'ic qanaloqochinta chaqai na qom 'ue da le'xoric quiyim que'e; chaqai qanaloqojontañi na laquip, ca' ni'chigui, qam no'chiitari'. 
EZK.4.17	Qaica ma'le na huaxaỹaq chaqai na na'ic, chi na'iitecta' ma'le na qom, qam no'chiita'ta'. Chaqai chi nichiguereta'pegue' quena lasauaxaset.
EZK.5.1	Ñi qara'gaxala' 'naac caỹim: Nagui qami' ỹale, coñita meca lecat ỹaxaraic, da llaaxa 'ec na petegaxat, ca' nipichiqui' na nqahiqui' chaqai naua raqarivii'. Ime, ca' coñita aca nesallaqataxanaxaqui, ca huagaxachirigui na qavi'i', tres ncoñiita nqai'ñi'. 
EZK.5.2	Ma' machi' quiyim quira'a yi na'a' lodegaxat, ca copachira'a ca 'óna nanaqata queca qavi'i' quena lavinñi yi na'a' lodegaxat; ca' coñita ca lecat, ca' chaqairigui aca liỹa ncoñiita ca qavi'i', ca' naqaletenlec nqai'ñi' yi na'a' lodegaxat, ca cá'maq no'ueenauec, ca naqairishiguim, qaiyi i'xat na nonot. Ca' ỹim sco'uaataxanta ma'le quiyi qomyipi naugui yi na'a', llo'qoota'a ca llicat. 
EZK.5.3	Ca' vite caua coñitalo queca qavi'i', ca' coñichirau'alo naua qatoohi'. 
EZK.5.4	Ime, ca' coñita ca liỹa qavi'i', ca' naqairiñigui ca norec, qaiyi ỹavic. Ca' chaqaiyi chicqochi'ñi ca norec ma'le quiyim ỹavic ná'ogue na qomyipi quiyi Israel.
EZK.8.1	Quesaua cinco ñaxari, cinco shiriguiri chaqai cinco na'xata', ca' ỹim ñqa'xantañi quiñi iuo', llapoota'guita so qo'xoiquipi quiyi Judá. Ca' chi ne'laqataxanchiguiñi ñi qara'gaxala' ỹashil-lec aỹim, 
EZK.8.2	ca' 'ue so seuane'ta 'ec qom. Quedá'maq ta'anquira quena lasot 'ue so seuane'ta 'ec norec, ca' queda taashi'mquera, ca' qashilec 'ec na lecat lahi nqueuoguecsec qashilec nqohin. 
EZK.8.3	Ca' so ỹale ỹeguec so 'ec lqai'laxat, ca' iconougui na iue. Ca na'le da lquesaxanaxa ñi qota'olec, ca yi'xajshiguim. Ca' 'ue so iuanaxanaxac chicqo'ot ñi qota'olec yi'xategue da Jerusalén, ca yilla'ñi ñi lasom pa'aauo quiyi na'a' reloqota'gue da rapiguim yí'maq hueeta'ñi so nashiilec só'maq ỹo'uet da lauel ñi qara'gaxala'. 
EZK.8.4	Ca' yi hueeta'ñi da lauaq ñi qota'olec quiyi Israel, ca' chaqaida 'neeta na' seuana queso quemarelec. 
EZK.8.5	Ca na'le, ca' 'naac caỹim: Ñaq ra'itegue da rapiguim.
EZK.8.5	Ca' ya'igue da rapiguim, ca' quiñi ñigo lasom huaqate'e' ada ncopatoxonaxalate, ca seuane'ta so nashiilec ỹo'uet da lauel ñi qara'gaxala'.
EZK.8.6	Ime, ca 'naapiguiỹa': 'Ajñi' ná'maq se yqo'ta ỹo'ueetetac na Israel llaalqaipi, chaqaina ná'maq 'em shique'e ñi co'teeta no'ueenaxanaxaqui. Qam qaiyiita 'ue yi liỹa huañita ma'le paguec la'aaxa.
EZK.8.7	Ime, ca' yauega yi ñigo quiyi nasoxoc. Ca' quiyi napoxonaxat re'qoota 'ue ñi lauago. 
EZK.8.8	Ca 'naapiguiỹa': Lateetaxachirigui ñi lauago yi napoxonaxat.
EZK.8.8	Ca' ỹim llateetaxachigui ñi lauago, ca seuane'ta so ñigo. 
EZK.8.9	Ca na'le, ca 'naapiguiỹa': Noxoñiro, ca' huañita ma'le ná'maq yaqaica'a qaỹo'ueetetac quiyi'maxare.
EZK.8.10	Ca na' senoxono, ca seuane'ta na ỹoreta'oguit iseripi nadenqatec qaỹa'meenta: 'ue na nanaic chaqai na liỹa iseripi se no'uen, chaqai ná'ogue na ỹoreta'oguit lashiilqaipi yi qomyipi quiyi Israel, ỹovirauec so napoxonaxat. 
EZK.8.11	Ca' setenta so qo'xoiquipi llaalqaipi so Israel nqouagaxaintacot so nashiilqaipi, ca' queso qomyipi ỹalequetaugui so llaalec so Safán, leenaxat Jaazanías. Sá'ogue quiñi 'óna lo'qoota'a na lichiinaxanaxat, ca' so'maxare chicqaugui so lecaugui lesalaxaripi so lichiinaxanaxat.
EZK.8.12	Ca 'naac caỹim: Huañita dá'maq ỹo'ueetetac nañoxotetañi na qo'xoiquipi quena llaalqaipi so Israel, quiñi 'óna neetaugui ñi lauo'oqui' na lashiilec, 'neetapega se seuana chaqai quiyim shique'e na na'laua.
EZK.8.13	Chaqai liỹa 'naac: Qaiyiita huañita ma'le dá'maq paguec la'aaxa ỹo'ueetetac.
EZK.8.14	Ca' yauega ñi lasom ñigo quena' qainoxona'a ñi no'ueenaxanaxaqui quiñi qara'gaxala' reloqota'gue da rapiguim. Ca' quiyi, ca' neesa'ñi saua 'aalo nqa'xansañi, noỹenta'pe queso 'nerac qota'olec Tamuz. 
EZK.8.15	Na'le, ca 'naapiguiỹa': ¿Huañita najo? Qam qaiyiita paguec la'aaxa ca huañita ma'le.
EZK.8.16	Ca na'le, ca' yauega'a yi pa'aauo nasoxoc ñi no'ueenaxanaxaqui quiñi qara'gaxala', ca quena' qainoxona'a yí'maq ỹaatqajam co'teeta, nqai'queetañi reloqota'gue da lqodoigue 'uo' ca veinticinco so ỹalliripi ỹodootañi na latap hueetañiguilo naua lavinñi' saua nasoxoc chaqai aso ncopatoxonaxalate, nqouagaxaintacot añi ra'aasa. 
EZK.8.17	Ca na'le, ca ñi qara'gaxala' 'naac caỹim: 'Ajñi', 'eco' se nalogoñi nqai'en dajo na qomyipi quiyi Judá, quiyim ỹo'uet dajo ỹaatqajam se yqo'ta, chaqai no'xataxajlec na 'laua quiyim se ra'maqataxan. Ỹopilaxateta'gue ca ỹo'ueetetac da ỹonogoxonaxac, ca ỹo'ueetetac quiyim na le'ne' ỹoviro'ot na imic. 
EZK.8.18	Qam nagui so'uet da ỹonogoxonaxac. Ca' ỹim sqaica ma' yqouaca'gue quet yi'maxare. 'Eno'm roỹaxantaque aỹim ỹaualqatagui, qam se ña'xaỹaxana.
EZK.9.1	Ime, ca' sa'xaỹaque so nivillaxac 'xoic da lelamaxa, conaato'ogue ñi ique'la lauac, 'naac: ¡Mashic novite' nauá'maq ỹo'ueete' da nouaxanaxaset najo na'a', quiñi 'óna lo'qoota'a na lo'goxonaxat lopoxoiqataxanaxat!
EZK.9.2	Ca na'le, ca seuane'talo saua seis ỹale' inoxondo quiñi lasom pa'aauo reloqota'gue da rapiguim, quiñi 'óna lo'qoota'a na nepon queda lqai'laxat. Quena lavinñi' saua ỹale' hueetañigui so liỹa saua loho nodaachiriñi lino, so'maxare nishitetañi so louenqaipi quiyim deraxan. Ca na' ỹovijta ada ncopatoxonaxalate bronce, ca' huere'e. 
EZK.9.3	Ca na'le da lauaq ñi qota'olec quiyi Israel quelgoto saua ise' 'vii laua' quiyí'maq hueeta'ñi, ca ỹalamaxata'a ñi lasom ñi no'ueenaxanaxaqui. Ca' ñi qara'gaxala' roỹaxana so ỹale ỹansañi saua noho lino só'maq nishitetañi so louenqaipi quiyim deraxan. 
EZK.9.4	Ca 'naapega: Quirougui na na'a' lodegaxat Jerusalén, ca' vite ca retanqui' quena latap cá'maq 'ue ca lachicoxo chaqai da nqui'ic quená'ogue ná'maq qanaqaica'a qaỹo'ueetetac quiyi'maxare.
EZK.9.5+EZK.9.6	Ime, ca' sa'xaỹa ñi qara'gaxala' quiyim 'neetapegalo saua liỹa' ỹale': Co'uaachilec so'maxare, quiugui na na'a' lodegaxat, 'auaxañita ñi ỹo'ueenaxanaxaqui, qaica ca rqouaguigue, lauachii na qo'xoiquipi chaqai na ne'naqaipi, nequetegaxaipi, ñaaqaipioqui' chaqai na 'aallipi. Qam se quelolliỹa ná'maq 'ue na netanec.
EZK.9.5+EZK.9.6	Ca saua'maxare ỹa'auaxanchiriñi so qo'xoiquipi hueeta'gue da reloxoỹa'gue ñi no'ueenaxanaxaqui.
EZK.9.7	Ime, ca 'naapegalo: Quiipegue' ñi no'ueenaxanaxaqui, ca na'axachii, no'xataxachilec yi nasoxoc quena leuaxaic.”
EZK.9.7	Ca saua'maxare que', nalauachiñi na qom quiyi na'a'. 
EZK.9.8	Ca na' saua'maxare ỹo'ueetesac dajo, ca ỹim yo'ueenañi qaỹimeta. Ca ñqa'paxañiguit na 'laua, soviraxatañi na ỹatap quena 'laua. Ca' paguec da nqui'ic caỹim, ca yaualaq, shinac: “Qami' qara'gaxala', ¿ỹaatqajam machiralec da qavilli' na Jerusalén vi'saque quiyim nomachiriñi naua sqo vito'olqai' quena Israel llaalqaipi?
EZK.9.9	Ca' ñi qara'gaxala' 'naac caỹim: Da lasauaxaset na qomyipi quena Israel chaqai na Judá ỹaatqajam chalego lecaic. Na na'laua no'qajlec quena nalauatec; na na'a' lodegaxat no'qaachigui quena se no'uen. Ma' 'neetapega quiyim mashic shique'e najo 'laua chaqai quiyim 'neetapega se seuana na ỹo'ueetetac. 
EZK.9.10	Qam sqaica ca iqouagaxa ma'le quiyi'maxare, ta'ta'a quiyim sa'ue ca nqa'viic, chi ỹovireta'a ma' ỹa'xat dá'maq 'neetari'.
EZK.9.11	Ca na'le, ca noviro só'maq ỹale imerañi saua loho lino, só'maq i'xateta so louenqaipi quiyim deraxan, ca 'naac queso qara'gaxala': Mashic somat dá'maq yilachirelec.
EZK.10.18	Ca na'le, ca' so lauaq ñi qara'gaxala' qota'olec taashiguim, ca' quelec ñi no'ueenaxanaxaqui, ca' hua'e hueetalgoto saua ise' 'vii laua'. 
EZK.10.19	Ca saua'maxare nanochishiguim naua laua', ca' ne'laxachishiguim quena 'laua. Ca' ỹim seuanalo na' ne'laxachishiguim, huaqata'guita saua laviol, chaqai na' huere'e quiñi lasom pa'a'gue da lqodoigue quiñi no'ueenaxanaxaqui quiñi qara'gaxala'. Ca' da lauaq ñi qota'olec queso Israel pa'aatashiguim quesaua'maxare. 
EZK.10.20	Ca' chaqaisaua sauá'maq ise' 'vii laua' seuanalo na'le caso lachiugue Quebar pa'aasañi quiñi qota'olec queso Israel. Ca na'le, ca' yitan negue' saua'maxare. 
EZK.10.21	Cuatro naua lashiigo' quiñi 'óna quesaua'maxare, chaqai cuatro naua laua'. Ca' quena pa'aasañi quenaua laua' 'ue na seuane'ta 'ec qom lqai'laqate'. 
EZK.10.22	Ca' naua lashiigo' ỹaatqajam 'nejme' sauá'maq ise' 'vii laua' seuanalo na'le caso lachiugue Quebar. Chaqai quena' eec, ỹalamqate'.
EZK.11.22	Ca' saua ise' 'vii laua' naỹo'ishiguim, liỹaasashiguim saua laviol. Ca na'le, ca' so lauaq ñi qota'olec queso Israel pa'aatashiguim quesaua'maxare, 
EZK.11.23	taashiguim, ca' ca'e yi na'a' lodegaxat Jerusalén, ca' taalec ada qa' ladocai pa'a'gue da lqodoigue quiyi na'a'. 
EZK.11.24	Ime, ca' da lquesaxanaxa ñi qota'olec yi'xajshiguim, ca yopilaxategue da Babilonia yí'maq hueeta'ñi so iỹaripi quiyi ỹoqa'a 'laua. Dajo viichigui na'le so iuanaxanaxac quiyim so ne'espíritu ñi qota'olec yiuanaxanaxanegue. Ime, ca' palac. 
EZK.11.25	Ca' ỹim sa'qaataxana na'le so qomyipi dá'ogue dá'maq yiuanaxanaxanegue ñi qara'gaxala'.
EZK.16.1	Ñi qara'gaxala' retaqa, ca 'naac caỹim: 
EZK.16.2	Qami' ỹale, 'ajnaxanaxañitegue yi Jerusalén ná'maq se no'uen ỹo'ueetetac. 
EZK.16.3	'Ñiraco' ma'le quiyi'maxare: Ñi qara'gaxala' 'neetasa' da la'qaatec: Qami' Jerusalén, ỹaatqajam sqai 'chi' dá'maq no'ueenataxac só'maq chicqoiraugui, ma' ne'xaỹoxosqochi' yi 'laua Canaán; so qataa'i' chigoxougui na amorreoipi chaqai aso qachii'i' lauo' laseripi na hititaipi. 
EZK.16.4	Queso na'xa'a na' ne'qa'iriñi se qaichaxaquio' so redami' lequet, chaqai se qarachilaxañi', chaqai se qara'miiñi' queso 'ue, chaqai se qaỹa'ue so lequet na qasochi'. 
EZK.16.5	Ỹaatqajam qaica ca qaỹauaaque qami', ca' qaica ca qouaca'gue qami'. Queca na'xa'a na' ne'qa'iriñi, ca qaro'ueenaxachisañi queso no'ueenaxa, ma' qanaqaica'a qami'. 
EZK.16.6	Ca' ỹim shique'tegueyi na'le, ca na' seuane'ta qami' chaxasoxoñi'sac, vi'sañigui ca reuoripi'i', ca so'uet quiyim rca'llirec. 
EZK.16.7	Ca' da qachaxataxaqui' 'ec nqaishin ana qo'paq quena no'ueenaxa. Ca nqo'ñi'sashiguim, ca chi ỹoviretalec quiyim qami' late'ogue', ca' ỹaatqajam qami' 'aalo. Naua ro'viichi' ỹaatqajam ỹiqueterec, chaqai na qavi'i' ñaxat, qam ỹaatqajam ñi'sauec.
EZK.16.8	Ca lotqai liỹa shique'tot qami', ca' sa'ajñi'; ca mashic nalootañi pa'ii'. Ca' sepeguenlec qami' so ipo', ca' sapolec na roshicmaxa'e' neetauec na'le, ca' qami' ñapiitaxaua, 'ue na'le da qana'deenaxac caqami' quiyim qami' ỹalamaxarete. Ỹim na'gaxala', se'taxajñi da ỹa'qaatec. 
EZK.16.9	Ca ñachilaxañi', ñquiỹouec so leuoripi caqami', chaqai socorelec qami' queso lo'daxaraic lahita; 
EZK.16.10	sa'ue aso neloxoqui'i' lo'yaxanec na lashic chaqai sa'vii saua qapelachichi' ỹaatqajam lo'yaxanqa; chaqai sa'ue so nosaataxagui'i' chicqaugui na lino chaqai só'maq ỹaatqajam no'uen lo'lo neloxoquiriqui'; 
EZK.16.11	chaqai sa'ue na no'ueetaxachi', sa'ue na rouaxashichi' chaqai ana rqola'e'; 
EZK.16.12	chaqai sa'ue aso sanagui na rimiqui', chaqai sa'vii naua rishichii', chaqai sanagui na rqahiqui' asó'maq no'uen na'gaxalate nado'o. 
EZK.16.13	Ca ná'ogue na no'ueetaxachi' nodaachiguiñi na 'oro chaqai na plata; chaqai na qatooỹaqui' nodaachiguiñi ná'maq no'uen lino chaqai lo'yaxanec naua lashiigo'. Chaqai 'qui'sac ná'maq no'uen pan chaqai rapic li'i chaqai na aceite chicqaugui ana oliva. Ca vichirau'a quiyim ỹaatqajam qami' lo'yaxana, chaqai vichirau'a quiyim qami' nashi na'gaxalate. 
EZK.16.14	Chaqai vichirau'a quiyim qami' choxorai quená'ogue na ỹoreta'oguit qomyipi queda royaaqui'. Ỹaatqajam ralo'ichiriñi queda remaqachiqui' quená'maq no'ueetaxachi' sa'ue. Ỹim na'gaxala', se'taxajñi da ỹa'qaatec.
EZK.16.15	Qam neta'iseguelec dá'maq royaaqui', ca' nquipichira'pegue' dá'maq richoxoriqui', ca vire'ta na' vichirau'a quiyim qami' nanatqa lo'o', ca 'ỹaañirec na roshicmaxa'e' quená'ogue ná'maq ỹovira'a qami'. 
EZK.16.16	Ca' quenaua neloxoquichi', ca 'viichi' ca nopele' na'daañi nqouagaxainaxagui'i' quena nqolaquipi quenaua quemaralgoto, ca' niyiquiñi'. 
EZK.16.17	Ca' coñitalo saua no'ueetqachichi' 'oro chaqai na plata ná'maq saanem qami' na'le, ca chigoxochiraugui quiyim 'viichi' na radenqachiqui' ỹale, ca' niyiquiñichiguit na'maxare. 
EZK.16.18	Ca ñi'riguilo naua neloxoquichi' lo'yaxanqa naua lashiigo', chaqai 'ỹaañitot na ñi'aceite chaqai na ichiinaxanaxat. 
EZK.16.19	Chaqai na pan ná'maq saanem qami' na'le chicqaugui ná'maq no'uen 'aríña, chaqai na aceite chaqai na rapic li'i squi'ỹaxanta'pegue qami' na'le, ca' chitaxanataxañitegue quesaua'maxare, ca lo'daxaraic lahita so rachitaxanataxanaxachi'. Ỹim na'gaxala', se'taxajñi da ỹa'qaatec.
EZK.16.20	Chaqai qai'neeta coñitalo saua ỹaalqa caqami', ca 'ỹaañitoto na nashiilqaipi, qui'ỹaxañitegue na'maxare. Qam ¿ñaqai ñijiñi'saco' quiyim qami' nanatqa lo'o', 
EZK.16.21	chaqai qai'neeta 'ỹaañirec so ỹaalqaipi, 'ỹaañirec quiyim qaỹalauat qaicopata'a, maqachiñi'sac na nashiilqaipi nqolaquipi? 
EZK.16.22	Ca' queda qaica nqo'ta no'ueenataxaqui' ma' qami' nedequenaxai, ca' tot no'viñitegue dá'maq 'ñi'sari' quen na' ñaqai ñi'sauec quen chaxasoxoñi'sac vi'sañigui ca reuoripi'i'.
EZK.16.23	Dajo ỹim se'taxajñi, ỹim na'gaxala': ¡'Xoraiỹole qami'! Qam quená'ogue ná'maq se no'uen 'viichi'sac, 
EZK.16.24	ca no'ueenaxachirelec quená'ogue ná'maq 'ue na no'ueenejlec quiyim nqouagaxaiñitot na nashiilec nqolaquipi, ca' quirelec da nedequenaxaqui'. 
EZK.16.25	Ca' quena lqodoco na nayic, ca 'viichi' naua lomaate' da qatoiqui'. Ca' quedá'maq royaaqui', ca' ñigui nqai'ñi' quiyim se yqo'ta da no'ueenataxaqui', ma' ỹaxañisalec na roshicmaxa'e' quená'ogue ná'maq ỹoviro, ca' ỹaatqajam se neme da nedequenaxaqui'. 
EZK.16.26	'Au niyiquiñichiguit na ra'aayaxaua'e' Egipto laseripi nedequenaxairipi, ca 'viichi' quiyim so'o, ma' mashic tot neme da nedequenaxaqui'.
EZK.16.27	Ca na'le, ca' ñanojshiguim da iqai'laxat, ma' sahotaque souaxañi'. Ca' sa'ue da re'xoriqui', tot sa'ue cá'maq viñisaque. Ca' saanougui qami' yi qomyipi filisteoipi, yi'maxare se nqo'ta qami' sauaxat dá'maq 'ñi'sari', qami' nayiloxo lahi'. 
EZK.16.28	Qam se ỹa'maxagui qavilli' quedajo, ca' niyiquiñichiguit na Asiria laseripi. Qam qaiyiita se ỹa'maxagui na qavilli'. 
EZK.16.29	Ca' qui'salec quiyim niyiquiñisa'piguit na Babilonia laseripi, yi'maxare naalec na nemeenaxaiquipi. Qam qaiyiita se ỹa'maxagui na qavilli'. 
EZK.16.30	Ỹim na'gaxala', se'taxajñi da ỹa'qaatec: ¡Chalego' da ralolaxa añi re'taxanata'e' na' 'viichi'sac dá'maq loic aca nedequenaxai tot qaica ca layiloxo! 
EZK.16.31	Ca' quenaua lqodoco naua nayico chaqai ná'ogue ná'maq hua'ñi ca no'ueenejlec, ca' no'xoñirishiguim aca ncopatoxonaxalate quiyim qanqouagaxainot na nashiilec nqolac, ca' quirelec da nedequenaxaqui'. Qam sqai 'ñiite' ana liỹa huogaxai, ma' ¡qami' sqa vite aca nishivichi'i'!
EZK.16.32	Aca 'aalo se na'maxajlec ca loua, ca' icoñiguit ca liỹa ỹoqa'a ỹale. 
EZK.16.33	Ná'ogue ana huogaxai ỹa'ue añi nishiuete, qam qami' sqa vite aca nishivichi'i' quená'ogue ná'maq qami' lqo'itqate; chaqai shivichiñite', qaiyi chicqote'ogalo ná'maq ỹo'uet ca lasauaxaset caqami'. 
EZK.16.34	Ca' queda nedequenaxaqui' sqai 'ñitetegue dá'maq 'neeta na liỹa 'aallipi: qaica ca nacpegue' qami' quiyim ỹa'ue ca lasauaxaset, chaqai na'maxare se rishivichiñi', ta'ta'a quiyim qami' aná'maq shivichiñi' na'maxare. Ca' ¡chaqaidaata ỹoqotec caqami' quena liỹa 'aallipi 'nejem qami'!
EZK.16.35	Vichiguiño' nagui qami' nedequenaxai, ñaq na'xaỹaxañitalo naua ỹa'qaatqa: 
EZK.16.36	Ỹim na'gaxala' 'ue da shinac nagui caqami': Qami' ỹaatqajam qaica ca rayiloxo'e' na' huachirelec na roshicmaxa'e' na' quirelec dá'maq nedequenaxaqui' quená'maq qami' lqo'itqate chaqai quená'ogue ná'maq se yqo'ta nashiilqaipi nqolac chaqai 'ỹaañitot na qachaalaxai'ipi quiyim qaỹalauat rachitaxanataxanaxachi'. 
EZK.16.37	Vichiguiño' ỹim llapoonta' ná'ogue ná'maq qami' lqo'itqate ná'maq netoonta'pegue qami', ná'ogue ná'maq rqo'chita chaqai ná'ogue ná'maq se rqo'chita; llapoonta' lapoỹau'a nqaishin aqami', ca ma' sá'ogue lapoỹaho, ca' ñosoxonaxañiriñi, qaiyi ỹa'ajanta qami' ma' ỹaatqajam ñi'sauec. 
EZK.16.38	Sa'ue da nouaxanaxaset da nedequenaxaqui' chaqai da ralauataxanaxaqui', chaqai quedá'maq iuel ma' sco'uaalli', ca' saañirec quiyim qaralauachi'. 
EZK.16.39	Saxantac na qomyipi quiyim ratoiquiñi'sac, ca' nopoxoỹaxajñi ma'le na nedequenqachi' chaqai na nqouagaxainqachi' quena nashiilec nqolac. Qanaqate' ma'le naua qatoohi' chaqai na no'uen no'ueetaxachi', ca' ỹaatqajam neetauec nqohin aqami'.
EZK.16.40	Ca ma'le, ca' qoỹilen na qomyipi quiyim npa'guene'e' qami', ca' qarenaqe' quena qa' chaqai qaralauachi' qaỹahote'e na lecat. 
EZK.16.41	Ca' qaicopata'a ma'le ca qauochi', ca' qaỹo'uet ma'le ca nouaxanaxashichi', qaỹa'ajnaxanaxantac ca 'xoic 'aallipi. Ca' lqodoc nqaishin da nedequenaxaqui', ca' totqai shivichiñi' ná'maq qami' lqo'itqate. 
EZK.16.42	Ca ma'le, ca' da iuel caqami' imigui, ca' qaica ma'le da ico'uaalaxanaxac, ca' yi'maxañi, tot so'ootari'. 
EZK.16.43	Qami' 'laxachite na' ñaqai qami' nogot, ca yo'ooqochichi' quená'ogue ná'maq 'viichi'sac se no'uen; vichiguiño' ỹim sa'ue da nouaxanaxaset dá'maq 'ñi'sari'. Ỹim na'gaxala', se'taxajñi da ỹa'qaatec.
EZK.16.44	'Ue ná'maq ỹa'den ỹo'uet ca lliguec la'qaatec, ca 'naac caqami' Jerusalén: Dá'maq no'ueenataxac aso late'e ỹaatqajam 'nejem dá'maq 'neetari' aso llaale. 
EZK.16.45	Qami' llaale asó'maq ỹaatqajam loquiiaxat so loua chaqai so llaalqaipi, chaqai saua rqaỹachi' 'aalo qai'neeta loquiiqate' saua loua' chaqai saua llaalqa. Qamia'que aso qachii'i chigoxougui na hitita laseripi chaqai so qataa'i amorreo le'ec.
EZK.16.46	Da rapiguim pa'aata'gue asó'maq ỹi rqaỹa'e', yi na'a' lodegaxat Samaria, chaqai naua liỹa' na'aaterolqai'; ca' queda 'guiñi pa'aata'gue añi rqaỹa'e' paguec nogot, yi na'a' lodegaxat Sodoma, chaqai naua liỹa' na'aaterolqai'. 
EZK.16.47	Ca qami' qui'relec denaxachichirigui dá'maq 'neesari' chaqai 'viichi' dá'maq se yqo'ta ỹo'ueetetac. Qam se ỹa'maxagui qavilli' quedajo, ca dá'maq no'ueenataxaqui' paguec la'aaxa nqai'ñi' quesaua'maxare.
EZK.16.48	Ỹim na'gaxala', ñallitalta' quiyim vire'ta aso rqaỹa'e' Sodoma chaqai yaua liỹa' na'aaterolqai' se ỹo'ueete' dá'maq 'viichi' qami' chaqai naua liỹa' na'aaterolqai' na'deesau'a qami'. 
EZK.16.49	Dajo dá'maq lasauaxaset aso rqaỹa'e' Sodoma chaqai saua liỹa' na'aaterolqai': ma' nemaqajnerari' ma' sqaica ca ỹouensac quena na'ic chaqai ỹa'maqachiriñi, qam se ỹauana quiyim ỹotauane' ca 'xoraic chaqai ca 'ue ca ỹouentac. 
EZK.16.50	Paguec nemaqajnaxai chaqai 'ue na ỹo'ueetetac se yqo'ta; vichiguiño' ñopoxoỹaxajñi, ca' qami' huañichirigui na'le.
EZK.16.51	Ca' yi Samaria se ỹovi' yi lavinñi na rasauaxashichi'. Qami' paguec ná'maq 'viichi' se yqo'ta; ca' ñi'maxare no'm huaqataho caqami', ñi'maxare 'ec qaica ca lasauaxaset. 
EZK.16.52	Ca' qami' na'ñaxachichiguit quiyim se qanqo'chiraxaua', ma' paguec la'aaxa ná'maq rasauaxashichi' cañi rqaỹa'e', ca 'ec qaica ca lasauaxaset nqai'ñi'. Ca' qami' hueetalec da rayiloxo'e', ca na'ñaxachichiguit quiyim se qanqo'chiraxaua', ma' 'ec qaica ca lasauaxaset añi rqaỹa'e'.
EZK.16.53	Ỹim sopilaxachichigui dá'maq 'au 'neesari' yaua rqaỹachi' Sodoma chaqai Samaria chaqai nauá'maq na'aaterolqai' na'deesau'alo yaua'maxare; chaqai qami' Jerusalén qai'neeta liỹa ñadalaxashiguim ma'le. 
EZK.16.54	Qam na'ñaxachichiguit ma'le da ne'naxaqui' chaqai nayiloxoñi' quedá'maq 'viichi', ca' chaqaida dá'maq 'neeta quiyim yaua rqaỹachi' ỹa'maxaguilo lavilli'. 
EZK.16.55	Ca ma' liỹa ñadalaxachishiguim yaua Sodoma chaqai yi Samaria chaqai nauá'maq na'aaterolqai' na'deesau'a yaua'maxare, sopilaxachichigui dá'maq 'auaxaic 'neesari', qai'neeta ñadalaxashiguim qami' chaqai nauá'maq na'aaterolqai' na'deesau'a qami'. 
EZK.16.56	Qami' 'ñi'saiquen na' 'ue da nouaxanaxaset añi rqaỹa'e' Sodoma, chi nemaqajñirari' 
EZK.16.57	na' saqa' re'oq dá'maq se no'uen 'viichi'sac; qam nagui yi na'aateripi quiyi Edom chaqai yi Filistea chaqai ná'ogue ná'maq sqoỹoqaque quena ñira'ñi, ná'ogue se nqo'ta qami', roviraxachisac. 
EZK.16.58	Ca' nagui, ca' na'ñaxachichiguit da nouaxanaxashichi' quedá'maq se no'uen 'viichi'sac se yqo'ta. Ỹim na'gaxala', se'taxajñi da ỹa'qaatec.
EZK.16.59	Ỹim na'gaxala' shinac caqami' Jerusalén: Sa'ue ma'le cá'maq vi'saque, ma' sqai pacqajñirigui cá'maq 'ỹaañirec ra'qaachiqui' chaqai da qana'deenaxac. 
EZK.16.60	Qam ỹim se sa'laxate ma'le da qana'deenaxac na' ñaqai qami' nequetegaxai, ca' so'uet ma'le caqami' ca qana'deenaxac, qam sqaica lqodoc. 
EZK.16.61	Ma' ỹim saanem qami' quiyim 'ec qachaalli'i' aso ropillichi'i' chaqai aso rqaỹa'e' paguec nogot, 'eno'm da qana'deenaxac mesqai ỹa'ue ca ipagaxallic queda'maxare, ca' qami' 'yiiñira'a ma'le dá'maq 'auaxaic 'ñiisari', ca' 'ue ma'le ca rayiloxo'e'. 
EZK.16.62	Ỹim sadalaxat ma'le da ña'deenaxac caqami', ca' 'yiiñira'a ma'le quiyim ỹim ra'gaxalachi'. 
EZK.16.63	Ca' qami' ma' 'yiiñira'a, ca' chalego ma'le ca rayiloxo'e' chaqai nemanachichi', ca' totqai huachirigui ma'le na qadapi' quiyim taxahi', ma' ỹim sapalaxat ná'ogue ná'maq se no'uen 'viichi'sac. Ỹim na'gaxala', se'taxajñi da ỹa'qaatec.
EZK.18.1	Ñi qara'gaxala' noviriua', ca 'naac caỹim: 
EZK.18.2	¿Chi'negue ma' quena Israel sqai ỹaxanñi da lliguec na la'qaatec quena' 'naac: Na neta'allipi ỹa'ic ana 'uva lochiviaxai, ca' na llaalqaipi ỹa'que'teguelo naua loue? 
EZK.18.3	Ỹim na'gaxala', ñallitalta' queda ñachaalataxac quiyim qaica ma' liỹa quet qaỹopilaxata'gue dajo na'qaatec quena Israel. 
EZK.18.4	Ỹim ỹaatqajam ỹalamaxaret ná'ogue na ỹoreta'oguit qomyipi, ca neta'a chaqai ca llaalec. Cá'maq 'ue ca lasauaxaset, ca' chaqaica ileu.
EZK.18.5	Cá'maq 'maxataxaraic ỹale chaqaica cá'maq ỹo'uet ca lo'yaxanec chaqai ca ỹa'maqachiguiñi: 
EZK.18.6	ma' ca'maxare se ỹalecapegueu'a na nqui'ỹaxaquipi quenaua quemaralgoto quiyim qaimaqachin na nashiilec nqolaquipi, chaqai se pi'ỹa'a ná'maq qohinac qota'olqaipi quena Israel; chaqai se rouootaxana'gue aca loua ca liỹa, chaqai se nanoiquiñiguit aca loua no'm 'ue lqalaic; 
EZK.18.7	sqaica ca pataxañi, ta'ta'a quiyim ỹopilaxatem cá'maq 'ue aca la'uale cá'maq icoñiguit louenec queca'maxare; qaica ca rocachot; chaqai nouante'e' cá'maq qopat chaqai ỹa'ue ca looỹac cá'maq neetauec; 
EZK.18.8	se ra'ualaxanaxanot aca lam quiyim 'ue ca ỹahotaque, chaqai se ỹa'ue aca lauegue acá'maq lam ỹaanec; sqaica ca ỹo'maqajnac quená'ogue, ỹaatqajam se ỹo'maauec quena' imit ca lasauaxasete' caua liỹa'; 
EZK.18.9	ca'maxare ipaquichiguilo nqai'ne' naua ilaataxanaxaco chaqai naua ỹaqataxaco. Cajo ỹale chaqaica cá'maq ỹaatqajam na'maxateta, vichiguiño' nca'leuec ma'le. Ỹim na'gaxala', se'taxajñi da ỹa'qaatec.
EZK.18.10	Qam cajo ỹale, no'm 'ue ca llaalec se ra'maqataxan chaqai lauataxanaxai, canchaqaica ỹo'uet dajo 
EZK.18.11	quiyim só'maq leta'a se ỹauanapega ỹo'uet, dá'maq quiyim nalecqajno queca nqui'ỹaxaquipi quena' qaỹo'uet quenaua quemaralgoto quiyim qaimaqachin na nqolaquipi, chaqai quiyim rouootaxana'gue aca loua ca liỹa, 
EZK.18.12	quiyim pataxañi ca 'xoraic chaqai cá'maq 'ue ca louenaxanaxa, chaqai rocachot na liỹaripi, chaqai se ỹopilaxat ca louenec cá'maq 'ue aca la'uale, chaqai 'ue da lpi'ỹaxac quena qohinac qota'olqaipi chaqai ỹo'ueetetac ná'maq se yqo'ta, 
EZK.18.13	cá'maq ra'ualaxanaxanot aca lam quiyim qaỹouen chaqai nallijlec quiyim ỹa'ue aca lauegue, ca' cajo ỹale se ishit quiyim nca'leetauec, ma' ime quiyim ỹo'uet ná'ogue ná'maq se yqo'ta, ca' ileu ma'le. Ca' chaqaica ỹo'uet dá'maq chi lelauaxa.
EZK.18.14	Sqoue quiyim cajo ỹale 'ue ca llaalec iuana dá'ogue dá'maq ỹo'ueetetac se no'uen so leta'a, qam sqai que'uegue dá'maq 'neetari'; 
EZK.18.15	quiyim se nalecqajneu'a na nqui'ỹaxaquipi qaỹo'ueetetac quenaua quemaralgoto quiyim qaimaqachin na nqolaquipi, chaqai se pi'ỹa'a na qohintapega qota'olqaipi quiyi Israel; chaqai se rouootaxana'gue aca loua ca liỹa, 
EZK.18.16	chaqai sqaica ca pataxañi; chaqai qaica ca ñiguit nqai'en ca louenec cá'maq 'ue aca la'uale; quiyim qaica ca rocachot, ta'ta'a quiyim nouante'e' ca 'ue ca louenaxanaxa, chaqai ỹaanem ca looỹac cá'maq neetauec; 
EZK.18.17	quiyim ỹa'maxate'tegue ca liỹa chaqai se ỹa'ue aca lauegue quiyim 'ue aca na'uale lam; chaqai ipacqajanchiguilo naua ỹaqataxaco chaqai ỹo'ueete' naua ilaataxanaxaco: ca' cajo ỹale se ileualec ca lasauaxaset so leta'a, ta'ta'a quiyim ỹaatqajam nca'leuec.
EZK.18.18	Ca' só'maq leta'a quiyim pataxasoxonaxai chaqai rocachi chaqai ỹo'uet dá'maq se no'uen queca lauo', ca' ileu chi nouaxanaxaset quecá'maq lasauaxaset. 
EZK.18.19	Ca' qamiri nataxañii ma'le: ¿Chi'neco' ma' se ishiueten so llaalec cá'maq lasauaxaset so leta'a? Sá'ic, ma' só'maq llaalec ỹo'uet dá'maq no'uen chaqai da ỹa'maqachiguiñi, chaqai ipacqajanchiguilo naua ilaataxanaxaco chaqai ỹo'ueete' naua ỹaqataxaco. Vichiguiño' ỹaatqajam nca'leuec ma'le. 
EZK.18.20	Ca' qaicaata cá'maq 'ue ca lasauaxaset, ca' ileu. Ca ñaalec se ishiueten ca lasauaxaset ca leta'a, chaqai ca neta'a se ishiueten ca lasauaxaset ca llaalec. Cá'maq ỹo'uet ca ỹa'maqachiguiñi, ca' icoñiguit cá'maq la'maxa da lo'ueenataxanaxac; chaqai cá'maq hualoxonaq, ca' 'ue ca nouaxanaxaset da leualoxonqaishic.
EZK.18.21	Chaqai ca hualoxonaq, no'm ỹaxanñi dá'maq se no'uen ỹo'ueetetac, ca ipacqajanchiguilo naua'que naua ỹaqataxaco chaqai ỹo'uet cá'maq ỹa'maqachiguiñi, ca' ỹaatqajam lliqueta nca'leuec, ca' se ileu. 
EZK.18.22	Ca' ỹim tot so'leenta'a cá'maq se no'uen ỹo'ueetetac, ca' ca'maxare nca'leuec, ca' se ileu, ma' ỹo'uet dá'maq ỹa'maqachiguiñi. 
EZK.18.23	Ỹim se yqo'ta quiyim ileu ca hualoxonaq, ta'ta'a quiyim netogochigui lauel, na'maxateta, qaiyi nca'leuec. Ỹim na'gaxala', se'taxajñi da ỹa'qaatec.
EZK.18.24	Qam no'm cá'maq ỹo'ueetetac ca ỹa'maqachiguiñi, ca' ỹo'uet ná'ogue na se no'uen ná'maq se yqo'ta lo'ueenataxanaxac ca hualoxonaq, ¿'neetapiguio' qavillii quiyim nca'leetauec? 'E', ma' ỹim tot so'leenta'a cá'maq no'uen ỹo'ueetetac, ta'ta'a quiyim ileu sauaxat quiyim se ỹaqamaq chaqai quedá'maq se no'uen ỹo'ueetetac. 
EZK.18.25	Ca' qamiri 'ñiỹac quiyim ỹim se ỹa'maxañi dá'maq so'ueetetac; qam ñaq na'xaỹaxañiñi qamiri qomyipi quena Israel, ¿qamiri 'neetapigui qavillii quiyim se no'uen dá'maq shi'ntegue? Ca ¿mesqaido' dá'maq 'ñiitari' quiyim qamiri se no'uen dá'maq 'viichitac? 
EZK.18.26	No'm ca 'maxataxaraic ỹaxanñi quiyim ỹo'uet ca ỹa'maqachiguiñi, ca' ỹo'uet dá'maq se no'uen, ca' ileu sauaxat dá'maq se no'uen ỹo'uet. 
EZK.18.27	Qam no'm cá'maq hualoxonaq ỹaxanñi da leualoxonqaishic, ca' ỹo'uet cá'maq no'uen chaqai ỹa'maqachiguiñi, ca nca'laxatec da nachaalataxac. 
EZK.18.28	Qam no'm ỹa'deena'uegue dá'maq se no'uen ỹo'ueetetac, ca' dá'ogue ỹaxanñi, ca' ỹaatqajam llic nca'leuec, se ileu.
EZK.18.29	Qam na qomyipi quena Israel 'naac ma'le quiyim se no'uen dá'maq shintari'. ¿Quiyim se no'uen dá'maq shintari'? Qam ¿mesqaino' ná'maq qomyipi quena Israel, ná'maq se no'uen da ỹo'ueetetac? 
EZK.18.30	Ỹim semit quiñi 'óna caqamiri Israel laseripi, taachigui nqaishin cá'maq ỹo'ueetetac. Ỹim na'gaxala', se'taxajñi da ỹa'qaatec. 'Maxaraic quiyim chaqa'ma' 'xañiñi dá'maq se no'uen 'viichitac, qaiyi sqai soviỹalec, ca' chicqochigui ca re'xoriguii. 
EZK.18.31	'Xañiñi ná'ogue ná'maq se no'uen 'viichitac caỹim, ca' dalaxachii da no'ueenataxaguii chaqai da ra'deenataxanaxaguii. Ca ¿chi'negue queta' rillivii, qamiri lalamaxarete' so Israel? 
EZK.18.32	Ma' ỹim se sa'maxaren quiyim 'ue ca ileu. 'Xañiñi da se no'uen, qaiyi rca'lliiuec. Ỹim na'gaxala', se'taxajñi da ỹa'qaatec.
EZK.31.1	Na' ime' saua diez ñaxari chaqai dos shiriguiri, ca' queso liỹa na'xa'a, ca' noviriri' ñi qara'gaxala', ca 'naac caỹim: 
EZK.31.2	'Ñirac quiñi Faraón, nashi quiyi Egipto, chaqai quiyá'ogue yi lauo':
EZK.31.2	¿Negue' queto' ca qaraloqojnaxana queda recaiqui'?
EZK.31.3	'Ec qami' aca qo'paq ciprés loqo'm aca cedro quiyi Líbano,
EZK.31.3	chalego loyaague' naua lasote la'altalec nqai'en na 'oochi,
EZK.31.3	ỹaatqajam ladocai, ca na lo'lo 'ec ỹoviro'ot na naueguelec.
EZK.31.4	Na ỹaxat chaqai na huaxaỹaq quena 'laua
EZK.31.4	rotauañi' queda qachaxataxaqui';
EZK.31.4	naashiguim ana lachiugue
EZK.31.4	quená'maq hua'ñi na' qarayañiriñi;
EZK.31.4	na la'uaxaquipi ỹaquitaxachi'ñot
EZK.31.4	ná'ogue ana qo'paq quiyi 'laua.
EZK.31.5	Ca ma' se ỹouen na huaxaỹaq,
EZK.31.5	ca' paguec liyic da llaxataxac caná'ogue ana liỹa qo'paq quiyi 'oochi;
EZK.31.5	dalaxai ana lasote,
EZK.31.5	ca' nqo'neuec da lecaic.
EZK.31.6	Ỹaleque'ejta' na lashic ana qo'oole
EZK.31.6	ỹa'ue na lco'iichaxaqui cana lasote;
EZK.31.6	ná'ogue na ỹaleque'ejta' na isecỹac neuec
EZK.31.6	ne'qaañi na llaalec hueeto'ot ada'maxare.
EZK.31.6	Quena la'al ishit nca'laxatec
EZK.31.6	na 'xoic ỹoreta'oguit qomyipi.
EZK.31.7	Ỹaatqajam lo'yaxana qo'paq chalego lecaic
EZK.31.7	ladocai naua lasote,
EZK.31.7	ma' naua lpa'yii ỹovira'ña na 'xoic huaxaỹaq.
EZK.31.8	Qaca aca qo'paq cedro quiyi lanaxanqa' ñi qota'olec
EZK.31.8	ishit naloqojñiguit aso'maxare;
EZK.31.8	qaca aca qo'paq pino 'neete'm naua lasote aso'maxare,
EZK.31.8	qaca aca qo'paq castaño 'nejem quiyim 'xoic aca laue,
EZK.31.8	qaca aca qo'paq quiyi lanaxanqa' ñi qota'olec
EZK.31.8	'nejem da loyac.
EZK.31.9	Ỹim so'uet quiyim lo'yaxana
EZK.31.9	chaqai quiyim 'xoic ana lasote;
EZK.31.9	ana liỹa qo'paq quiyi Edén,
EZK.31.9	yí'maq lanaxanqa' ñi qota'olec,
EZK.31.9	ỹaatqajam pa'guenta'a.
EZK.31.10	Hua', ca' nagui dajo 'naac ñi qara'gaxala': Dajo qo'paq ỹovira'a quiyim chalego lecaic chaqai da ladogaxa ỹoviro'ot na naueguelec; ma' paguec da lecaic, ca vire'ta, ca' nemaqajan. 
EZK.31.11	Vichiguiño' ỹim se yqo'ta, ca' saxanegue quiyim qoỹoiquentac queca ỹoqa'a nashi, ca ca'maxare qa'viỹa'gue sauaxat da leualoxonqaishic. 
EZK.31.12	Ná'maq paguec qa'uaic ỹoqa'a qomyipi ỹouaxanlec, ca chaqaiyi hueeta'ñi nqai'en; ca' ana lasote ma' qac, ca' taalec ana qa' ladocai, ca'megue chaqai ana latogot quena 'laua, chaqai 'eet ná'ogue na ỹoreta'oguit qomyipi hueeto'ot na la'al, ca' no'ueenaxatetañi. 
EZK.31.13	Ná'ogue na ỹoreta'oguit qo'oollipi nacpegue' neetalec ayi qo'paq hueetañi, chaqai ná'ogue na ỹoreta'oguit iseripi nqa'paxanñi hueeto'oto naua lasote. 
EZK.31.14	Chaqai tot qaca aca liỹa qo'paq, 'eno'm hueeto'ot ca huaxaỹaq, tot nqo'in da llaxataxa 'nejem aso'maxare. 'Eno'm ỹaatqajam ỹaquiteto'ot, qam se ỹovijshi'ma na naueguelec, chaqai tot ladoc. Ná'ogue taỹa'a quiyim ileu, ca ta'ña yi pa'aañi quena 'laua, ca lapooguit ná'maq mashic hueetañigui ana lahi'.
EZK.31.15	Ỹim na'gaxala' shinac: Ma' aca qo'paq ỹoviri'ña yi loiquenatec da nelauaxa, ca' so'uet quiyim rashivigui aca huaaxai chaqai hua'e nqaishin na huaxaỹaq cana lachiugue paguec da lachicoxo. Ca' sauaxat ca'maxare, ca' so'uet quiyim rachico yi 'oochi Líbano chaqai ná'ogue ana qo'paq quena no'ueenaxa neualñi ana laue. 
EZK.31.16	Ma' soviraxachi'ña yi loiquenatec da nelauaxa, ma' llapooñiguit ná'maq shi'gue ileu, da lelamaxa ma' ỹoviriñi, ca' i'loxol nqai'en na ỹoreta'oguit qomyipi. Ca ná'maq pa'aatañi quena 'laua lo'yigui lauel ana qo'paq quiyi Edén, ná'maq paguec loyac chaqai paguec qaỹocoretalec quiyi 'oochi quiyi Líbano. 
EZK.31.17	Yi'maxare qai'neeta ta'anquira, 'nejem yi'maxare quiyi loiquenatec da nelauaxa, ca' lapooguit ná'maq ileuaugui so lauataq. Ca ná'maq hueeto'ot na'le so la'al, ca' neuagaxatougui na ỹoreta'oguit qomyipi quena 'laua. 
EZK.31.18	Ca' qaca aca qo'paq caná'maq naalec yi Edén nalo'guit aso'maxare queda loyac chaqai da ladogaxa; qam qai'neeta ta'anquira, liỹaata'ñi' ana liỹa qo'paq quiyi Edén quiyi noma' pa'aañi quena 'laua ỹalliguiguit na ỹoqa'a qomyipi, ná'maq qomyipi ileuaugui so lauataq.
EZK.31.18	Ca' aso qo'paq chaqaiñi ñi nashi Faraón chaqai ná'ogue na lauo'. Ỹim na'gaxala', se'taxajñi da ỹa'qaatec.
EZK.33.21	Na' ime' saua once ñaxari, nueve shiriguiri chaqai cinco na'xata' na' qai'xateguelo qomi' da ỹoqa'a 'laua, ca 'ue so ỹale 'eetaxaic chicqa'a yi Jerusalén noviriri', ca' ra'qaataxañiua' quiyim yi'maxare noxonec queso npa'guenaxaua. 
EZK.33.22	Ca' queso 'auaxaic pe na' saqa' novi' so 'eetaxaic, ca' ñi qara'gaxala' ỹashil-lec aỹim. Ca' queso nete'eta na' novi' so ỹale, ca ñi qara'gaxala' lotqai ỹa'vii ỹa'qaatqa, ca' totqai ỹim moorolec.
EZK.33.23	Ñi qara'gaxala' novita ỹim, ca 'naac: 
EZK.33.24	Na qomyipi neeta'ñi naua na'aate' quena Israel 'ue da le'xoric, 'naiquen: So Abraham 'oonoqui', qam ỹovireta'a quiyim ỹomata'ta' najo 'laua; huose'quet qomi', ma' qomi' 'xoic, sovirqa'a ma'le quiyim qaralamaxaret najo 'laua. 
EZK.33.25	Ca' nagui qami' 'ñirapega: Da la'qaatec ñi qara'gaxala' 'neetasa': Qamiri 'guiitac na la'at 'ue na leuoripi, shiilaitac na nashiilec nqolaquipi, chaqai lauataxañii, ca ¿'ñiitapega quiyim ralamaxarichii ma'le najo 'laua? 
EZK.33.26	Ỹaachiỹa quiyim qaica ca 'maxachiỹa'gue, viite'e na ro'goxonaxachii, 'viichitac ná'maq se yqo'ta, ná'ogue nedequentac, qam ¿'ñiitapega ralamaxarichii ma'le najo 'laua?
EZK.33.27	Qai'neeta 'ñirapega: Ñi qara'gaxala' 'neetasa' da la'qaatec: Ñallitalta' queda ñachaalataxac quiyim ná'maq neeta'ñi naua na'aate' 'ue da le'xoric qai'neeta qanalauajñi ma'le, chaqai ná'maq neetauec quena no'ueenaxa so'uet quiyim qaito quena isecỹac, chaqai ná'maq neetaho'guelo naua lauaco ana qa' so'uet quiyim ỹalauat na nalolaxa. 
EZK.33.28	Sco'taxajlec ma'le najo 'laua chaqai so'uet da le'xoric, chaqai ñaqat ma'le dá'maq lquesaxanaxa nemaqajanteguelec. Co'telgoto ma'le naua qa' ladocahi quena Israel; qaica ca quejlgoto ma'le yaua'maxare. 
EZK.33.29	Ca ma' sco'taxajlec chaqai sa'ue da le'xoric yijo 'laua sauaxat dá'maq se no'uen chaqai se yqo'ta ỹo'ueetetac yi'maxare, ca ma'le, ca' ỹo'leenta'a quiyim ỹim na'gaxala'.
EZK.34.1	Ñi qara'gaxala' novita ỹim, ca 'naapiguiỹa': 
EZK.34.2	Qami' ỹale, taxahi' quiichigui nqai'ñi' da ỹeenaxat quena neloxoỹaripi quena Israel, 'ñiraco' ma'le quena'maxare: 'Neetasa' da la'qaatec ñi qara'gaxala': ¡Chalego le'xoric ná'maq neloxoỹaripi quena Israel chi ncochiiteguelta'! Qam ná'maq cochiỹa quet ná'maq neloxoỹaripi, aná'maq ilo qagreta. 
EZK.34.3	Qamiri ni'chiitapiguilo naua lo'i', chaqai 'viichitac na qatooỹaguii quena laue, chaqai lauachii aná'maq paguec 'uegaxasaxa, qam se quelolliỹa aná'maq qagreta. 
EZK.34.4	Qamiri sqo tauañii ana ỹolaaueta qagreta, chaqai se natariñii aná'maq 'ue na ralolaxa, chaqai sqa vii ca laxa' aná'maq qac na lichi, chaqai se rapilaxachiuo aná'maq ỹo'maauec, chaqai sqai daañiỹaque aná'maq na'laañi, ta'ta'a quiyim sqa 'maxachiỹa'gue chaqai 'ue da rqa'viiguii. 
EZK.34.5	Ana ilo qagreta qaica ca reloxoỹa'a, chi neuagaxatetajlec, ca' na isecỹac toxonaxai retoxoñigui. 
EZK.34.6	Neuagaxajlgoto naua'que naua qari ladocahi chaqai naua quemaralgoto, ỹo'meetajlec quená'ogue na 'laua, chaqai qaica ma' 'ue quet ca hueetapigui lauel quiyim idaanaque.
EZK.34.7	Ca vichiguiño' nagui qamiri neloxoỹaripi, ñaq na'xaỹaxañiỹalo daua ỹa'qaatqa. 
EZK.34.8	Ỹim na'gaxala', ñallitalta' queda ñachaalataxac: Na ỹoreta'oguit iseripi toxonaxairipi rocacha chaqai ito ana ilo qagreta, ma' qaica ca reloxoỹa'a. Ná'maq neloxoỹaripi nqaishin se idaanaque ana ilo qagreta. Na neloxoỹaripi chi ncochiiteguelta', qam se cochiỹa aná'maq ilo qagreta. 
EZK.34.9	Vichiguiño' qamiri neloxoỹaripi, ñaq na'xaỹaxañiỹalo daua ỹa'qaatqa: 
EZK.34.10	Ỹim na'gaxala' ỹaatqajam shinapega qamiri: Qamiri neloxoỹaripi nagui qamiri ñpa'guenaxaua', ca' so'laxana'pegue' ana ilo qagreta; souootaxana'gue quiyim loxoita'a, qaiyi totqai chi ncochiiteguelta' qamiri; liỹa yapilaxat ana ilo qagreta, qaiyi tot qaqamita 'guiitac.
EZK.34.11	Ỹim na'gaxala' shinac: Chaqaỹim seloxoỹa'a ma'le ana ilo qagreta. 
EZK.34.12	Shintari' cá'maq neloxoỹaq quelola aca leloxoiqateguese quena' neuagaxatetajlec, ca' chaqaida shintari' squelola ana ilo qagreta; yapilaxat quená'maq hueeta'ñi neuagaxatetac queso na'xa'a napalñi sauaxat so nonot quesaxanaxaic. 
EZK.34.13	Ñaqata'a quena ỹoqa'a 'laua neetalec, llapoonta', ca' se'xategue dá'maq chi la'a'. Semaxague yaua lqui'ỹaaqate' quenaua qa' ladocahi quiyi Israel, chaqai quena ñaachi, chaqai quenaua'que nauá'maq qoyintalgoto quiyi 'laua. 
EZK.34.14	Semaxague, ca' squi'ỹaxanegue ná'maq no'uen 'uaqapi quenaua laqalachi' quenaua qa' ladocahi quiyi Israel. Ca' quiyi, ca ishit nco'matec chaqai ỹa'ic ná'maq paguec no'uen 'uaqapi. 
EZK.34.15	Chaqaỹim ná'maq seloxoỹa'a ma'le ana ilo qagreta, chaqaỹim ná'maq ñco'mataxanaxanec ma'le. Ỹim na'gaxala', se'taxajñi da ỹa'qaatec. 
EZK.34.16	Sedaanaque ma'le aná'maq qagreta na'laañi, ño'deuo aná'maq ỹo'maauec, aná'maq qagaxai sa'ue ca laxa' na lichi, sotauan aná'maq ỹolaaueta, chaqai scochiỹa aná'maq no'ueenta chaqai 'uegaxasaxa. Ca' ỹim ná'maq ỹaatqajam scochiỹa ma'le.
EZK.34.17	Ỹim na'gaxala' shinac: Na'xaỹaxañii qamiri iloipi qagreta. Ỹim so'uet cá'maq ỹa'maqachiguiñi quena qagreta llaalec, ca' soỹootec na quetaq llaalec. 
EZK.34.18	¿Mese nalootaño' quiyim a'guii ná'maq no'uen 'uaqapi, qam qaiyiita co'viigui ná'maq 'uaqapi no'ueenañi? Ni'chiitapigui na huaxaỹaq richiichiguiñi chaqai colaxachii na liỹa quenaua qapiaachiri. 
EZK.34.19	Ca' ana ilo qagreta ỹa'ic ma'le na 'uaqapi shi'gue co'viigui chaqai ni'chigui na huaxaỹaq mashic shi'gue colaxachii. 
EZK.34.20	Vichiguiño' ỹim na'gaxala' shinac caqamiri: So'uet ma'le cá'maq ỹa'maqachiguiñi caná'maq qagreta 'uegaxasaxa chaqai ana po'xoi. 
EZK.34.21	Qamiri loỹoochihe'oga, maxaitauec aná'maq qaica ca la'ñaxac viita'ahi na ra'daxanaxachii, ca' vire'ta quiyim 'eet. 
EZK.34.22	Qam ỹim ñca'laxatec ma'le ana ilo qagreta. Sqai saxanegue quiyim qarocachitapigui, ca' so'uet cá'maq ỹa'maqachiguiñi cana qagreta. 
EZK.34.23	Ỹim so'uet quiyim rapil ma'le so ilaatec David só'maq rashii na'le, ca' sano quiyim qaisoota neloxoỹaq cana qagreta, ca so'maxare reloxoỹa'a ma'le na qagretaipi. 
EZK.34.24	Ỹim na'gaxala', ỹim qota'olec ma'le quena'maxare chaqai so ilaatec David, ca' lashi. 'Eda dá'maq ỹa'qaatec, ỹim na'gaxala'. 
EZK.34.25	Ca' sa'ue ca ña'deenaxac ma'le quena'maxare, ca' 'chiñi nqaishin ca la'maxa. Na'laañi nqaishin ma'le na isecỹac toxonaxai quenajo 'laua, qaiyi i'maqajlem ana ilo qagreta quena no'ueenaxa chaqai quiyim laqaugui na 'oochi.
EZK.34.26	Ỹim silla'ñi ma'le naqaletenlec nqaishin ma'le ada ñaqa' co'teeta, ca ño'ueenaxat da llicyaxac, chaqai ñila' na ỹaxat no'ueenaxat dá'maq 'neetari', ma' ỹovita ca laloqo'. 
EZK.34.27	Ana qo'paq quena no'ueenaxa 'ue ma'le ana la, chaqai na nanec quena 'laua qanaqat na la, ca na'maxare i'maqajlem neetalec ná'maq chi na'laua. Ma' ñaqata'a na ỹalamaxareteripi quená'maq la'aquipi, ca ma'le, ca' ỹa'deena'a quiyim ỹim la'gaxala'. 
EZK.34.28	Ná'maq ỹoqa'a qomyipi tot npa'xanlec ana'maxare, chaqai tot qaretoxoñigui queca toxonaxai. I'maqajlem, tot qaica ca qo'ỹoqochit. 
EZK.34.29	'Xoic nqaishin na la ca lanecsec, ca' tot ỹoviro'ot ca le'xoric quiyim qopat, chaqai na liỹa qomyipi tot i'neetac na'maxare. 
EZK.34.30	Ca ma'le, ca' ỹa'deena'a quiyim ỹim la'gaxala' qota'olec salequetaugui yi'maxare, chaqai quiyim yi Israel ỹalamaxaret. Ỹim na'gaxala', se'taxajñi da ỹa'qaatec. 
EZK.34.31	Qamiri ná'maq ilo qagreta, ná'maq neetalec yi iqui'ỹaxanataxanqa'. Ỹim ná'maq ỹim qota'olec caqamiri. Ỹim na'gaxala', se'taxajñi da ỹa'qaatec.
EZK.36.16	Ñi qara'gaxala' novita ỹim, ca 'naapiguiỹa': 
EZK.36.17	Ma' ỹovita quiyim neetalec yi na'laua na Israel llaalqaipi, iualaxain quedá'maq se no'uen ỹo'ueetetac. Dá'maq no'ueenataxac caỹim napio'o chaqai yaqaica'a. 
EZK.36.18	Ca na'le, ca' senaxalec da iuel yi'maxare queda lalauataxanaxac ỹo'uet quenajo 'laua chaqai dá'maq 'neetari' quiyim iualaxaintac, nqouagaxaintacot na nashiilec nqolaquipi. 
EZK.36.19	Chaqai dá'maq nouaxanaxaset ná'maq se no'uen ỹo'ueetetac, chicqochigui quiyim seuagaxajlec na liỹa 'laua quena ỹoreta'oguit qomyipi quena 'laua. 
EZK.36.20	Qam quená'ogue ná'maq na'aateripi quená'maq ỹovira'a yi'maxare, ỹo'maqajantac da co'teeta ỹeenaxat, ma' na qomyipi 'naiquen: Najo ná'maq lalamaxaret ñi na'gaxala' qota'olec, qam ca'o' na'le yi na'laua. 
EZK.36.21	Ca na'le, ca' ỹaatqajam 'xoic da iueetaxanaxa na' seuana quiyim qaiualaxaintac da co'teeta ỹeenaxat sauaxat yi Israel quecanchaqaica quena qomyipi ỹovirera'a saua'maxare.
EZK.36.22	Vichiguiño' 'ñirapega yi qomyipi quiyi Israel: Dajo 'naac ñi qara'gaxala': Dá'maq ỹim so'uet sqa 'iỹapegueu'a qamiri llaalqaipi so Israel, ta'ta'a quiyim sahotaque liỹa qaimaqachin dá'maq co'teeta ỹeenaxat, quiyim 'maqajñiỹac qamiri quená'maq qomyipi viriu'a qamiri. 
EZK.36.23	Ỹim ñachaxana na ỹoreta'oguit qomyipi queda chalego lecaic lco'taxa da ỹeenaxat dá'maq qamiri hualaxaiñitac quena'maxare. Ca ma' ỹim so'uet, ca yi'maxare ỹa'den quiyim ỹim ná'maq ỹim na'gaxala'. Ỹim na'gaxala', se'taxajñi dajo. 
EZK.36.24	Ỹim ñaqata'alo qamiri ma'le quená'ogue na qomyipi quenaua 'lauari; llapoonta' qamiri, ca yapilaxate' qamiri quena na'lauahi. 
EZK.36.25	Sco'taxate' qamiri quená'maq no'uen huaxaỹaq, ñquiỹouec ná'ogue na rishillii, ñaqata'a ma'le dá'maq 'ñiitari' quena nashiilec nqolaquipi; 
EZK.36.26	sanauguilo qamiri ma'le aca dalaxai re'taxanatahi chaqai ca dalaxaic no'ueenataxaguii. Ñaqat caqamiri añi re'taxanatahi 'ec ca qa', ca' sanauguilo qamiri aca re'taxanatahi nañaanta. 
EZK.36.27	Chaqai sanauguilo qamiri da ño'ueenataxac, ca' so'uet quiyim pacqajñichiguilo naua ỹapaxaguinataxanaxaco chaqai naua ỹaqataxaco; 
EZK.36.28	ca' ñiitalec ma'le najo 'laua saanem na'le so 'auaxaic qataa'illipi, ca' qamiri ỹalamaxarete' ma'le chaqai ỹim qota'olec caqamiri. 
EZK.36.29	Ñaqata'alo qamiri ma'le quená'ogue ná'maq rapio'xochii. Ca' so'uet quiyim 'xoic ma'le ca na'ic trigo, ca' tot ỹovitalo qamiri nqaishin ca nqopaaxa. 
EZK.36.30	Chaqai qai'neeta so'uet quiyim ana qo'paq quena no'ueenaxa nqo'neuec ana la, qaiyi tot liỹa quiyim 'ue quet ca rayiloxohi quena liỹa qomyipi sauaxat da rqopaaxahi. 
EZK.36.31	Chaqai noma' o'lliinchi'te dá'maq se no'uen 'ñiitari' chaqai da se no'uen ro'ueenataxanaxaguii, ca chaqai qamiri 'ue ma'le ca rayiloxohi sauaxat dá'maq rasauaxashichii chaqai dá'maq se no'uen 'viichitac. 
EZK.36.32	Ỹim na'gaxala', se'taxajñi da ỹa'qaatec. Ca' dajo 'yiiñita, qamiri llaalqaipi so Israel, quiyim ỹim se so'uet dajo quiyim qamiri 'viichitac ca lo'yaxanec, ta'ta'a quiyim nayiloxoñii chaqai 'miitajlec quedá'maq no'ueenataxaguii.
EZK.37.1	Ñi qara'gaxala' ỹashil-lec aỹim, ca' no'xataxachigui aỹim queda lquesaxanaxa. Ime, ca' yillaalec yi ca'megue no'qajlec quena lpi'nec. 
EZK.37.2	Ca' ñi qara'gaxala' souoxon nqai'en naua'que naua lahil; mashic no'qajlec yi ca'megue quena lpi'nec ỹaatqajam 'xoic, chaqai sá'ogue mashic rashivita. 
EZK.37.3	Ca na'le, ca 'naapiguiỹa': ¿Qami' vi'relec quiyim najo lpi'naqaipi ishit quiyim liỹa nca'leuec?
EZK.37.3	Ca' ỹim shinac: Qami' ỹa'gaxala', qaqamite' 'yiiñi'.
EZK.37.4	Ca na'le, ca' ñi qara'gaxala' 'naac caỹim: Taqaita, quiichigui nqai'ñi' da ỹeenaxat, ca 'ñirac: Qamiri pi'naqaipi rashivita, na'xaỹaxañiỹa da la'qaatec ñi qara'gaxala'. 
EZK.37.5	Ñi qara'gaxala' 'naac caqamiri: Tauguilo ñqaishine' qamiri ca nacat ỹa'ue da nca'laxa, qaiyi rca'lliiuec. 
EZK.37.6	Sa'ue ma'le aca ro'ootahi, ca' sosapaxanlec queca la'at, ca' sapolec quena loshicmaxa, ca' saanem ca lacat, qaiyi liỹa nca'leuec. Ca' ma'le, ca' 'yiiñiỹa'a qamiri quiyim ỹim na'gaxala'.
EZK.37.7	Ca' ỹim shinapega dá'maq 'naapiguiỹa' ñi qara'gaxala'. Ca na' ñaq setaqatac, ca' 'ue so sa'xaỹaque: so'maxare nalataxa, ca' so lpi'naqaipi qochiguit cá'maq chi liỹa. 
EZK.37.8	Ca' seuane'ta queso'maxare 'ue ana lo'oota chaqai na la'at, chaqai chaqa'ma' polec quena loshicmaxa. Qam qaica ca lacat ỹa'ue da lca'laxa.
EZK.37.9	Ca na'le, ca' ñi qara'gaxala' 'naac caỹim: 'Xachi' da ỹeenaxat quiyim nac ca nacat ỹo'uet ca nca'laxa, ca' 'ñirapega: Da la'qaatec ñi qara'gaxala' 'neetasa': Nacat 'viichi' ca nca'laxa, ñaqai naqui' chicqote'ogalo da rapiguim, 'guiñi, lqodoigue, chaqai da lauashiguim, ca 'viichi' quiyim nca'leuec najo qomyipi loshicmaxa ileu.
EZK.37.10	Ca' ỹim setaqa, sa'xat da leenaxat ñi qara'gaxala', chaqaida nqaishin dá'maq llilnataxanaxac. Ca' so nacat ỹo'uet da nca'laxa nanac, ca' inoxonougui so'maxare, ca so'maxare liỹa nca'leuec, ca' nachajñi, ca ma' ỹaatqajam 'xoic, ca' 'ec na nouaataxanaq nalauataxairipi.
EZK.37.11	Ca na'le, ca' ñi qara'gaxala' 'naac caỹim: Na qomyipi quena Israel 'nejem najo pi'naqaipi. Ma' na'maxare 'naiquen: Na qarpi'naqaipi rashivita; qaica ca ñaquitqataque, ỹaatqajam qara'laañi. 
EZK.37.12	Hua', cha'regue 'ñirapega quiichigui nqai'ñi' da ỹeenaxat, ca 'ñirapega: Dajo 'naac ñi qara'gaxala': Qami' ỹalamaxaret, sauachi'ña qamiri quena viita'ñi; ca ñaqajshiguim qamiri quena'maxare, ca' sopilaxatalo qamiri yi 'laua quiyi Israel. 
EZK.37.13	Ca ma' sauachi'ñalo qamiri cañi rahiri, ca' ñaqachishiguim cañi'maxare, ca' qamiri ỹalamaxarete' 'yiiñii ma'le quiyim ỹim ra'gaxalari. 
EZK.37.14	Ỹim sa'ue caqamiri da ỹacat ỹo'uet ca nca'laxa, ca' qamiri rca'lliiuec. Ca' sañiỹalec yí'maq ralamaxarichii na'lauahi. Ca ma'le, ca' 'yiiñii quiyim ỹim, ỹim na'gaxala' shinac chaqai so'uet. Ỹim na'gaxala', se'taxajñi da ỹa'qaatec.
EZK.43.1	Ca' so ỹale yauega ñi lasom pa'a'gue da lqodoigue cañi no'ueenaxanaxaqui quiyi Jerusalén, 
EZK.43.2	chaqai seuana da lauaq ñi qota'olec quiyi Israel chicqa'gue da lqodoigue. Ca' 'ue so sa'xaỹaque 'xoic lelamaxa, 'ec da lelamaxa ana lachiugue quena' nqo'ñishiguim na huaxaỹaq. Ca' na 'laua re'qojlec. 
EZK.43.3	Da iuanaxanaxac 'nejem na' ñi qara'gaxala' novi' quiyim nopoxoỹaxajñi yi Jerusalén chaqai 'nejem só'maq na' seueto'ot na lahi aso lachiugue Quebar. Ca' ñqai'guiñi, soviraxata'guit na ỹatap na 'laua. 
EZK.43.4	Ca' da lauaq ñi qara'gaxala' inoxono quiñi no'ueenaxanaxaqui quiñi lasom pa'a'gue da lqodoigue.
EZK.43.5	Ca na'le, ca' so lquesaxanaxa ñi qota'olec yanojshiguim, ca' yilla'ñi yi nedaaqa' pa'aauo, ca' seuana da lauaq ñi qara'gaxala' no'xataxachichigui ñi no'ueenaxanaxaqui. 
EZK.43.6	Ca' so ỹale huaxauo caỹim, ca' sa'xaỹaque ñi qara'gaxala' yitaxaỹaxantac 'maqatapougui ñi no'ueenaxanaxaqui. 
EZK.43.7	Ca 'neetapiguiỹa': Najo ná'maq hua'ñi ca ñqa'xanqa', ná'maq sco'ueeta'ñi; ca' sqaica lqodoc quiyim salequetaugui na llaalqaipi so Israel. Ca na'maxare chaqai na lashillipi tot yiualaxainari' quiyim se ỹaqamaxat da co'teeta ỹeenaxat: ca' tot liỹa no'xonshiguim ca ladenqatec lqui'i na lashillipi ná'maq mashic ileu, 
EZK.43.8	loqo'm quiyim no'xonshiguim ca 'imec lodegaxat quiyim ca lasom huaqato quiñi lasom ñi no'ueenaxanaxaqui, quiyim qaisoota so quiñigui na lavinñi. Ca na'maxare iualaxain da co'teeta ỹeenaxat quedá'maq lo'ueenataxanaxac se yqo'ta; ca vichiguiño' so'ỹa na'le yi'maxare, ca' so'uet quiyim ileu. 
EZK.43.9	Ca loỹoochihe'oga nagui caỹim dá'maq quiyim se raqamaxahi chaqai quiyim no'xoñishiguim na ladenqatec lqui'illipi na lashillipi, ca' ỹim seuetañigui lavinñi na llaalqaipi so Israel sqaica lqodoc.
EZK.47.1	Na' ime, ca' so ỹale yopilaxata ñi ñigo quiñi no'ueenaxanaxaqui. Ca seuane'ta quiyim ñi lasom chicqotapi'ñot na huaxaỹaq, taata'pegue da lqodoigue quedá'maq reloqota'gue ñi no'ueenaxanaxaqui. Ca' na huaxaỹaq pa'aata'gue da loic ñi no'ueenaxanaxaqui, pa'aata'gue da 'guiñi cada ncopatoxonaxalate. 
EZK.47.2	Na' ime, ca' yinoxonaxatec quiyi na'laua ñi no'ueenaxanaxaqui quiñi lasom pa'a'gue da rapiguim, ca' naqaletenlec nqai'en aỹim spa'aatauec, chi sovireta'a ñi ñigo pa'aauec reloqota'gue da lqodoigue. Ca' 'ue so cocho'qui' huaxaỹaq ne'paxantauec, pa'aata'gue da 'guiñi quiñi ñigo. 
EZK.47.3	Ca' so ỹale inoxonec, ta'tegue da lqodoigue, lo'qoota'a so laloqojnaxanaxat, ca naloqochin so quinientos metros, ca' sapacta nqai'en so huaxaỹaq ne'paxantauec; ca' so huaxaỹaq taachiguilo naua ỹataavi'. 
EZK.47.4	Ime, ca' lotqai naloqochin so liỹa quinientos metros, ca' sapacta nqai'en so huaxaỹaq, ca' so huaxaỹaq taachiguilo naua i'cootal. Ca lotqai liỹa naloqochin so liỹa quinientos metros. Ime, ca' lotqai sapacta nqai'en aỹim so huaxaỹaq. Ca' so huaxaỹaq naque'tegue na isot. 
EZK.47.5	Ca' naloqochin so quinientos metros liỹa, ca so huaxaỹaq mashic ñigui lachiugue. Ca' tot seshit sapacta, ma' ñigui lachiugue qoỹoqochi'ñigui. Ca' qaidaata quiyim qaỹo'xonta'ta, ca' qaigueme qaishit qaỹapacta. 
EZK.47.6	Ca na'le, ca 'naapiguiỹa': Ỹaatqajam na'ijñitetegue dá'maq huañita.
EZK.47.6	Ime, ca' yopilaxategue da lahi aso lachiugue, 
EZK.47.7	ca 'xoic ana seuana qo'paq quenaua'que naua lahil. 
EZK.47.8	Ca na'le, ca 'naac caỹim: Najo huaxaỹaq queeta, taỹa'gue da lqodoigue, ca ỹoviraxaso'ma aso lachiugue Jordán, ca necoñiguit aso huaaxai qaỹamata'gue huaaxai leuaxai. Ca ma' ỹoviraxaso'ma aso'maxare, ca' yi huaxaỹaq caso'maxare ñigui lo'daxaraic. 
EZK.47.9	Chaqai canchaqaica ỹovitegue najo huaxaỹaq, ca' ishit nca'leuec ná'ogue nanchaqaina isecỹac chaqai 'xoic na nallin. Ma' na huaxaỹaq canajo lachiugue cá'maq hua'ñi ca huaxaỹaq chim, qam ñigui lo'daxaraic nqai'en, chaqai nca'leuec ma'le ná'ogue nanchaqaina. 
EZK.47.10	Chicqochi'ñi yi Engadí, ỹovira'a yi En-eglaim, 'ue ma'le ca noqoinaxanaripi, ca' chaqaiyi hua'ñi ma'le, ca' ỹashiviaxat na laleguec. Ca' yi, hua'ñi na ỹaatqajam 'xoic chaqai ỹaleque'ejta' nallin, 'nejem aso huaaxai hueetegueñigui ana delec. 
EZK.47.11	Qam quenaua lahil quenaua nishaaqate', ca' qaica ca lo'daxaraic huaxaỹaq; ca' yi hua'ñi ma'le na huaxaỹaq nochaua, ca' quena'maxare, ca ỹa'maqachiguiñi quiyim qanaqata'a na 'ue. 
EZK.47.12	Ca' quenaua lahil aso lachiugue, ca' ñaxat ana ỹoreta'oguit qo'paq 'ue ana la. Chaqai se ỹauanapega quiyim 'ue aca najñi laue, chaqai se ỹauanapega quiyim qaica quet ca la. Quena' ỹovirec yi shiraigo, ca' lotqai 'ue ana la, ma' ỹaquiteta'ñot quena huaxaỹaq chicqau'a ñi no'ueenaxanaxaqui. Ana la ỹa'maqachiguiñi qaỹa'ic, chaqai ana laue, ca' qanatarena.
DAN.1.1	Na' ñaqai hueetauguilo saua tres ñaxari quiyim nashi so Joacim quiyi Judá, ca' so nashi quiyi Babilonia, leenaxat Nabucodonosor, ỹovira'a yi Jerusalén, ca' nahiquinchiguiñi yi na'a' queso nalliripi. 
DAN.1.2	Ca' ñi qara'gaxala' ỹaxanegue quiyim so Nabucodonosor loxonec so Joacim, chaqai qai'neeta quiyim icona so louenqaipi ñi no'ueenaxanaxaqui quiñi qota'olec. Ca' so Nabucodonosor ỹauec so loxonqaipi queda Babilonia, ca' so louenqaipi ñi no'ueenaxanaxaqui quiñi qota'olec illaugui ñí'maq chi nqouagaxainaxaqui quena lashiilec nqolaquipi. 
DAN.1.3	Ca na'le, ca' ỹilen so Aspenaz, la'gaxala' na ro'ueenataxantac quiñi nashi lauo', quiyim ỹachigoxotaugui na llaalqaipi so Israel quená'maq nashi llaalqaipi chaqai quená'maq nesallaxanec llaalqaipi, nca'au'a ỹauego 
DAN.1.4	na ne'naqaipi 'maxaraic da no'ueenataxac, qaica ca la'aqset na loshicmaxa, 'ue na ỹa'den, co'ỹaxaraic, ỹomata'ta' ná'ogue ỹa'den chaqai ta'chiguit ro'ueenataxan quiñi lauo' so nashi. Ca' qaỹapaxaguinegue quiyim 'xaiguit nqohin na Babilonia laseripi, da leraxanaxac chaqai da letaxaỹaxac. 
DAN.1.5	Ca' so Nabucodonosor qai'neeta chilnataxanegue quiyim so ne'naqaipi qaiqui'ỹaxanegue ná'maq loq chaqai na lataxa ne'taxat so'maxare, chaqai quiyim qaỹapaxaguin quesaua tres ñaxari. Ca ma' ỹomate', ca chaqa'ma' ro'ueenataxantot so nashi.
DAN.1.6	Ca' queso ne'naqaipi ỹalequesaho saua Daniel, Ananías, Misael chaqai so Azarías chicqoraugui so llaalqaipi so Judá. 
DAN.1.7	Ca saua'maxare qaỹoỹoota'alo daua leenqate' queso nashi quiñi lauo' so nashi. Ca' so Daniel leenaxat nqai'en Beltsasar, ca' so Ananías ỹanegue Sadrac, so Misael ỹanegue Mesac, chaqai so Azarías ỹanegue Abed-nego. 
DAN.1.8	Qam so Daniel se ỹa'maxaren quiyim ỹalecqajñiguit na loq quená'maq loq chaqai na lataxa ne'taxat so nashi, ca' ỹashiilo'ot so lashi so neloxoỹaripi quiñi nashi lauo', ca 'naac quiyim sqai 'xoic ca nepagaxallic quiyim ỹalecqajñiguit na loq na liỹa na'iquipi. 
DAN.1.9	Qam ñi qota'olec ỹo'uet quiyim so lashi so nelaatqaipi na'yiiñiguit so Daniel. 
DAN.1.10	Qam 'naaco' queso'maxare:
DAN.1.10	—Ỹim yo'cha'a ñí'maq ỹa'gaxala' ỹashi. Ma' ñi'maxare 'naapiguiỹa' quecá'maq a'guii chaqai cá'maq ni'chiigui. Ca no'm iuanalo qamiri se nalouo na qashicyaxaguii quena liỹa ne'naqaipi, ca' qamiri yasauaxachii ma'le quiyim ñi ỹashi ỹo'uet quiyim qayalauat.
DAN.1.11	Ca' so Daniel lotqai retaxaỹa'pegue' so neloxoỹaq, só'maq ỹilen so lashi so nelaatqaipi quiñi lauo' so nashi, só'maq reloqota'alo saua Daniel, Ananías, Misael chaqai so Azarías. Ca 'naaco' queso'maxare:
DAN.1.12	—Ñi'xoresene'tot qami' quiyim qari'guiñi' qomi' relaataxahi' quiyim qami' laataxañi' quiyim quenauajo diez na'xata' qanaata ana nanecse lo'ualaxa sa'guinqatac, chaqai qainaata na huaxaỹaq ñi'taqatapigui. 
DAN.1.13	Ca ma' ime'ueque sauajo na'xata', ca naloqojñiriguita naua qarashiigo' naua lashiigo' só'maq ne'naqaipi ỹa'queetac ná'maq loq ñi nashi. Ca ma'le, ca' 'viiquiñi'sac cá'maq 'ñiteteguelo qomi', ma' 'ue cá'maq huañita coqomi'.
DAN.1.14	Ca' so neloxoỹaq ỹa'maxarenta dá'maq qohinapega, ca' ỹa'ue da le'guenaxanaxac quesaua diez na'xata' quesaua'maxare. 
DAN.1.15	Ca na' ime' saua diez na'xata', ca' naua lashiigo' saua'maxare paguec no'ueente' chaqai paguec retapichiguilo quesá'ogue so ne'naqaipi só'maq ỹa'queetac na loq so nashi. 
DAN.1.16	Ca' chaqaida 'ne'tegue so neloxoỹaq i'xat so na'ic chaqai so lataxa loxe' quet saua'maxare, ca' ỹodou'alo saua'maxare na nanecse lo'ualaxa quiyim ỹa'ic.
DAN.1.17	Ca' quesauajo cuatro ne'naqa ñi qota'olec ỹaanema da lco'ỹaxarigue' chaqai ỹa'yiinchirigui dá'ogue da 'neeta ana lere chaqai ná'ogue na na'deenec. Ca' so Daniel ỹa'den qai'neeta ná'ogue na leloxoỹaxaquipi na neuanaxanaxac chaqai na ne'guemataxac. 
DAN.1.18	Ca na' ỹovirec so laloqojnec so nashi quiyim qaỹaueguero saua ne'naqa quiyi neeta'ñi so nashi, ca' so lashi so neloxoỹaripi quiñi lauo' so nashi, ca' ỹauego quiyim qaỹa'ajan. 
DAN.1.19	Ca' so nashi retaxaỹa'pegueto saua'maxare, ca quesá'ogue so ne'naqaipi qaica ca ỹanata 'nejme' saua Daniel, Ananías, Misael chaqai so Azarías. Ca saua'maxare chaqa'ma' no'ueendañi quiyim ro'ueenataxantot so nashi. 
DAN.1.20	Ca' quená'ogue nanchaqaina quená'maq ỹouen ca na'deenec chaqai da nco'ỹaxaric quesó'maq renataxanegue na'le so nashi, ca ỹa'den quiyim qaica ca nalo'guita quesá'ogue so liỹaripi, ỹaatqajam ỹapaquerauec quesá'ogue so pi'xonyipi chaqai ná'maq richaauec nqai'en nanchaqaina, quená'ogue na lauo' so nashi. 
DAN.1.21	Ca' so Daniel no'ueenañi quiñi lauo' so nashi, chi ỹovireta'a so 'auaxaic ñaaxa na' nashi so Ciro.
DAN.3.1	Ca' so nashi Nabucodonosor relaataxanlec quiyim qaỹa'ue so nadenqatec qom imaañi 'oro, treinta metros da ladogaxa chaqai tres metros da leca'gue. Ca 'naac quiyim qoỹanalec so quemarelec leenaxat Dura quiyi 'laua Babilonia. 
DAN.3.2	Na' ime, ca' roỹaxane'oga na nashillipi quenaua 'lauari, chaqai na nouaataxanaq lashillipi, na ichoxota'pe naua leloxoỹaxaco, nauá'maq napoondac ana nam, na neraxanyipi, na imitac na nasauaxaset chaqai na liỹa lotauaripi so nashi quenaua 'lauari, qaỹahotaque ỹalequetaho ma' qoỹaanshiguim só'maq nadenqatec qom relaataxanlec so nashi. 
DAN.3.3	Sá'ogue so leta'allípi nashillipi quiyi 'laua lapou'a so nadenqatec na' ỹovita quiyim qoỹaanshiguim. 
DAN.3.4	Ca só'maq qaỹamaxalec quiyim netaxaỹaq ma' taañi quiyim qoỹaanshiguim, ca na' retaqa ỹaatqajam nelamaxaren, 'naac:
DAN.3.4	—Ñaq na'xaỹaxañiñi qamiá'ogue qamiri ỹoreta'oguita naua ra'qaataxahi: 
DAN.3.5	Ma' 'xaiỹaque quiyim qaipi'chigui na npe'tellipi, na niviiguellipi, na nasaquinataipi, na nouaxanallipi chaqai ná'ogue ana ỹaleque'ejta' niviiguellipi, ca' 'yiiñii naua re'cootallii, ca' nqouagaxaiñiỹot ñi nadenqatec 'oro, ñí'maq relaataxanlec ñi qarashi Nabucodonosor. 
DAN.3.6	Ca ná'ogue ná'maq se ỹa'chi'iñi naua le'cootal chaqai se nqouagaxainot ñi nadenqatec qom imaañi 'oro, ca chaqa'ma' qainaxaugui ñi nqatelaxanaxaqui ỹaviquetaugui.
DAN.3.7	Ca' chaqaida 'neeta nqohin queso qomyipi lapoota'ta', na' 'xaỹaque so lelamaxa so ỹoreta'oguit niviiguellipi na' qaiviiguigui, ca sá'ogue ỹa'yi'iñi ana le'coota, ca' nqouagaxainot so nadenqatec qom imaañi 'oro.
DAN.3.8	Ca' 'vii saua Caldea lase' nquipitero quiyim talaxaneguelo saua judío lase' queso nashi Nabucodonosor. 
DAN.3.9	Ca 'nerac:
DAN.3.9	—¡Qami' qarashi, sqaica lqodoc da nachaalataxaqui', chaqai no'leentaxat da qadeenaxachi'! 
DAN.3.10	Qami' qarashi 'ñirac quiyim ná'ogue na qom ỹa'chi'iñi naua le'cootal chaqai nqouagaxainot ñi nadenqatec qom imaañi 'oro ma' ilamigui na niviiguellipi, 
DAN.3.11	ca cá'maq se ipacqajñigui da ra'qaachiqui', ca' qainaxaugui ñi nqatelaxanaxaqui ỹaviquetaugui. 
DAN.3.12	Hua', qam nagui 'vii daua judío lase' dauá'maq qami', qami' qarashi, ñi'ra'ñi quiyim idaandelec na 'laua Babilonia, ỹaatqajam qaica ca ỹauaaque qami', chaqai se na'xaỹaxan se nqouagaxainot na rashiilqui' nqolaquipi chaqai ñi nadenqatec qom imaañi 'oro só'maq laataxañirelec na'le quiyim qaỹo'uet. Ca' so Sadrac, Mesac chaqai so Abed-nego chaqaisaua sauá'maq se na'xaỹaxane'.
DAN.3.13	Ca' so Nabucodonosor ỹaatqajam ro'o, ca' relaataxane'ogalo quiyim qaỹaueguero saua Sadrac, Mesac chaqai so Abed-nego. Ca, na' mashic reloqota'guita, 
DAN.3.14	ca inate':
DAN.3.14	—¿Ỹaatqajam lliqueta quiyim qamiri se nqouagaxaiñiỹot na qota'olqaipi caỹim chaqai ñi selaataxanlec nadenqatec qom imaañi 'oro? 
DAN.3.15	¿Qamiri shichita quiyim ma' 'xaiỹaque ca niviiguellipi, ca 'chiiñi naua re'cootallii quiñí'maq selaataxanlec quiyim qaỹo'uet chaqai nqouagaxaiñiỹot? Ma' no'm se nqouagaxaiñiỹot, ca' nagui chaqa'ma' qainaxarougui qamiri ñi nqatelaxanaxaqui ỹaviquetaugui. Ca ¿negue' queto' ca qota'olec rca'laxachiiuec?
DAN.3.16	Ca saua tres ne'naqa 'nerac:
DAN.3.16	—Dajo qaica quet cá'maq 'neeta quiyim setaxaiqatapigui. 
DAN.3.17	Ñi qota'olec coqomi', ñí'maq ñqouagaxainqatacot, ñi'maxare ishit quiyim qarca'laxatec quena lauaq ñi nqatelaxanaxaqui chaqai quená'ogue ná'maq se no'uen vi'saque 'ñiteteguelo qomi', qami' qarashi, ca ñi qota'olec qarca'laxatec ma'le. 
DAN.3.18	Qam no'm se qarca'laxatec, qam 'yiiñite' quiyim se ñqouagaxainqot na rashiilqui' nqolaquipi chaqai se sa'daqoto naua qare'cootal ñi nadenqatec qom imaañi 'oro.
DAN.3.19	Ca co'na' 'xaỹa dajo na'qaatec so nashi Nabucodonosor, ca' netoguec na lashic quena lauel quesaua tres ne'naqa. Ca' relaataxanlec quiyim liỹa qaỹalonougui ñi nqatelaxanaxaqui, qaiyi paguec nqo'neuec da lpa'ỹaaxa. 
DAN.3.20	Ime, ca' ilate' saua nale' paguec quesaxanaxaqa quiyim ỹaxate' saua Sadrac, Mesac chaqai so Abed-nego, ca' qainaxariñigui so lauaq so nqatelaxanaxaqui. 
DAN.3.21	Ca' saua tres ne'naqa ñaqai ỹansañi saua loho lo'ueenataxanaxaqui', ca' qoỹaxateguelo, ca' qainaxarougui so lauaq so nqatelaxanaxaqui. 
DAN.3.22	Ca ma' só'maq nashi ỹahotaque quiyim chaqa'ma' qaỹo'uet dá'maq lelaataxanaxac, ca ma' so nqatelaxanaxaqui ñaqai 'xoic so lauaq, ca' ỹovira'ogalo sauá'maq inaxaro saua tres ne'naqa, ca' ileue'. 
DAN.3.23	Ca' saua ne'naqa taariñigui so lauaq so nqatelaxanaxaqui qoỹaxateta'que.
DAN.3.24	Ca co'na'le, ca' so Nabucodonosor ne'laxatashiguim, ỹaatqajam 'ue da le'laxa, ca inate' saua lotaua', 'naac:
DAN.3.24	—¿Mesqai treeso' ỹale' nanaqatqa caua senaxasoxoro quiñi nqatelaxanaxaqui ỹaviquetaugui?
DAN.3.24	Ca' saua lotaua' 'neraco':
DAN.3.24	—Ajá'a.
DAN.3.24	Ca' so nashi 'naaco':
DAN.3.25	—Qam ỹim cuatro dauá'maq ỹale' sedaantau'alo soosauec 'ec qaica nqai'ne' na norec lauaq ỹouoosapigui, ca dá'maq liỹa 'ec qota'olec lelaatec chicqashiguim.
DAN.3.26	Ca na' 'naac dajo, ca so Nabucodonosor nqo'neu'a ñi lasom ñi nqatelaxanaxaqui, ca ỹaualaq, 'naac:
DAN.3.26	—¡Sadrac, Mesac chaqai Abed-nego, lelaatqa ñi ỹapacauec qota'olec, nenoxoñiuec, naiquenajo!
DAN.3.26	Ca' saua tres nenoxondec, chicqoterougui so norec lauaq. 
DAN.3.27	Ca sá'ogue so lotauaripi so nashi hueeta'anyi nqo'neu'alo saua ỹale' sauá'maq se ỹavigaxate' naua loshicma' so norec. Ca' iuanta quiyim vire'ta na laue' saua'maxare qaica ca ỹovira'a so norec lauaq, chaqai saua loho ỹansañi no'ueente', chaqai qaica ca nesalaxaripi lahita no'ueenaho.
DAN.3.28	Ca' quiyi na'le, ca' so nashi Nabucodonosor 'naaco':
DAN.3.28	—¡Qaimaqachin ñi qota'olec ñí'maq lashiilgue' saua Sadrac, Mesac chaqai Abed-nego, ma' nela' so lelaatec piguim le'ec quiyim nca'laxaterec saua qamaxaraqa lelaatqa, quiyim se na'xaỹaxanta ỹim quiyim ỹim nashi! Ca se itene' quiyim qaỹalauate', qam se nqouagaxaintot ca liỹa nashiilec, qaiñiita ñí'maq lashiilgue' qota'olec. 
DAN.3.29	Ca' ỹim shinac nagui quiyim canchaqaica qom se no'uen ca ỹa'xat quiñi qota'olec ñí'maq lashiilgue' nauajo ne'naqa, ca qaichaqatajlec chaqai qanopoxoỹaxajñi ca lauo', quecanchaqaica na'ñi quenaua na'aate', chaqai cá'maq lauo', chaqai caua la'qaatqa ỹa'xate', ma' qaica liỹa nashiilec ca'laqataxan 'nejem ñi'maxare.
DAN.3.30	Na' ime, ca' so nashi ỹa'ue ca lo'ueenategue' saua tres ne'naqa, ca lo'ueenategue' paguec lecaic quesó'maq 'auaxaic quiyi 'laua Babilonia.
DAN.5.1	Ca' so Belsasar, nashi quiyi Babilonia, ỹo'uet so nqui'ỹaxac lodegaxat, ca' talaxanlec, ỹal so mil lotauaripi queda lo'ueenataxanaxac quiyi 'laua. Ca na' ñaqai que'eetac, ca' so nashi chaqai so lalecseripi chaqa'ma' 'xoic so lataxa ni'chirigui. 
DAN.5.2+DAN.5.3	Ca na' sham quiñiuguet queso lataxa, ca' so nashi Belsasar relaataxan quiyim qanodooro saua ỹoreta'oguit 'taxaquiripi 'oro chaqai na plata, só'maq so leta'a Nabucodonosor rocacho' na'le quiñi no'ueenaxanaxaqui quiyi Jerusalén. Ca' so ỹoreta'oguit 'taxaquiripi qaỹodouo, ca' qaiỹoxoguilo queso lataxa, ca' so nashi chaqai so louaaripi chaqai so leloxoỹaxanataipi, chaqai sá'ogue so liỹa qomyipi nqa'xantañi que'eetac, ni'chigui so 'taxaquiripi. 
DAN.5.4	Ca sá'ogue só'maq nqa'xantañi ne'teetac queso lataxa, ca imaqachintac so lashiilec nqolaquipi qaỹachigoxotaugui na 'oro, plata, bronce, fierro, qo'paq chaqai na qa'.
DAN.5.5	Ca' queco'na'le, ca qaiuane'ta aso qom napoquena re'qoota caso ncoỹeraxanaxaqui, deraxantac quena lahi so 'imec lauo' so nashi. Ca na' so nashi iuane'ta quiyim deraxantac, 
DAN.5.6	ca no'chi, nalacqatec. Ca na' paguec so lqolonaxa, ca sá'ogue i'loxol. 
DAN.5.7	Ime, ca' ỹaualaq chaqai roỹaxanaque ná'maq richaauec nqai'en nanchaqaina, ná'maq 'deenaxanqachaqaic, chaqai ná'maq napaxaguintapega na piguim le'ec quiyi Babilonia. Ca 'naaco':
DAN.5.7	—Cá'maq retaqalec yí'maq naneretañi quenajo chaqai ichoxochim ca leloxoỹaxac, ca' qoỹañiguilo caua noho togue' nashi loho chaqai qaỹa'ue aca lqola 'oro, chaqai pa'aata'guit aỹim queda ỹo'ueenataxanaxac quiyim soiquentac na 'laua.
DAN.5.8	Ca sá'ogue so 'deenaxanqachaqaiquipi ro'ueenataxantacot so nashi inoxonougui ñi 'imec, qam qaica ca ỹa'den ca leloxoỹaxac so naneretañi quiyim ichoxotem so nashi. 
DAN.5.9	Co'na'le, ca' paguec so lqolonaxa so nashi Belsasar, ca' ỹaatqajam nalacqatec na lashic. Ca' so lotauaripi se ỹa'deene' cá'maq 'neete'. 
DAN.5.10	Qam aso late'e so nashi ỹoviro, ma' 'qaataque da laualaxac so llaalec nashi chaqai só'maq lotauaripi lalecseripi, ca inoxonougui ñi 'imec nqui'ỹaxaqui. Ca 'naaco':
DAN.5.10	—¡Qaica lqodoc da nachaalataxaqui' qami' qarashi! Qaica huapigui qavilli', chaqai se nalacqatec qami'. 
DAN.5.11	Ma' queda ro'ueenataxanaxaqui' quiyim qami' qarashi 'ue so ỹale qaỹashaxantac queso ne'espíritu ñí'maq co'teeta qota'olec. Ma' cana' so qataa'i' qarashi, ca' sojo ỹale re'oq quiyim ỹaatqajam 'ue ỹa'den, 'ue da lco'ỹaxaric chaqai 'ec chicqashiguim da la'deenec. Vichiguiño' so qarashi Nabucodonosor só'maq qataa'i' ỹano na'le quiyim lashi ná'ogue na pi'xonyipi, na richaauec nqai'en nanchaqaina, na 'deenaxanqachaqaiquipi chaqai na napaxaguintapega na piguim le'ec quenajo 'laua. 
DAN.5.12	Ma' queso Daniel, só'maq so Nabucodonosor ỹanegue na'le leenaxat Beltsasar, 'ue so ne'espíritu chalego lecaic queda nco'ỹaxaric chaqai da na'deenec quiyim chaqa'ma' ỹa'den ca leloxoỹaxac ca ne'guemataxac, chaqai quiyim ichoxot ca leloxoỹaxac ca se qaiuanapega na'qaatec, chaqai quiyim ỹa'maxajñi ca 'xoic lqalaic. Vichiguiño' qami' qarashi, ỹaxañire'oga ca Daniel, ca ca'maxare ra'deenaxanaxañitegue ca leloxoỹaxac yi naneretañi quena 'imec lahi.
DAN.5.13	Ca' so Daniel qaỹauega'a so nashi, ca co'na' ỹoviro, ca qainato' queso nashi:
DAN.5.13	—¿Qami'o' ná'maq qami' Daniel chicqoiraugui so judioipi loxonqaipi na'le so ita'a nashi Nabucodonosor ỹachigoxota'gue da Judea? 
DAN.5.14	'Ue da ỹa'xaỹaxac quiyim neetagui qami' ca ne'espíritu ñi qota'olec chaqai ỹaatqajam 'ue da rco'ỹaxariqui' chaqai da ra'yiinqui'. 
DAN.5.15	Ca só'maq qomyipi paguec 'deenaxanqachaqaiquipi quenajo 'laua hueete'e najo, ỹahotaque quiyim retaqalec yijo nerqaipi, ca ichoxochim ca leloxoỹaxac. Qam vire'ta se ỹa'den. 
DAN.5.16	Qam 'ue da ỹa'xaỹaxac caqami' quiyim shichi' choxochi' cá'maq sqa ỹaataxa'uegue chaqai 'xachi' ca leloxoỹaxac cá'maq 'xoic ca lqalaic. Ca no'm shichi' taqairelec yauajo nerqa chaqai choxochirim ca leloxoỹaxac, ca ỹim so'uet quiyim qoỹañiguilo qami' ma'le caua noho togue' nashi loho, chaqai qaỹa'ue aca rqola'e' 'oro, chaqai qami' ỹotaua queda ỹo'ueenataxanaxac quenajo 'laua soiquentac.
DAN.5.17	Co'na'le, ca' so Daniel 'naaco':
DAN.5.17	—Qami' ỹashi chaqai vi'saxauoto naua ramichi', chaqai ỹoqa'a ca 'ỹaañitem quiyim rotaua'e'. Qam ỹim qaiyiita sichoxochiraxarom ca leloxoỹaxague' yaua nerqa quena 'imec lahi.
DAN.5.18	Ñí'maq paguec lecaic qota'olec ỹaanem da lo'ueenataxanaxac, chaqai da lecaic, da lauaq chaqai da lemaqachic so Nabucodonosor só'maq qataa'i', qami' qarashi. 
DAN.5.19	Ca quesó'maq lquesaxanaxa, ca' ỹaanem ná'ogue na ỹoreta'oguit qomyipi ỹora'alo naua la'qaatqa se qanapacalec chaqai i'loxol quen na qom quena' idaana'a. Ca' so'maxare ỹalauat loqo'm nca'alaxateetauec canchaqai sham 'neeta'gue; 'ue na imaqachin chaqai na liỹa, ca' se imaqachin. 
DAN.5.20	Qam na' ỹaata da nemaqajnaxac, ca' se ra'maqataxan chaqai qa'uaic, ca qarouootaxana'gue da lquesaxanaxa chaqai da lecaic quiyim nashi. 
DAN.5.21	Ca' qaỹoỹootec quena qom, ca' ñigui 'ec isecỹac nqohin; ca ỹalequetaugui na lolgaqaipi, ỹa'ic na 'uaqapi 'ec na ñii'lola, chaqai ana 'ỹa' pi'guiloxolaxat na loshicmaxa, chi ỹovireta'a na' ỹa'deena'a quiyim ñi qota'olec qaica nqai 'nejem 'ue da lquesaxanaxa napacalec ná'ogue ná'maq nashillipi ỹoiquentac na 'laua, chaqai ñi'maxare ỹana'ñi quiyim nashi cá'maq sham ỹana'ñi.
DAN.5.22	Ca' nagui qami' ỹashi Belsasar, qami' llaalec só'maq 'yiiñi' na'le dá'maq qohinta'gue, qai'neeta qami' se niñiiquishiñi'. 
DAN.5.23	Ta'ta'a quiyim qami' ỹashi chaqai 'ñirari' ñi qara'gaxala' queda piguim na' laataxañira'alo so 'taxaquiripi ỹoreta'oguit da no'ueenataxac lalamaxaret na'le ñi no'ueenaxanaxaqui quiyi Jerusalén, ca' ỹoxoiguilo queso lataxa, ca' ni'chiiguilo queso qatallicshichi'ipi, chaqai maqachiñi'sac so rashiilqui'ipi nqolaquipi chicqaugui na 'oro, plata, bronce, fierro, qo'paq chaqai na qa', najo nashiilqaipi se reuanaxan, sqai 'qaa chaqai qaica ca ỹa'den. Qa'chica qami' sqai maqachiñi' ñi qota'olec ñí'maq no'qootañi da nachaalataxaqui' qami' ỹashi, chaqai hueeto'ot ná'ogue ná'maq 'viichi'.
DAN.5.24	Vichiguiño' ñi'maxare nela' so nqai'laxat quiyim ỹichiñi yauajo na'qaatqa, 
DAN.5.25	MENE, MENE, TEKEL chaqai PARSIN, 
DAN.5.26	ca' yaua'maxare 'neracsa': MENE: ñi qota'olec naloqojne' naua na'xatachi' qami' chaqai ỹovita nqai'en yi lqodoc; 
DAN.5.27	TEKEL: qami' ỹashi qaresallaxachi', qam pa'aachitem'; 
DAN.5.28	PARSIN: da relaataxanaxaqui' quiyim qami' nashi qaiuagaxachigui, ca' qoỹaanougui yi medoipi chaqai yi Persia laseripi.
DAN.5.29	Ca' so nashi Belsasar relaataxan quiyim qoỹañiguilo saua togue' noho nashi loho so Daniel chaqai qaỹa'ue aso lqola 'oro, ca' ỹa'ue la'xaỹaxac ná'ogue quiyim chaqaiyi chaqa'ma' lotaua so Daniel queda lo'ueenataxanaxac quiyim nashi.
DAN.5.30	Ca' chaqaisoota so pe, ca qaỹalauat so Belsasar só'maq lashi so caldeoipi, 
DAN.5.31	ca' so Darío le'ec yi Media pa'aauo quiyim nashi. So'maxare ỹovite' sesenta y dos niñaxari na'le.
DAN.6.1	Ca' so nashi Darío ỹa'ue so ciento veinte lotauaripi quená'maq 'lauari reloqota'a nqai'en quiyí'maq loiquenatec so'maxare. 
DAN.6.2	Ca' roỹaxanalo so Daniel chaqai saua dos liỹa' quiyim ỹa'ajandac da lo'ueenataxanaxac so liỹaripi, qaiyi qaica canchaqaica ỹo'maauec no'ueenataxanaxac queso nashi. 
DAN.6.3	Ca' so Daniel chaqa'ma' re'oq quiyim paguec ỹa'den da lo'ueenataxanaxac quesaua liỹa' neloxoỹa', ca vichiguiño' so nashi ỹahotaque quiyim pataxalec nashi quiyá'ogue yi 'laua. 
DAN.6.4	Ca' so lotauaripi so nashi idaantaque ca la'maqa' quiyim 'ue ca qaipataxalec ỹasauaxat queda lo'ueenataxanaxac quiñi lauo' so nashi, qam so Daniel ỹaatqajam 'maxataxaraic, ca' sqaica ca ỹasauaxat, ca' qaica quet cá'maq qaỹa'xat quet queso'maxare. 
DAN.6.5	Qam ñaqai qoyiquetalec qaidaantaque ca la'maqa' quiyim qanaqajñi, ca 'neraco':
DAN.6.5	—Caalata'm qaica ca qoyigo quiyim 'ue ca shinqac quiñi Daniel, no'm sqai quiichigui nqaishinaq dá'maq huelec.
DAN.6.6	Ca' chaqaida 'neeto' so lotauaripi so nashi quiyim eec retaxaỹa'pegue' so nashi Darío. Ca co'na' reloqosa'guit, ca 'neraco':
DAN.6.6	—¡Qaica lqodoc da nachaalataxaqui', qami' qarashi! 
DAN.6.7	Ca qomá'ogue qomi' seloxoiqata'a na 'laua sotauanqai'sac qami' qarashi llapoxota', ca setaxaỹaxata', ña'deenaxata' quiyim qaỹa'yiñi da qana'deenaxac caqami' qarashi, quiyim 'ñirac quiyim quesaua treinta na'xata' qaica ca qoỹaanot ca nashiilaxanaxac quena nashiilec nqolac loqo'm ca chaqai qom, qaqamite' qami' qarashi qaỹa'dooto naua ne'cootal. Ca no'm cá'maq se na'xaỹaxan, ca' qainaxa'ña so sauaxaic leta'allipi cañi tema hueeta'ñigui. 
DAN.6.8	Ca vichiguiño' nagui, ca 'taxachiriñi qami' qarashi da qana'deenaxac chaqai 'chiriñi ca qadeenaxachi', qaiyi qaica ca nadalaxashiguim ma' chaqaida dá'maq naqataxac quena medoipi chaqai Persia laseripi qaica ca ishit ỹapalaxat.
DAN.6.9	Ca' quedajo, ca' ỹiriñi so leenaxat so nashi Darío, ca i'taxajñi so 'deenaxac. 
DAN.6.10	Ca co'na' ỹa'den so Daniel quiyim qai'taxajñi so 'deenaxac queso nashi, ca' queuo quiyi la'a', ca' ỹauachigui añi nqote ñi lelaxasoxoqui, añí'maq pa'aata'gue yi Jerusalén, ca' ỹa'chi'iñi naua le'cootal, ca' nqouagaxainot chaqai imaqachin ñi qota'olec. Ca' chaqaida 'neeta'gue ỹovi' tres nqai'en quiyi na'xa'a. 
DAN.6.11	Ca' saua ỹale' niỹaresaho inoxondo quiñi lauo' so Daniel, ca' iuandalec nqouagaxaintac chaqai imaqachintac ñi qota'olec. 
DAN.6.12	Ca chaqa'ma' querepegue' so nashi, ca 'nerapega queso 'deenaxac, 'neraco':
DAN.6.12	—Qami' qarashi, shi'gue 'ỹaañirec saachichiguit so qana'deenaxac, ca so'maxare 'neetasa': Cá'maq nqouagaxainot ca nashiilec nqolac loqo'm ca chaqai qom quiyim mesqaiqami', qami' qarashi, ca' qainaxa'ña so sauaxaic leta'allipi cañi tema. ¿'Nesam chaqaida?
DAN.6.12	—Ajá'a chaqaida —'naaco' so nashi—. Ca' dajo 'deenaxac ipaquichigui nqohin ma' chaqaida 'neeta quena medoipi chaqai na Persia laseripi, ca' se ishit qaỹosogui.
DAN.6.13	Co'na'le, ca 'neraco':
DAN.6.13	—Ñi Daniel ñí'maq judío le'ec ỹoqa'a da 'laua qaỹachigoxota'gue, ñi'maxare qaica ca ỹauaaque qami', qami' qarashi, chaqai só'maq qana'deenaxac shi'gue 'deenaxanaxañitegue na qom, ma' qomi' seuanqalec quiyim tres nqouagaxain quiyi na'xa'a.
DAN.6.14	Ca co'na' so nashi 'xaỹa dajo, ca chaqa'ma' rachicotam, ca chaqa'ma' idaantaque ca la'maqa' quiyim nca'laxatec so Daniel. Chi ỹovireta'a na' inoxonñi aso ra'aasa, ỹahotaque quiyim nca'laxatec. 
DAN.6.15	Qam so ỹalliripi quepegue', ca' liỹa ỹovira'a so nashi, ca 'naapega:
DAN.6.15	—Qami' qarashi ỹaatqajam 'yiiñite' quiyim da naqataxac ỹa'yiñi na medoipi chaqai na Persia laseripi 'neetasa': Qaica cá'maq qaỹollac loqo'm cá'maq mashic qaỹa'yiñi 'deenaxac queca nashi, qaica ishit ỹapalaxat loqo'm ỹosogui.
DAN.6.16	Co'na'le, ca' so nashi relaataxane'oga so Daniel quiyim qanauego, ca qainaxa'ñigui aso tema hueeta'ñigui so sauaxaic leta'allipi. Qam na' saqa' qaỹomachigui da na'qaatec, ca' so nashi 'naaco' queso Daniel:
DAN.6.16	—¡Ca qota'olec caqami' cá'maq 'ỹaañisacot da no'ueenataxaqui', rca'laxachirec!
DAN.6.17	Ca co'na' so Daniel hueeta'ñigui aso tema, ca' qanodouec so qa', ca' qaillaalec so lap aso tema, ca' so nashi pataxañi aso letanaxanqate chaqai ana letanaxanqate so lotauaripi queda lo'ueenataxanaxac, qaiyi quedá'maq qohine'tegue queso Daniel ipaquichigui nqohin dá'maq qaỹa'yiñi 'deenaxac.
DAN.6.18	Ca na' ime, ca' so nashi quepegue' yi la'a', ca' nenanñi, se que'e chaqai le'ne' nqai'ne' naua chaqai leuallaxaviaxaco, chaqai qaica ca lelaxac quesá'ogue so pe. 
DAN.6.19	Ca ỹaatqajam chi richilecna, ca ne'laxashiguim, ca' quepegue' añi tema hueeta'ñigui so sauaxaic leta'allipi. 
DAN.6.20	Ca co'na' so nashi ipalataxaso'ma añi tema, ca 'ue da lachicoxo, roỹaxantaxaso'ma so Daniel, 'naaco':
DAN.6.20	—Daniel, qami' lelaatec ñi nca'leetauec qota'olec, ¿ishit ñi'maxare nca'laxatec qami' quena sauaxaic leta'allipi, ma' qami' 'ỹaañisacot da no'ueenataxaqui' ñi'maxare?
DAN.6.21	Ca' so Daniel 'naaco' queso nashi:
DAN.6.21	—¡Qami' ỹashi, qaica ca lqodoc da nachaalataxaqui'! 
DAN.6.22	Ñí'maq qota'olec caỹim nela' so lelaatec caỹim, ca' ỹapoguilo naua laapi' na sauaxaic leta'allipi, qaiyi qaica ca 'ne'tegue aỹim, ma' ñi qota'olec ỹa'den quiyim qaica ca sasauaxat quiñi'maxare chaqai caqami', qami' ỹashi.
DAN.6.23	Ca co'na'le, ca so nashi 'ue da netoonaxac, ca' relaataxan so nashi quiyim qanavicshiguim so Daniel cañi tema. Ca na' qanaqajshiguim, ca' qaica ca qaiuana natoc, ma' ỹaatqajam huelec ñí'maq qota'olec. 
DAN.6.24	Ca na' ime, ca' so nashi relaataxan quiyim qoyigue'ogalo sauá'maq ỹale' sauá'maq 'em 'ue da qohine'tegue so Daniel, liỹaresaho nqohine' saua loua' chaqai saua llaalqa. Ca qainaxari'ñigui aso tema hueeta'ñigui so sauaxaic leta'allipi; ca na' saqa' ỹovichiñi saua'maxare cañi tema, ca chaqa'ma' qaỹopoxoỹaxatañi queso sauaxaic leta'allipi.
DAN.6.25	Ca co'na'le, ca' so nashi Darío ỹa'ue so lerec, taỹaugui nqai'en sá'ogue so ỹoreta'oguit qomyipi neetalec yi 'laua, 'naacsa': Sahotaque quiyim qaicanqaida chaqai 'ue nqaiyi caqamiri, 
DAN.6.26	chaqai sa'ue da ỹaqataxac chaqai selaataxan quiyim ná'ogue na qomyipi quená'maq 'laua soiquentac quiyim se iualaxainari' ñí'maq qota'olec quiñi Daniel.
DAN.6.26	Ma' chaqaiñi ñí'maq qota'olec nca'leetauec,
DAN.6.26	chaqai se neme quiyim 'ue.
DAN.6.26	Da lo'ueenataxanaxac quiyim ỹoiquentac ná'ogue najo qaica iuagaxatac,
DAN.6.26	chaqai qaica lqodoc da lquesaxanaxa.
DAN.6.27	Ma' ñi'maxare nca'laqataxanaq chaqai nosoxonaq;
DAN.6.27	chaqai ỹa'ue ná'maq ỹachaxan chalego lecaic
DAN.6.27	quena piguim chaqai quena 'laua.
DAN.6.27	Ñi'maxare nca'laxatec ñi Daniel
DAN.6.27	quenaua lenachi' na sauaxaic leta'allipi.
DAN.6.28	Ca' so Daniel ñaqai queetalec quiyim ro'ueenataxantac rotaanaxantac queda lo'ueenataxanaxac so nashi Darío chaqai qai'neeta queda lo'ueenataxanaxac so Ciro, so'maxare nashi Persia le'ec.
DAN.7.1	'Ue so pe queso 'auaxaic ñaaxa queda lo'ueenataxanaxac so nashi Belsasar quiyi Babilonia, ca' so Daniel 'ue so le'guemataxac chaqai leuanaxanaxac. Qam na' nelouec, ca' ỹichiñi sauá'maq paguec lecaigue' le'guemataxaco. Ca só'maq ỹiriñi 'neetasa':
DAN.7.2	Ỹim queso i'guemataxac, ca' seuana na nonot chicqo'teguelo naua cuatro llico quiyim npe'taxanshiguim, ca' idaxan na huaxaỹaq caso huaaxai late'ogue'. 
DAN.7.3	Ca na'le, ca' chi ne'laqataxanchirishiguim saua cuatro ise' chalego lecaigue', ỹoreta'oguita da no'ueenataxague', nenoxoñishiguim caso huaaxai. 
DAN.7.4	Só'maq 'auaxaic 'ec na sauaxaic leta'a, qam 'vii laua' 'ec o'ic laua'. Ca na' ñaq sa'ajantac, ca' qano'teguerec saua laua', ca qane'laxataxanaxanshiguim quiyi 'laua, ca' co'viiñi nqohin quesaua lichil, ca na' qanachaalataxanñi 'ec nqohin na qom. Ca' so lapio'xo qaishichigui na qom la'deenataxanaxac.
DAN.7.5	Ca' so liỹa 'ec ana layoraxai late'e, ỹapacashiguim da liỹa lahi, ca so'maxare ỹa'queeta'alo saua tres nemeenqa. Ca 'ue so na'qaatec sa'xaỹaque qohintapega: ¡Mo'e', a'qui' na la'at canchaqai taachi'ñi nqai'ñi' cá'maq 'qui'!
DAN.7.6	Ca' so liỹa 'ec na regat ramoqogui, qam 'vii saua cuatro laua' quena lelaq; qai'neeta seuane'talo saua cuatro lqahigo' chaqai qoỹaanem da lquesaxanaxa.
DAN.7.7	Ca só'maq liỹa isecỹac lodegaxat seuana queso iuanaxanaxac, chalego da lichic, ỹo'uet da nqolonaxa chaqai chalego da lquesaxanaxa. Naua louee late'el nodaachiriñi fierro; ná'ogue ỹalauateta'oguit, ỹopoxoỹaxachigui, chaqai ná'maq no'ueenauec, ca' co'vigui. Sojo isecỹac ỹaatqajam ỹoqa'am queso liỹaripi seuana queso ilaxac, ma' mashic diez aso lasote quena lqahic.
DAN.7.8	Ca na' ñaqai sa'ajanta'pe saua lasote, ca seuane'ta aso liỹa lasote chicqochiguiñiguilo saua'maxare, qam paguec cocho'lli'. Ca na'le, ca' qano'chiquishiguim saua tres lasote, qaiyi qaỹa'ue loma' só'maq co'uaataxanaxaic nenoxonshiguim. So'maxare 'vii nqote' 'ec na qom, ca 'ue so lap retaqatac, chalego lque'gue' naua la'qaatqa.
DAN.7.9	Ca' ñaqai queeta sa'ajantac,
DAN.7.9	ca vire'ta qoỹande'oguiyi saua nashi nqa'xanaxaqui,
DAN.7.9	ca' 'ue so qo'xoicoqui' nqa'xanñi.
DAN.7.9	Saua loho lalagaxaqa 'ec ana loñi nacañi,
DAN.7.9	na lqahic laue 'ec na qagreta laue co'teeta.
DAN.7.9	So nqa'xanaxaqui chaqai saua laviol
DAN.7.9	ỹaatqajam norec lauaq,
DAN.7.10	chaqai aso lachiugue, qam norec chicqotacot so'maxare.
DAN.7.10	Ỹaatqajam 'xoic ná'maq ro'ueenataxantacot so'maxare
DAN.7.10	chaqai tot qaica naloqochin só'maq reloqoto'ot so'maxare.
DAN.7.10	Taañi so nimiitaxanaxac quiyi'maxare,
DAN.7.10	ca' qaỹauachiguilo saua lerel.
DAN.7.11	Ca' ỹim sa'ajantac paguec da i'laxa quenauá'maq la'aaqa' saua la'qaatqa só'maq lasote hueetañigui na lavinñi; chaqai na' ñaq sa'ajantac, ca' qaỹalauat só'maq isecỹac lodegaxat, ca qaichaqatajlec. Ime, ca' qainaxañigui yi norec, qaiyi ỹavic. 
DAN.7.12	Ca qai'neeta saua liỹa' ise' leta'al qarouootaxana'gue da lquesaxanqa', qam ñaqai queeta nca'leetauec nqohin, toco' ma' ỹovita ca laloqo'.
DAN.7.13	Ca' ỹim ñaqai shiquetalec da ỹa'ajnaxanaxac queso pe. Ca na' ncopa:
DAN.7.13	Ca' 'ue so seuañi'chiguit naquetaugui so naueguelec
DAN.7.13	ỹaatqajam 'nejem so ỹale llaalec,
DAN.7.13	ca so'maxare quepegue' yí'maq neeta'ñi só'maq qo'xoic ỹale;
DAN.7.13	ca qaỹo'uet quiyim nqo'neu'a so'maxare.
DAN.7.14	Ca' qoỹaanem da lquesaxanaxa, da lauaq chaqai da no'ueenataxanaxac quiyim nashi,
DAN.7.14	ca' na ỹoreta'oguit qomyipi chaqai la'qaatec ro'ueenataxanot.
DAN.7.14	Da lquesaxanaxa se neme, chaqaidaata 'neetari',
DAN.7.14	chaqai qaica ỹosogui da lelaataxanaxac quiyim nashi.
DAN.7.15	Ca' ỹim Daniel ñauata'guit mashic paguec so iqolonaxa chaqai 'xoic da ỹachitachic quesá'ogue só'maq seuanchigui, 
DAN.7.16	ca 'ue so ñqo'neu'a quesauá'maq nachaatesañi, ca' sashiila quiyim ichoxochim dá'ogue. Ca so'maxare saachiguit, ca 'naac caỹim: 
DAN.7.17	Sauajo cuatro ise' leta'al, chaqaisaua saua cuatro nashil ỹoiquensac ma'le ná'ogue na 'laua. 
DAN.7.18	Qam ma' ime, ca' dajo no'ueenataxanaxac qoỹaanougui na lalamaxareteripi ñi qota'olec qaica ca 'nejem, ca' qaica lqodoc quiyim ỹoiquentac na'maxare.
DAN.7.19	Ca' ỹim 'ue da ipagaxallic quiyim ỹaatqajam sa'deenta cá'maq 'neeta so co'uaataxanaxaic isecỹac lodegaxat, ma' ỹoqa'a da no'ueenataxac quesaua liỹa', ma' da no'ueenataxac ỹaatqajam chaqaic. Naua louee imerañi fierro chaqai naua lenachi' bronce; chaqai ná'ogue ỹalauat, ỹopoxoỹaxatañi chaqai co'vigui ná'maq no'ueenauec. 
DAN.7.20	Chaqai qai'neeta sahotaque paguec sa'deenta cá'maq 'neete' saua diez lasote chaqai cá'maq 'neeta aso lasote paguec cocho'lli', só'maq 'vii naua nqote' chaqai 'ue lap, chaqai chalego lquesaxanqa' naua la'qaatqa, ca vire'ta 'ec paguec lecaic queso liỹa lasotellipi, chaqai saua tres lasotel qanaqate' quiyim qaỹa'ue loma'. 
DAN.7.21	Ca na'le, ca' seuane'ta só'maq lasote cocho'lli' reloquita'pegue' na lalamaxaret ñi qota'olec, ca loxonec quen, 
DAN.7.22	ca vire'ta na' novi' so nqo'xonec, ca' qoshiilec so lalamaxareteripi lauo' ñí'maq qota'olec qaica ca 'nejem, ma' ỹovirelec ca laloqo' quiyim na lalamaxaret lauo' ñi qota'olec icoñiguit da no'ueenataxanaxac quiyim ỹoiquentac ná'ogue nanchaqaina. 
DAN.7.23	Ca so nqo'xonec 'naac:
DAN.7.23	So co'uaataxanaxaic isecỹac lodegaxat chaqaiso só'maq co'uaataxanaxaic nashi
DAN.7.23	neetalec ma'le na 'laua,
DAN.7.23	ỹoqa'a da no'ueenataxac quená'ogue na liỹaripi.
DAN.7.23	So'maxare ỹalauat ma'le ná'ogue na neetalec na 'laua,
DAN.7.23	co'vigui chaqai ỹopoxoỹaxatañi.
DAN.7.24	Saua diez lasote, saua'maxare diez nashillipi
DAN.7.24	ro'ueenataxane' ma'le quiyim qoỹoiquentac ná'ogue nanchaqaina.
DAN.7.24	Ma' ime'uegue da lo'ueenataxanaxague' saua'maxare,
DAN.7.24	ca lotqai 'ue ca liỹa renojshiguim quiyim nashi,
DAN.7.24	ca da lo'ueenataxanaxac ỹoqa'a ma'le quesaua 'auaxaqa,
DAN.7.24	ca so'maxare ỹamaxarec saua liỹa' tres nashil.
DAN.7.25	So'maxare queu'a ma'le ñi qota'olec qaica nqai 'nejem,
DAN.7.25	chi ỹovireta'a ma'le quiyim ỹa'llaxat na lalamaxareteripi ñi'maxare;
DAN.7.25	ỹahotaque ỹadalaxat ma'le da lelaataxanaxac ñi qota'olec chaqai naua lemaqachico quiyim qaimaqachin ñi'maxare,
DAN.7.25	chaqai ná'maq lalamaxareteripi ñi qota'olec qoỹoiquentac ma'le queso'maxare
DAN.7.25	quesaua tres ñaxari chaqai seis shiriguiri.
DAN.7.26	Qam so nimiitaxanyipi quena nasauaxaset chaqa'ma' ỹa'ue da nouaxanaxaset nqai'en
DAN.7.26	chaqai qarouootaxana'gue ma'le da lquesaxanaxa,
DAN.7.26	ca chaqa'ma' qailliita'anyi, qaỹopoxoỹaxateta.
DAN.7.27	Chaqai da no'ueenataxanaxac quiyim qoỹoiquentac nanchaqaina,
DAN.7.27	da nquesaxanaxa chaqai da lauaq ná'ogue na nashillipi quena 'laua,
DAN.7.27	qoỹaanem ma'le na lalamaxaret lauo' ñi qota'olec qaica ca 'nejemalam.
DAN.7.27	Da lo'ueenataxanaxac chaqaidaata 'neetari', sqaica lqodoc,
DAN.7.27	chaqai ná'ogue na ỹoreta'oguit qomyipi quena 'laua ro'ueenataxanot,
DAN.7.27	chaqai cá'maq 'naac, ca' na'xaỹaxane'ta.
DAN.7.28	Ca' chaqaiyi lqodoc da ỹa'qaataxanaxac. Ca' ỹim Daniel ỹaatqajam 'xoic da ỹachitachic na'le chaqai mashic ñalacqatec; qam qaica ca sa'xatem quecá'maq 'neeta dajo.
HOS.1.1	Dajo dá'maq la'qaatec ñi qara'gaxala' ỹalamaxachichigui so Oseas, só'maq llaalec so Beeri, queso ñaxaripi na' nashillipi saua Uzías, Jotam, Acaz chaqai so Ezequías, saua'maxare nashillipi na'le quiyi Judá, chaqai so llaalec so Joás, leenaxat Jeroboam, nashi na'le quiyi Israel.
HOS.1.2	Ca só'maq la'qaatec ñi qara'gaxala' só'maq ỹahotaque ỹa'xat so Oseas 'neetasa': Na naalec na 'laua Israel 'ec nedequen, ca' noỹootec caỹim. Ca' qami' denaxachichirigui, mo'e', daañiraque aca roua'e' nanatqa lo'o', ca' vite ca qachaalaxahi' caca'maxare, qaiyi llaalqa ma'le aca 'aalo nanatqa lo'o'.
HOS.1.3	Ca' so Oseas icona quiyim loua aso Gomer, so leta'a leenaxat Diblaim. Ca so'maxare 'man na'le, ca 'ue so llaalec. 
HOS.1.4	Ca na'le, ca 'naac ñi qara'gaxala', 'naac queso Oseas: Leenaxat nqai'ñi' Jezreel yi noctoqui', ma' sqaỹaloq sa'ue ca nouaxanaxaset na llaalqaipi ñi nashi Jehú sauaxat da lalauataxanaxac na'le quiyi Jezreel. Ca sa'ue lqodoc da lo'ueenataxanaxac quiyim ỹoiquentac yi Israel. 
HOS.1.5	Ca' quecajo na'xa'a sosogui da lquesaxanaxa na nalliripi yi Israel queso ca'megue leenaxat Jezreel.
HOS.1.6	Ca' aso Gomer lotqai liỹa 'man, ca 'ue aso llaale. Ca ñi qara'gaxala' 'naac queso Oseas: Ñitegue leenaxat se qanqouaguegue ayi nocto'lli', ma' tot yqouaguegue ma'le yi Israel. Tot sapalaxat na lasauaxaset. 
HOS.1.7	Qam yqouaguegue yi Judá: chaqaỹim ná'maq na'gaxala', ỹim nqota'olec yi'maxare, ñca'laxatec. Qam se ñca'laxatec queca lauataq, ta'ta'a quiyim sqaica nqaishin ca novic, ca lecat, ca shipgaq, chaqai ca qom neetashiguim.
HOS.1.8	Ca na' ime ỹaxanñi lillipaxac aso se qanqouaguegue, ca' aso late'e Gomer, ca lotqai liỹa 'man. Ca na'le, ca' ne'qaañi so llaalec ỹale. 
HOS.1.9	Ca na'le, ca 'naac ñi qara'gaxala' queso Oseas: Yi noctoqui' ñitegue leenaxat se ỹalamaxaret iuo', ma' qamiri totqai qamiri ỹalamaxarete', chaqai ỹim totqai ỹim qota'olec caqamiri.
HOS.2.4	Ñi qara'gaxala' 'naac:
HOS.2.4	Ỹim se yqouaguegue na llaalqaipi,
HOS.2.4	ma' na'maxare chicqaugui da nedequenaxac.
HOS.2.5	Aso late'e nedequen;
HOS.2.5	na'laxatañi quiyim qaimaqachin na' 'naac:
HOS.2.5	Ỹim shic, sedaanaque cá'maq nqo'ta aỹim,
HOS.2.5	cá'maq nañaañim ca noq pan chaqai ca ỹaquip huaxaỹaq,
HOS.2.5	ca qagreta laue chaqai ca lino,
HOS.2.5	ca aceite chaqai ca ñi'taxat lataxa.
HOS.2.6	Vichiguiño' sapo'ñigui cana le so nayic añi'maxare,
HOS.2.6	ca sa'ue ca ỹapoxonaxat quenaua lahil,
HOS.2.6	qaiyi qaica ca lliguec.
HOS.2.7	Que'uegue ma'le ná'maq nqo'ta añi'maxare,
HOS.2.7	qam se ỹovirelec;
HOS.2.7	'xoic da limiitaxanaxac ma'le,
HOS.2.7	idaantaque, qam se ỹanata.
HOS.2.7	Ca ma'le, ca 'naac:
HOS.2.7	Sopila ca 'auaxaic ỹoua,
HOS.2.7	ma' queca'maxare paguec ya'maqachiguiñi na'le quenagui.
HOS.2.8	Qam añi'maxare qaica ma' ỹa'deena'a quet
HOS.2.8	quiyim ỹim ná'maq saantapeguem na'le
HOS.2.8	na trigo, na aceite, chaqai na lataxa;
HOS.2.8	chaqai ỹim ná'maq ñqo'naxatetashiguim da lesallaxa
HOS.2.8	quena plata chaqai na 'oro ná'maq ro'ueenataxana quena lashiilqaipi.
HOS.2.9	Ca' vichiguiño' liỹa secona
HOS.2.9	ma'le na trigo chaqai na lataxa
HOS.2.9	ma' ỹovirelec quiyim raqataxan,
HOS.2.9	ca' llapoon na qagreta laue chaqai na lino
HOS.2.9	ná'maq saanem na'le quiyim napogoñi.
HOS.2.10	Ca ỹa'ajantac nqaishin ná'maq lqo'itqate añi'maxare,
HOS.2.10	ca re'oq nqaishin na loshicmaxa sanaxantauec.
HOS.2.10	¡Qaica quepaxat ma'le dá'maq shine'tegue!
HOS.2.11	Sa'ue ma'le ca lqodoc da laỹaac,
HOS.2.11	chaqai naua lemaqachico quena' dalaxaic ñi shiraigo,
HOS.2.11	chaqai quenaua na'xata' co'mataxaqui',
HOS.2.11	chaqai ná'ogue na lemaqachiquipi.
HOS.2.12	Ñaqaguijñi na lanaxanqa' 'uva loma' chaqai na higo loma',
HOS.2.12	quená'maq 'neetapega quen añi'maxare:
HOS.2.12	Najo ná'maq qanañan,
HOS.2.12	nañaañim ná'maq ỹim lqo'itqate.
HOS.2.12	Qam aỹim ñigui nqaishin ca lo'oochaxa leesat,
HOS.2.12	ca ỹa'ic ma'le na isecỹac neuec.
HOS.2.13	Sa'ue ma'le da nouaxanaxaset quesá'ogue so 'auaxaic na'xataripi
HOS.2.13	na' ỹahotaque na lichiinaxanaxat quena lashiilqaipi,
HOS.2.13	na' ỹa'ue na no'ueetaxat lichicshaqate chaqai ana lqola,
HOS.2.13	ma' ỹahotaque queeta'pegue' ná'maq nqo'ta añi'maxare,
HOS.2.13	ca' coua'e aỹim.
HOS.2.13	Ỹim na'gaxala', se'taxajñi da ỹa'qaatec.
HOS.2.14	Ỹim so'uet ma'le quiyim nqo'chiiua':
HOS.2.14	ca se'xategue da 'laua qaica qom,
HOS.2.14	ca ỹaatqajam ñineequesene'tot, ca sa'llaxat añi le'taxanata.
HOS.2.15	Ca ma' ime, ca' sopilaxatem na lanaxanqa' 'uva loma',
HOS.2.15	ca' yi ca'megue ne'xoyaqa' ñigui nqaishin
HOS.2.15	quiyim chicqochigui ma'le ca naquitaxac añi'maxare.
HOS.2.15	Ca' quiyi ma'le, ca' saachiguit aỹim 'nejem cá'maq na' ñaqai nogot,
HOS.2.15	'nejem cajo na'xa'a na' ca'e yi Egipto.
HOS.2.16	Ca ma'le, ca' 'naac caỹim: Ỹaatqajam qami' ỹoua.
HOS.2.16	Ca totqai 'naac caỹim: Baal, qami' ỹashiilec.
HOS.2.16	Ỹim na'gaxala', se'taxajñi da ỹa'qaatec.
HOS.2.17	Ca totqai naugui ma'le na qadapi'
HOS.2.17	na leenqateripi na nashiilqaipi,
HOS.2.17	ca' tot qaica ma' liỹa quet 'xachi'sac.
HOS.2.18	Ca' quecajo na'xa'a, ca so'uet ca iqouagaxa quena Israel,
HOS.2.18	sa'ue ca ña'deenaxac quena iseripi neuec,
HOS.2.18	ana qo'o chaqai na nqai'ec;
HOS.2.18	sopoxoỹaxachigui chaqai ñaqata'a quenajo 'laua
HOS.2.18	na no'xoshic, na lecat chaqai na lauataq,
HOS.2.18	qaiyi na ỹalamaxareteripi llaalqaipi so Israel i'maqajlem, nco'matec.
HOS.2.19	Qami' Israel, ỹim so'uet sqaica lqodoc quiyim qami' ỹoua,
HOS.2.19	qami' ỹalamaxarete ỹoua, ma' chaqaida 'neeta da nouaỹaxac,
HOS.2.19	ma' sqaica nqai 'nejem da iqo'iichi caqami'.
HOS.2.20	Ỹim so'uet quiyim qami' ỹoua chaqai ỹaatqajam saqamaxachite',
HOS.2.20	ca qami' ma'le, ca' ya'yiiñi' quiyim ỹim na'gaxala'.
HOS.2.21	Ỹim na'gaxala', se'taxajñi da ỹa'qaatec:
HOS.2.21	Ca' ỹim ma'le quecajo na'xa'a sasaachiguit na piguim,
HOS.2.21	chaqai na piguim saachiguit na 'laua;
HOS.2.22	na 'laua saachiguit na trigo, na lataxa chaqai na aceite,
HOS.2.22	ca naua'que nemerashiguim ma'le, 'nerac: Ñi qota'olec danaxan.
HOS.2.23	Sa'yiñi ma'le yi ỹalamaxareteripi quena 'laua,
HOS.2.23	qaica ca taỹa'gue, qaỹimeta;
HOS.2.23	ca' yqouaguegue ma'le añi leenaxat se qanqouaguegue,
HOS.2.23	chaqai shinac ma'le quiñi leenaxat se ỹalamaxaret iuo': Ỹaatqajam qami' ỹalamaxaret.
HOS.2.23	Ca ñi'maxare 'naac ma'le caỹim: Ỹaatqajam qami' qota'olec caỹim.
HOS.3.1	Ca ñi qara'gaxala' liỹa 'naac caỹim:
HOS.3.1	Mo'e', ca rqo'chita ma'le aca 'aalo
HOS.3.1	nqo'itqate queca nauochaxaua chaqai nanatqa lo'o'.
HOS.3.1	Ca' chaqaida 'neeta da iqo'iichi quena Israel laseripi,
HOS.3.1	'eno'm que'uegue na ỹoqa'a qota'olqaipi
HOS.3.1	chaqai ỹa'ic ana naqaulata qoỹaanot na'maxare.
HOS.3.2	Ca na'le, ca' seshiujnaxana aso 'aalo sauaaque ỹoua,
HOS.3.2	ca' yi seshiueten na'le ỹovi' quince ỹamirolli' plata
HOS.3.2	chaqai aso nahirenaxanaxaqui trescientos treinta litro no'qaata nqaishin cana cebada.
HOS.3.3	Ca ma'le, ca' shinac: Ỹaatqajam shi'gom qami' ỹalamaxarete ma'le;
HOS.3.3	totaxan niyiquiñi' chaqai se nañaañichiguit ca liỹa ỹale,
HOS.3.3	chaqai ỹim qai'neeta saqamaxateta qami'.
HOS.3.4	Ma' mashic shi'gom ma'le da 'neetari' na Israel llaalqaipi
HOS.3.4	qaica ca lashi chaqai ca la'gaxala',
HOS.3.4	qaica ca lachitaxanataxanaxat chaqai ca imaqachin qa',
HOS.3.4	qaica ca looỹac na netaxaỹaxanqajanqaipi chaqai ca lashiilec na ni'iquipi quenaua la'aate'.
HOS.3.5	Ca ma' ime dá'ogue dajo, ca' rapil na Israel llaalqaipi,
HOS.3.5	ca' idaanaque ñi la'gaxala' ñí'maq qota'olec quena'maxare
HOS.3.5	chaqai so David só'maq lashi.
HOS.3.5	Quenaua co'uaataxante' na'xata'
HOS.3.5	ỹaatqajam neuogoq quepegue' ñi qara'gaxala'
HOS.3.5	chaqai ná'maq na'maxa ỹaantauec ñi'maxare.
HOS.5.8	¡Pi'chiigui ana npe'te lasote lauataxaqui quiyi na'a' Gabaa
HOS.5.8	chaqai ana npe'te quiyi na'a' Ramá!
HOS.5.8	¡Raualaxailec yi na'a' Bet-avén!
HOS.5.8	¡Ñiiñi quiyim qaica ca ỹajnaxa quiyi 'laua Benjamín!
HOS.5.9	Ỹim sa'xat dajo taỹaugui nqaishin na ni'iquipi quena Israel
HOS.5.9	dá'maq sqaica ma' se ipaguigui quet ma'le:
HOS.5.9	yi Efraín qanomajñi ma'le quecajo na'xa'a, ma' novi' ca nouaxanaxaset.
HOS.5.10	Dajo 'naac ñi qara'gaxala':
HOS.5.10	Yi lashillipi yi Judá 'nejem ma'le so qomyipi,
HOS.5.10	ná'maq mashic napacalgoto naua lqodoco naua na'lauari.
HOS.5.10	¡Qam i'paxanlec nqaishin queda iuel!
HOS.5.11	Yi Efraín qaipataxañi ma'le
HOS.5.11	chaqai qarouootaxana'gue na lalamaxaret,
HOS.5.11	ma' se neme queetalec na nashiilqaipi.
HOS.5.12	Ma' ỹim shintari' ca pit ma'le quiyi Efraín,
HOS.5.12	'ec aỹim ca nichigaxanaq quena lalamaxareteripi so Judá.
HOS.5.13	Ma' yi Efraín iuana dá'maq chalego ralolaxa,
HOS.5.13	chaqai yi Judá ma' iuanalo naua lcoñiraxa',
HOS.5.13	ca' yi Efraín taigue ma'le ca Asiria,
HOS.5.13	ca' ỹashiila ñi nashi lodegaxat quiyim qaỹotauan,
HOS.5.13	qam ñi'maxare se ishit quiyim ỹomatec ma'le
HOS.5.13	chaqai se nataren na lcoñiraxa.
HOS.5.14	'Ec na sauaxaic leta'a quena' 'ue ñi i'guentalec,
HOS.5.14	ca' chaqaida shine'tegue ma' se'guentalec yi Efraín chaqai yi Judá;
HOS.5.14	chaqaỹim ná'maq sichaqatajlec ma'le,
HOS.5.14	ca ma' ime, ca' shic;
HOS.5.14	ca' ỹim secona'a ma'le, ca' qaica ca ishit ro'ootaxanlec.
HOS.5.15	Ca ma'le, ca' yapila na ỹoma',
HOS.5.15	chi ỹovireto'o' ma' yi'maxare no'uenegue da lasauaxaset,
HOS.5.15	ca' nanac idaanaque aỹim.
HOS.5.15	¡Ma' ỹovira'a da le'xoric, ca' idaanaque aỹim!
HOS.6.1	Nahiquena qamiá'ogue, ca' sopilaxa ñi qara'gaxala'.
HOS.6.1	Ñi'maxare ỹopoxoỹaxatete' qomi', qam qai'neeta natarene' qomi', ca qaromatec;
HOS.6.1	qarcoñirqachit, qam qai'neeta qarataren ma'le.
HOS.6.2	Sqaỹaloq rapilaxat quiyim no'ueente' qomi',
HOS.6.2	ne'laxataxanaxañishiguim qomi', ma' ỹahotaque seloxoiqato'ot ñi'maxare.
HOS.6.3	¡Ña'ñaxataq quiyim seuanaxa ñi qara'gaxala'!
HOS.6.3	Ñi qara'gaxala' nacpegueto qomi'
HOS.6.3	ỹaatqajam lliqueta 'ec quena' nenoxonshiguim añi ra'aasa,
HOS.6.3	ỹaatqajam lliqueta 'ec quena' na ỹaxat ỹocorelec na 'laua
HOS.6.3	quiyi cotap chaqai yi nosaxa.
HOS.6.4	Ca' ñi qara'gaxala' 'naac:
HOS.6.4	¿Nega'ỹo' ca shinta'gue qami' Efraín?
HOS.6.4	¿Nega'ỹo' ca shinta'gue qami' Judá?
HOS.6.4	Dá'maq rqo'iichii caỹim,
HOS.6.4	'ec na neue' quiyi nete'eta,
HOS.6.4	'ec ana 'ỹa' quiyi na'xa'atac, ma' palac quiyi nete'etam.
HOS.6.5	Vichiguiño' seuagaxateta'pe qamiri, chicqochigui nqaishin so itaxaỹaxaquiripi;
HOS.6.5	chicqochiguilo nqaishin saua ỹa'qaatqa, ca' salauate' qamiri.
HOS.6.5	Da la'maqa' naua ỹa'qaatqa ñaxat 'ec na lauaq.
HOS.6.6	Dá'maq sahotaque caqamiri quiyim rqo'chiiua',
HOS.6.6	mesqai quiyim lauachii ca isecỹac, ca 'ỹaañiỹot aỹim;
HOS.6.6	chaqai quiyim 'yiiñiỹa'a aỹim quiyim ỹim qota'olec,
HOS.6.6	ca' sqai 'ỹaañiỹot aỹim cá'maq isecỹac vigaxachii.
HOS.11.1	Ca na' ñaqai 'ec ñaaqaipioqui' so llaalqaipi so Israel,
HOS.11.1	ca ỹim se'xorentac;
HOS.11.1	ca so'maxare, ma' ỹaalec, ca' soỹaxana'a quiyi Egipto.
HOS.11.2	Qam na' paguec soỹaxantapega,
HOS.11.2	ca' paguec nqo'neetauec caỹim.
HOS.11.2	Na ỹalamaxareteripi copata'a na lachitaxanataxanaxat quená'maq 'naac qota'olqaipi,
HOS.11.2	chaqai ỹa'ue na lichiinaxanaxat quena lashiilqaipi.
HOS.11.3	Qam quedá'ogue dajo ỹim sashaxantac so llaalqaipi so Efraín,
HOS.11.3	ca' sapaxaguinegue da llicyaxac,
HOS.11.3	qam so'maxare se ỹa'yiiñiguit quiyim ỹim ná'maq scochiitapega.
HOS.11.4	'Ec lepateta'gue ca la'na'gue nqaishin da lesotaxa da icochaxac
HOS.11.4	chaqai 'ec lequeete' da i'xorenataxanaxa,
HOS.11.4	ca' ñauega'a aỹim;
HOS.11.4	leseequete'oga nqaishin quenaua ỹashilque,
HOS.11.4	'ec nqaishin ca noctoqui' ñaqai llipetac;
HOS.11.4	ñqai'guiñi, ca' saanem ca lepetaxanaxat.
HOS.11.5	Qam yi'maxare se ỹa'maxaren rapilliua'.
HOS.11.5	Vichiguiño' pila ma'le nqaishin yi Egipto,
HOS.11.5	chaqai qoỹoiquentac ma'le quiyi Asiria.
HOS.11.6	Ca lecat taalgoto ma'le naua na'aate' quiyi'maxare,
HOS.11.6	chaqai qai'guenaxajñi ma'le na lquepaqataxanaxat,
HOS.11.6	qanopoxoỹaxajñi, sauaxat dá'maq na'deenaxac ỹo'ueetetac.
HOS.11.7	Na ỹalamaxareteripi ipaqueteguelec quiyim noỹootec caỹim;
HOS.11.7	ỹalamaxatashiguim da laualaxac,
HOS.11.7	qam qaica ca ỹotauan.
HOS.11.8	¿Negue' cá'maq shinta'gue quiyim saxanñi qami' Efraín?
HOS.11.8	¿Negue' cá'maq shinta'gue quiyim salachi' qami' Israel?
HOS.11.8	¿Seshito' quiyim ñopoxoỹaxajñi qami', 'nejem dá'maq shine'tegue na' ñopoxoỹaxajñi yi na'a' Adma,
HOS.11.8	loqo'm sa'ue ca nouaxanaxashichi', 'nejem nqaishin dá'maq shine'tegue na'le yi na'a' Zeboim?
HOS.11.8	¡Añi i'taxanata 'ue da lachitachic,
HOS.11.8	ma' 'ue da lqouagaxa caqami'!
HOS.11.9	Mese ipaguigui nqaishin dá'maq 'neeta da ỹonogoxonaxac;
HOS.11.9	tot liỹa ñopoxoỹaxajñi yi Efraín,
HOS.11.9	ma' ỹim, ỹim qota'olec, mesqai ỹim qom.
HOS.11.9	Ỹim ná'maq ỹim sco'teeta, ỹim sentañigui naua lavilliñi' qamiri,
HOS.11.9	chaqai se ñanac quiyim 'ue ca ñopoxoỹaxajñi.
HOS.11.10	Yi'maxare quegue ma'le ñi qara'gaxala',
HOS.11.10	chaqai ñi'maxare ronoqo 'ec ca sauaxaic leta'a.
HOS.11.10	Ronoqo quená'maq lalamaxareteripi,
HOS.11.10	ca na'maxare i'loxolta'guit, chicqa'gue da lauashiguim.
HOS.11.11	'Nejem ana qo'oole nanac i'loxolta'guit chicqa'gue da Egipto;
HOS.11.11	'ec na coviguiñic ma'le chicqa'gue da Asiria;
HOS.11.11	ca' so'uet quiyim liỹa nauguilo naua lauori.
HOS.11.11	Ỹim na'gaxala', se'taxajñi da ỹa'qaatec.
JOL.1.1	Dajo dá'maq la'qaatec ñi qara'gaxala' 'naac na'le queso llaalec so Petuel, leenaxat Joel.
JOL.1.2	Ỹaatqajam na'xaỹaxañiita dajo, qamiri qo'xoiquipi,
JOL.1.2	chaqai qamiá'ogue qamiri ñiitalec najo 'laua Judá,
JOL.1.2	¿Sqai huañiỹapego' quen qamiri ca 'nejem dajo?
JOL.1.2	¿Se ỹauanapego' quen 'ue ca 'nejem dajo na' ñaqa 'vii saua qata'allii?
JOL.1.3	'Qaataxañiỹalo naua qachaalaxahi quedajo
JOL.1.3	chaqai caua'maxare ra'qaataxanalo caua llaalqa,
JOL.1.3	chaqai cauá'maq llaalqa ra'qaataxanalo cauá'maq dalaxaic ne'qa'iñi ma'le.
JOL.1.4	Sá'ogue qaiqo'queeta caso piñai,
JOL.1.4	ca só'maq no'ueenañi caso 'auaxai,
JOL.1.4	ca novi' aso liỹa, ca' qo'queeta.
JOL.1.5	¡Qamiri ne'taaxairipi, nelohiuec!
JOL.1.5	¡Noỹiñii, ne'taaxairipi quena lataxa,
JOL.1.5	ma' vire'ta na li'i ana 'uva qarouootaxana'gue ma'le!
JOL.1.6	Ma' ana piñai 'ec ca 'xoic nouaataxanaq nalauataxai,
JOL.1.6	chaqai naua la'gaxanqate 'ec na sauaxaic leta'a
JOL.1.6	chaqai naua lasoocse 'ec na sauaxai 'aalo
JOL.1.6	ỹaatqajam i'leque'tegue na ña'laua.
JOL.1.7	Ỹaatqajam qo'quiichi'ñiguit na qodanec 'uva loma',
JOL.1.7	qo'queeta ana laue ana 'igo lashi;
JOL.1.7	ỹaatqajam ỹoselaxate'tegue ná'ogue
JOL.1.7	mashic ỹalagre'teguelo nqai'ne' naua lasote.
JOL.1.8	Ca' 'nejem aca 'ue ca napiitaxaua quiyim noỹen,
JOL.1.8	ca' ỹañiñi caua noho nachicoxoqui'
JOL.1.8	quena' ileu ca napiitaxaua,
JOL.1.9	ca' chaqaida 'neeta noỹen na netaxaỹaxanqajanqaipi
JOL.1.9	ma' quiñi no'ueenaxanaxaqui quiyi Jerusalén tot qaica ca nanecsec ala chaqai ca lataxa
JOL.1.9	quiyim nachitaxanataxanaxat quiñi qara'gaxala'.
JOL.1.10	Qanichiquichiriñi naua no'ueenaxari,
JOL.1.10	ca na 'laua 'xoic da lachicoxo.
JOL.1.10	Na'laañi cá'ogue ca trigo,
JOL.1.10	na 'uva lomaateripi ỹaso,
JOL.1.10	chaqai na oliva loma' neualñi ana laue.
JOL.1.11	Ca' qamiri nauá'maq 'ueenataxañitac quena no'ueenaxa chaqai quena 'uva loma',
JOL.1.11	noỹiñii queda rachicoxohi,
JOL.1.11	ma' na'laañi ná'ogue na nanecseripi,
JOL.1.11	se qanaqat na trigo chaqai ana cebada.
JOL.1.12	Mashic nasogoñi na 'uva lomaateripi
JOL.1.12	chaqai na'laañi na 'igo loma'.
JOL.1.12	Qai'neeta ỹaso ana lashi ana granada,
JOL.1.12	ana chaavic, ana manzana lashi,
JOL.1.12	chaqai ná'ogue ana qo'paq quena no'ueenaxa.
JOL.1.12	Ca ¡chaqaida 'neeta, ca na'laañi da laỹaac ná'ogue na qomyipi!
JOL.1.13	Qamiri netaxaỹaxanqajanqaipi daañiteguelec ada ncopatoxonaxalate,
JOL.1.13	ñiiñi caua noho nachicoxoqui', chaqai noỹiñii queda nqui'ic,
JOL.1.13	ma' ñi no'ueenaxanaxaqui quiñi qota'olec
JOL.1.13	tot qaica ca nanecsec ala chaqai ca lataxa quiyim nachitaxanataxanaxat.
JOL.1.14	Taxaiỹougui na qomyipi chaqai 'ñiỹapega quiyim nqopaaqachit;
JOL.1.14	lapooñiỹata' quiñi lo'ueenaxanaxaqui ñi qara'gaxala' ñí'maq qota'olec caqamiri
JOL.1.14	ná'maq qo'xoiquipi chaqai ná'ogue na qomyipi neetalec na 'laua Judá,
JOL.1.14	chaqai raualaxaiỹot shiilahi ñi qara'gaxala'.
JOL.1.15	¡'Agai, tot qoỹoxoguit ca na'xa'a loviraxaqui ñi qara'gaxala'!
JOL.1.15	¡Chalego lichic ma' nodoota quiyim qanopoxoỹaxachiñi qomi',
JOL.1.15	chicqo'ot ñí'maq sqaica lqalanec!
JOL.1.16	Ỹaatqajam seuanqachigui quiyim qarouootaxana'gue so qonoq,
JOL.1.16	ca' imeuo da naỹaac quiñi no'ueenaxanaxaqui quiñi qota'olec.
JOL.1.17	Ana la rocalañi quena nayic,
JOL.1.17	ca na'laañi ná'ogue na trigo,
JOL.1.17	ca' naua la lahiri co'chiichiguilo.
JOL.1.18	¡Chalego ỹaualqatagui na huacallipi!
JOL.1.18	Ana huaca idaantaque na 'uaqapi, qam qaica;
JOL.1.18	chaqai na qagretaipi neleueta'ñiguit.
JOL.1.19	¡Yaualqot qami', qami' ỹa'gaxala',
JOL.1.19	ma' so norec ỹavigaxat na 'uaqapi quiyi 'laua qaica qom
JOL.1.19	chaqai naua qo'pa' quiyi no'ueenaxa!
JOL.1.20	¡Vire'ta na iseripi neuec ỹaualqatacot qami',
JOL.1.20	ma' mashic rashiviguilo naua ñaachi,
JOL.1.20	chaqai na norec ỹavigaxat na 'uaqapi laqalachi!
JOL.2.1	Pi'chiigui ana npe'te cada qa' Sión naugui yi na'a' Jerusalén;
JOL.2.1	pi'chiigui ca npe'taxanaxac quena' 'ue ca nepalata lichic
JOL.2.1	cada co'teeta naqa' ñi qara'gaxala'.
JOL.2.1	Re'loxollii qamiá'ogue ñiitalec na 'laua Judá,
JOL.2.1	ma' tot qoỹoxoguit ca na'xa'a loviraxaqui ñi qara'gaxala'.
JOL.2.2	Cajo na'xa'a chalego ma'le ca napalaxa;
JOL.2.2	cajo na'xa'a naueguelquetañi chaqai la'alchiguiñi.
JOL.2.2	Ana piñai 'ec na 'xoic nouaataxanaq nalauataxai
JOL.2.2	quelec neuagaxajlec ana qa' ladocai,
JOL.2.2	'ec na lauaq quena' richiguiñi.
JOL.2.2	Se ỹauanapega qaiuana dajo,
JOL.2.2	chaqai qaica ma' qaiuana quet cá'maq 'nejem dajo.
JOL.2.3	Mashic 'nejem ca norec ná'ogue ỹavigaxat,
JOL.2.3	saqa' quelec yi'maxare, qa' shi'gue ỹavigaxat,
JOL.2.3	chaqai quena' shi'gue quelec.
JOL.2.3	Yí'maq 'laua na' saqa' novi' ana piñai, yi'maxare chalego loyac,
JOL.2.3	qam quena' mashic ỹoxogue, ca' qaica ca no'ueenañi.
JOL.2.3	¡Ná'ogue qo'queeta, qaica ca llitec!
JOL.2.4	Da no'ueenataxac 'ec na shipgaq
JOL.2.4	chaqai quena' ne'guenta, 'ec na qom neetashiguim,
JOL.2.5	chaqai da lelamaxa quena' renoteta'gue ana qa' ladocai,
JOL.2.5	da lelamaxa 'ec ana nahoglena lauataxaqui,
JOL.2.5	da lelamaxa 'ec ana qo'paq laue laso quena' ỹavic quena norec.
JOL.2.5	Na piñai 'ec na nouaataxanaq quesaxanaxaic quena' naloqojñi quiyim eec nalauat.
JOL.2.6	Na qom quena' iuana, ca' i'loxol,
JOL.2.6	chaqai ná'ogue na lashic nalacqatec.
JOL.2.7	'Ec na qom 'ñaaxaic quena' nalauat,
JOL.2.7	ne'guenta, quishi'megue na napoxonaxat,
JOL.2.7	chaqai dá'maq reloqota'gue, ca' chaqaida ta'tegue,
JOL.2.7	qaica ma' 'ue quet aca ỹoxouec queca llic.
JOL.2.8	Qaca aca i'guenta'guit aca liỹa;
JOL.2.8	ỹalamaxatetec añi 'óna quecá'maq ta'tegue,
JOL.2.8	chaqai renotaugui ná'maq noviquipi,
JOL.2.8	qam sqai sogui quedá'maq 'neetari' naloqojonchiguiñi.
JOL.2.9	Queu'a na na'aateripi leta'allipi,
JOL.2.9	ne'guenta queetalec na napoxonaxat,
JOL.2.9	quishi'megue na 'imqaipi,
JOL.2.9	chaqai 'ec na cuataxairipi inoxontouguilo naua nqotel.
JOL.2.10	Na 'laua i'loxol quena'le cana'maxare,
JOL.2.10	redaỹac na piguim,
JOL.2.10	añi ra'aasa chaqai ñi shiraigo napalliguilo
JOL.2.10	chaqai na huaqajñipi tot qaica ca lauaq.
JOL.2.11	Ñi qara'gaxala' 'auetauec queso nalliripi,
JOL.2.11	qara'xaỹaque nqai'en da lauel 'ec soxonaxa.
JOL.2.11	Ỹaatqajam 'xoic so nalliripi;
JOL.2.11	tot qaica ca naloqochin só'maq ilaretac.
JOL.2.11	¡Chalego lecaic chaqai da lichic só'maq na'xa'a loviraxaqui ñi qara'gaxala'!
JOL.2.11	Ỹaatqajam qaica ca ishit quepaxata'guit.
JOL.2.12	Qam nagui ỹim na'gaxala' se'taxajñi da ỹa'qaatec, shinac:
JOL.2.12	Rapilliu'a aỹim cañá'ogue añi re'taxanatahi.
JOL.2.12	¡Nqopaaqachichii, raualaxahi chaqai noỹiñii!
JOL.2.13	¡Pilliu'a qamiri ñi qara'gaxala', ñí'maq qota'olec caqamiri,
JOL.2.13	ỹaatqajam 'chiichiguiñi nqai'ñii ca netacochaxahi cañi re'taxanatahi,
JOL.2.13	qam se nasectaxachiỹa'ahi naua qatoohi!
JOL.2.13	Ma' ñi qara'gaxala' sotaxaraic da lo'ueenataxanaxac chaqai qouagaxanqachaqaic,
JOL.2.13	hualaxauaic chaqai imaañi da le'xorenataxanaxa,
JOL.2.13	'eco' se nqo'ta quiyim 'ue ca ỹa'ue ca nouaxanaxaset.
JOL.2.14	Sqoue se ỹa'ue ca nouaxanaxasete' qamiri,
JOL.2.14	ca nela' ca lqouagaxa caqamiri.
JOL.2.14	Ca ỹa'ue ca lqouagaxanaxat nanecsec ala chaqai na lataxa,
JOL.2.14	ca qaiyi 'ue ca rachitaxanataxanaxachii quiñi qara'gaxala', ñí'maq qota'olec caqamiri.
JOL.2.15	¡Pi'chiigui aca npe'te cada qa' ladocai Sión!
JOL.2.15	Taxaiỹougui na qomyipi chaqai 'ñiỹac: Ñqopaaqachitaq;
JOL.2.16	lapooñiỹata' na lalamaxareteripi ñi qota'olec, chaqai nco'taxachiñi;
JOL.2.16	lapoỹata' nqai'ñii na qo'xoiquipioqui', na ñaaqaipioqui'
JOL.2.16	chaqai vire'ta ná'maq ñaqai llipetac.
JOL.2.16	¡Vire'ta nauá'maq ñaqai chita'gue o'nata'
JOL.2.16	nenoxondec queca lauote' 'imec!
JOL.2.17	Noỹen na netaxaỹaxanqajanqaipi ná'maq ro'ueenataxantacot ñi qara'gaxala',
JOL.2.17	ca ma' viitañiguilo yi lavinñi' quiñi ñigo
JOL.2.17	chaqai cada ncopatoxonaxalate, ca 'ñiỹac:
JOL.2.17	Qami' qara'gaxala' mesqai quirapeguem na ralamaxarichi'ipi;
JOL.2.17	'neeto' 'xañitegue quiyim 'ue ca i'neetac ná'maq ralamaxarichi'ipi;
JOL.2.17	'neeto' 'xañitegue quiyim na liỹa ỹoqa'a qomyipi ỹoiquentac na'maxare
JOL.2.17	chaqai quiyim na liỹa qomyipi sqai huelec qami' 'naac:
JOL.2.17	¿Negue' cá'maq hueeta'gue cá'maq qota'olec caqamiri?
JOL.2.18	Ca na'le, ca' ñi qara'gaxala' re'oq nqai'en da le'xorenataxanaxa queso qomyipi, ca nqouaguegue so lalamaxareteripi, 
JOL.2.19	ca 'naac:
JOL.2.19	So'uet ma'le quiyim 'ue caqamiri ca trigo, ca lataxa chaqai ca aceite,
JOL.2.19	chi ỹovireta'a nqaishin ra'maxaichiguiñi;
JOL.2.19	ca tot liỹa sa'maxaren
JOL.2.19	quiyim ri'ñiitac na qomyipi sqai huelec aỹim.
JOL.2.20	Soỹoote'oga ma'le caqamiri ana piñai chicqa'gue da rapiguim,
JOL.2.20	chaqai semaxalec yi 'laua sqaica qom.
JOL.2.20	Ná'maq na'aueta homac nqaishin caso huaaxai qaỹamata'gue huaaxai leuaxai,
JOL.2.20	chaqai cá'maq co'uaataxanta, ca taañigui nqaishin aso huaaxai qaỹamata'gue huaaxai hueetañiguilo naua 'lauari,
JOL.2.20	ca' na loshicmaxa nichiga', ca' se no'uen na lahita.
JOL.2.20	¡Ca 'xoic lecaic ma'le cá'maq so'uet!
JOL.2.21	Ca netooñi' qami' 'laua, chaqai totaxan ro'chi'i',
JOL.2.21	ma' ñi qara'gaxala' 'xoic lecaic ma'le cá'maq ỹo'uet.
JOL.2.22	Qamiri iseripi neuec totaxan ro'chii,
JOL.2.22	ma' na 'uaqapi liỹa no'ualauec ma'le,
JOL.2.22	chaqai ana qo'paq lotqai 'ue ana la,
JOL.2.22	chaqai ỹaatqajam 'xoic ma'le ana 'igo chaqai ana 'uva.
JOL.2.23	¡Netooñitac qamiri ñiỹa'ñi na Sión,
JOL.2.23	netooñita'gue ñi qara'gaxala' ñí'maq qota'olec caqamiri!
JOL.2.23	Ma' chaqaiñi ñí'maq nela' na ỹaxat na' viñitac,
JOL.2.23	naua ỹaaqate' quiyi no'oomaxa chaqai yi nosaxa,
JOL.2.23	dá'maq chaqai'en 'neetari' quen quesom.
JOL.2.24	Ma'le, ca' 'xoic loyac ca qadañicshiguii trigo,
JOL.2.24	chaqai ỹaatqajam 'xoic ma'le ca lataxa chaqai na aceite.
JOL.2.25	Ỹim sopilaxatema qamiri ma'le
JOL.2.25	saua'que saua ñaxari na'lerañi
JOL.2.25	sauaxat na'le aso piñai
JOL.2.25	'ec ca nouaataxanaq nopoxoiqataxanaq
JOL.2.25	selatalo na'le qamiri quiyim na'laxatañi so qadañiguii.
JOL.2.26	Ca' qamiri ma' qui'ii chi ỹoviretalec quiyim ỹaatqajam quemari,
JOL.2.26	ca maqachiñitac ma'le ñi qara'gaxala' ñí'maq qota'olec caqamiri,
JOL.2.26	ma' chalego lecaic dá'maq so'uet caqamiri ỹo'uet da ne'laxa.
JOL.2.26	Qaica ma' liỹa quet 'neetari' na ỹalamaxareteripi quiyim paguelec ca layiloxo.
JOL.2.27	Ca 'yiiñiỹa'a ỹim ma'le, qamiri llaalqaipi so Israel,
JOL.2.27	quiyim ỹim na'gaxala' salequetauguilo qamiri,
JOL.2.27	chaqai quiyim ỹim qota'olec caqamiri,
JOL.2.27	ca' qaica ca liỹa.
JOL.2.27	Ca' tot qaica ma' liỹa quet na ỹalamaxareteripi quiyim paguelec quet ca layiloxo.
JOL.2.28	Ca na' ime'ueque dauajo,
JOL.2.28	ca' socorougui so ñi'espíritu ná'ogue na ỹoreta'oguit qomyipi:
JOL.2.28	na qachaalaxahipi chaqai na qachaallipi ỹa'xate' naua ỹa'qaatqa,
JOL.2.28	na qo'xoiquipi 'ue ma'le ca le'guemataxac
JOL.2.28	chaqai na ne'naqaipi 'ue ma'le na leuanaxanaxac.
JOL.2.29	Chaqai socorelec qai'neeta ma'le queso ñi'espíritu
JOL.2.29	na nelaatqaipi chaqai ana nelaatallipi quecauajo na'xata';
JOL.2.30	sa'ue ca sachaxan ma'le quena piguim chaqai quena 'laua
JOL.2.30	cá'maq chalego lecaic nqai'en ca ne'laxa,
JOL.2.30	chaqai neuoripi, norec chaqai na nesalaxaripi 'ec naueguelec.
JOL.2.31	Chaqai añi ra'aasa napalligui ma'le,
JOL.2.31	chaqai ñi shiraigo 'ec na leuoripi ma'le,
JOL.2.31	ma' saqa' novi' ca na'xa'a ñi qara'gaxala'.
JOL.2.31	Cajo na'xa'a chalego da lecaic chaqai da lichic.
JOL.2.32	Qam ná'ogue ná'maq pi'ỹa'a chaqai ỹashiila ñi qara'gaxala', quiichigui nqai'en da leenaxat,
JOL.2.32	ca' nca'leuec ma'le, qohit queca nelauaxa,
JOL.2.32	ma' cada qa' ladocai Sión quiyi Jerusalén hueeta'ñi ma'le da nca'laxa,
JOL.2.32	ma' chaqaida dá'maq 'naac na'le ñí'maq qara'gaxala'.
JOL.2.32	Ná'maq lca'acseripi na'le ñi'maxare, ca nca'leuec ma'le.
AMO.1.1	Dajo dá'maq la'qaatec na'le so Amós. So'maxare icoñiguit chicqo'ot ñi qota'olec quedá'maq 'neeta yi Israel, na' saqa'lecaua dos ñaxari quiyim novi' so quiyim i'loxol na 'laua, na' ñaqai neetaho quiyim nashi so Uzías quiyi 'laua Judá, chaqai so llaalec so Joás, leenaxat Jeroboam, nashi quiyi 'laua Israel.
AMO.1.2	Quena' ñi qara'gaxala' ỹo'uet quiyim qara'xaỹaque da lavillaxac 'ec soxonaxa,
AMO.1.2	chicqochi'ñi ada qa' ladocai Sión quiyi Jerusalén,
AMO.1.2	ca' naua 'lauari 'xoic na 'uaqapi ỹaso ma'le,
AMO.1.2	chaqai nasogoñi ná'maq hueetalec na lo'lo ada qa' ladocai Carmelo.
AMO.1.3	Ca 'neetasa' da la'qaatec ñi qara'gaxala':
AMO.1.3	Yi qomyipi na'ñi yi na'a' Damasco ỹaatqajam 'xoic na ỹo'ueetetac se no'uen,
AMO.1.3	ca' mesqai saxane'tegue quiyim se sa'ue ca nouaxanaxaset;
AMO.1.3	ma' 'xoic da lqa'viic quiyí'maq na'ñi yi Galaad, ỹodoota'a na fierro.
AMO.1.4	Vichiguiño' sillaugui ma'le ca norec ñi lauo' so nashi Hazael,
AMO.1.4	ca' sojo norec nopoxoỹaxajñi ma'le yi lauootoripi leta'allipi so nashi Ben-adad.
AMO.1.5	Sopoxoỹaxateraho ma'le naua lasomi' lquepaqataxanqate' yi na'a' Damasco;
AMO.1.5	ñopoxoỹaxajñi ma'le ñi nashi quiyi ca'megue se no'uen,
AMO.1.5	chaqai ñi nashi quiyi nishiquiaqa',
AMO.1.5	chaqai na na'ñi yi 'laua Siria noxonec ma'le, ca qai'xategue da 'laua Kir.
AMO.1.5	Dajo 'naac ñi qara'gaxala'.
AMO.1.6	Ca 'neetasa' da la'qaatec ñi qara'gaxala':
AMO.1.6	Yí'maq na'ñi yi na'a' leenaxat Gaza ỹaatqajam 'xoic na ỹo'ueetetac se no'uen,
AMO.1.6	vichiguiño' sqaica ma' se so'uet quet ca nouaxanaxaset;
AMO.1.6	ma' loxonec sá'ogue so 'óna na'a' lodegaxat,
AMO.1.6	ca' imen quiyi 'laua Edom, quiyim na'aquipi.
AMO.1.7	Vichiguiño' scopata'alo ma'le naua lquepaqataxanqate' yi Gaza,
AMO.1.7	ca' cajo norec nopoxoỹaxajñi na nashi lauootoripi.
AMO.1.8	Ñopoxoỹaxajñi ma'le cá'maq nashi quiyi na'a' Asdod
AMO.1.8	chaqai cá'maq ỹoiquentac yi na'a' Ascalón.
AMO.1.8	Ca ma'le, ca' ¡somatalec da iquesaxanaxa yi na'a' Ecrón,
AMO.1.8	ca vire'ta ca co'uaataxanaxaỹom quena filisteoipi ileu ma'le!
AMO.1.8	Dajo 'naac ñi qara'gaxala'.
AMO.1.9	Ca 'neetasa' da la'qaatec ñi qara'gaxala':
AMO.1.9	Yi qomyipi quiyi na'a' Tiro ỹaatqajam 'xoic na ỹo'ueetetac se no'uen,
AMO.1.9	ca' sqaica ma' se so'uet quet ca nouaxanaxaset;
AMO.1.9	ma' ỹaanec quiyim noxonec queso lquesaxanaxa yi 'laua Edom
AMO.1.9	sá'ogue so qomyipi só'maq na'deene'e' na'le quiyim 'neeta'gue ca lqaỹa.
AMO.1.10	Vichiguiño' scopata'a ma'le na lquepaqataxanaxat yi Tiro,
AMO.1.10	ca' so norec nopoxoỹaxajñi ma'le na lauo' na nashillipi.
AMO.1.11	Ca 'neetasa' da la'qaatec ñi qara'gaxala':
AMO.1.11	Yi qomyipi na'ñi yi 'laua Edom ỹaatqajam 'xoic na ỹo'ueetetac se no'uen,
AMO.1.11	ca' sqaica ma' se so'uet quet ca nouaxanaxaset;
AMO.1.11	ma' 'xoic da lqa'viic, lo'qoota'a so lecat,
AMO.1.11	rocanaxantapigui so lqaỹaripi, llaalqaipi so Israel.
AMO.1.11	Ỹaatqajam se nollaalta' queso lauel,
AMO.1.11	chaqai so lonogoxonaxac qaican quepaxat.
AMO.1.12	Vichiguiño' scopata'a ma'le yi na'a' Temán,
AMO.1.12	ca' cajo norec chi ỹovireta'a ma'le quiyim nopoxoỹaxajñi yi nashi lauootoripi quiyi na'a' Bosra.
AMO.1.13	Ca 'neetasa' da la'qaatec ñi qara'gaxala':
AMO.1.13	Yi qomyipi naalec yi 'laua Amón ỹaatqajam 'xoic na ỹo'ueetetac se no'uen,
AMO.1.13	ca' sqaica ma' se so'uet quet ca nouaxanaxaset;
AMO.1.13	ma' quedá'maq lishoxo quiyim nqo'naxatec yi na'laua,
AMO.1.13	ca' ichaqa'gue ỹauata'gue na 'aallipi 'manaxaipi naalec yi 'laua Galaad.
AMO.1.14	Ca vichiguiño' scopata'a yi lquepaqataxanaxat yi na'a' Rabá,
AMO.1.14	ca' sojo norec nopoxoỹaxajñi ma'le na lauootoripi yi nashillipi,
AMO.1.14	ỹalequeta'piguit na naualaxaquipi queso lauataq
AMO.1.14	chaqai quena' nouaxanaxanshiguim na nonot lodegaxat.
AMO.1.15	Chaqai ñi lashi qaico'ỹaxantañi qaỹauega yi ỹoqa'a 'laua,
AMO.1.15	liỹaata so lotauaripi nalliripi.
AMO.1.15	Dajo 'naac ñi qara'gaxala'.
AMO.2.1	Ca 'neetasa' da la'qaatec ñi qara'gaxala':
AMO.2.1	Yi qomyipi na'ñi yi 'laua Moab ỹaatqajam 'xoic na ỹo'ueetetac se no'uen,
AMO.2.1	ca' sqaica ma' se sa'ue quet ca nouaxanaxaset;
AMO.2.1	ma' copata'alo saua lpi'naqa so nashi quiyi Edom,
AMO.2.1	paguec da lauel, ca vire'ta quiyim nodaachiguiñi lo nqai'ne'.
AMO.2.2	Vichiguiño' scopata'a ma'le yi 'laua Moab,
AMO.2.2	ca' sojo norec nopoxoỹaxajñi ma'le na nashi lauootoripi quiyi na'a' Queriot;
AMO.2.2	ỹalequetapougui so naualaxaquipi queso lauataq chaqai da lelamaxa ana npe'te,
AMO.2.2	ca nilliviñi ma'le so qomyipi na'ñi yi Moab.
AMO.2.3	¡Secona'a ma'le ñi lashi quena lavinñi so qomyipi;
AMO.2.3	ca' salauat ma'le, queeta'ñi' nqaishin so lotauaripi nalliripi!
AMO.2.3	Dajo 'naac ñi qara'gaxala'.
AMO.2.4	Ca 'neetasa' da la'qaatec ñi qara'gaxala':
AMO.2.4	Yi qomyipi naalec yi 'laua Judá ỹaatqajam 'xoic na ỹo'ueetetac se no'uen,
AMO.2.4	ca' sqaica ma' se so'uet quet ca nouaxanaxaset;
AMO.2.4	ma' liỹoqa'piguita naua lapaxaguinataxanaxaco ñi qara'gaxala',
AMO.2.4	chaqai se na'xaỹaxanalo naua laqataxaco,
AMO.2.4	ta'ta'a quiyim queetalec nqouagaxaintacot na lashiilqaipi lqolaquipi so 'auaxaic leta'allipi na'le.
AMO.2.5	Vichiguiño' scopata'a ma'le yi 'laua Judá,
AMO.2.5	ca' sojo norec nopoxoỹaxajñi yi nashi lauootoripi quiyi na'a' Jerusalén.
AMO.2.6	Ca 'neetasa' da la'qaatec ñi qara'gaxala':
AMO.2.6	Na qomyipi quena 'laua Israel ỹaatqajam 'xoic na ỹo'ueetetac se no'uen,
AMO.2.6	ca' sqaica ma' se so'uet quet ca nouaxanaxaset;
AMO.2.6	ma' imeenta ná'maq sqaica ca lasauaxaset canchi lesega'a nqai'en aca laseuete,
AMO.2.6	chaqai ca 'xoraic qoỹañiguita caua nepelate'.
AMO.2.7	Pataxañi chaqai nemanachit nqai'en na 'xoraiquipi,
AMO.2.7	chaqai se na'xaỹaxana quena' 'ue ca ỹahotaque.
AMO.2.7	Ca leta'a chaqai ca llaalec nouansagui lapaasapi'ñi' aca 'aalo nequetegaxai,
AMO.2.7	ca' queda, ca' iualaxainsac dá'maq chalego lco'taxa da ỹeenaxat.
AMO.2.8	Na'maxare ipiguinñi na ỹoqa'a nooỹac nillicseripi, ca' nenanlec,
AMO.2.8	ỹalequetau'a na nqui'ỹaxaquipi quena' qaimaqachin na nashiilec nqolaquipi;
AMO.2.8	rishiuetenaxana quena lataxa ana lam lachoxonataxanqate,
AMO.2.8	ca' ne'et quena lataxa quenaua lauooto' na lashiilqaipi nqolaquipi.
AMO.2.9	Qam ná'maq ỹim ma' sahotaque sa'ue ca qayiguii qamiri,
AMO.2.9	ca ñopoxoỹaxajñi so amorreoipi;
AMO.2.9	ỹaatqajam sá'ogue ñomachichiguiñi,
AMO.2.9	'eno'm ladocaiquipi 'ec ana qo'paq cedro,
AMO.2.9	chaqai ra'ñii 'ec ana qo'paq roble.
AMO.2.10	Qam qamiri ñaqata'alo na'le quiyi Egipto,
AMO.2.10	ca sashaxanta'pe qamiri quesaua cuarenta ñaxari quiyi 'laua qaica qom,
AMO.2.10	ma' sahotaque saanema qamiri yí'maq na'laua so qomyipi.
AMO.2.11	Ca' mesqai qollictaxañii, qamiri Israel llaalqaipi,
AMO.2.11	ma' caqamiri sachigoxotaugui na'le na' sa'ue ca itaxaỹaxaqui
AMO.2.11	chaqai ca nazareo cá'maq nomatalta' quiyim ro'ueenataxanot aỹim.
AMO.2.11	Ỹim na'gaxala', se'taxajñi dajo.
AMO.2.12	Qam qamiri 'xoic da repagaxalliguii quiyim ne'taxañigui na lataxa na nazareo ná'maq nallitalta' quiyim se ne'et,
AMO.2.12	chaqai sqai 'maxariñii quiyim na itaxaỹaxaquiripi ỹa'xate' naua ỹa'qaatqa.
AMO.2.13	Hua' cha'regue, ỹim roqopi'ñot nqaishin na 'laua quena pa'aañi caqamiri,
AMO.2.13	'ec quena' roqopita'pegue' aca nahoglena quena' no'qaachigui quena trigo.
AMO.2.14	Ca 'eno'm shi'gom ni'guiñita 'iichitac, qam qaica ca qohit;
AMO.2.14	cá'maq paguec quesaxanaxaic caqamiri, ca' qaica ma'le ca lquesaxanaxa,
AMO.2.14	ca 'eno'm 'ue ca paguec 'ñaaxaic, qam se nca'leuec.
AMO.2.15	Ca no'xoshic lo'o nañan ma'le,
AMO.2.15	vire'ta cá'maq yaqaic quena' ne'guen,
AMO.2.15	chaqai vire'ta cá'maq 'eet neetashiguim, se nca'leuec ma'le.
AMO.2.16	Ca' quecajo na'xa'a vire'ta cá'maq paguec 'ñaaxaic quena nalauataxairipi
AMO.2.16	inaxarec caua lo'goxonqate', qaiyi paguec liyic quiyim 'eet.
AMO.2.16	Ñi qara'gaxala' i'taxajñi dajo.
AMO.3.1	Qamiri llaalqaipi so Israel, ñaq na'xaỹaxañiỹa da la'qaatec ñi qara'gaxala' quenajo qomyipi naqata'a na'le quiyi Egipto, ñi'maxare 'naac:
AMO.3.2	Qaqamita qamiri ñca'au'alo quená'ogue na qomyipi quena 'laua.
AMO.3.2	Vichiguiño' sa'ue da nouaxanaxashichii quená'ogue ná'maq 'viichitac se no'uen.
AMO.3.3	Ca lotqai 'naac so Amós:
AMO.3.3	No'm 'vii caua dos nauequetecta',
AMO.3.3	ca' caua'maxare na'deene'ejta';
AMO.3.4	no'm ca sauaxaic leta'a ronoqo queca 'oochi, ca re'oq quiyim mashic doxonaxan;
AMO.3.4	chaqai no'm ronoqo ca llaalec queca lauac, ca re'oq quiyim 'ue ca loxonec;
AMO.3.5	no'm 'ue ca qo'oolec najñi quena 'laua, ca' 'ue aca noqoina;
AMO.3.5	no'm aca noqoina nenojshiguim quena 'laua, ca re'oq quiyim 'ue ca loxonec;
AMO.3.6	no'm ilamigui aca npe'te queca na'a' lodegaxat, ca' no'chata' na qom;
AMO.3.6	no'm 'ue ca se no'uen taalec cajo na'a' lodegaxat, ca' chaqaiñi ñi qara'gaxala' taalec nqai'en.
AMO.3.7	Ñi qara'gaxala' se ỹauana quiyim 'ue ca ỹo'uet
AMO.3.7	quiyim se ỹa'deenaxanaxanegue na lelaatqaipi letaxaỹaxaquiripi.
AMO.3.8	¿Negue' ca se i'loxol quena lqolonaxa quiyim 'xaỹaque ronoqo ca sauaxaic leta'a?
AMO.3.8	¿Negue' ca se ỹa'xat da la'qaatec ñi qara'gaxala', no'm qailarelec quiñi'maxare?
AMO.3.9	Vii da la'xaỹaxac na nashillipi quena 'imqaipi leta'allipi quiyi na'a' Asdod
AMO.3.9	chaqai quena 'imqaipi quiyi 'laua Egipto, 'ñiỹac:
AMO.3.9	Naguipegue' ana qa' ladocaipi quena Samaria;
AMO.3.9	ñaqai 'ajñii ná'maq se no'uen 'ue quiyi'maxare
AMO.3.9	chaqai da nqa'viic 'ue quiyi'maxare.
AMO.3.10	Ñi qara'gaxala' i'taxajñi da la'qaatec:
AMO.3.10	Yi'maxare se ỹa'den ỹa'maxate'tegue da lo'ueenataxanaxac;
AMO.3.10	ỹa'maxatetac quenaua lauooto' ná'maq locataxat queda lqa'viic.
AMO.3.11	Vichiguiño', 'neetasa' da la'qaatec ñi qota'olec ñí'maq qara'gaxala':
AMO.3.11	Na npa'guenaxauahi nahiquinchiguiñi ma'le na na'lauahi,
AMO.3.11	nopoxoỹaxajñi ma'le na rquepaqataxanaxachii
AMO.3.11	chaqai icona na hueetaugui naua qauootori.
AMO.3.12	'Neetasa' da la'qaatec ñi qara'gaxala':
AMO.3.12	Dá'maq 'neeta na neloxoỹaq quena' louootaxanqate' caua dos lapiaate' ca lalo qagreta loqo'm ca lo'lo aca lque'la,
AMO.3.12	quena' sham qaiqo'oc queca sauaxaic leta'a,
AMO.3.12	ca' chaqaida 'neeta quiyim nañit ma'le na llaalqaipi so Israel neeta'ñi na Samaria,
AMO.3.12	ná'maq saqatalec ná'maq no'uen qa'xanaxala' ỹachigoxota'gue da Damasco.
AMO.4.1	Na'xaỹaxañiỹa dajo, qamiri 'aallipi 'deenaxanqachaqaipi nesallaxanaipi,
AMO.4.1	aná'maq paguec loyac quiyi Samaria,
AMO.4.1	aná'maq pataxañi na 'xoraic chaqai se ỹaqamaxat ná'maq 'ue na louenaxanaxa,
AMO.4.1	aná'maq ila' na louaaripi quiyim idaanaque ca ne'taxat lataxa.
AMO.4.2	Ñi qara'gaxala' qota'olec nallitalta' queda lco'taxa na' 'naac:
AMO.4.2	Naate' naua na'xata' quiyim qamiri qaique'eena'alo, ca' qare'xachii,
AMO.4.2	chaqai naua qachaalaxahi qaique'eena'alo ma'le, qaỹahote'e na noqoinaxanaxat quena nallin.
AMO.4.3	Ca' nac qami' ma'le, 'ec ca canec lahi,
AMO.4.3	ca qainaxague ada qa' ladocai quiyi Hermón.
AMO.4.3	Ñi qara'gaxala' i'taxajñi da la'qaatec.
AMO.4.4	Ñi qara'gaxala' nouona'gue na llaalqaipi so Israel, ca' 'naac:
AMO.4.4	Mohi, 'iigue da Betel chaqai da Gilgal, nqouagaxaiñitac;
AMO.4.4	ca' ¡'viichii ca rasauaxashichii, nqo'naxachiuec na npa'guenaxaguii!
AMO.4.4	Viguii na rachitaxanataxanaxachii quiyi nete'eta
AMO.4.4	chaqai aná'maq naqachiu'a quiyi diez quecaua tres na'xata'.
AMO.4.5	Ca vigaxachii na pan qaca aca lpe'taqate quiyim 'ỹaañiuo queda na'aachicyaxaguii,
AMO.4.5	chaqai 'xachitac quená'ogue añi viỹaque rachitaxanataxanqachii,
AMO.4.5	ma' chaqaida dá'maq viitaque qamiri.
AMO.4.5	Ñi qara'gaxala' i'taxajñi da la'qaatec.
AMO.4.6	Ca 'eno'm ỹim so'uet quiyim ỹoviro'oto qamiri ca nqopaaxa
AMO.4.6	quenaua'que naua na'aate';
AMO.4.6	chaqai ỹim so'uet quiyim qaica ca qanoxohi
AMO.4.6	quenaua'que naua ra'aachiri,
AMO.4.6	¡qam qamiri se rapilliua'!
AMO.4.6	Ñi qara'gaxala' i'taxajñi da la'qaatec.
AMO.4.7	Qai'neeta so'uet quiyim qaica ca ỹaxat
AMO.4.7	na' saqa'lecaua tres shiriguiri quiyim qanaqat na nanecsec.
AMO.4.7	'Vii naua na'aate' 'ue nqaishin na ỹaxat, qam quena liỹa, ca' qaica nqaishin ca ỹaxat;
AMO.4.7	'ue na no'ueenaxa ta'ñi na ỹaxat, qam quena liỹa, ca' ỹaso, ma' qaica ca huaxaỹaq;
AMO.4.8	na qomyipi queetagui na na'aateripi, idaantaque na huaxaỹaq,
AMO.4.8	qam se nalogoñi ná'maq huaxaỹaq lanataxat, ma' se nomat na laquip,
AMO.4.8	¡qam qamiri se rapilliua'!
AMO.4.8	Ñi qara'gaxala' i'taxajñi da la'qaatec.
AMO.4.9	Nouaxanaxaset nqaishin na nonot pa'e chaqai ana lase nichigaxanaq,
AMO.4.9	so'uet quiyim nasogoñi naua lanaxanqate' chaqai naua 'uva lomaate',
AMO.4.9	ana piñai ỹa'ic naua 'igo lomaate' chaqai naua oliva lomaate',
AMO.4.9	¡qam qamiri se rapilliua'!
AMO.4.9	Ñi qara'gaxala' i'taxajñi da la'qaatec.
AMO.4.10	Selata na'le so ne'ne' qamiri 'ec cá'maq selata na'le yi Egipto;
AMO.4.10	so'uet quiyim ileu so ne'naqaipi caqamiri quiyi no'ueenaxa lauatqa',
AMO.4.10	chaqai so'uet quiyim so npa'guenaxauaripi rouootaxana'gue so laloipi shipiguiripi
AMO.4.10	chaqai ñcoỹaxanaxaneguelo qamiri na lahita so leuaxaiquipi quiyi nco'matqari,
AMO.4.10	¡qam qamiri se rapilliua'!
AMO.4.10	Ñi qara'gaxala' i'taxajñi da la'qaatec.
AMO.4.11	Ỹaatqajam chalego da re'xoriguii na' ñopoxoỹaxachiñi qamiri,
AMO.4.11	'nejem só'maq selata na'le yi Sodoma chaqai yi Gomorra;
AMO.4.11	ỹaatqajam chaqai 'nejme' qamiri ana poqo quena' chita'gue qanaqajta queca norec,
AMO.4.11	¡qam qamiri se rapilliua'!
AMO.4.11	Ñi qara'gaxala' i'taxajñi da la'qaatec.
AMO.4.12	Ca' vichiguiño' chaqaida dajo shine'tegue caqami' Israel;
AMO.4.12	ca ma' ỹim shine'tegue dajo,
AMO.4.12	ca ¡na'maxachisañi quiyim nachaachira'guit ñi qota'olec caqami'!
AMO.4.13	Ñi qara'gaxala' ñí'maq ỹo'uet ana qa' ladocai chaqai na nonot,
AMO.4.13	ñi'maxare ỹa'deenaxanaxaneguelo naua na'deenaxaco na qom,
AMO.4.13	ñí'maq ñigui pe nqai'en yi na'xa'a,
AMO.4.13	ñí'maq quelgoto nauá'maq paguec qoỹoqoshi'meguelo quena 'laua,
AMO.4.13	ñi qara'gaxala', ñi'maxare qota'olec sqaica lqalanec,
AMO.4.13	ca' chaqaida dá'maq dajo leenaxat.
AMO.5.4	Ca 'neetasa' da la'qaatec ñi qara'gaxala' na' retaqaugui so Israel llaalqaipi:
AMO.5.4	Naguipegue' aỹim, qaiyi rca'lliiuec.
AMO.5.5	Sqai quiipegue' yi Betel quiyim nqouagaxaiñii,
AMO.5.5	chaqai sqai 'iigue da Gilgal,
AMO.5.5	chaqai sqai quiipegue' yi Beerseba,
AMO.5.5	ma' yi Gilgal qaica ca nañitqa' quiyim ỹoqa'a ca 'laua qainaxague,
AMO.5.5	chaqai yi Betel qanopoxoỹaxajñi ma'le.
AMO.5.6	'Guiñiỹot ñi qara'gaxala', qaiyi rca'lliiuec;
AMO.5.6	ma' no'me', ñi'maxare nela' ma'le ca norec,
AMO.5.6	taalec nqai'en ma'le ná'ogue ná'maq Israel,
AMO.5.6	ca' qaica ca ishit ỹo'mat ma'le quena Betel.
AMO.5.14	Daañiỹaque ca no'uen, mesqai ca se no'uen, qaiyi rca'lliiuec;
AMO.5.14	qaiyi llic dá'maq 'ñiỹaiquen qamiri
AMO.5.14	quiyim ỹalequetauguilo qamiri ñi qara'gaxala', ñí'maq qota'olec sqaica lqalanec.
AMO.5.15	¡Se rqo'chiỹa na se no'uen! ¡Ca rqo'chiỹa ná'maq no'uen!
AMO.5.15	'Chiichiguiñi nqai'ñii quiyim ỹo'uet na ỹa'maqachiguiñi ná'maq leraxanaxaqui na nimiitaxanaq quena nasauaxaset;
AMO.5.15	ca' sqoue quiyim ñi qara'gaxala' ñí'maq qota'olec sqaica lqalanec
AMO.5.15	'ue ca lqouagaxa quená'maq ca'laaxaiquipi quena Israel.
AMO.5.21	Ñi qota'olec 'naac:
AMO.5.21	Yoquii'a chaqai se yqo'talo naua remaqachigohi 'viichita'pe quena' nqouagaxaiñii;
AMO.5.21	se semaqachine' naua rapoxogohi.
AMO.5.22	Se sa'maxaren ná'maq 'ỹaañiuo quiyim qaicopata'a quiyim yimaqachiñii,
AMO.5.22	vire'ta ana 'ỹaañiuo nanecsec ala;
AMO.5.22	se secoñiguit ná'maq huaqui llaalec 'uegaxasaq rachitaxanataxanaxachii
AMO.5.22	quiyim pilliỹot aỹim.
AMO.5.23	¡Ỹoxe'oga nqai'ñii caỹim da lelamaxa na ro'viiñigui!
AMO.5.23	¡Se yqo'ta sa'xaỹa na riviiguillipi!
AMO.5.24	Qam sahotaque quiyim 'ec huaxaỹaq ne'paxanec dá'maq no'uen caqamiri,
AMO.5.24	chaqai da na'maqataxanaxac 'ec ca se imeuo ne'paxantashiguim huaxaỹaq.
AMO.6.1	¡'Xoraicolec ná'maq chaqai 'na'guesa' da nachaalataxac quiyi Sión!
AMO.6.1	¡'Xoraicolec ná'maq 'neetapigui lauel qaica ca qohinegue yi Samaria,
AMO.6.1	ná'maq lashillipi yí'maq 'laua paguec da lemaqachic,
AMO.6.1	ná'maq i'guena na llaalqaipi so Israel!
AMO.6.2	Quiipegue' yi na'a' Calne, ca 'ajñii,
AMO.6.2	ca' quiyi, ca 'iỹa'oga yi na'a' lodegaxat Hamat,
AMO.6.2	ca' naiỹalec yi na'a' Gat na'ñi yi filisteoipi.
AMO.6.2	¿Peeta'a 'ñiitapega quiyim paguec remaqachiguii qamiri quiyauajo 'lauari?
AMO.6.2	Ná'maq 'laua ñiitalec qamiri ¿'ñiitapega paguec loyac quiyaua'maxare?
AMO.6.3	Qamiri sqai 'maxariñii 'yiiñitaque ca na'xa'a se no'uen,
AMO.6.3	qam naviguiho dá'maq quiyim se qaỹa'maxata'guelo qamiri.
AMO.6.4	Saxaitalec ná'maq chalego loyac qa'xanaxala'
AMO.6.4	no'ueetaxat ana loue ana ladoco loue,
AMO.6.4	'ec npaloochitac quenaua remaqachigohi,
AMO.6.4	qui'iitac quena qagreta llaalec chaqai na huaqui llaalec 'uegaxasaq.
AMO.6.5	Pi'chiigui ana npe'te sqa ỹaataxa'uegue ca liviigaxanaxac,
AMO.6.5	denaxachitac so David chi lo'ueenatec na liviiguellipi.
AMO.6.6	Late'ogue' ana ne'taxaguii quena' ni'chi quena lataxa,
AMO.6.6	viñitac ná'maq no'uen coraxat lo'daxaraic lahita,
AMO.6.6	¡chaqai 'ec qaica nqai'negue nqai'ñii dá'maq qohinta'gue quiyim qanopoxoỹaxajñi na na'lauahi!
AMO.6.7	Qamiri nauá'maq 'avita qaraviguigue ma'le ca ỹoqa'a 'laua,
AMO.6.7	ca ma'le, ca' ime na naỹaac quena rqui'ỹaxaguipi.
AMO.7.1	Dajo dá'maq ỹachaxañim na'le ñi qara'gaxala': Na' ñaqai chita'gue ñaxatetac na nanecsec co'uaataxanaxaic, ná'maq qaỹo'uet quena' ime'uegue quiyim raqataxan ñi nashi, ca seuane'ta ñi qara'gaxala' ỹo'ueetetac ana piñai. 
AMO.7.2	Ca' seuana na' aso piñai ichiquetac, sham qo'oc ná'ogue aná'maq nanecse, ca' shinac:
AMO.7.2	—¡Qami' ỹa'gaxala', totaxan quirapeguema qomi'! ¿Negue' quet cá'maq 'neeta quiyim qa'vi'ra'gue naua sqo vite' llaalqa so Jacob?
AMO.7.3	Ca na'le, ca' ñi qara'gaxala' qaca'guit nqai'en dá'maq sham 'ne'tegue, ca 'naac:
AMO.7.3	—¡'E', dajo sqai 'neeta ma'le!
AMO.7.4	Dajo dá'maq ỹachaxañim ñi qara'gaxala': Seuana quiyim nela' so 'ec norec navicqataxanaq quiyim rouaxanaxana, ca rashivigui nqai'en aso qoỹoqochi'ñigui huaaxai late'ogue' chaqai sham nomachiñi qai'neete' naua no'ueenaxari. 
AMO.7.5	Ca' ỹim shinac:
AMO.7.5	—¡Qovire'e qami' ỹa'gaxala', qouaquiric! ¿Chi'negue queta' qa'vi'ra'gue naua sqo vito'olqai' llaalqa so Jacob?
AMO.7.6	Ca na'le, ca' ñi qara'gaxala' nallaa quedá'maq sham 'ne'tegue, ca 'naac:
AMO.7.6	—¡Qai'neeta dajo sqai 'neeta ma'le!
AMO.7.7	Ñi qara'gaxala' qai'neeta ỹachaxañim dajo: Ñi'maxare hueeto'ot so nquepaqataxanaxat, ca lo'qoota'a aso lalamqataxanqate na 'imec lo'o. 
AMO.7.8	Ca' yinat:
AMO.7.8	—Amós, ¿negue' ná'maq 'ajñisac?
AMO.7.8	Ca' shinac:
AMO.7.8	—Sa'ajantac ada 'imec lo'o lalamqataxanqate.
AMO.7.8	Ca na'le, ca 'naac caỹim:
AMO.7.8	—Ca' cadajo lalamqataxanqate ca 'imec lo'o, ca' sa'den ma'le ca lalamaxa ca la'deenataxanaxac na ỹalamaxareteripi Israel llaalqaipi. Ca ma'le, ca' tot qaica ma' liỹa yqouaca'gue quet. 
AMO.7.9	Naua nqouagaxainqate' na llaalqaipi so Isaac qanopoxoỹaxajñi ma'le, chaqai naua no'ueenaxanaxaqui' quena llaalqaipi so Israel 'guiñi nqohin ma'le. ¡Ñanojshiguim ma'le ca llicat, ñalauate'e', ca ñomajñi ma'le na llaalqaipi ñi nashi Jeroboam!
AMO.7.10	So Amasías, só'maq netaxaỹaxanqajnec quena' qaretaxaỹa'pegue' ñi qota'olec quiyi na'a' Betel, so'maxare ilata da la'qaatec so nashi quiyi 'laua Israel leenaxat Jeroboam, ca 'naac: So Amós queetegueñigui na qomyipi quena Israel, ỹa'xatetac na se no'uen caqami'. Ca' ná'ogue na senqatalec 'laua tot nalo'guit quiyim queetalec da letaxaỹaxac. 
AMO.7.11	Ma' 'neetasa' da letaxaỹaxac: Ñi Jeroboam qaỹalauat ma'le, qaỹodoota'a na lecat, chaqai ná'ogue na qomyipi quena Israel qai'xategue ma'le ca ỹoqa'a 'laua.
AMO.7.12	Na' ime, ca' so Amasías 'naac queso Amós:
AMO.7.12	—¡'Ire'oguiyi, qami' netaxaỹaxaqui! No'm vi'saque quiyim qui'i'sapigui dá'maq quiyim qami' netaxaỹaxaqui, ca mo'e', 'itegue da Judá; 
AMO.7.13	qam totaxan liỹa taxahi' quena Betel, ma' na'maxare nqouagaxainqa' ñi qarashi, chaqai najo na'ñi na lo'ueenaxanaxaqui ná'ogue na neetalec na 'laua Israel.
AMO.7.14	Qam so Amós 'naaco':
AMO.7.14	—Mesqaỹim netaxaỹaxaqui chaqai se sahotaque quiyim ỹim netaxaỹaxaqui. Ma' ỹim sque'eetapigui dá'maq quiyim seloqota'a ana qagreta chaqai llapoontac ana 'igo neuec, 
AMO.7.15	qam ñi qara'gaxala' naqata'a aỹim quiyim seloqota'a ana qagreta. Ca 'naac caỹim: Mo'e', 'xachi' da ỹa'qaatec quiyi qomyipi quiyi Israel. 
AMO.7.16	Ca vichiguiño' nagui, ca na'xaỹaxañita da la'qaatec ñi qara'gaxala'. Dajo dá'maq 'ñirac qami': Totaxan 'ue ca 'xachi' quenaua la'qaatqa ñi qota'olec ỹadentalec na Israel chaqai qaica ca 'ñirac quiyim qaỹadentalec na llaalqaipi so Isaac. 
AMO.7.17	Qam 'neetasa' dá'maq la'qaatec ñi qara'gaxala': Añi roua'e' icona ma'le quiyim nedequen, queugui ma'le na na'a' lodegaxat, ca' naua qachaalaxahi' chaqai naua qachaalli' qaỹalauate' ma'le, qaỹodoota'a na lecat; chaqai yaua na'lauachi' qanallichiguilo ma' qaneuagaxachiguilo; chaqai qami' qai'neeta rillivi' ma'le, ỹoqa'a ca 'laua vi'ralec, chaqai na Israel llaalqaipi qai'xat ma'le, ỹoqa'a ca 'laua qaỹaueguegue.
AMO.8.1	Dajo dá'maq ỹachaxañim na'le ñi qara'gaxala' qota'olec: 'Ue ana ỹiita nanecse ala hueetañigui aso lahi'. 
AMO.8.2	Ca ñi qara'gaxala' yinat:
AMO.8.2	—Amós, ¿negue' ná'maq 'ajñisac?
AMO.8.2	Ca shinac:
AMO.8.2	—Nanecse ala ỹiita hueetañigui añi lahi'.
AMO.8.2	Ca 'naac ñi qara'gaxala':
AMO.8.2	—Na Israel mashic ỹovita yi lqodoc, ca' tot qaica ma' liỹa quet yqouaguegue. 
AMO.8.3	Ca ỹovita ma'le cajo na'xa'a quiyim na no'ueenec quiñi 'imec lodegaxat ñigui ma'le ca ỹenaxac. 'Xoic ca qom ileu ma'le, ca' chi nachicochiguiñi, ma' qainaxe'oguiyi na leuaxaiquipi. Ñi qara'gaxala' i'taxajñi da la'qaatec.
AMO.8.4	Ñaq na'xaỹaxañiỹa dajo qamiri, ma' qamiri nauá'maq pataxaiñi quen na 'xoraiquipi chaqai viitaque palaxachiỹac ná'maq qaica nqaiyi quena 'laua. 
AMO.8.5	Qamiri nauá'maq 'ñiỹaiquen: ¿Laquio' chaqai ime'uegue na nemaqachic quena dalaxaic shiraigo, qaiyi liỹa semeenaq na trigo? ¿Laquio' chi ime na na'xa'a co'mataxaqui, qaiyi semeenaq na nanecsec ala, qoỹoqota'a nqaishinaq chaqai sahoqe ca shinqa'tegue ana qaresallaqataxanaxaqui, rocachi nqaishinaq? 
AMO.8.6	¡Ñqo'naxataxauec ca le'xoric na 'xoraiquipi, vire'to' ma' ỹovita quiyim chi nemeenalta' quiyim qara'ac quiyim ishiueten aca la'uale, 'eno'm qaicauate' caua nepelate' la'ualqa! ¡Ca' semeenaq ma'le vire'ta na se no'uen trigo! 
AMO.8.7	Ñi qara'gaxala' qota'olec, ñí'maq qaimaqachin na'le queso Jacob, ỹaanec da la'qaatec quiyim qaica ma' ỹa'laxate quet dá'maq se no'uen 'neetari' na qomyipi.
AMO.8.8	Ca vichiguiño' i'loxol ma'le na 'laua quedá'ogue dajo,
AMO.8.8	ca noỹentagui ma'le ná'ogue na neetalec na 'laua.
AMO.8.8	¡Na 'laua noquiicshiguim chaqai nqo'ñiñi,
AMO.8.8	'ec na huaxaỹaq caso lachiugue Nilo!
AMO.8.9	Ñi qara'gaxala' i'taxajñi da la'qaatec quiyim quecajo na'xa'a,
AMO.8.9	ca' polec nqai'en añi ra'aasa queca na'xa'a lavinñi,
AMO.8.9	ca' quecajo ma'le, ca' ỹaatqajam na'xa'a,
AMO.8.9	qam 'xoic ca napalaxa ma'le quena 'laua.
AMO.8.10	Na remaqachiguipi ñigui nqaishin ca ỹenaxac sauaxat na leuaxaiquipi,
AMO.8.10	chaqai na ro'ueenaxanaxaguipi ñigui nqaishin ca ỹenaxac quena' 'ue yi qaishinñi;
AMO.8.10	so'uet quiyim qamiri ñiiñi caua noho nachicoxoqui',
AMO.8.10	chaqai selaxachilgoto naua rqahigori netanec nqai'ñii caqamiri quiyim 'xoic da nqui'ic.
AMO.8.10	Ca' noỹiñii ma'le 'ec cá'maq qom na'laañi ca 'oonoqui' llaalec,
AMO.8.10	ca ma' ime dajo, qam no'ueenashiguim ca 'xoic nachicoxo.
AMO.8.11	Ca ñi qara'gaxala' i'taxajñi da la'qaatec, 'naac:
AMO.8.11	Naate' naua na'xata',
AMO.8.11	Ca quenaua'maxare, ca so'uet ca nqopaaxa quena 'laua;
AMO.8.11	mesqai ca nqopaaxa queca pan chaqai neueetaxanaxa queca niquip quiyim qaica ca huaxaỹaq,
AMO.8.11	ta'ta'a quiyim 'ec qopat ỹahotaque 'xaỹalo naua qota'olec la'qaatqa.
AMO.8.12	Na qomyipi taaguilo ma'le,
AMO.8.12	idaantapigui naua la'qaatqa ñi qota'olec;
AMO.8.12	queetegueñigui na huaaxaipi
AMO.8.12	chicqo'tegue da rapiguim, ỹovira'gue da lqodoigue,
AMO.8.12	qam se ỹanata da na'qaatec.
AMO.8.13	Na lo'yaxana nequetegaxaipi chaqai na 'ñaaxaic lauel ne'naqaipi
AMO.8.13	ileueta ma'le quena laquip quecajo na'xa'a.
AMO.8.14	Ná'maq nallitalta' ỹaanec da la'qaatec quena nqolaquipi quiyi Samaria,
AMO.8.14	ná'maq 'naac: Spi'ỹa'a ñi nashiilec na'ñi yi Dan,
AMO.8.14	loqo'm 'naac: Spi'ỹa'a na nashiilqaipi nqolaquipi quiyi Beerseba,
AMO.8.14	na'maxare huaañi ma'le, ca' tot ne'laxashiguim.
AMO.9.1	Ca seuane'ta ñi qara'gaxala' nachaatetañi, huaqate'e' ada ncopatoxonaxalate. Ca 'neetapiguiỹa':
AMO.9.1	Huaxañitot da huashi'mquera ana nojnaxa ỹa'yiguit na lelaq na no'ueenaxanaxaqui,
AMO.9.1	vire'ta ma' i'loxol nqai'ñi' da hua'nquira;
AMO.9.1	¡najñi nqai'ñi' na lelaq lahillipi, taalec nqai'ñi' na qomyipi!
AMO.9.1	Ca ná'maq nca'leuec qohit,
AMO.9.1	ca' salauat, sodoota'a na lecat:
AMO.9.1	ca 'eno'm ỹahotaque 'eet,
AMO.9.1	qam qaica ca 'oonolec nca'leuec nqaishin.
AMO.9.2	'Eno'm nañoxojñi qoỹoqochi'ña quena 'laua,
AMO.9.2	qam qaiyiita ñaqajshiguim;
AMO.9.2	chaqai no'm taashiguim quena piguim,
AMO.9.2	qam qaiyiita ñaqajñi ma'le.
AMO.9.3	Chaqai no'm nanoxojñi quena lo'lo ada qa' ladocai Carmelo,
AMO.9.3	qam qaiyiita shicshi'ma ma'le;
AMO.9.3	chaqai no'm nañoxojñi quena lauajñi aso huaaxai,
AMO.9.3	ca sela' ma'le so isecỹac lodegaxat huaxaỹaqsec quiyim quepegue', ca ỹopoxoỹaxateta;
AMO.9.4	chaqai no'm taigue ca ỹoqa'a 'laua qai'xat quena npa'guenaxauaripi,
AMO.9.4	ca selaataxanlec ma'le quiyim qanalauajñi.
AMO.9.4	¡Taata'a nqaishin dá'maq se no'uen, mesqai ca lo'yaxanec,
AMO.9.4	se sa'laxata, sa'ajantac!
JON.1.1	Ñi qara'gaxala' qota'olec ỹalamaxachichigui so llaalec so Amitai, leenaxat Jonás, 'naaco':
JON.1.2	—Mo'e', quirepegue' yi chalego lecaic na'a' Nínive. Ca' 'ñirapega quiyim sqaỹaloq sopoxoỹaxachigui, ma' ỹaatqajam ỹoviraỹot quiyim sa'den da se no'uen ỹo'ueetetac.
JON.1.3	Qam so Jonás se na'xaỹaxan, ta'ta'a quiyim ỹahotaque 'eetapeguem ñi qara'gaxala' qota'olec. Ca' quepegue' yi ñigaxasom leenaxat Jope. Ca' quiyi, ca' natenejlec aso qom lahi' huaxaỹaqse mashic sham taigue da na'a' lodegaxat Tarsis. Ca so'maxare ishiueten aso renotaxaqui, ca' renoto, huotaque taigue da Tarsis. 
JON.1.4	Qam ñi qara'gaxala' ỹo'ueeto' quiyim npe'taxanshiguim so nonot quesaxanaxaic. Ca co'na' mashic qoyiuetañigui aso huaaxai, ca' novi' so chalego lquesaxanaxa nonot, ca' mashic 'ec sham conaqta'gue aso huaxaỹaqse. 
JON.1.5	Ca' so lo'ollipi aso'maxare ỹaatqajam 'xoic da lqolonaxa, ca' quiñi 'óna nqouagaxainot cá'maq chi lashiilec lqolac. Chaqai mashic ỹovire'ta qainaxañigui aso huaaxai na li'ỹaac asó'maq lahite', ma' qaỹahotaque quiyim pa'aateta nqohin. Qam so Jonás ta'anquira aso neesañigui huaxaỹaqse, ca' ỹaatqajam laqatam. 
JON.1.6	Ca só'maq lo'o asó'maq qoyintañigui quepegue' so Jonás, ca 'naaco':
JON.1.6	—¿Negue' cá'maq 'ñi'sa'pegue qami' quenajo, qami' laxasoxoi? ¡Ne'laxachirishiguim, nqouagaxaiñitot ca qota'olec caqami'! Sha'apiguito' qare'xoren, ca' nca'laxaterec qomi'.
JON.1.7	Ca só'maq lo'ollipi aso qom lahi' 'neraco':
JON.1.7	—Ñallitaxata', qaiyi sa'deenaq cá'maq lasauaxaset quiyim 'ue da qareuogoxo.
JON.1.7	Ca co'na' nallijta', ca tajlec so Jonás quiyim chaqaiso' só'maq 'ue ca lasauaxaset. 
JON.1.8	Co'na'le, ca 'neraco':
JON.1.8	—'Xachitema qomi' chi'negue ma' 'ue da se no'uen taalgoto qomi'. ¿Nega'ỹo' cá'maq ỹaatqajam ro'ueenataxanaxaqui'? ¿Negue' ca chicqoira'gue? ¿Negue' cá'maq 'laua chicqoira'a? ¿Negue' le'ec qami'?
JON.1.9	Ca' so Jonás 'naaco' quesaua'maxare:
JON.1.9	—Ỹim hebreo le'ec, ñqouagaxaintacot quen ñi qara'gaxala' qota'olec neeta'gue da piguim, lo'ueenata ana huaaxai chaqai na 'laua.
JON.1.10+JON.1.11	Ca' so Jonás ra'qaataxano' queso lo'ollipi aso qom lahi' quiyim so'maxare 'eetetapeguem ñi la'gaxala' qota'olec. Ca saua'maxare co'na' 'xahita so'maxare, chaqai aso huaaxai nqo'neetauec da lquesaxanaxa, ca 'xoic da lqolonqa'. Ca' qainato' so Jonás:
JON.1.10+JON.1.11	—¿Chi'neco' ma' 'ñitetco' dajo? ¿Negue' ca shinqata'co' qami', qaiyi inanguit da lquesaxanaxa ana huaaxai?
JON.1.12	Ca' so Jonás 'naaco':
JON.1.12	—Yinaxaiñigui ana huaaxai. Ca ma'le, ca nayaariñi ana'maxare. Ma' ỹim sa'deenta quiyim ỹim ỹasauaxaset, vichiguiño' 'ue na nonot lodegaxat.
JON.1.13	Ca' so lo'ollipi asó'maq neesañigui na'ñaxat, ỹaatqajam rallicotaxan, ma' ỹahotaque ỹovijta queda laseego aso huaaxai. Qam se nalo'guit, ma' aso huaaxai nqo'neetauec da lquesaxanaxa. 
JON.1.14	Co'na'le, ca' nqouagaxainsacot ñi qara'gaxala', 'neraco':
JON.1.14	—¡Qami' qara'gaxala', 'neeto' qaralauachi' sauaxat ñijo ỹale! Chaqai no'm sqaiñi, ca 'neeto' pataqairelgoto qomi' qarasauaxaset ca lelauaxa ñi'maxare. Ma' qami' qara'gaxala' 'viichi' cá'maq vi'saque.
JON.1.15	Ca co'na' ime 'nerac dajo, ca' qainaqaiño' so Jonás caso huaaxai, ca' aso huaaxai qaguiguit da lquesaxanaxa. 
JON.1.16	Ca' so qomyipi co'na' iuanchigui dajo, ca' ỹaatqajam chalego da lqolonaxa quiñi qara'gaxala'. Ca' qaỹo'ueeto' aso qaỹavigaxat nachitaxanataxanqate, chaqai qoỹaanot da na'qaatec quiyim cá'maq qohinac, ca' qaipacqajanchigui.
JON.1.17	Qam ñi qara'gaxala' shi'co' ỹaqatqajantari' so nallin lodegaxat quiyim ỹomatañi so Jonás. Ca' so Jonás hueetaquio' na lauel so nallin lodegaxat tres na'xata' chaqai tres piri.
JON.2.1	Ca co'na' so Jonás co'na' hueetagui na lauel so nallin lodegaxat, ca' nqouagaxaintacot ñi la'gaxala' qota'olec. 
JON.2.2	'Naaco' na' nqouagaxain:
JON.2.2	Nagui ỹaatqajam seuetaugui na i'xoric, ca soỹaxanot qami', qami' ỹa'gaxala',
JON.2.2	ca' saachichiguit aỹim.
JON.2.2	Mashic ypa'xantañi da nelauaxa,
JON.2.2	ca' soỹaxanot qami', ca' qami' na'xaỹaxañiriua'.
JON.2.3	Yinaqairi'ña na paguec pa'aañi cana huaaxai,
JON.2.3	na lo'paxaripi lepachigui aỹim.
JON.2.3	Nelachi' na paguec lecaic lo'paxaripi,
JON.2.3	ca' quelec aỹim.
JON.2.4	Ca' ñauate'e quiyim 'ec yo'yirauec,
JON.2.4	ca 'neetapigui iuel quiyim tot seuana ca ra'aachi' co'teeta.
JON.2.5	Na huaxaỹaq ỹapojlem aỹim quena pa'aañi cana huaaxai,
JON.2.5	ana qol lepachigui na iqahic.
JON.2.6	Ỹaatqajam seyinñi sovira'ña na lqodoc na qaica 'nejem lishigui'ña;
JON.2.6	ỹaatqajam 'ec mashic polec aỹim quena 'laua.
JON.2.6	Qalaxam qami' ỹa'gaxala' qota'olec caỹim,
JON.2.6	yca'laxachirec queso nelauaxa.
JON.2.7	Na' ñauata'uegue mashic eec dá'ogue da iquesaxanaxa,
JON.2.7	ca' so'leente'e qami', qami' ỹa'gaxala';
JON.2.7	ca' da ñqouagaxainaxac ỹoviro'ot qami' quiyí'maq ñi'sa'ñi ra'aachi' co'teeta.
JON.2.8	Ná'maq huelec na nashiilec nqolaquipi,
JON.2.8	na'maxare ỹaxanñi quiyim huelec qami'.
JON.2.9	Qam ỹim saantacot qami' da ña'aachicyaxac,
JON.2.9	chaqai queeta saanot qami' aca savigaxat ỹachitaxanataxanqate;
JON.2.9	chaqai somachichigui ma'le da ỹa'qaatec sepacqajanchigui.
JON.2.9	¡Qami' na'gaxala', chaqaqamite' shichi' ca'laqataxañi'!
JON.2.10	Co'na'le, ca' ñi qara'gaxala' ila' so nallin lodegaxat quiyim nesalegue so Jonás quiyi llima.
JON.3.1	Ca' ñi qara'gaxala' lotqai liỹa 'naapega so Jonás:
JON.3.2	—Mo'e', quirepegue' yi chalego lecaic na'a' Nínive, ca' 'xachi'o' dá'maq shinapega ma'le qami'.
JON.3.3+JON.3.4	Ca' so Jonás eec, quepegue' yi Nínive, ma' chi qailata quiñi qara'gaxala'. Yi na'a' Nínive chalego lecaguiñi. Ca' quiyim qoyigougui, ca ỹovi' tres na'xata', ca' qaigueme qaỹoviraxatec. Ca' so Jonás queugui yi'maxare quesá'ogue so 'óna na'xa'a, ra'qaataxanta'pegue', neteneguelo naua la'qaatqa. 'Naaco' quen:
JON.3.3+JON.3.4	—¡Quenauajo cuarenta na'xata', ca' qanopoxoỹaxajñi na Nínive!
JON.3.5	Ca ná'maq na'ñi yijo na'a', na collo'olqaipioqui' chaqai na leta'allípi, ỹaatqajam huelec ñi qota'olec. Ca' nqopaaqachit chaqai ỹañiñi naua noho nachicoxoqui', ma' ỹaatqajam 'ue da lachicoxo. 
JON.3.6	Ca co'na' ỹovira'a quiyim ỹa'den so nashi quiyi Nínive. Qai'neeta so'maxare ne'laxashiguim caso nqa'xanaxaqui quiyim nashi, ca' naqate' saua loho nashi loho, ca' ỹañiñi saua noho nachicoxoqui', ca' nqa'xanñi quena 'laua. 
JON.3.7	Co'na' ime, ca' so nashi chaqai so lotauaripi ỹa'deenaxanaxantegue da laqataxague' quiyim ná'ogue na qomyipi neeta'ñi yi na'a' quiyim qaica que'e, chaqai se qaiqui'ỹaxan, chaqai se qane'taxan na iseripi nedaxaquiripi chaqai na qagretaipi. 
JON.3.8	Ta'ta'a quiyim ñiiñi na nooỹac nachicoxoqui re'qoota nqai'ñii da rachicoxohi, chaqai ná'ogue nqouagaxainot ñi qota'olec machii'ot ná'ogue na rquesaxanaxahi, chaqai ná'ogue ỹaxanñi na loic se no'uen, chaqai quiyim se ra'maqataxan dá'maq ỹo'ueetetaco' quen chi ỹovireta'a nagui. 
JON.3.9	Sha'apiguito' ñi qota'olec nemanñi da lauel coqomi'. Ca' se qaralauat.
JON.3.10	Ca' ñi qota'a iuana dá'maq 'neetari' yi qomyipi quiyi Nínive quiyim ỹaxañiñi naua loico se no'viiñi. Ca' ñi'maxare se ipaguigui nqai'en da la'qaatec quiyim 'naac nopoxoỹaxajñi yi Nínive.
JON.4.1	Ca' so Jonás ỹaatqajam se nqo'ta da 'ne'teco' na'le ñi qota'olec, ca' ỹaatqajam 'xoic na lauel. 
JON.4.2	Co'na'le, ca' nqouagaxainot ñi'maxare, 'naaco':
JON.4.2	—Ñaqa 'ajñi', qami' ỹa'gaxala', chaqaida dajo dá'maq shinac quen quiyim 'neeta ma'le na' ñaqai senta'gue da ỹa'a'. Vichiguiño' chaqa'ma' sham seet, saigue da Tarsis, ma' ỹim sa'den quiyim qami' 'xorenataxanaxai chaqai 'ñaaxaic qavilli'. Ca' 'xachi' da rouaxanaxanaxaqui', qam lotqai netogochi', ma' paguelec da re'xorenataxanaxa'e'. 
JON.4.3	Vichiguiño', qami' ỹa'gaxala', nagui ñi'xoresene'tot qami' quiyim coñita da ñachaalataxac. Ma' paguec la'maxa quiyim yileu, sqai 'nejem quiyim yca'leetauec.
JON.4.4	Qam ñi qara'gaxala' 'naaco' queso'maxare:
JON.4.4	—¿'Ñiisapego' 'maxaraic quiyim 'ohi'?
JON.4.5	Ca' so Jonás ca'e yi na'a', ca taigue da lqodoigue quiyi'maxare. Ca' ỹo'ueeto' so laho'oqui' ỹa'daañi. Ca' nqa'xanñi queso la'al, ma' ỹahotaque quiyim ỹa'ajantac ma'le cá'maq 'neeta yi na'a' lodegaxat. 
JON.4.6	Ca' ñi qara'gaxala' qota'olec ñaxato' nqai'en aso noueela late'el naua lauee 'ec ana lo'guilli, qaiyi na'leetalec nqai'en na lqahic so Jonás, qaiyi ỹa'maqachigui lauel. Ca' so Jonás netoonta'pegue aso noueela loỹo. 
JON.4.7	Qam na' richiguiñi queso liỹa na'xa'a, ca' ñi qota'olec ila' so ñilo' quiyim ichic, ca' ỹaso nqai'en aso'maxare. 
JON.4.8	Ca co'na' nenoxonshiguim aso ra'aasa, ca' ñi qota'olec nac nqai'en so nonot pa'e chicqa'gue da lqodoigue. Ca so'maxare tajlec so npa'ỹaaxa, ca' chita'co' quen ileueta, ca' ỹahotaco' quiyim ileu. Ca 'naaco':
JON.4.8	—Paguec la'maxa queta' yileu, mesqai 'nejem quiyim yca'leetauec.
JON.4.9	Qam ñi qota'olec 'naaco' queso'maxare:
JON.4.9	—¿'Ñiisapego' ỹa'maqachiguiñi quiyim 'ohi', ma' ỹaso aso ropillichi'i' noueela?
JON.4.9	—¡Pacaco' ỹa'maqachiguiñi nqaishin! —'naaco' so Jonás—. ¡Ca ỹim sahotaque quiyim yileu paguelec na iuel!
JON.4.10	Co'na'le, ca' ñi qara'gaxala' 'naaco' queso'maxare:
JON.4.10	—Qami' sqai ñi'riñi aso noueela loỹo, chaqai se noquiic da llaxataxa nqai'ñi'; ñaxat queso 'óna pe, ca' queso liỹa na'xa'a, ca' ileu. Qam 'xoriñi'sac. 
JON.4.11	Ca huose'quet sqai paguec ca i'xorenataxanaxa quiyi na'ñi yi Nínive, yi chalego lecaic na'a', yí'maq ỹovi' ciento veinte mil na ñaaqaipioqui' neeta'ñi yi'maxare saqa'leca ca ỹa'den, chaqai 'xoic na iseripi nelo.
MIC.1.1	Dajo dá'maq la'qaatec ñi qota'olec ỹilenegue quiyim ỹa'xat so Miqueas só'maq na'ñi yi Moreset, chaqai ỹa'deenaxanaxanegue da leuanaxanaxac quedá'maq 'neete' ma'le yaua Samaria chaqai yi Jerusalén, na' ñaqai neesaho quiyim nashil quiyi Judá saua Jotam, Acaz chaqai so Ezequías.
MIC.1.2	Qamiá'ogue qamiri qomyipi, ñaq na'xaỹaxañiỹa dajo;
MIC.1.2	qamiá'ogue qamiri ná'maq ñiitalec najo 'laua, ñaq na'xaỹaxañiichiguiñi:
MIC.1.2	Ñi qara'gaxala' quiyí'maq neeta'ñi quiñi lalamaxaret lauo',
MIC.1.2	ñi'maxare ỹa'xat ma'le cá'maq 'neeta quiyim npa'guento qamiri.
MIC.1.3	Ñi qara'gaxala' nenoxonec ma'le quiyí'maq neeta'ñi,
MIC.1.3	ca' nac, nanaquetalec ma'le na lo'lo ana ladocai qaripi.
MIC.1.4	Cá'maq ta'ñi da lapia' quiyim co'viiñi, ca' quiguiñi nqai'en ana qa',
MIC.1.4	'ec nqai'en ana lapa quena' qaillaañigui na norec,
MIC.1.4	chaqai naua ca'meguelo, ca ropoxoỹa'que nqai'ne',
MIC.1.4	'ec dá'maq quena' na huaxaỹaq 'ue ca itagoxotauec queda lquesaxanaxa.
MIC.1.5	Dá'ogue dajo 'neeta ma'le sauaxat quiyim se na'xaỹaxan na llaalqaipi so Jacob,
MIC.1.5	sauaxat na lasauaxaset ná'maq nashillipi ỹoiquentac yi Israel.
MIC.1.5	¿Negue' cá'maq hua'ñi quiyim se na'xaỹaxan na llaalqaipi so Jacob?
MIC.1.5	¡Hueetaugui na qomyipi quiyi Samaria!
MIC.1.5	Chaqai ¿negue' ca hua'ñi ca nqouagaxainqa' quena lashiilqaipi na llaalqaipi so Jacob?
MIC.1.5	¡Chaqaiyi yí'maq Jerusalén hua'ñi!
MIC.1.6	Vichiguiño' 'naac ñi qara'gaxala':
MIC.1.6	Yi na'a' lodegaxat Samaria 'ec nqaishin ma'le ca qa' lahillipi lapoỹañi,
MIC.1.6	'ec nqaishin ca no'ueenaxa quena' qodanaxanlec cana 'úva.
MIC.1.6	Seuagaxajlec so ca'megue na lahillipi na 'imec quiyi na'a' lodegaxat,
MIC.1.6	ca' qaỹauajlec nqaishin ná'maq no'xonaxanaxalateripi.
MIC.1.7	Ná'ogue na lashiilqaipi lahiletajlec ma'le,
MIC.1.7	chaqai qaicopata'a ana loỹo nqouagaxainaxalate.
MIC.1.7	Ma' na'maxare qaỹachigoxotaugui ana nam dequenqate,
MIC.1.7	ca lotqai sopilaxachichigui aná'maq qaỹachigoxotaugui.
MIC.1.8	Vichiguiño' ñoỹen ma'le paguec da ỹachicoxo,
MIC.1.8	ca' queda'maxare, ca sqai sañiñi ma'le caua ipelate' chaqai sentauec,
MIC.1.8	ca' soso'ota'pegue', shintari' ca cotaapla',
MIC.1.8	chaqai ñoỹen, shintari' ca mañic llaalec ro'uaataxantac.
MIC.1.9	Ma' yi lcoñiraxa yi Samaria tot qaica nataren.
MIC.1.9	Da nouaxanaxaset ỹovira'oga yi Judá
MIC.1.9	chaqai qai'neeta sham ỹovira'oga yi Jerusalén,
MIC.1.9	yí'maq na'a' lodegaxat neeta'ñi yí'maq ỹalamaxareteripi.
MIC.2.1	¡'Xoraicolec ná'maq 'ue da la'deenataxanaxac quiyi pe
MIC.2.1	quiyim ỹo'uet ca se ỹa'maxañi,
MIC.2.1	ca quena' ỹovita yi na'xa'a, ca ỹo'uet,
MIC.2.1	ma' hueeto'ot dá'maq nquesaxanaxa!
MIC.2.2	Quena' 'ue yi nqo'teu'a 'laua, ca rouootaxana'gue;
MIC.2.2	chaqai quena' 'ue na nqo'teu'a 'imec, ca' rocacha.
MIC.2.2	Pataxañi na qomyipi,
MIC.2.2	chaqai na llaalqaipi chaqai na lalamaxaret louenqaipi.
MIC.2.3	Vichiguiño' 'naac ñi qara'gaxala':
MIC.2.3	Ỹim liỹa 'ue dá'maq sham shine'teguelo qamiri.
MIC.2.3	Selatalo qamiri ma'le ca ne'xoric lodegaxat
MIC.2.3	cá'maq sqai ỹite' ma'le naua rqosoochiri,
MIC.2.3	ca' tot qaica ma'le da nemaqajnaxaguii quiyi huoitegueri',
MIC.2.3	ma' chalego la'aaqa' ma'le naua na'xata'.
MIC.2.4	Ca' quecajo na'xa'a, ca qaro'ueenaxantalgoto qamiri,
MIC.2.4	qam cajo no'ueenaxanaxac 'ec ỹenaxac. Qohinac caqamiri:
MIC.2.4	Ỹaatqajam qanomachichiriñom qomi':
MIC.2.4	na qouo' ná'maq lalamaxaret ñi qara'gaxala'
MIC.2.4	ỹoỹoota'a ca la'gaxala' qaica ca ishit quepaxata'guit;
MIC.2.4	naua qana'lauari shi'gue qaneuagaxachiguilo
MIC.2.4	quená'maq mashic qomi' loxonqa.
MIC.2.5	Vichiguiño' qamiri mesqai 'iỹapegueu'a
MIC.2.5	na lalamaxareteripi ñi qara'gaxala'.
MIC.2.6	Ca na'maxare 'naac:
MIC.2.6	¡Se sahoqotaque quiyim naiquena ca letaxaỹaxaqui ñi qota'olec,
MIC.2.6	ma' cá'maq ne'xoric se noviroxoua'!
MIC.2.7	¿Peeta'a 'ue ca qainaxalec se no'uen na llaalqaipi so Jacob?
MIC.2.7	¿Peeta'a ñi qota'olec tot qaico' ca lepagaxallic?
MIC.2.7	¿Chaqaido' dá'maq 'neetari' ñi qota'olec?
MIC.2.7	¿Loqo'm tot qoshiilec da la'qaatec
MIC.2.7	quecá'maq qom na'maxateta?
MIC.2.8	Ca' ñi qara'gaxala' 'naac:
MIC.2.8	Qamiri napaguiiteguelec na ỹalamaxareteripi.
MIC.2.8	Coñiỹalo naua loho lo'yaxanqa
MIC.2.8	ná'maq rapil queca lauataq
MIC.2.8	'neetapega mashic nca'leuec.
MIC.2.9	O'yiỹauec na 'aallipi quenauá'maq lauochaqate' lomaate'
MIC.2.9	chaqai tot qaica ma' liỹa quiyim 'viichii
MIC.2.9	dá'maq lemaqachic saanem na llaalqaipioqui'.
MIC.2.10	Ne'laxachishiguim, ca' quii,
MIC.2.10	ma' najo mesqaina ná'maq co'matqa';
MIC.2.10	ma' mashic chalego ná'maq se no'uen hueetalec na'maxare,
MIC.2.10	ỹaatqajam ná'ogue na'lliichiguiñi.
MIC.2.11	No'm 'ue ca ỹo'uet ca la'maachic, ca' 'naac:
MIC.2.11	“Ỹim sa'xateta'guit ca lataxa chaqai ca 'taxat,”
MIC.2.11	ca' chaqaica cá'maq ỹaatqajam na'qaataxanqajnec qaimaqachin quenajo qomyipi.
MIC.3.1	Ñaq na'xaỹaxañiñi nagui qamiri nashillipi chaqai na na'gaxalateripi quena Israel,
MIC.3.1	¿'ñiitapego' sqai chicqotouguilo qamiri quiyim qaỹa'den cá'maq no'uen no'ueenataxanaxac?
MIC.3.2	Qam qamiri se rqo'chiỹa ná'maq no'uen chaqai ỹaatqajam rqo'chiỹa na se no'uen;
MIC.3.2	colahi na ỹalamaxareteripi
MIC.3.2	chaqai mashic selaxachi'teguelo naua lpi'naqa.
MIC.3.3	Nca'leetauec, qam netaguitauec na ỹalamaxareteripi,
MIC.3.3	no'chiguitauec na loshicmaxa chaqai qaguichiguilo naua lpi'naqa;
MIC.3.3	mashic 'ñiita'gue ca la'at, qaỹahotaque qainaxañigui aca 'ueena.
MIC.3.4	'Ue ca na'xa'a, ca' qamiri ỹaxañiỹaque ma'le ñi qara'gaxala',
MIC.3.4	qam ñi'maxare sqai saachiguita qamiri.
MIC.3.4	Quecajo na'xa'a nañoxotema qamiri ma'le
MIC.3.4	sauaxat ná'maq se no'uen 'viichitac.
MIC.3.5	Na ỹalamaxareteripi ỹo'maac queso nayic queeta'gue,
MIC.3.5	sauaxat na 'naac itaxaỹaxaquiripi, qam rayinaxantac,
MIC.3.5	na'maxare 'naac quiyim qaicanqaida quená'maq ỹo'uet ca loq, ca' qui'ỹaxan,
MIC.3.5	qam 'naac 'ue ca lo'maxaset ná'maq se qui'ỹaxan.
MIC.3.5	Ca' ñi qara'gaxala' 'neetasa' da la'qaatec quená'maq 'naac letaxaỹaxaquiripi:
MIC.3.6	“Tot qaica ma' 'ue quet liỹa caqamiri ca reuanaxanaxaguii quiyi pe,
MIC.3.6	chaqai sqai 'xachitac cá'maq naata quena napalaxa.”
MIC.3.6	Añi ra'aasa inoxonñi quecajo netaxaỹaxaquiripi,
MIC.3.6	chaqai yi na'xa'a napalaxa ma'le queca'maxare.
MIC.3.7	Ná'maq huanaxanaxaiquipi chaqai na richaauec nqai'en na qom,
MIC.3.7	na'maxare qaica ca 'negue ma'le.
MIC.3.7	Ná'ogue i'maqata ma'le qaica ca retaqa,
MIC.3.7	ma' tot qaica ca qohinac quiñi qota'olec.
MIC.3.8	Qam quená'maq ỹim quiñi ne'Espíritu ñi qara'gaxala'
MIC.3.8	no'xataxachigui aỹim queda lquesaxanaxa, queda ỹa'maqachiguiñi chaqai da la'ñaxac iuel,
MIC.3.8	ca' soviraqta'a yi Israel quiyim se na'xaỹaxan chaqai queda lasauaxaset.
MIC.3.9	Ca na'xaỹaxañiỹa nagui dajo, nashillipi chaqai na la'gaxalateripi na Israel,
MIC.3.9	qamiri ma' se rqo'chiỹa dá'maq no'uen
MIC.3.9	chaqai namaq nqai'ñii ná'maq ỹalamqata,
MIC.3.10	ma' no'xoñiishiguim yi Jerusalén yí'maq na'a' lodegaxat cada qa' ladocai Sión,
MIC.3.10	no'xoñiishiguim queda nalauataxanaxac chaqai queda se no'uen.
MIC.3.11	Ná'maq nimiitaxanaq quena nasauaxaset quena na'a' lodegaxat ỹahote'e añi nishiuete,
MIC.3.11	na netaxaỹaxanqajanqaipi rapaxaguinataxan, qam ỹahote'e añi nishiuete,
MIC.3.11	chaqai na netaxaỹaxaquiripi imen dá'maq letaxaỹaxac quiyim 'naac:
MIC.3.11	“Ñi qara'gaxala' qoshiilgoto qomi',
MIC.3.11	ca' qaica cá'maq se no'uen quet noviroxoua'.”
MIC.3.12	Vichiguiño' nagui, ca' sauaxate' qamiri,
MIC.3.12	yi Jerusalén yí'maq na'a' lodegaxat nejlec ada qa' ladocai leenaxat Sión,
MIC.3.12	ma'le, ca 'neetari' ca 'laua se qanasauec, 'ec qalapoonñi na lahillipi,
MIC.3.12	chaqai adá'maq qa' nejlec ñi no'ueenaxanaxaqui no'xalec ma'le cana peue.
MIC.4.1	Naua co'uaataxante' na'xata',
MIC.4.1	ca qai'taxajñi ma'le ada qa' dá'maq nejlec ñi no'ueenaxanaxaqui quiñi qara'gaxala'.
MIC.4.1	Ada'maxare paguec lishicshi'megue ma'le,
MIC.4.1	paguec ladogaxa caná'ogue ana liỹa qa'.
MIC.4.1	Ca ná'ogue na ỹoreta'oguit qomyipi nacpegue' ma'le;
MIC.4.2	ca 'naac:
MIC.4.2	“Ỹalahi, qolaxashi'megue ada naqa' ladocai ñi qara'gaxala',
MIC.4.2	ñí'maq no'ueenaxanaxaqui quiñi nqota'olec so Jacob,
MIC.4.2	qaiyi ñi'maxare qarapaxaguineguelo caua nayicyaxaco,
MIC.4.2	qaiyi seshitaq qolqata'guelo naua llico.”
MIC.4.2	Ma' chicqochi'ñi ma'le yi Sión ca lapaxaguinataxanaxac ñi qara'gaxala',
MIC.4.2	chaqai quiyi Jerusalén chicqochi'ñi ca la'qaatec.
MIC.4.3	Ñi qota'olec imit ma'le ná'ogue na ỹoreta'oguit qomyipi,
MIC.4.3	ca ñi'maxare ỹa'maxajñi na reloquitapigui na 'xoic qomyipi,
MIC.4.3	vire'ta ná'maq paguec qoỹoqo'ta.
MIC.4.3	Na'maxare ỹosogui na lecaachiripi, ca ỹo'uet na nasaugaxanaxat lap llaaxa,
MIC.4.3	chaqai cana laqui, ca ỹo'uet na lichaxasoxonaxat.
MIC.4.3	Tot qaica ma'le ca qomyipi quiyim icona ca lo'goxonaxat, ca' nco'ỹa'e' ca liỹa,
MIC.4.3	chaqai tot qaỹapaxaguinegue cá'maq 'neeta'gue quiyim eec queca lauataq.
MIC.4.4	Ca ma'le, ca' tot qaica ca ỹouetetac,
MIC.4.4	ná'ogue nco'matec, neeto'ot ca la'al aca lanecse 'uva, chaqai aca lanecse higo lashi.
MIC.4.4	¡Ca' dauajo dauá'maq lalamaxarete' la'qaatqa ñi qara'gaxala' sqaica lqalanec!
MIC.5.1	Qam nagui, qami' na'a' Jerusalén, 'maxachiriñi cá'maq chi rquepaqataxanaxachi',
MIC.5.1	ma' nagui qanahiquinchiguiñi qami'
MIC.5.1	chaqai qaỹa'ue da nouaxanaxaset ñi nashi quena Israel.
MIC.5.2	Qam caqami' na'a' Belén Efrata,
MIC.5.2	paguec qami' cocho'qui' quená'maq chigoxougui so Judá,
MIC.5.2	chicqotougui qami' ma'le ca nashi ỹoiquentac ma'le na Israel.
MIC.5.2	Ca'maxare chigoxougui so 'auaxaic qomyipi.
MIC.5.3	Nagui, ca' ñi qara'gaxala' ỹaxantac na lalamaxareteripi,
MIC.5.3	ỹovireta'a nqai'en ma' chi co'o añi 'aalo
MIC.5.3	nauaantaque quiyim ne'qaañi ca llaalec.
MIC.5.3	Ma'le, ca' qaigueme rapil na lauo' laseripi,
MIC.5.3	quená'maq llaalqaipi so Israel hueetalec yi ỹoqa'a 'laua.
MIC.5.4	Cajo nashi ne'laxashiguim ma'le quiyim reloxoỹa'a na lalamaxareteripi
MIC.5.4	queda lquesaxanaxa chaqai da lecaic ñi qara'gaxala' qota'olec.
MIC.5.4	Ca 'xoic ca no'daxa ma'le quenajo,
MIC.5.4	ma' cajo nashi qaimaqachin ma'le quenaua'que naua lahil na 'laua.
MIC.5.5	Ca'maxare noviraxat ma'le da no'daxa.
MIC.6.1	Ñaq na'xaỹaxañiỹa dá'maq 'naac nagui ñi qara'gaxala':
MIC.6.1	“¡Ne'laxachirishiguim, ca' lli're'oguiyi dá'maq 'ñi'sari' quena leseeque'ta ana qa' ladocai,
MIC.6.1	chaqai qaiyi 'qaasapega qami' naua quemaralgoto!”
MIC.6.2	Ñaqai na'xaỹaxañii qamiri qa' ladocaipi chaqai ná'maq nolliitañi na 'laua.
MIC.6.2	Ñi qara'gaxala' ỹo'uet ca limiitaxanaxac caqamiri quená'ogue na lalamaxareteripi,
MIC.6.2	ỹo'uet quiyim relocỹe'e' na Israel.
MIC.6.3	'Neetasa' da la'qaatec ñi qara'gaxala':
MIC.6.3	Vii ca 'ñiỹac, qamiri ỹalamaxarete',
MIC.6.3	¿negue' cá'maq se no'uen so'uet caqamiri, loqo'm negue' ca hua'co' na' sqai saxañiỹac?
MIC.6.4	Ỹim ñaqata'a na'le qami' quiyi Egipto,
MIC.6.4	ñaqata'a na'le qami' quiyim qami' na'ac,
MIC.6.4	ỹim sela' na'le so Moisés, Aarón chaqai aso María,
MIC.6.4	sahotaque quiyim ra'gaxalachiri.
MIC.6.5	Qamiri ỹalamaxarete', ñaq no'viñigue nagui
MIC.6.5	dá'maq na'deenaxac na'le so nashi quiyi Moab leenaxat Balac
MIC.6.5	quecá'maq sham 'neeta'guelo qamiri,
MIC.6.5	chaqai dá'maq la'qaatec na'le só'maq llaalec so Beor leenaxat Balaam.
MIC.6.5	No'viñigue na' chigoxoichi'ñi yi Sitim, ca 'iỹa'gue da Gilgal,
MIC.6.5	chaqai 'yiiñira'a quiyim so'ootaxanteguelgoto qamiri na'le.
MIC.6.6	¿Nega'ỹo' cá'maq llo'qoota'a ma' shicpegue' quiyim ñqouagaxainot
MIC.6.6	ñi qara'gaxala' ñí'maq qota'olec queda piguim?
MIC.6.6	¿Peeta'a ma' sovira'a, ca' sauequetau'a ca huaqui llaalec 'óna niñaaxa,
MIC.6.6	sahotaque ỹachitaxanataxanaxat quiyim qaỹavigaxat?
MIC.6.7	¿Peeta'a netoon ñi qara'gaxala' no'm saanto'ot ca mil qagreta loua',
MIC.6.7	loqo'm ca diez mil lachiugue quena aceite?
MIC.6.7	¿Loqo'm quiyim saanot cá'maq ỹi ỹaalec,
MIC.6.7	laseue' na ỹasauaxaset chaqai quiyim se ña'xaỹaxan?
MIC.6.8	¡'E'! Ñi qara'gaxala' shi'gue 'naac caqami',
MIC.6.8	negue' cá'maq hueetaugui cá'maq no'uen,
MIC.6.8	chaqai negue' cá'maq nauaantaque ñi'maxare caqami' ỹalloolec:
MIC.6.8	quiyim 'viichi' cá'maq no'uen, na'maxachite' chaqai raqamqaite'
MIC.6.8	chaqai quiyim ne'xorishiñite', na'xaỹaxañiteta ñí'maq qota'olec caqami'.
HAG.1.1	Na' ỹovi' 'óna ñaaxa, cinco shiriguiri, ca' queso 'auaxaic na'xa'a queso liỹa shiraigo na' neetaho quiyim nashi so Darío quiyi Persia, ca' ñi qara'gaxala' retaqaugui so letaxaỹaxaqui Hageo. Ỹaatqajam 'naapega so nashi ỹoiquentac yi 'laua Judá, só'maq llaalec so Salatiel, leenaxat Zorobabel, chaqai so lashi na netaxaỹaxanqajanqaipi, llaalec so Josadac, leenaxat Josué.
HAG.1.2+HAG.1.3	Ca ñi qara'gaxala' sqaica lqalanec na' retaqaugui so letaxaỹaxaqui Hageo, 'neetasa' da la'qaatec:
HAG.1.2+HAG.1.3	—Najo qomyipi 'naac quiyim saqa' ỹovita ca laloqo' quiyim liỹa qano'xonshiguim ñi nqouagaxainaxaqui caỹim. 
HAG.1.4	¿Ca chi laloqo'o' nagui caqamiri quiyim ñiitauguilo naua lo'yaxanqa 'imqa, ca' quiñi qouagaxainaxaqui caỹim, ca' chaqaidaata da 'neetari' ropoqota iterejlec? 
HAG.1.5	Ỹim na'gaxala' sqaica lqalanec, shinac nagui caqamiri quiyim ỹaatqajam, 'ajñita dá'maq 'ñiitari'. 
HAG.1.6	Qamiri 'xoic ná'maq qadañicshiquii, qam sqa lo ná'maq naqachii ala na'maxare; qui'iitac, qam se rquemari; ni'chiitac, qam se neme na raquipii; ñiiñi naua pa'iichiguilo qatoohi, qam se npa'eeuec na roshicmaxahi; chaqai ná'maq ro'ueenataxanaxaguii laseue' lliỹa'ñigui ana qachoxoguii huacnaxa. 
HAG.1.7	Ỹim na'gaxala' sqaica lqalanec shinac caqamiri quiyim ỹaatqajam 'ajñita dá'maq 'ñiitari'. 
HAG.1.8	Mohi, quiipegueto naua qa' ladocahi, ca' huaxanaxañii quena qo'paq, ca' liỹa no'xoñiishiguim ñi no'ueenaxanaxaqui. Ca ma'le, ca' ñitoon, ca' sachaxan ma'le da iquesaxanaxa. 
HAG.1.9	Qamiri ỹaatqajam 'xoic da rimiitaxanaxaguii, qam sqa lo ná'maq nachiỹa; chaqai ná'maq 'maxachii quenauá'maq qauootori, ca chaqa'ma' spe'teuec. ¡Ca' có, sqaica! ¿Chi'negue? ¡Sá'ic!, ma' ñi iuo' nqouagaxainaxaguii ñaqaiñi saqa' qanadalaxashiguim, qam qamiri nquipichita'pegueto 'maxachiñi nauá'maq chi ra'aachiri. Ỹim na'gaxala', se'taxajñi da ỹa'qaatec. 
HAG.1.10	Vichiguiño' sqaica ca ỹaxat caqamiri, ca' na 'laua se ishit ỹa'ue ca ala na qadañicshiguii. 
HAG.1.11	Ỹim ná'maq ñoviraxat ná'maq nashiviaxa lodegaxat quena 'laua, quenaua qari ladocahi, quena trigo, quenaua 'uva lomaate', chaqai quena oliva lomaateripi, chaqai ná'maq nanecsec ala quena no'ueenaxa, chaqai quena qomyipi chaqai quena iseripi chaqai quená'ogue ná'maq lo'ueenatqaipi.
HAG.1.12	Ca' so Zorobabel, Josué chaqai so liỹa qomyipi ỹaatqajam 'xoic da lqolonaxa na' 'xaỹalo naua la'qaatqa ñi qota'olec queso letaxaỹaxaqui Hageo, dá'maq chilnataxanco' ñi qara'gaxala' qota'olec quiyim qaỹa'xat. 
HAG.1.13	Co'na'le, ca' so Hageo só'maq letaxaỹaxanqajnec ñi qara'gaxala' ỹa'xato' dá'maq qohinapega quiñi qota'olec, ca 'naaco':
HAG.1.13	—Ñi qara'gaxala' 'neetasa' da la'qaatec: Ỹim na'gaxala', se'taxajñi da ỹa'qaatec, ỹim salequetauguilo qamiri.
HAG.1.14+HAG.1.15	Ca' chaqaido' da 'ne'tegue ñi qara'gaxala' quiyim ỹa'ñaxatetalec so Zorobabel só'maq nashi quiyi Judá, chaqai so Josué só'maq lashi na netaxaỹaxanqajanqaipi, chaqai sá'ogue so liỹa qomyipi na' ỹovi' 'óna ñaaxa, cinco shiriguiri, chaqai veinticuatro na'xata' quiyim nashi so Darío quiyi Persia. Ca' taañi so qomyipi quiyim liỹa no'xonshiguim so 'imec nqouagaxainaxaqui quiñi qota'olec sqaica lqalanec.
HAG.2.1	Ca' quesaua seis shiriguiri chaqai veintiuno na'xata', ca ñi qara'gaxala' lotqai 'naac queso letaxaỹaxaqui Hageo. 
HAG.2.2	Ca' ỹilen quiyim 'naapega so Zorobabel chaqai so Josué chaqai so liỹa qomyipi quiyim inat so qomyipi:
HAG.2.3	—Ná'maq iuana só'maq 'auaxaic no'ueenaxanaxaqui quedá'ogue dá'maq loyac, ca ¿negue' ca 'ñiỹac quiñijo ñí'maq 'ue nagui coqomi'? ¿Mesqai 'ñiỹac quiyim najo qaica quet cá'maq laloxo quiyim qanaloqojñiguit so 'auaxaic? 
HAG.2.4	¡Qam na'ñaxachi', qami' Zorobabel! Chaqai ¡na'ñaxachi', qami' Josué, ma' qami' lashi na netaxaỹaxanqajanqaipi! Chaqai na'ñaxachii qamiá'ogue qamiri qomyipi ñiitalec najo 'laua. 'Ueenataxañii, ma' ỹim salequetauguilo qamiri. Ỹim na'gaxala' sqaica lqalanec, se'taxajñi da ỹa'qaatec. 
HAG.2.5	Ma' chaqaida dá'maq shinac na'le na' noxoñiuec quiyi Egipto, qaica ca ro'chiỹaque, ma' so ñi'espíritu liỹareta'pe qamiri ma'le. 
HAG.2.6	Ca' ỹim sqaỹaloq i'loxol nqaishin ná'ogue: na piguim, na 'laua chaqai ana huaaxai. 
HAG.2.7	Ca i'loxol nqaishin ma'le ná'ogue na ỹoreta'oguit qomyipi, ca' nodouo ma'le ná'ogue ná'maq hueeto'ot nesallaxa, ca' na qouagaxainaxaqui caỹim no'qaachigui queda lauaq.
HAG.2.7	Ñi qara'gaxala' sqaica lqalanec i'taxajñi da la'qaatec:
HAG.2.8	—Ỹaatqajam ỹalamaxaret ỹooỹac na plata chaqai na 'oro. 
HAG.2.9	Najo co'uaataxanaxaic no'ueenaxanaxaqui paguec loyac ma'le queso 'auaxaic. Ca ma'le, ca' novi' nqaishin ca no'daxa quenajo. Ỹim na'gaxala' sqaica lqalanec, se'taxajñi da ỹa'qaatec.
HAG.2.15	Ca' nagui chaqa'ma' taachi'ñi quiyim qamiri 'yiiñitapega dajo. Ma' saqa' 'iiñi quiyim no'xoñiishiguim ca no'ueenaxanaxaqui, 
HAG.2.16	¿negue' cá'maq 'neeto' quen caqamiri? Ma' quena' 'ue ñi eec quepegue' ca lapoonec, 'neetapega quiyim ỹovi' veinte bolsas queca lanecsec ala, qam diesolli' bolsas caua no'xaguilo; chaqai quena' 'ue ñi quepegue' ca no'ueetqa' na lataxa, 'neetapega quiyim ỹovi' cincuenta aca nehoma no'xataxat, qam veintolli' caua no'xataxate'. 
HAG.2.17	Ỹim ñopoxoỹaxajñi ná'ogue ná'maq chicqaugui dá'maq na'ñaaqataxaguii, sahote'e na nichigaxanaq chaqai ana qalachi, qam se rapilliỹa aỹim. Ỹim na'gaxala', se'taxajñi da ỹa'qaatec. 
HAG.2.18	Ca' nagui quena na'xa'a, ca ỹovi' ocho shiriguiri chaqai veinticuatro na'xata' quenajo ñaaxa, ca' qaigueme qaỹa'vii naua no'xonaxalate' ñi qouagaxainaxaqui caỹim. 
HAG.2.19	Hua', ca' nagui retañita quiyim quenajo na'xa'a, ca' taachi'ñi quiyim tot qoue na nanecsec ala quenaua lahiri. Chaqai 'eno'm saqa'laca aca la ana 'úva, chaqai ana higo lashi, chaqai ana granada lashi, chaqai ana oliva lashi, qam quenagui, ca chaqa'ma' taachi'ñi quiyim tot qaican qoue nqaishin caqamiri.
HAG.2.20	Ca' chaqaisoota sojo na'xa'a, ca ñi qara'gaxala' lotqai 'ue da 'naac queso letaxaỹaxaqui Hageo. 
HAG.2.21	Ca ỹilen quiyim quepegue' so Zorobabel só'maq nashi quiyi Judá quiyim 'naac:
HAG.2.21	—Ỹim i'loxol nqaishin ma'le na piguim chaqai na 'laua; 
HAG.2.22	ñaqaguijñi ma'le da lquesaxanaxa ná'maq nashillipi ỹoiquentac na 'laua, ñinaxañi quena 'laua na nqa'xanaxaquiripi, samaxañi na lahoglenaipi nalauataxaqui chaqai ná'maq neetañigui, chaqai ileu liỹaata'ñi' ná'maq neetalec shipiguiripi, quiñi 'óna ileu qaica'laxatauec queca lecat quecá'maq chi lqaỹa. 
HAG.2.23	Ca' quecajo na'xa'a, ca' qami' ilaatec Zorobabel, ỹaatqajam sa'maxate'tegue qami', shinta'gue maca ichicshaqate itanaxanqate, ma' ỹim qami' ica'acsec. Ỹim na'gaxala' sqaica lqalanec, se'taxajñi da ỹa'qaatec.
ZEC.1.7	Dajo dá'maq na'qaatec secoñiguit na'le, ỹim netaxaỹaxaqui Zacarías, ỹim llaalec so Berequías chaqai ỹim laual so Ido. Da na'qaatec secoñiguit na'le chicqo'ot ñi qara'gaxala' quesaua diez shiriguiri chaqai veinticuatro na'xata' queso shiraigo leenaxat quena hebreo Sebat queso liỹa ñaaxa, na' neetaho quiyim nashi so Darío quiyi Persia. 
ZEC.1.8	Ca' queso pe, ca' 'ue so iuanaxanaxac:
ZEC.1.8	Seuane'ta so ỹale neetalec so shipgaq letogaxaic, nachaatetañi queso ca'megue hueetaugui yi paxaguisat. Ca' queda qoshiita'gue, ca 'ue so liỹa shipiguiripi, 'vii naua letogaxaqa chaqai na toclqaigo' chaqai naua liỹa' lalagaxaqa. 
ZEC.1.9	Ca na'le, ca' senataxan, shinac: Qami' ỹa'gaxala', ¿negue' sauá'maq qomi' neesashiguim?
ZEC.1.9	Ca só'maq nelaatec piguim le'ec, só'maq retaqata'pegue' aỹim, 'naac: Ỹim sechoxochiraxarom negue' daua'maxare.
ZEC.1.10	Ca na'le, ca 'naac só'maq hueetaugui so paxaguisat: Nauajo nauá'maq nelate' ñi qara'gaxala' quiyim ỹouoxone' ná'ogue na 'laua.
ZEC.1.11	Ca sauá'maq neesashiguim 'nerac queso lelaatec ñi qara'gaxala', só'maq hueetaugui yi paxaguisat: Shi'gue souoxonqatac ná'ogue na 'laua sa'ajanqatac, qam qaica canchaqaica, chaqai 'ue da ne'maxa.
ZEC.1.12	Ca' so lelaatec ñi qara'gaxala' 'naac: Qami' na'gaxala' sqaica lqalanec, mashic ỹovite' setenta ñaxari quiyim 'oisapega na Jerusalén chaqai quenaua na'aateripi quiyi Judá. Ca ¿ỹoto'o' caua ñaxari qanauaantapigui quiyim liỹa rqouaquitegue yi'maxare?
ZEC.1.13	Ca' ñi qara'gaxala' retaqa, ỹolaauete'ueque saua la'qaatqa quiyim lo'daxachigui lauel só'maq lelaatec retaqata'pegue' aỹim. 
ZEC.1.14	Na' ime, ca' so nelaatec 'naapiguiỹa' quiyim sa'xat: Dajo dá'maq 'naac ñi qara'gaxala' sqaica lqalanec: Ỹim ỹaatqajam chalego da i'xorenataxanaxa quiyi Jerusalén chaqai cada qa' ladocai Sión. 
ZEC.1.15	Vichiguiño' nqo'neuec da ỹonogoxonaxac quená'maq ỹoreta'oguit qomyipi qaica ca huapigui lauel, ma' na' so'ootari', ca na'maxare rotaanaxan quiyim nqo'naxatec da se no'uen. 
ZEC.1.16	Vichiguiño' ỹim na'gaxala' shinac: Nagui lotqai liỹa yqouaguegue yi Jerusalén, ca' ỹim so'uet quiyim liỹa qano'xonshiguim ca no'ueenaxanaxaqui chaqai yá'ogue yi na'a'.
ZEC.1.17	Ca' so nelaatec piguim le'ec liỹa 'naapiguiỹa': Qam qai'neeta 'xachi' dajo: Ñi qara'gaxala' sqaica lqalanec 'naac: Ỹim so'uet quiyim najo na'aateripi nqo'neuec; so'uet quiyim liỹa na'ñaxat yi Sión, ca lotqai liỹa shinac quiyi Jerusalén yí'maq na'a' ica'acsec.
ZEC.1.18	'Ue so liỹa iuanaxanaxac, ca' queso'maxare seuanalo saua cuatro lasote. 
ZEC.1.19	Ca' senat só'maq nelaatec piguim le'ec retaqata'pegue' aỹim: ¿Negue' cá'maq 'neete' saua lasote?
ZEC.1.19	Ca so'maxare 'naac caỹim: Nauajo lasote chaqainaua ná'maq lquesaxanaxa ná'maq iuagaxatetac quenaua'que naua lahil na 'laua ná'maq na'ñi na 'laua Judá, na 'laua Israel chaqai na na'a' Jerusalén.
ZEC.1.20	Ime, ca' ñi qara'gaxala' yiuanaxanaxanque saua cuatro fierro lo'ol. 
ZEC.1.21	Ca na'le, ca' senataxan: ¿Negue' cá'maq nacte naua fierro lo'ol?
ZEC.1.21	Ca so'maxare 'naapiguiỹa': Ca chaqaida dá'maq 'neete' saua cuatro lasote iuagaxaterac yi Judá quiyim sá'ogue so qomyipi qaica ca na'ỹaashiguim, ca' najo fierro lo'ollipi naigue najo, ma' ỹahotaque i'loxolqachit queda lqolonaxa chaqai ichaxauec ana lasote ná'ogue na ỹoreta'oguit qomyipi quená'maq ỹotocqotac yi Judá iuagaxatac ná'maq qomyipi neetalec yi'maxare.
ZEC.2.1	Qam qaiyiita 'ue so liỹa iuanaxanaxac, ca seuane'ta so ỹale lo'qoota'a so ñic laloqojnaxanaxat. 
ZEC.2.2	Ca' senat: ¿Negue' ca 'itegue?
ZEC.2.2	Ca so'maxare 'naac caỹim: Shicpegue' na na'a' lodegaxat Jerusalén, ñaloqochin, qaiyi sa'den da ladogaxa chaqai da leca'gue.
ZEC.2.3	Ca' seuane'tegue pil so nelaatec piguim le'ec só'maq retaqata'pegue' aỹim, ca' 'ue so liỹa nelaatec naqta'guit. 
ZEC.2.4	Ca' 'neetapega: Mo'e', ni'guiñite', 'ñirapega so ne'necoqui' só'maq lo'qoota'a so ñic laloqojnaxanaxat: Yi Jerusalén liỹa 'xoic ma'le ca qom neetaugui, qam ma' ỹapaguelec ma'le ca qom chaqai na laloipi isecỹac, ca' tot ỹouen ma'le ca lapoxonaxat. 
ZEC.2.5	Qam ñi qara'gaxala' i'taxajñi da la'qaatec: Ỹim shintari' ma'le ca nquepaqataxanaxat 'ec norec nahiquinchiguiñi yi na'a' lodegaxat Jerusalén, ca' quiyi lavinñi, ca' sachaxan da ỹauaq.
ZEC.2.6+ZEC.2.7	Ñi qara'gaxala' i'taxajñi da la'qaatec: Ỹim so'uet quiyim qareuagaxachitac quenaua'que naua lahil na 'laua. Qam nagui shinac caqamiri: ¡'Iichii, nanalochaxañii quena 'laua queda rapiguim, leenaxat Babilonia, quená'maq ỹoqa'a 'laua ñiitalec qamiri nauá'maq ñiitalec na'le yi Sión! Ỹim na'gaxala', se'taxajñi da ỹa'qaatec.
ZEC.2.8+ZEC.2.9	Ñi qara'gaxala' sqaica lqalanec yila', yilarelec da la'qaatec quiyim npa'guene'e' ná'ogue ná'maq ỹoreta'oguit qomyipi quená'maq rouootaxana'gue ca rouenaxahipi, 'naac: Canchaqaica se ỹa'maxata'gue na ỹalamaxareteripi, se ỹa'maxata'gue ná'maq ỹauochaqateripi. Vichiguiño', ca' ỹim ñco'ỹa'e' ná'ogue ná'maq ỹoreta'oguit qomyipi, ca so'uet quiyim ná'maq chi la'aquipi rouootaxana'gue na louenqaipi.
ZEC.2.8+ZEC.2.9	Ca' chaqaida 'neeta ma' ỹachaxan ma'le da lauaq ñí'maq qara'gaxala' sqaica lqalanec, qaiyi qamiri 'yiiñii ma'le quiyim chaqaiñi ñí'maq yila'.
ZEC.3.1	Na' ime, ca' ñi qara'gaxala' ỹa'ue so iuanaxanaxac, ỹachaxañim so Josué só'maq lashi na netaxaỹaxanqajanqaipi, nachaatetañi, reloqoto'ot so nelaatec piguim le'ec, lelaatec ñi qara'gaxala'. Hueeta'gue da loic so Josué só'maq na'ỹaapec ỹahotaque 'ue ca ỹa'xat pataxañi quedá'maq 'neetari' so Josué. 
ZEC.3.2	Ca na'le, ca' so lelaatec ñi qara'gaxala' 'naapega só'maq na'ỹaapec: ¡Ñi qara'gaxala' nelaxa qami' ma'le! ¡Ñi qara'gaxala' ñí'maq nqo'ta yi Jerusalén nelaxa qami' ma'le! Ma' najo ỹale 'neetari' aca poqo ỹaviquetaugui qaỹachigoxotaugui ca poqoipi.
ZEC.3.3	So Josué ỹaatqajam napio'ohi' saua loho ỹansañi na' reloqoto'ot so lelaatec ñi qara'gaxala'. 
ZEC.3.4	Ca na'le, ca' so nelaatec ilate' saua lotaua' quiyim qanaqate' saua loho so Josué sauá'maq loho napio'ohi'. Ime, ca' 'naapega: 'Ajñi', dajo 'neetasa' quiyim nagui ñquiỹouec so rasauaxashichi'. ¡Nagui so'uet quiyim no'viichiriguilo naua noho nemaqachic lo'ol!
ZEC.3.5	Ca chaqa'ma' ilate' saua lotaua' quiyim qoỹañigui so Josué so 'ec ncolligue' na lqahic co'teeta. Ca saua'maxare nado'inñi nqohin, ca na' ime, ca qoỹañiguilo saua loho nemaqachic lo'ol. Qam so nelaatec piguim le'ec naqaida nachaatetañi.
ZEC.3.6	Ime, ca' so lelaatec ñi qara'gaxala' 'naac queso Josué: 
ZEC.3.7	'Neetasa' da la'qaatec ñi qara'gaxala' sqaica lqalanec: Ỹaatqajam quiichiri'ñiguilo naua ñayicyaxaco chaqai 'viichi' naua'que nauá'maq ro'ueenataxahi' nauá'maq samaqairelgoto. Ca no'm 'ñitetegue dajo, ca' chaqa'ma' ro'viiñirañi loqoira'a na no'ueenaxanaxaqui caỹim. Cochi'ta na'maxare chaqai naua nasoxoco, ca' ỹim sa'ue ca romachi' ma'le, viisañiguilo nauajo ilaatqa piguim lase' nauá'maq 'ue da lo'ueenataxanaxague' caỹim.
ZEC.4.1	Ca' rapil só'maq nelaatec piguim le'ec só'maq retaqata'pegue' aỹim, ca' neloxotec aỹim 'ec nqai'en quena' qaneloxotec ca laqata. Ca' yinat: 
ZEC.4.2	¿Negue' ná'maq rauanachiqui'?
ZEC.4.2	Ca' ỹim shinac: Seuane'ta ñi ncoỹeraxanaxat imaañi 'oro, ca 'ue añi hueetagui na aceite pa'aatashiguim. Ca pa'aasashiguim ñaua siete lcoỹeraxanaxaqui', ca' ñaua'maxare ỹovirau'alo saua siete lligro na aceite. 
ZEC.4.3	Ca' quiñi ncoỹeraxanaxaqui, ca' 'vii daua dos olivo lichiiqui, 'óna ada pa'aata'gue da loic chaqai ada liỹa pa'aata'gue da nemaq.
ZEC.4.4	Ca' senat só'maq setaqata'pegue' nelaatec piguim le'ec, shinac: Qami' ỹa'gaxala', ¿negue' cá'maq reloqo'tegue dá'maq dajo?
ZEC.4.5	Ca' so nelaatec 'naac caỹim: ¿Sqa 'yiiñi' cá'maq 'neeta?
ZEC.4.5	Ca' ỹim shinac: 'E', se sa'den cá'maq 'neeta, qami' ỹa'gaxala'.
ZEC.4.6	Ca na'le, ca' so'maxare queetalec da letaxaỹaxac, 'naac: 'Neetasa' dá'maq letaxaỹaxac ñi qara'gaxala' taỹa'a so Zorobabel: Mesqai qaỹahote'e ca ỹalliripi nalauataxairipi chaqai da nquesaxanaxa, ta'ta'a quiyim qaỹahote'e so ñi'Espíritu, 'naac ñi qara'gaxala' sqaica lqalanec. 
ZEC.4.7	¿Negue' aqami', qami' qa' ladocai late'ogue'? ¡Qami' ñigui nqohin ma'le ca no'ueenaxa quiñi Zorobabel! Ñi'maxare naqata'a ma'le cá'maq 'auñi qa', ca' na qom ỹaualqagui ma'le 'naac: ¡Chalego loyac! ¡Chalego loyac!
ZEC.4.8	Ime, ca' ñi qara'gaxala' nañan so liỹa la'qaatec: 
ZEC.4.9	“Ñi Zorobabel ỹa'vii naua no'xonaxalate' najo no'ueenaxanaxaqui. Ca' chaqaiñi ñí'maq ỹomat ma'le.” Ca' qaigueme 'yiiñii qamiri ma'le chaqaiñi ñi qara'gaxala' sqaica ca lqalanec quiyim chaqaiñi ñí'maq yila'. 
ZEC.4.10	“Ca ná'maq mesqai ỹaatqajam i'taxajñi dá'maq 'ec cocho'qui' dá'maq taachi'ñi, ca' nagui, ca netoon ma' iuana ñi Zorobabel ỹomat yí'maq ỹo'ueetetac.”
ZEC.4.10	Ca na' ime dajo, ca' so nelaatec lotqai 'naac: Nauajo siete ncoỹeraxanaxaqui' chaqainaua nauá'maq nqote' ñi qara'gaxala', ca ñaua'maxare ỹa'ajansac ná'ogue na 'laua.
ZEC.4.11	Ca na'le, ca' senat: ¿Negue' dauá'maq olivo lashil huaqasaho 'óna quena lahil ñí'maq ncoỹeraxanaxat?
ZEC.4.12	Chaqai qai'neeta senataxan, shinac: ¿Negue' cá'maq 'neeta ca leloxoỹaxague' saua dos lasote aso olivo ỹoviresau'a saua lligro na aceite imerañi 'oro quesó'maq taỹau'a aso ncoỹeraxanaxaqui?
ZEC.4.13	Ca' so nelaatec piguim le'ec 'naac caỹim: ¿Sqa 'yiiñi' ca reloqo'teguelo?
ZEC.4.13	Ca' ỹim shinac: Qami' ỹa'gaxala', ỹaatqajam se sa'den.
ZEC.4.14	Ca so'maxare 'naac caỹim: Dauajo dauá'maq dos nca'acse' quiyim ro'ueenataxantot ñí'maq qota'olec ỹoiquentac ná'ogue na 'laua.
ZEC.5.1	Ca 'ue so liỹa iuanaxanaxac. Seuane'ta aso lere ỹaỹoxontac. 
ZEC.5.2	Ca' so nelaatec piguim le'ec yinat: ¿Negue' só'maq reuanachiqui'?
ZEC.5.2	Ca' shinac: Seuane'ta aso lere 'vii naua lerqa, ỹaỹoxonta; nueve metro da ladogaxa chaqai cuatro y medio dá'maq leca'gue.
ZEC.5.3	Ca na'le, ca 'naapiguiỹa': Ca' chaqaiyi hueetalec qoỹeretañi dá'maq se no'uen ỹovita nqohin yá'ogue yi 'laua. Ma' chaqaida dá'maq qoỹeretalgoto naua'que naua lahil, ca' cá'maq rocachi loqo'm ca ỹaanec ca la'qaatec nallitalta', qam se ipaguigui ca la'qaatec, ca chaqa'ma' 'ue ca nouaxanaxaset. 
ZEC.5.4	Ñi qara'gaxala' sqaica lqalanec i'taxajñi da la'qaatec: Ỹim selatalo qamiri dajo se no'uen, qaiyi inoxonaugui ca lauo' ca cuataxai chaqai ca lauo' cá'maq ỹaanec ca la'qaatec nallitalta', qam se ipacqajñigui, ỹiquetapigui da ỹeenaxat. Ca dá'maq se no'uen chaqaiyi hueeta'ñi chaqai ỹovireto'o' ma' tot qaica ca niquiaq chaqai ca qa'.
ZEC.5.5	Ime, ca' nqo'neho só'maq piguim le'ec retaqata'pegue' aỹim, ca 'naac: ¡Ñaqai 'ajñite' ñí'maq re'oq ma'le'!
ZEC.5.6	Ca' senat, shinac: ¿Negue' ñi'maxare?
ZEC.5.6	Ca so'maxare 'naac caỹim: Ñi'maxare naloqojnaxanaxaqui, ñí'maq naloqojnaxaqui na lasauaxaset ná'maq neetalec najo 'laua.
ZEC.5.7	Ca' aso naloqojnaxanaxaqui 'ue aso lapooquete imaañi na quiguiñi. Ca na' qanauasshiguim aso lapooquete, ca 'ue aso 'aalo nqa'xantañi, neetañigui aso naloqojnaxanaxaqui. 
ZEC.5.8	Ca 'naac caỹim só'maq nelaatec piguim le'ec: “Ñijo 'aalo, ñi'maxare chaqaina ná'maq se no'uen.” Ca' pataxañigui asó'maq naloqojnaxanaxaqui, ca ỹapoñigui caso lapooquete quiguiñi.
ZEC.5.9	Ca na' liỹa ya'ỹa'a, ca' seuane'talo saua dos 'aalo, qam 'vii naua laua' chaqai qaỹamaqate' quena nonot. Naua laua' 'ec naua damec laua', ca ỹoote', qam i'xatete' aso naloqojnaxanaxaqui.
ZEC.5.10	Ca na'le, ca' senat só'maq nelaatec piguim le'ec só'maq setaqata'pegue', shinac: ¿Negue' cá'maq ỹodootegue aso naloqojnaxanaxaqui?
ZEC.5.11	Ca so'maxare 'naac caỹim: Taategue da Babilonia, no'xoñishiguim ca no'ueenaxanaxaqui. Ca ma' ỹomate' ca no'ueenaxanaxaqui, ca chaqaiyi illiralec ma'le cá'maq lomala'.
ZEC.6.1	Ca' lotqai 'ue so liỹa iuanaxanaxac. Ca' seuane'talo saua cuatro nahoglena lauataxaqui' hueetañiguilo saua dos 'ec qari ladocai, qam bronce. 
ZEC.6.2	Aso 'auaxai nahoglena letogaxaqa saua lo'ol shipga'; ca' aso co'uaataxanta, ca laueraxaqa saua shipga' lo'ol; 
ZEC.6.3	ca' aso liỹa lalagaxaqa saua lo'ol shipga'; ca asó'maq paguec co'uaataxantam, ca' lecolaxaqa saua lo'ol shipga'.
ZEC.6.4	Ca' senat só'maq nelaatec piguim le'ec só'maq setaqata'pegue', ca' shinac: Qami' ỹa'gaxala', ¿negue' cá'maq reloqo'tegue dajo?
ZEC.6.5	Ca' so nelaatec piguim le'ec 'naac caỹim: Nauajo nauá'maq cuatro nonoochi', chicqosapegueu'a ñi la'gaxala' ná'ogue na 'laua. 
ZEC.6.6	Ca asó'maq nahoglena laueraxaqa saua lo'ol ta'tegue da rapiguim; ca asó'maq lalagaxaqa saua lo'ol taỹa'a yi 'laua queda lauashiguim; chaqai asó'maq lo'ol saua shipga' lecolaxaqa taira'a yi 'laua queda 'guiñi.
ZEC.6.7	Ca' ỹaatqajam nasaptete' saua shipga' lecolaxaqa ma' ỹahosaque ỹouoxone' na 'laua. Ca' so nelaatec piguim le'ec 'naac quesaua'maxare: Mohi, quiilec ná'ogue na 'laua.
ZEC.6.7	Ca saua'maxare chaqaida 'neetetegue.
ZEC.6.8	Ca na' ime dajo, ca' so nelaatec piguim le'ec ỹaualaq, ca' 'naac: ¡'Ajñi', sauá'maq taira'a yi 'laua queda rapiguim, nemanaxajñi da lonogoxonaxac ñi qara'gaxala' quiyijo 'laua!
ZEC.6.9	'Neetasa' da la'qaatec ñi qara'gaxala' caỹim: 
ZEC.6.10	Lapooñireta' ana lapooneguese lam queda ỹoqa'a 'laua ná'maq mashic novi' chicqa'gue da Babilonia: Heldai, Tobías chaqai ñi Jedaías. Ca ma' ime queso na'xa'a, ca chaqa'ma' quirepegue' yi la'a' so Josías ñí'maq llaalec so Sofonías. 
ZEC.6.11	'Xachite' acá'maq rapooñicshi'i' cana plata chaqai quena 'oro, ca 'viichi' caua nashi nado'ol, ca' ñi'rigui ca 'óna na lqahic ñi Josué ñí'maq lashi na netaxaỹaxanqajanqaipi, ñí'maq llaalec so Josadac. 
ZEC.6.12	Ca 'ñiraco': Ñi qara'gaxala' sqaica lqalanec i'taxajñi quiyim ñaxatec cajo ỹale qaỹamata'gue dalaxaic llaxataxa chicqochi'ñalo saua chi lpa'yii, ca' liỹa no'xonshiguim ñi no'ueenaxanaxaqui quiñi qara'gaxala' quiyi Jerusalén. 
ZEC.6.13	Liỹa no'xonshiguim ñi no'ueenaxanaxaqui quiñi qara'gaxala', ca ma'le, ca' ỹaatqajam 'ue da nemaqajnataxanaxac qohinta'gue ca nashi. Nqa'xanñigui ma'le añi nashi nqa'xanaxaqui, ca ná'ogue ỹoiquentac ma'le. Ca' huaqato ma'le añi nqa'xanaxaqui ñi netaxaỹaxanqajnec quena' qaretaxaỹa'pegue' ñi qota'olec. Ca' 'ue da neuagaxa ma'le quiyaua'maxare. 
ZEC.6.14	Ca nauá'maq no'ueenata nashi nado'ol, ca chi no'leentaqate no'ueendaugui ñi no'ueenaxanaxaqui quiñi qara'gaxala' na' qaimaqachintac so Heldai, Tobías, Jedaías chaqai so Josías só'maq llaalec so Sofonías.
ZEC.6.15	Ca' 'ue na novi' ma'le qomyipi qoỹoqo'tegue na chicqa'gue, ca rotaanaxan quiyim liỹa qano'xonshiguim ñi no'ueenaxanaxaqui quiñi qara'gaxala'; ca ma'le, ca' qaigueme 'yiiñiỹa'a quiyim ñi qara'gaxala' sqaica lqalanec ñí'maq yila'. Ca' dajo ỹovirelec ma' qamiri 'xaiỹaque da lavillaxac ñi qara'gaxala' qota'olec, ca na'xaỹaxañii'ta cá'maq ỹa'xat.
ZEC.9.9	¡'Xoic ma'le ca netoonaxaqui', qami' na'a' lodegaxat Sión!
ZEC.9.9	¡'Ueenaxañi' queda netoonaxaqui', qami' na'a' lodegaxat Jerusalén!
ZEC.9.9	Na nashi 'maxataxaraic chaqai huegaxanaxai naỹa'a qami',
ZEC.9.9	qam ne'xoresenta, neetalec na 'ashinoqui'
ZEC.9.9	ná'maq llaalec aca 'ashina.
ZEC.9.10	Na'maxare nopoxoỹaxajñi ma'le na nahoglenaipi quiyi Efraín,
ZEC.9.10	chaqai na shipiguiripi quena Jerusalén,
ZEC.9.10	ná'ogue ana no'xoshic lauataxaqui.
ZEC.9.10	Ỹa'xateta'guit da neuagaxa quená'ogue na qomyipi quena 'laua,
ZEC.9.10	chaqai vire'ta na huaaxaipi ỹoiquentac
ZEC.9.10	chicqochi'ñi aso lachiugue Eufrates,
ZEC.9.10	ca ỹovireta'ogalo naua'que naua lahil na 'laua.
ZEC.14.1	Mashic naata ca na'xa'a ñi qara'gaxala', ma' ỹovita quiyim na rouenaxahipi qaneuagaxachigui quena Jerusalén. 
ZEC.14.2	Ca ma' ỹovire'oga cajo na'xa'a, ca' ñi qara'gaxala' lapoonta' ma'le ná'ogue na ỹoreta'oguit qomyipi, quiyim nco'ỹa'e' na Jerusalén. Chaqai noxonec ma'le na na'a' lodegaxat, qai'xat na hueetauguilo naua 'imqa, qaỹocat na 'aallipi. Ime, ca' qai'xat quiyim na'ac na lavinñi na qomyipi, ca ná'maq liỹaripi, ca' qano'ueenaqtañi quena'maxare. 
ZEC.14.3	Qam ma' ime, ca' ñi qara'gaxala' eec nalauate'e' sá'ogue so qomyipi, 'ec dá'maq quena' ỹovire'oga ca na'xa'a nalauataxaqui. 
ZEC.14.4	Ca' cajo na'xa'a, ca ñi qara'gaxala' ca' co'uejlec ma'le ada qa' ladocai qaỹamata'gue huaalec ana olivo lashi, adá'maq reloqota'oga yi Jerusalén queda lqodoigue. Queso ca'megue lodegaxat taỹa'gue da lqodoigue chaqai da lauashiguim, ca' shicchigui ma'le na lavinñi ada qa' ladocai huaalec ana olivo lashi. Ca' na lavinñi ada qa' ladocai taigue da rapiguim ma' redaa, chaqai da liỹa lahi, ca' taigue da 'guiñi ma'le. 
ZEC.14.5	Ca' qamiri 'iichii ma'le 'guiñihe'oga ma'le so ca'megue quiichicñigui na lavinñi ada qa' ladocai, ca' viitañigui na lavinñi ma'le daua qari ladocahi, ca so'maxare ỹovira'a ma'le yi Azal, ca' queda lahi quii'tegue. Ma' 'iichii qamiri 'nejem quesom na' 'eete' saua 'auaxaqa qata'allii na' i'loxol na 'laua só'maq viichigui na' neetaho quiyim nashi so Uzías ỹoiquentac yi Judá. Ca nanac ma'le ñi na'gaxala' ñí'maq qota'olec caỹim, nauequeta'pegue' ná'ogue ná'maq na'xaỹaxanta.
ZEC.14.6	Ca' quecajo na'xa'a qaica ca no'oomaxa ma'le, vire'ta aca loñi sqaca ma'le. 
ZEC.14.7	Qaicaata cajo na'xa'a qaỹa'deenta ma'le quiñi qota'olec. Ca queca'maxare ma'le, ca sqa ỹaataq ma'le ca na'xa'a chaqai ca pe, ma' cá'ogue ca pe ma'le richiichiguiñi. 
ZEC.14.8	Ca' ma'le, ca' nac ca huaxaỹaq 'oom chicqota'a yi Jerusalén, ca ná'maq huaxaỹaq naquetac quiyi no'oomaxa chaqai yi nosaxa. So lavinñi taatapegaqso'ma aso huaaxai qaỹamata'gue leuaxai, chaqai so liỹa lavinñi taatapegaqso'ma aso huaaxai hueetegueñigui ana delec. 
ZEC.14.9	Ca' quecajo na'xa'a, ca' ñi qara'gaxala' ỹoiquentac ma'le ná'ogue na 'laua. Ca ma'le, ca' qaiñiita ñi qara'gaxala', chaqai qai'neeta qanodaqajantec da leenaxat. 
ZEC.14.10	Ná'ogue na 'laua ma'le ñigui ca quemarelec, chicqochi'ñi yi Geba queda rapiguim, ca ỹovira'a yi Rimón pa'a'gue da 'guiñi quiyi Jerusalén. Ca' yi Jerusalén qoỹoqoshi'ma ma'le. Ca ma'le, ca' qoyintalec ma'le yi'maxare, chicqochi'ñi ñi lasom nasom so Benjamín, ca' ỹovirau'a añi lasogue ñi lasom yí'maq na'ñi na'le ca ñaauapec lasom, chaqai cada ladocai na'ajnaxanaxalate quiyi Hananeel, ca' ỹovirau'a yi novigoxosoqo' ana nanecsec ala quena' qanaqat na ne'aceite, ñí'maq lalamaxarete looỹac ñi nashi. 
ZEC.14.11	Ajá'a, quena Jerusalén liỹa 'xoic na qom neetaugui ma'le, ca' tot liỹa qanopoxoỹaxajñi. Ca' na qomyipi neetaugui na'maxare i'maqajlem, qaica ca no'chiitaque.
ZEC.14.12	Qam quená'maq ỹoreta'oguit qomyipi ná'maq nco'uaata'pegue' na Jerusalén, ñi qara'gaxala' ỹa'ue ma'le ca nouaxanaxaset. Ca' na qomyipi ma'le ñaq nca'leetauec, qam nichiga'. Ca nichiguete' ma'le naua nqote' quenaua lomaate' chaqai ñi lo'legaxanaxat quena lap. 
ZEC.14.13	Quecajo na'xa'a, ca ñi qara'gaxala' 'xoic nqai'en ca lqolonaxa. Ca' chaqai taỹata' nco'ỹata' ma'le. 
ZEC.14.14	Ca ma'le, ca' nco'ua qai'neeta yi qomyipi neetalec yi Judá quiyi Jerusalén, ca' nouo' ma'le na na'aateripi sqoỹoqaque quena lesallaxa, cana lam plata chaqai na 'oro chaqai na nooỹac. 
ZEC.14.15	Ca' dajo nouaxanaxaset taalec yi qomyipi npa'guenaxauaripi, taalec qai'neeta na shipiguiripi, na que'laipi, ana nauaanaxanaxa late'ellipi, na 'ashinyipi chaqai ná'ogue na liỹa laloipi neeta'ñi yi nco'matqa'.
ZEC.14.16	Ca ma' ime dajo, ca só'maq ca'laaxaiquipi quesó'maq nco'uaata'pegue' yi Jerusalén, ca naua'que naua ñaxari taatapegueu'a ñi nashi quiyim nqouagaxainot, ñí'maq na'gaxala' sqaica lqalanec, chaqai ỹo'uet so lemaqachic quena' imaqachine' saua na'xata' quena' qoyintauguilo naua 'imqolqai' na'derañi. 
ZEC.14.17	Chaqai no'm 'ue ca qomyipi quena 'laua mesqai quepegue' yi Jerusalén quiyim nqouagaxainot ñi nashi, ñí'maq qara'gaxala' sqaica lqalanec, ca' sqaica ma'le ca ỹaxat quiyi na'laua. 
ZEC.14.18	Chaqai no'm sqai eec na Egipto laseripi, ca' ñi qara'gaxala' ỹa'ue ca nouaxanaxaset, 'nejem nqai'en ca nouaxanaxaset canchaqaica liỹa quena qomyipi quena 'laua ná'maq se imaqachine' saua na'xata' quena' qoyinaugui na 'imcoqui' na'daañi. 
ZEC.14.19	Ca' chaqaida dá'maq 'neeta ma'le ca nouaxanaxaset yi Egipto chaqai quená'ogue na liỹa qomyipi quená'maq se imaqachine' saua na'xata' quena' qoyinauguilo naua 'imqolqai' na'derañi.
ZEC.14.20	Quecajo na'xa'a, ca' ỹovire'talo naua lasaquinata na shipgaq 'ue na lerqaipi quiyim lalamaxaret ñi qara'gaxala'. Ca' na 'ueenallipi chaqai na 'taxaquiripi ỹaatqajam qaỹa'maxate'teguelo ma' lalamaxarete ñi qota'olec hueesa'ñi ada ncopatoxonaxalate. 
ZEC.14.21	Ná'ogue na 'ueenallipi chaqai na 'taxaquiripi quiyi Jerusalén chaqai quiyi Judá qoỹaanot ñi qara'gaxala' sqaica lqalanec. Ca' cá'maq ỹoviro ỹodouo ca lachitaxanataxanaxat, ca' ỹouene'. Ca' reuoshiguilo quena la'at ná'maq iseripi nachitaxanataxanaxat. Ca' quecajo na'xa'a, ca' tot qaica ca nemeentac ma'le quiñi lo'ueenaxanaxaqui ñi qara'gaxala' sqaica lqalanec.
MAL.1.1	Ca dajo dá'maq la'qaatco' na'le ñi qara'gaxala' qota'olec na' 'naapega so qomyipi quiyi Israel, ỹa'xat nqai'en so letaxaỹaxaqui leenaxat Malaquías.
MAL.1.6	Ñi qara'gaxala' sqaica lqalanec 'neetasa' da la'qaatec queso netaxaỹaxanqajanqaipi: Na ñaalqaipi imaqachin na leta'allipi, chaqai na ñaaqainatqaipi se napacalec ca ỹa'xat na na'coororipi. Qam no'm ỹim qata'ahi, ¿chi'negue ma' napaguiiteguelec quena' 'ue dá'maq sa'xat? No'm ỹim na'coori, ca ¿chi'negue ma' se na'xaỹaxañiua'? Qamiri se rqo'chiiua', qam qaiyiita 'ñiỹac: ¿Negue' cá'maq 'neeto' quiyim se qarqo'ta qami'? 
MAL.1.7	Qamiri nodohiuo na pan sqa taiguit qanodouo, qam qaiyiita nataxañii: ¿Negue' cá'maq 'neeta quiyim so'ooqochitaq qami'? Qamiri yo'ooqochichii quena 'neetapigui qavillii quiyim ada ncopatoxonaxalate caỹim qaica ca 'negue nqohin, 
MAL.1.8	chaqai 'ec 'maxaraic nqai'ñii quiyim 'ỹaañiỹot aỹim ca rachitaxanataxanaxachii isecỹac quiyim qai'laq, 'iiraic loqo'm ralolaxaic.
MAL.1.8	¡Mohi, quiipegue' na nashillipi, dohiuo ca rachitaxanataxanaxachii! Ca' ¡'ajñii, tegue' chi nqo'te'ta cá'maq ramii 'nejem ná'maq nodohiuo! 
MAL.1.9	Ca' qamiri shiilahi nagui ñi qota'olec quiyim nqouagoxoric. Qam no'm chaqaidaata 'neetari' nqai'ñii ca rachitaxanataxanaxachii, ca 'neeto' 'neetapigui qavillii quiyim ỹa'maqachigui lauel ñi qota'olec huaqui'chiguita qamiri. Ñi qara'gaxala' sqaica lqalanec 'neetasa' da la'qaatec: 
MAL.1.10	¡Saxanchi' 'ue cá, caqamiri ishit ỹapoguilo naua lasomi' ñi no'ueenaxanaxaqui, qaiyi totqai liỹa qaicopata'a ca norec cañi ncopatoxonaxalate, qam qaica ca 'negue! Ma' tot ñitoonta'guelo qamiri, chaqai tot secoñiguit ná'maq rachitaxanataxanaxachii. 
MAL.1.11	Quená'ogue na qomyipi quena 'laua imaqachintac aỹim; chaqai quenaua'que naua lahil na 'laua qaicopata'a na nichiinaxanaxat quiyim qayimaqachin chaqai qaỹa'ue na nachitaxanataxanaxat, qam chalego la'maxa. 
MAL.1.12	Qam qamiri yo'ooqochichii, ma' 'neetapigui qavillii quiyim ishit qanaqaica'a ada iqui'ỹaxalate ncopatoxonaxalate, chaqai quiyim qanaqaica'a ná'maq na'ic hueetalec ada'maxare. 
MAL.1.13	Ca' qamiri 'ñiỹac: ¡Qomi' mashic qarco'teuec quedá'ogue dajo! Ca chaqa'ma' se rqo'chiiua'. Chaqai 'neetapigui qavillii quiyim 'ue ca ñitoonaxac quena' nodohiuo ca rachitaxanataxanaxachii, qam rocataxachii, loqo'm aca huaca 'iirai, loqo'm ralolaxai. 
MAL.1.14	¡Se no'uen da naatalec da nachaalataxac cá'maq choxonataxanaxai, cá'maq 'naac quiyim ỹaanot aỹim ca isecỹac no'ueenta, ỹachigoxotaugui na laloipi. Ime, ca' ỹaanot aỹim ca 'ue ca la'aqset! Ỹim ná'maq sapacauec quená'ogue na nashillipi, chaqai aỹim nqolonaxat quená'ogue na ỹoreta'oguit qomyipi.
MAL.1.14	Dajo dá'maq 'naac ñi qara'gaxala' sqaica lqalanec.
MAL.2.10	¿Ca mesqai 'oonoqui'o' cá'maq sachigoxosqaugui qareta'a, ca chaqaiñi ñi qota'olec ñí'maq qomá'ogue qomi' lo'ueenatqaipi? Ca' ¿chi'negue ma' chi ñayinqatecta', ca' seualaxainqatac da 'deenaxac ỹo'ueeto' na'le ñi qota'olec queso 'auaxaic qareta'allipi? 
MAL.2.11	Yi Judá se na'xaỹaxana ñi qota'olec, ca' chalego la'aaqa' naua qaỹo'ueeteta'pe quiyi Jerusalén chaqai quiyi Israel. Yi Judá chi iualaxainari' da lco'taxa ñi no'ueenaxanaxaqui na' re'xorenataxan ñi qara'gaxala', chaqai na ỹalliripi quiyi Judá icona quiyim loua ana 'aallipi nqouagaxainot na nashiilec nqolac. 
MAL.2.12	¡Saxanchi' ñi qara'gaxala' ỹapalaxatac ná'ogue na qomyipi ná'maq ỹo'ueetetac dajo, canchaqaica quena'maxare, 'eno'm cá'maq nodootaho ca lachitaxanataxanaxat quiñi qara'gaxala' sqaica lqalanec.
MAL.2.13	Qam qamiri paguec lecaic dá'maq 'viichitac: ma' 'paxanaxachiijlec ada ncopatoxonaxalate quiñi qara'gaxala' quena rachiripi quena' noỹiñitac, ma' ñi qara'gaxala' tot netooñi'chiguit quena' 'ue ca rachitaxanataxanaxachii. 
MAL.2.14	¿Qam qaiyiita nataxañitac qamiri negue' cá'maq 'neeta quiyim se icoñiguit? Ma' ñi qara'gaxala' iuanchigui quiyim se ipaguigui nqai'ñi' dá'maq 'auaxaic ra'qaachiqui' cañi roua'e', na' ñaqai chita'gue o'ñichiguit, na' ñaqai qami' ne'nec. ¡Ỹaatqajam qamiri huegaxaua' leta'al, na' qami' 'ỹaañirec da ra'qaachiqui', nallichiralta', 'ñirac quiyim raqamqaite'! 
MAL.2.15	Ca ¿mesqai qaiñiito' ñi qota'olec ñí'maq lo'ueenatec na roshicmaxa'e' chaqai na ra'alli'? Ca ñí'maq qota'olec ỹahotaque quiyim 'ỹaañitot ca qachaalquenaxanaxaqui'. Ca' ¡qamiri cochiiỹa dá'maq nachaalataxaguii, ca 'neeto' sqai pacqajñigui cá'maq ra'qaachiguii na' ñaqai qami' ne'nec caca roua'e'!
MAL.2.16	Ñi na'gaxala', ñí'maq qota'olec quena Israel, ñí'maq sqaica lqalanec, 'naac: ¡Ỹaatqajam 'maxachii'tegue da nachaalataxaguii, chaqai 'neeto' se raqamaxahi; ma' ỹim se yqo'ta cá'maq nalachiguit aca loua, ca ma' ỹo'uet dajo, ca' chi napio'xotaalta'!
MAL.2.17	Ñi qara'gaxala' mashic nco'teuec quiyim 'qaatapegalo qamiri; qam qamiri qaiyiita nataxañitac: ¿Nega'ỹo' cá'maq shinqac quiyim nco'te'guesopa quiyim 'qaatapegalo qomi'? Ma' qamiri 'ñiỹac ñi qara'gaxala' nqo'ta ná'maq ỹo'ueetetac na se no'uen, chaqai netoonta'guelo naua'maxare. ¡Qamiri 'ñiitapega quiyim ñi qota'olec mesqai hueeta'ñi yi ỹa'maqachiguiñi!
MAL.3.1	Ñi qara'gaxala' sqaica lqalanec 'naac: Ỹim sela' ma'le ca ilaatec quiyim ỹa'maxajñi ca ñayicyaxac. Ñí'maq na'gaxala', ñí'maq daañitaque, ñi'maxare nquipitaugui inoxonougui ma'le ñi lo'ueenaxanaxaqui. Chaqai mashic novi' ná'maq ỹa'xateta'guit ca 'deenaxac ná'maq repaguitaque qamiri!
MAL.3.2	Qam ¿negue' cá'maq nalo'guit ma'le cá'maq na'xa'a loviraxaqui? ¿Negue' cá'maq ishit nachaatetañi ma'le? Ma' da loviraxac 'ec ma'le ca norec, ca qarco'taxajñi; 'ec ma'le ca quiỹoxonaxat ma' naqat na qarishile. 
MAL.3.3	Ñi qara'gaxala' nqa'xanñi, ca' co'taxat ma'le na netaxaỹaxanqajanqaipi, ná'maq chigoxougui so Leví, 'ec cá'maq co'taxat ca plata chaqai ca 'oro, ỹahote'e norec. Ime, ca' naua'maxare ishit ỹaando ca lachitaxanataxanaxat quiñi qara'gaxala', ipacqajanchigui dá'maq ỹaatqajam 'neeta ca nachitaxanataxanaxat. 
MAL.3.4	Ca' ñi qara'gaxala' netoonegue ma'le ca lachitaxanataxanaxat yi Judá chaqai yi Jerusalén, 'nejem ca netoonaxac na'le quesaua 'auaxaqa na'xata'.
MAL.3.5	Ñi qara'gaxala' sqaica lqalanec 'neetasa' da la'qaatec: Ỹim semite' qamiri ma'le queda rasauaxashichii. Chaqai ỹim ná'maq seuanchigui ná'maq ỹoiquen ca liỹa, ná'maq lapaatapi'ñi' ana se loua, ná'maq nallitalta' quena' 'ue da ỹa'xat, qam se ipacqajñigui, ná'maq qa'viita'pegue na 'ueenataxanaxairipi chaqai ana pa'ỹe chaqai na na'pelyipi, chaqai ná'maq se ỹa'maxata'gue na ỹoqa'a ca chicqa'gue, chaqai ná'maq napaqueteguelec aỹim.
MAL.3.6	Ỹim ná'maq ỹim na'gaxala'. Se ñadalaxat. Vichiguiño' qamiri chigoxoỹaugui so Jacob se qanomachiñi qamiri. 
MAL.3.7	Qamiri se na'xaỹaxañiỹa na ỹaqataxaquipi, ca noỹoochiuec, 'nejem dá'maq 'neeta na' noỹootec so 'auaxaic qataa'illipi. Ỹim na'gaxala' sqaica lqalanec, shinac caqamiri: ¡Rapilliua' aỹim, ca' ỹim sopilliguita qamiri! Qam qamiri 'ñiỹac: ¿Negue' quet cá'maq 'neeta quiyim sopilaxa qami'? 
MAL.3.8	Ca' ỹim senataxan: ¿Ca qom ishito' quiyim ỹachiguiñi ñi qota'olec? ¡Ma' qamiri yachiitegueñi! Qam qaiyiita nataxañitac: ¿Negue' cá'maq 'neeto' quiyim sachoqotegueñi qami'? Qam ¡qamiri yachiitegueñi cañi qanasectaxatec quiyaua diez chaqai cañi rachitaxanataxanqachii! 
MAL.3.9	Ajá'a, ná'ogue na qomyipi neetalec najo 'laua, qamiá'ogue qamiri chi yachiitegueñi. Vichiguiño' ỹim se no'uen nqaishin da no'ueenataxaguii. Ỹim na'gaxala' sqaica lqalanec, shinac dajo caqamiri: 
MAL.3.10	Nodohiuo añi 'oono'lli' añí'maq qanasectaxatec quen quiyaua diez quiñi nachitaxanataxanaxat lahi' añi no'ueenaxanaxaqui, qaiyi 'ue ca na'ic quiñi iuo'. Ñaq yi'guiñii quedajo pogoño' se sauatouguilo naua nqotel quena piguim, ca' chalego ca ra'maxahi ñocori'ñalo qamiri. 
MAL.3.11	Ca' mesqai saxanegue quiyim na nichigaxanaq nichiguiñi na qadañicshiguii ala chaqai naua qadanaxahi 'uva lomaate'. 
MAL.3.12	Ná'ogue na ỹoreta'oguit qomyipi 'naac ma'le chalego ra'maxahi, ma' chalego lemaqachic ma'le na 'laua ñiitalec. Ỹim na'gaxala' sqaica lqalanec, shinac dajo.
MAL.4.1	Ñi qara'gaxala' sqaica lqalanec 'naac: Tot qoỹoxoguit na na'xa'a ỹaviquetaugui, 'ec ca nqatelaxanaxaqui. Ca ná'ogue ná'maq nemaqajnaxairipi chaqai na hualoxonyipi ỹavigougui ma'le, 'ec na 'uaqapi quena norec lauaq. Ca cá'maq cajo na'xa'a naata ỹavigaxat ná'ogue, ca' qaica ca no'ueenashiguim nqai'en. 
MAL.4.2	Qam caqamiri ma' yimaqachiñitac, ca' da ỹa'maqataxanaxa naviguec ma'le caqamiri, 'ec da lauaq añi ra'aasa, ca' queda lauaq chicqaugui da nca'laxa. Ca' qamiri nenochishiguim ma'le queda netoonaxaguii, 'ec ca huaqui llaalec quena' nenoxonec cañi lahi'. 
MAL.4.3	Ca' cajo na'xa'a sa'maxatetañi, ca' qamiri co'viigui ma'le na hualoxonyipi, 'ec nqai'ñii na namoxoỹaxa.
MAL.4.4	Totaxan 'laxachiỹo' na ilaataxanaxaquipi ná'maq saanem na'le so ilaatec Moisés cada qa' ladocai Horeb. ¡Saua'maxare ỹaqataxaco chaqai ilaataxanaxaco sahotaque quiyim na'xaỹaxane'talo ná'ogue na llaalqaipi so Israel!
MAL.4.5	Ñaqai 'ajñii qamiri, nagui selatalo qamiri ñi itaxaỹaxaqui Elías ma' saqa' novi' ca na'xa'a ñi qara'gaxala'. Cajo na'xa'a chalego lecaic ma'le chaqai 'xoic lichic. 
MAL.4.6	Ca ca'maxare ỹo'uet ma'le quiyim ca neta'a liỹa huaguiguit ca llaalec. Qam no'm sqai 'ne'tegue dajo, ca' ñanac, sa'ue ca nouaxanaxaset na na'lauahi, ná'ogue ropoqota nqaishin.
MAT.1.1	Anajo chaqana aná'maq naneraxalate só'maq 'auaxaic leta'allipi so Jesucristo, só'maq chigoxougui so nashi David chaqai so Abraham.
MAT.1.2	So Abraham chaqaiso so leta'a so Isaac, ca' so Isaac llaalec so Jacob, ca' so Jacob llaalec so Judá chaqai so lqaỹaripi. 
MAT.1.3	Ca' so Judá llaalec so Fares chaqai so Zara, ca' aso late'e' saua'maxare leenaxat Tamar. Ca' so Fares llaalec so Esrom, só'maq leta'a so Aram. 
MAT.1.4	Ca' so Aram llaalec so Aminadab. Ca' so Aminadab llaalec so Naasón, só'maq leta'a so Salmón. 
MAT.1.5	Ca' so Salmón chaqai aso Rahab llaalegue' so Booz, chaqai so Booz chaqai aso Rut, ca' llaalegue' so Obed, só'maq leta'a so Isaí. 
MAT.1.6	Ca' so Isaí llaalec so nashi David. Ca' so David co'na' o'ñiguit aso shi'co' quen loua so Urías, ca saua'maxare llaalegue' so Salomón.
MAT.1.7	Ca' so Salomón llaalec so Roboam, só'maq leta'a so Abías. Ca' so Abías llaalec so Asa. 
MAT.1.8	Ca' so Asa llaalec so Josafat, só'maq leta'a so Joram. Ca' so Joram llaalec so Uzías. 
MAT.1.9	Ca' so Uzías, ca' llaalec so Jotam. Ca' so Jotam llaalec so Acaz, só'maq leta'a so Ezequías. 
MAT.1.10	Ca' so Ezequías, ca' llaalec so Manasés. Ca' so Manasés llaalec so Amón, só'maq leta'a so Josías. 
MAT.1.11	Ca' so Josías, ca' llaalec so Jeconías chaqai saua lqaỹa' quecá'maq vigui na' noxonec so Israel llaalqaipi, ca' qaỹauega yi Babilonia quiyim ncoñiitecseripi.
MAT.1.12	Ca co'na' ime dajo, ca' so Jeconías, ca' llaalec so Salatiel, só'maq leta'a so Zorobabel. 
MAT.1.13	Ca' so Zorobabel, ca' llaalec so Abiud. Ca' so Abiud, ca' llaalec so Eliaquim, só'maq leta'a so Azor. 
MAT.1.14	Ca' so Azor, ca' llaalec so Sadoc. Ca' so Sadoc, ca' llaalec so Aquim, só'maq leta'a so Eliud. 
MAT.1.15	Ca' so Eliud, ca' llaalec so Eleazar. Ca' so Eleazar, ca' llaalec so Matán, só'maq leta'a so Jacob. 
MAT.1.16	Ca' so Jacob, ca' llaalec so José, só'maq loua aso María. Ca aso'maxare late'e so Jesús, só'maq leenaxat nashi nca'laxaqui.
MAT.1.17	Ca quiyim ima'ta' sojo neta'allipi, ca' ỹovi' catorce chicqochi'ñi queso Abraham, ca' ỹovita so nashi David. Ca' ỹovi' catorce só'maq liỹa neta'allipi chicqochi'ñi so David, ca' chi ỹovireta'a so na'xa'a na' qaỹaueguegue da Babilonia so llaalqaipi so Israel. Ca lotqai ỹovi' catorce so liỹa neta'allipi, ca' chi ỹovireta'a so na'xa'a na' ne'qaañi so nashi nca'laxaqui.
MAT.1.18	Da 'neeta da ne'xaỹoqsoxoc so Jesucristo 'neetasa': Aso late'e María co'na' mashic letaxaỹaxaua so José quiyim loua. Chaqai na' saqa' noua', qa' aso'maxare 'man, chicqochigui da lquesaxanaxa so Espíritu Santo. 
MAT.1.19	So José, só'maq ỹa'maqatañi quiyim loua, ỹaatqajam no'uen ỹale. So'maxare se iuagaxatec ỹa'xat dá'maq 'neetari' aso María. Ta'ta'a quiyim ỹahotaque ỹaxanñi aso'maxare, qam qaica ca liỹa ỹa'den nqai'en quena qom. 
MAT.1.20	Ca co'na' ra'deenataxantac quecá'maq 'neeta'gue dajo, ca' re'guemacho' so lelaatec ñi qara'gaxala' piguim le'ec. Ca' qohinapego':
MAT.1.20	—José, ma' qami' chicqoiraugui so nashi David, se ro'chi'i' quiyim coñita añi María quiyim roua'e'. Ma' yí'maq ne'qaañi ma'le llaalec añi'maxare chicqo'ot so Espíritu Santo. 
MAT.1.21	Ca ma' ne'qaañi yi llaalec, ca ñitegue leenaxat Jesús. Leenaxato' ma'le dajo, ma' nca'laxatec ma'le na lalamaxaret lauo' quena lasauaxaset.
MAT.1.22	Ná'ogue najo 'uo' na'le, qaiyi ipaquichigui da la'qaatec ñi qara'gaxala' na' retaqaugui so letaxaỹaxanqajnec, 'naacsa':
MAT.1.23	Aca nequetegaxai saqa' 'on, qam 'manaxai ma'le, ca' 'ue ca llaalec.
MAT.1.23	Qam ca'maxare leenaxato' ma'le Emanuel.
MAT.1.23	Ca' dajo 'naac: Ñi qota'olec ỹalequetauguilo qomi'.
MAT.1.24	Ca co'na' so José nelouec, ca ỹo'uet 'ne'tegue dá'maq 'naaco' na'le ca lelaatec ñi qara'gaxala' piguim le'ec. Ca icona aso María quiyim loua. 
MAT.1.25	Qam se naqajta' quiyim 'neetasa'lo caua noua'. Ta'to'o' na' ime co'o, ca ỹanegue leenaxat Jesús nqai'en so llaalec.
MAT.2.1	Ca' so Jesús ne'xaỹoqsoqo' yi na'a' leenaxat Belén, huaugui yi 'laua Judea, co'na' so Herodes nashi quiyi'maxare. Ca ỹovirera'o' yi na'a' lodegaxat Jerusalén saua ỹale' chicqora'gue da lqodoigue. Saua'maxare ỹaatqajam ỹa'deene' retane' ana huaqajñi. 
MAT.2.2	Ca renataxane':
MAT.2.2	—¿Negue' cá'maq hueeta'gue ca lashi na judioipi cá'maq chita'gue ne'qaañi? Ma' queda lqodoigue dá'maq sachigoxosqa'gue, seuanaxa aso netanqate huaqajñi. Ca' vichiguiño' ñanaguinaq quiyim semaqachinaq ca'maxare.
MAT.2.3	Ca co'na' ỹa'den dajo so nashi Herodes, ca' tot ỹa'den ca 'neeta, chaqai qai'neeta ná'ogue na qomyipi na'ñi yi Jerusalén. 
MAT.2.4	Ca co'na'le, ca só'maq nashi roỹaxanougui ná'ogue na la'gaxalateripi na letaxaỹaxanqajanqaipi na qomyipi quiyim qaretaxaỹa'pegue' ñi qota'a, chaqai ná'maq napaxaguinataxanaripi quena qomyipi quiyim ỹapaxaguinegue na naqataxaquipi. Ca renataxanegue cá'maq hua'gue ca ne'xaỹoqsoqo' ma'le cá'maq nashi nca'laxaqui. 
MAT.2.5	Ca saua'maxare 'nerac:
MAT.2.5	—Yi Belén hua'ñi ma' ne'qaañi, huaugui yi 'laua Judea, ma' so letaxaỹaxanqajnec ñi qota'a chaqaida 'ne'tegue na' ỹiriñi:
MAT.2.6	Ca' qami' Belén, ma' qami' viisaugui yi 'laua Judá,
MAT.2.6	ỹaatqajam chalego lecaic ma'le da nemaqajnataxanaxa ma'le caqami',
MAT.2.6	ma' qami' chicqochi'ñi ma'le ca na'gaxala',
MAT.2.6	cá'maq reloxoỹa'a ma'le ná'maq ỹalamaxareteripi llaalqaipi so Israel.
MAT.2.7	Co'na'le, ca' so Herodes ỹaatqajam nañoxochichiguiñi roỹaxanalo saua 'deenaxanqachaqaqa. Ca inatete' quecá'maq viquio' na' re'oq aca huaqajñi. 
MAT.2.8	Ca co'na' ime, ca' ilate' queda Belén, ca 'naapegalo':
MAT.2.8	—Mohi, 'iigue da'maxare, qam ỹaatqajam nataxañiỹaque cajo noctoqui'. Ca ma' nachiỹa, ca' vii ca ỹa'xaỹaxac, qaiyi ỹim qai'neeta shicpegue' semaqachin.
MAT.2.9	Ca co'na' ime da la'qaatec so nashi, ca' saua 'deenaxanqachaqaqa que'. Ca co'na'le, ca só'maq huaqajñi iuanto' na'le queda lqodoigue, lotqai 'aueta quesaua'maxare, vire'to' na' ỹovita cá'maq hueeta'ñi ca noctoqui', ca hua'e. 
MAT.2.10	Ca co'na' saua 'deenaxanqachaqaqa liỹa iuanteta aso huaqajñi, ca' ỹaatqajam 'xoic da netoonaxague'. 
MAT.2.11	Ca co'na' inoxondo queca 'imec, ca iuanteta so noctoqui' chaqai aso María só'maq late'e. Ca' ỹa'chi'iñi naua le'cootal, ca' imaqachine' so noctoqui'. Na' ime, ca ỹauajñiguilo saua lloxoqui', ca ỹachite' quena 'oro, chaqai nichiinaxanaxat, chaqai na louaq ana qo'paq lo'daxaraic lahita, leenaxat mirra. 
MAT.2.12	Ca co'na' ime, ca 'uo' so le'guemataxac, ca' qaraqata quiyim sqai pilegue dá'maq na'gue so Herodes. Ca piltegue da la'aate', qam queetetegue ca liỹa nayic.
MAT.2.13	Ca co'na' mashic ỹoteguelo saua 'deenaxanqachaqaqa, ca' so 'óna lelaatec ñi qara'gaxala' piguim le'ec nachaxana so José co'na' laqata. Ca 'naapego':
MAT.2.13	—Ne'laxachirishiguim, coñitot na noctoqui' chaqai añi late'e. Ca' 'iichi', 'itegue da Egipto. Ca ñiisa'ño'yi, toco' ma' 'ue ca liỹa shinac. Ma' ñi Herodes idaanaque ma'le ñi noctoqui' quiyim ỹalauat.
MAT.2.14	Ca' so José, chaqaiso só'maq pe, ca' ne'laxashiguim. Ca' iconsop so noctoqui' chaqai aso late'e, ca liỹareterec, taategue da Egipto. 
MAT.2.15	Ca' neesa'gue da'maxare, chi ỹovireto'o' na' ileu so Herodes. Ca' dajo 'neeto' na'le, qaiyi ipaquichigui da la'qaatco' na'le ñi qara'gaxala' queso la'qaataxanqajnec co'na' 'naac: “Soỹaxana ñi ỹaalec quiyi Egipto.”
MAT.2.16	Co'na' so Herodes retan quiyim saua 'deenaxanqachaqaqa ỹayine' so'maxare, ca' ỹaatqajam ro'o. Ca relaataxanlec quiyim qaỹalauat ná'ogue na ñaaqaipioqui' na'ñi yi Belén chaqai quenaua'que naua lahil, chicqochi'ñi quiyaua dos ñaxari. Ca taỹa'nquira ipaquichigui nqai'en dá'maq la'qaataxanaxague' saua 'deenaxanqachaqaqa. 
MAT.2.17	Ca' queda, ca' ipaquichigui dá'maq ỹiriño' na'le so qota'a letaxaỹaxanqajnec leenaxat Jeremías, 'neetasa':
MAT.2.18	Qara'qaataque da nivillaxac 'maxa'ñi yi Ramá,
MAT.2.18	oỹenaxac chaqai da naualaxac.
MAT.2.18	Chaqaño' añi Raquel noỹenteguelec na llaalqaipi,
MAT.2.18	chaqai se ỹa'maxaren qaicochaq,
MAT.2.18	ma' mashic shi'gue ileue'.
MAT.2.19	Qam co'na' mashic ime ileu so Herodes, ca' so nelaatec quiñi qara'gaxala' piguim le'ec, ca lotqai liỹa nachaxana so José quiyi Egipto queso lelaxac. Ca 'naapego':
MAT.2.20	—Ne'laxachirishiguim, ca' coñitot yi noctoqui' chaqai añi late'e. Ca pillita yi na'laua so llaalqaipi so Israel, ma' mashic ileue' yauá'maq ỹahosaque quen quiyim ỹalauate' na noctoqui'.
MAT.2.21	Co'na'le, ca' ne'laxashiguim so José, ca' iconot so noctoqui' chaqai aso late'e, ca ỹauegue' quiyim querepegue' yi na'laua so Israel llaalqaipi. 
MAT.2.22	Qam co'na' so José ỹa'den quiyim so Arquelao nashi quiyi Judea, hueeta'ñi yi loma' so leta'a Herodes, ca 'ue da lqolonaxa quiyim quepegue' yi'maxare. Ime, ca' 'ue so qaỹachaxana queso le'guemataxac, ca' so'maxare quepegue' yi 'laua Galilea. 
MAT.2.23	Ca co'na' ỹovita yi'maxare, ca' quepegue' yi na'a' leenaxat Nazaret. Ca' dajo 'neeto' na'le, qaiyi ipaquichigui da ỹa'xate' saua letaxaỹaxaqui' ñi qota'a quiyim so Jesús qaỹamata'gue le'ec yi Nazaret.
MAT.3.1	Ca co'na' mashic 'vii caua ñaxari, ca' so nachilaxanataxanaq leenaxat Juan nacpegue' yi 'laua qaica qom quiyi Judea, ỹa'xatetac da na'qaatec. 
MAT.3.2	Ca' da la'qaatec 'neetasa':
MAT.3.2	—Netogochiguilo nqai'ñii' naua qavilyii, ma' mashic tot qoỹoqaque da lo'ueenataxanaxac ñi qota'a neeta'gue da piguim quiyim ỹoiquentac ná'ogue najo.
MAT.3.3	Ca' sojo Juan chaqaiso' so 'neetapego' na'le so letaxaỹaxanqajnec ñi qota'a leenaxat Isaías co'na' deraxan, 'ne'teguesa':
MAT.3.3	'Ue so qara'qaataque qom lavillaxac,
MAT.3.3	'maqateguelec yi 'laua qaica qom,
MAT.3.3	ca' so laualaxac 'neetasa':
MAT.3.3	“'Maxachiñi ca nayicyaxac ñi qara'gaxala';
MAT.3.3	ỹaatqajam ỹalamqata nqai'ñii ca llic.”
MAT.3.4	Saua loho so Juan no'ueenataxat na nauaanaxanaxa late'e laue, chaqai loshicmaxa so nosaataxaqui, chaqai loqo ana piñai chaqai na rapic li'i quena 'oochi. 
MAT.3.5	Chicqotapegueu'a yi na'a' lodegaxat Jerusalén ná'maq nacpegue' so'maxare quiyim na'xaỹaxana, chaqai ná'ogue ná'maq neetalec yi 'laua Judea, chaqai ná'maq sqoỹoqaque caso lachiugue Jordán. 
MAT.3.6	Ca co'quena' 'naac quiyim ỹaxañiñi naua lasauaxasete', ca' so Juan nachilaxan caso lachiugue Jordán.
MAT.3.7	Qam co'na' so Juan iuane'ta so 'xoic qomyipi chicqaugui na fariseoipi chaqai ná'maq chicqaugui na saduceoipi nanac ỹahotaque quiyim qanachilaxan, ca' so'maxare 'naaco':
MAT.3.7	—¡Qamiri nanaic llaalqaipi! ¿Nega'ỹo' cá'maq ỹa'ue ra'xaỹaxaguii quiyim 'iichiỹa'piguit cá'maq chalego lecaic nouaxanaxaset na qom nepalata? 
MAT.3.8	Na'maxachita, re'qoota nqai'ñii da no'ueenataxaguii quiyim mashic 'xañiñi naua ranataxahi se no'viiñi. 
MAT.3.9	Qam 'neeto' lotqai hueetapigui qavillii quiyim 'ñiỹac: “Qomi' llaalqaipi so Abraham.” Ma' ỹim shinac ñi qota'a ishit ỹo'uet ca llaalqaipi so Abraham, ỹachigoxochichiguilo nauajo qari. 
MAT.3.10	Ca qai'pe mashic ỹa'maqatañi quiyim qaỹouaxanchi'ñoto naua lpa'yii ana qo'paq. Chaqai aná'ogue ana qo'paq quiyim se no'uen ca la, ca' qaỹouaxanlec, ime, ca' qainaxañigui ca norec. 
MAT.3.11	Ca' ỹim ỹaatqajam lliqueta ñachilaxañiguilo qamiri na huaxaỹaq, ca' chi netanec quiyim lachii' naua ranataxahi se no'viiñi. Qam cá'maq coỹaretalec aỹim, ca'maxare nachilaxanalo qamiri ma'le ca Espíritu Santo chaqai ca norec. Ca'maxare paguec lquesaxanaxa caỹim, vire'ta quiyim se seshit quiyim chi se'xate' caua lapelate'. 
MAT.3.12	Shi'gue lo'qoota'a so lochigoxosoxonaxat, ca' co'taxat na trigo, naqat na lovi. Ime, ca' ỹa'maxat ná'maq co'teeta trigo la quiñi lahi'. Qam na lovi, ca' copata'a inaxañigui ca norec sqai 'om.
MAT.3.13	Co'na'le, ca' nanac so Jesús, chicqochi'ñi yi Galilea, nacpegue' so lachiugue Jordán yí'maq hueeta'ño' so Juan, qaiyi qanachilaxan queso Juan. 
MAT.3.14	Qam na' ñaqai 'aueta, se ỹa'maxaren quiyim nachilaxan. Ca 'naaco' queso Jesús:
MAT.3.14	—Aỹim souen quiyim qami' yachilaxañi', qam ¿qami' naquirepegue' aỹim?
MAT.3.15	Qam so Jesús 'naaco' queso'maxare:
MAT.3.15	—Qam nagui le'en nqai'ñi' dajo. Ma' paguec la'maxa quiyim sepacqajanqachigui ná'ogue ná'maq ỹahotaque ñi qota'a.
MAT.3.15	Co'na'le, ca' so Juan nachilaxan. 
MAT.3.16	Ca co'na' qanachilaxan so Jesús, ca na' nenoxonshiguim quiyi huaxaỹaq, ca 'eco' huachigui na piguim. Ca' so Jesús iuañi'chiguit so ne'Espíritu ñi qota'a naỹa'ña so'maxare 'ec na coviguiñic. 
MAT.3.17	Co'na'le, ca' qara'xaỹaco' so na'qaatec, 'maqot na piguim, 'naac:
MAT.3.17	—Najo ná'maq ỹoqo'itaxat ỹaalec, na'maxare ỹaatqajam ñitoonta'pegue.
MAT.4.1	Ca co'na' ime, ca so Espíritu Santo ỹauega so Jesús yi 'laua qaica qom, qaiyi qai'guen queso na'ỹaapec.
MAT.4.2	Ca' so'maxare se que'e ỹoviraqterauec saua cuarenta na'xata' chaqai saua cuarenta piri. Ca co'na' ime'ueque sauajo na'xata', ca' nauata'guit so lqopaaxa. 
MAT.4.3	Ca' so na'ỹaapec quepegue' so Jesús, ma' ỹahotaque i'guen. Ca 'naaco':
MAT.4.3	—No'm ỹaatqajam qami' llaalec ñi qota'a, ca' ñiguilo nqai'ñi' paañi' nauajo qari.
MAT.4.4	Qam so Jesús 'naaco':
MAT.4.4	—Yi 'auaxaic naneretañi na'qaatec 'naacsa': “Mesqaicaata ca pan ỹouen da nachaalataxac ca qom, ma' qai'neeta ỹouen ná'ogue ná'maq la'qaatec ñi qota'olec.”
MAT.4.5	Co'na'le, ca' so na'ỹaapec ỹauega yi lalamaxaret ñi qota'a na'a' lodegaxat Jerusalén. Ca' ỹavicshi'megue da lelaq añi no'ueenaxanaxaqui late'ogue'. 
MAT.4.6	Ca 'naapego':
MAT.4.6	—No'm ỹaatqajam qami' llaalec ñi qota'a, ca' quenajo, ca' renochirauec. Ma' yi naneretañi na'qaatec 'naacsa':
MAT.4.6	Ñi qota'a nela' ma'le na lelaatqaipi piguim laseripi, quiyim netela'a qami'.
MAT.4.6	Illiitalgoto qami' naua laua' caua'maxare,
MAT.4.6	qaiyi qaica ca roqopia'guita naua richilli' quena qa'.
MAT.4.7	Ca' so Jesús 'naaco':
MAT.4.7	—Qai'neeta yi naneretañi na'qaatec 'neetasa': “'Neeto' lotqai 'guiñi' ñi ra'gaxalachi' qota'a.”
MAT.4.8	Ca' so na'ỹaapec lotqai liỹa ỹauega so Jesús ada quemaralec qa' ladocai. Ca' ỹachaxanalo naua'que naua na'aate' hueesalec ana 'laua chaqai ná'ogue na lemaqachic na'maxare. 
MAT.4.9	Ca 'naaco':
MAT.4.9	—Saanem qami' ma'le ná'ogue najo, no'm shichi' 'yiriñi' naua re'cootalli', ca yimaqachiñi'.
MAT.4.10	Co'na'le, ca' so Jesús 'naaco':
MAT.4.10	—Mo'e', oquire'e aỹim, qami' Satanás, ma' naua 'auaxaqa naneresañi na'qaatqa 'neracsa': “Maqachiñi' ñi ra'gaxalachi' qota'a, ca' qaiñiita 'ueenataxañitot.”
MAT.4.11	Co'na'le, ca' so na'ỹaapec ca'e so Jesús, ca 'vio' saua nelaatqa piguim lase' ỹotauansac so'maxare.
MAT.4.12	Co'na' so Jesús 'ue da la'xaỹaxac quiyim so Juan qaiconlec, ca' qoỹanaugui añi ncoñiitaxanaxaqui, ca' so Jesús quepegue' yi 'laua Galilea. 
MAT.4.13	Qam sqai na'ñi yi Nazaret. Ta'ta'a quiyim quepegue' yi Capernaum, ca' na'ñi yijo na'a' na'ñi na lahi aso latogot late'ogue', neeto'ot na lahi yi 'laua Zabulón chaqai yi Neftalí. 
MAT.4.14	Dajo 'neeto' na'le, qaiyi ipaquichigui dá'maq ỹiriño' na'le so qota'a letaxaỹaxanqajnec leenaxat Isaías, 'neetasa':
MAT.4.15	Ỹaatqajam qami' lalamaxaret na'laua na llaalqaipi so Zabulón chaqai na llaalqaipi so Neftalí,
MAT.4.15	chaqai so nayic que'tot aso huaaxai pa'a'gue da lqodoigue caso lachiugue Jordán,
MAT.4.15	Galilea, yí'maq na'ñi na mesqai judioipi.
MAT.4.16	Ná'maq qomyipi hueetapougui na napalaxa, iuana aso chalego lecaic 'eco' ncoỹeraxanaxaqui.
MAT.4.16	Chaqai ná'maq hueeto'ot na la'al da nelauaxa, ca' qaicoỹarelec caso 'ec ncoỹeraxanaxaqui.
MAT.4.17	Co'na'le, ca' taañi da la'qaataxanaxac so Jesús, 'naaco' quen:
MAT.4.17	—Netogochiguilo nqai'ñii' naua qavilyii, ma' nepalata da lo'ueenataxanaxac ñi qota'a neeta'gue da piguim quiyim ỹoiquentac ná'ogue najo.
MAT.4.18	Ca' so Jesús ỹouootegueri', queeto'ot na lahi aso latogot late'ogue' quiyi Galilea. Ca co'na' iuane'talo saua dos nqaỹa', so 'óna dos leenqate' Simón Pedro, ca' so liỹa leenaxat Andrés. Saua'maxare inaqasegueñi so laleguegue', ma' qoinaxanaxaqa saua'maxare quena nallin. 
MAT.4.19	Ca' so Jesús 'naaco' quesaua'maxare:
MAT.4.19	—Naguigue aỹim, ca' ỹim so'uet quiyim qamiri noqoinaxana' ma'le quena qom.
MAT.4.20	Ca chaqa'ma' ỹaxanerec so laleguegue', ca' quetegue so'maxare.
MAT.4.21	Ca' so Jesús cocho'qui' liỹa eec, ca lotqai liỹa iuane'talo saua dos nqaỹa' Jacobo chaqai so Juan, llaalqa so Zebedeo, neesañigui aso qom lahi' huaxaỹaqse huaqase'e' so leta'a', ỹa'maxatesegueñi so laleguegue'. Ca' so Jesús roỹaxanalo. 
MAT.4.22	Ca chaqa'ma' ỹalate' aso neesañigui chaqai so leta'a', ca' quetegue so Jesús.
MAT.4.23	Ca' so Jesús ỹouoxontac yá'ogue yi 'laua Galilea quecanchi ỹoviri'ñi, ca lotqai rapaxaguinataxantapougui ana lapoxoqui na judioipi, ỹa'xatetac dá'maq no'uen na'xaỹaxac queda lo'ueenataxanaxac ñi qota'olec ma' ỹoiquentac ná'ogue najo, chaqai ỹomatec ná'maq ỹoreta'oguit ne'ne' hueetaugui na qom. 
MAT.4.24	Ca ỹovira'gue da na'qaataxac so Jesús yá'ogue yi 'laua Siria. Ca qanoda'a so'maxare ná'maq 'ue na iuetetac ỹoreta'oguit na ralolaxa, ná'maq 'ue na le'ec lecmaxaic, chaqai ná'maq chita'gue lotqai ileueta, chaqai na se ra'ñiigue. Ca' so Jesús ná'ogue ỹomatec. 
MAT.4.25	Ca ỹaatqajam 'xoic na qom quegue so Jesús, chicqa'ñi yi Galilea, chaqai yaua diez na'aate' qaỹamata'que Decápolis, chaqai yi Jerusalén, chaqai quiyi 'laua Judea, chaqai yi pa'a'gue da lqodoigue caso lachiugue Jordán.
MAT.5.1	Ca co'na' so Jesús iuane'ta sá'ogue so qomyipi, ca taashi'megue ada qa' ladocai. Ca' nqa'xanñi, ca so lapaxaguinatqaipi lapoỹau'a so'maxare. 
MAT.5.2	Ca' so Jesús ỹapaxaguintac so qomyipi, 'naac:
MAT.5.3	—Ỹaatqajam chalego la'maxa ma'le quecá'maq na'deenalta' quiyim ỹouen da lotaanaxanaxac ñi qota'olec, ma' ca'maxare hueetaugui da lo'ueenataxanaxac ñi'maxare neeta'gue da piguim ma' ỹoiquentac ná'ogue najo.
MAT.5.4	Ỹaatqajam chalego la'maxa ma'le cá'maq 'ue ca lachicoxo, ma' ñi qota'olec ỹa'maxagui lauel nqai'en ca'maxare.
MAT.5.5	Ỹaatqajam chalego la'maxa ma'le quecá'maq ne'xoresenaxai le'taxanata, ma' ca'maxare icoñiguit ma'le cá'maq 'laua ỹachaxantac ñi qota'olec.
MAT.5.6	Ỹaatqajam chalego la'maxa ma'le quecá'maq 'ec 'ue na lqopaaxa chaqai na laquip quiyim ỹahotaque ỹo'uet ná'maq ỹahotaque ñi qota'olec, ma' ñi'maxare ỹotauanegue ma'le ca'maxare, qaiyi ishit ỹo'uet.
MAT.5.7	Ỹaatqajam chalego la'maxa ma'le quecá'maq i'xoren ca liỹa, ma' ñi qota'olec i'xoren ma'le ca'maxare.
MAT.5.8	Ỹaatqajam chalego la'maxa ma'le quecá'maq co'teeta añi le'taxanata, ma' ca'maxare iuana ma'le ñi qota'olec.
MAT.5.9	Ỹaatqajam chalego la'maxa quecá'maq nquipiteta'pegue' quiyim 'ue ca neuagaxa, ma' ñi qota'olec ỹamata'gue ma'le ỹaatqajam lalamaxaret llaalec.
MAT.5.10	Ỹaatqajam chalego la'maxa quecá'maq 'ue da nocanaxac, souetapigui quiyim ỹo'ueetetac dá'maq ỹahotaque ñi qota'olec, ma' ca'maxare hueetaugui da lo'ueenataxanaxac ñi'maxare neeta'gue da piguim ma' ỹoiquentac ná'ogue najo.
MAT.5.11	Ỹaatqajam chalego la'maxa caqamiri, ma' qaishiuenta'pe, chaqai se qaỹa'maxata'que qamiri quena qomyipi, chaqai ma' qaiỹoxolgoto qamiri quena se no'uen qaro'maqajñitac, sovitapigui quiyim viilec aỹim. 
MAT.5.12	Ca' ỹaatqajam ra'maxaichiguiñi, netooñitac, ma' qamiri coñiguit ca chalego lecaic nishivichii ma'le queda piguim. Ma' chaqaida qohine'teco' na'le da nocanaxac só'maq 'au letaxaỹaxaquiripi ñi qota'a na' saqa'lecaua qamiri.
MAT.5.13	Qamiri 'ec qamiri o'ue louenec ná'maq neetalec ana 'laua. Qam ca o'ue no'm tot qaica ca lochiviaxa, ¿negue' quet cá'maq 'neeta quiyim liỹa 'ue ca lochiviaxa? Ma' tot qaica ca taiguit. Ta'ta'a quiyim qainaxauec, ca' qaico'vigui quena qomyipi.
MAT.5.14	Qamiri 'ñiitari' aca ncoỹeraxanaxaqui louena ná'maq neetalec ana 'laua. Ca na'a' nejlec aca quemaralec ladocai se nqañoxojñi. 
MAT.5.15	Chaqai mesqai qaicopata'a aca ncoỹeraxanaxaqui, ca' qoỹanaugui aca nade lahi'. Ta'ta'a quiyim qoỹanashiguim, ca' qaiyi coỹarelec cá'maq hueeta'ñi ca na'a'. 
MAT.5.16	Ca' chaqaida 'neeta nqai'ñii da no'ueenataxaguii, ỹaatqajam ỹaviquetauguilo nqai'ñii' naua rcoỹeraxanaxaquillii, qaiyi coỹarelec na qomyipi, qaiyi na'maxare iuana ma'le dá'maq 'viichitac ỹa'maqachiguiñi, qaiyi na'maxare imaqachin ma'le ñi qota'olec ñí'maq viilec neeto'ot na piguim.
MAT.5.17	'Neeto' lotqai 'neetapigui qavillii quiyim ñovi', ca sa'ue ca lqodoc na naqataxaquipi chicqo'ot na'le so Moisés chaqai ná'maq lapaxaguinataxanaxac so letaxaỹaxanqajanqaipi ñi qota'a. Se ñanac quiyim sa'ue ca lqodoc. Ta'ta'a quiyim ñanac, qam ỹaatqajam ipaquichigui nqaishin dá'maq ỹaatqajam leloxoỹaxac. 
MAT.5.18	Ma' ỹaatqajam llic dá'maq shinac caqamiri, quiyim ñaqa 'ue na piguim chaqai na 'laua, ca' sqaica ca qanaqata'a quena nerqaipi, vire'ta ca netancoqui' quena naqataxaquipi quiyim saqa' ỹovita quiyim ipaquichigui ná'ogue ná'maq 'neeta mashic qoỹeretañi. 
MAT.5.19	Vichiguiño' quecá'maq se ỹo'uet canchaqaica quená'maq naneretañi quena naqataxaquipi, 'eno'm cá'maq 'ec paguec cocho'qui', ca rapaxaguinataxanegue quiyim chaqaida 'ne'tegue nqai'en na qom, ca' ca'maxare qai'neeta qohinta'gue ca paguec cocho'qui' ma' qoyiuetaugui da lo'ueenataxanaxac ñi qota'a neeta'gue da piguim ma' ỹoiquentac ná'ogue najo. Qam cá'maq na'xaỹaxane'ta chaqai ỹapaxaguinegue ca liỹa quiyim chaqaida 'ne'tegue ca qohinta'gue, ca lodegaxat ma'le queda lo'ueenataxanaxac ñi qota'a neeta'gue da piguim ma' ỹoiquentac ná'ogue najo. 
MAT.5.20	Ma' ỹim shinac caqamiri no'm se napaguiỹalec ná'maq rapaxaguinataxanta'pegue na naqataxaquipi chaqai ná'maq neetau'a na fariseoipi quiyim 'viichii cá'maq ỹahotaque ñi qota'olec, ca' sqaica ma' shichii quet quiyim noxoñiu'a da lo'ueenataxanaxac ñi'maxare neeta'gue da piguim ma' ỹoiquentac ná'ogue najo.
MAT.5.21	Qamiri 'xaitapega quen da napaxaguinataxac so 'auaxaic qareta'allipi 'naacsa': “Sqai lauataxañi', ma' cá'maq ralauataxan, ca' qaỹa'ue ma'le ca nouaxanaxaset.” 
MAT.5.22	Qam ỹim shinac caqamiri, canchaqaica quiyim ro'ỹa ca lqaỹa, ca' ca'maxare qaỹa'ue ca nouaxanaxaset. Chaqai cá'maq ishiuen ca lqaỹa, ca' qaỹauega'a ná'maq nashillipi ỹo'ueetegueñi na leloxoỹaxaquipi, ca' qaimit. Chaqai cá'maq 'naac sqaica ỹa'den ca lqaỹa, ca' ca'maxare hueetalec ca lichic quiyim taañigui nqohin ca norec, cá'maq hua'ñi quiyim ñi qota'a ỹo'uet ca nouaxanaxaset na hualoxonyipi.
MAT.5.23	Ca' vichiguiño', no'm do'ira'a aca rachitaxanataxanqachi'i' aca ncopatoxonaxalate, ca' quiyi'maxare, ca no'viñira'gue quiyim 'ue ca ỹo'maqajnac ca rqaỹa'e' caqami', 
MAT.5.24	ca chaqa'ma' lli'ro'ot aca rachitaxanataxanqachi'i' aca ncopatoxonaxalate. Ca 'au quirepegue', na'maxachire'e' ca rqaỹa'e'. Ca qaigueme shichi' pillira'a aca ncopatoxonaxalate, ca' 'ỹaañiro aca rachitaxanataxanqachi'i'.
MAT.5.25	Chaqai no'm 'ue ca talaxanegue aqami', ca' raviquira'a cá'maq imit na nasauaxaset, ca' 'au na'maxachire'e' ca'maxare quiyim saqa' viriuo, 'ase' no'm ỹaanot qami' ca imitac na nasauaxaset. Ca' ca'maxare ỹaana'a qami' yi nouaataxanaq, ca' qaỹapou'a qami' cañi ncoñiitaxanaxaqui. 
MAT.5.26	Ca' ỹaatqajam llic da shinac caqami', quiyim sqai shichi' nenoxoñirec quiyi'maxare, no'm saqa' machirigui quiyim shivichiñi' cá'ogue aca ra'ualli'i'.
MAT.5.27	Qamiri 'xaichigui dá'maq na'qaatec nallaaqo': “Se rapa'ira'ñi' aca se roua'e'.” 
MAT.5.28	Qam ỹim shinac caqamiri, quiyim cá'maq nishi'ta aca 'aalo quiyim ra'ỹa'a, ca chaqa'ma' 'ec shi'gue lapa'ñi' aca'maxare cañi le'taxanata.
MAT.5.29	Ca no'm añi nqochi'i' pa'a'gue da qatoiqui' ỹaueca'guit qami' ca nasauaxaset, naqachi', ca' naqairec. Ma' paguec la'maxa quiyim 'ue ca na'laañi quenaua rouenaxahi', qam mesqai 'nejem quiyim ná'ogue na roshicmaxa'e' qainaxañigui ca ncopatqo' na hualoxonyipi. 
MAT.5.30	Chaqai no'm na rqai'laxachi' qatoiqui' ỹanataxajñi aqami', ca' chaqairec, chaqai naqairec. Ma' paguec la'maxa quiyim 'ue ca na'laañi quenaua rouenaxahi', qam mesqai ná'ogue na roshicmaxa'e' qainaxañigui ca ncopatqo' na hualoxonyipi.
MAT.5.31	Qai'neeta qohinac nallaaqo': “Canchaqaica quiyim ỹalat aca loua, ca qaỹa'ue aca lomalate quiyim qaỹalat.” 
MAT.5.32	Qam ỹim shinac caqamiri, no'm 'ue ca ỹale nalachiguit aca loua, no'm sqai sauaxat quiyim nedequentac, ca' ca'maxare ỹasauaxat quiyim nedequen. Ca cá'maq o'ñiguit aca 'aalo nalate, ca' ca'maxare qai'neeta qaỹamata'gue nedequenaxaic.
MAT.5.33	Qai'neeta 'xaichigui dá'maq qohinaco' na'le queso 'auaxaic qareta'allipi: “'Neeto' sqai pacqajñirigui cá'maq mashic 'ỹaañirec ra'qaachiqui' quiñi qara'gaxala' qota'olec.” 
MAT.5.34	Qam ỹim shinac caqamiri, se ỹa'maxañi quiyim 'ue ca 'quiisapega quiyim 'ỹaañirec ca ra'qaachiqui'. Sqai 'quiisapega na piguim chicqo'ot ca nouaxanaxashichi' quiyim 'ỹaañirec ca ra'qaachiqui', ma' nqa'xanqa' ñi qota'olec na'maxare; 
MAT.5.35	chaqai na 'laua, ma' ana'maxare co'ueetalec ñi'maxare; chaqai vire'ta yi Jerusalén, ma' chaqaiyi yí'maq la'a' ñi qota'olec ñí'maq chalego lecaic nashi. 
MAT.5.36	Chaqai sqai 'quiisapega quiyim qanouaxanec ñi rqahiqui' quiyim 'taxachisegueñi ca ra'qaachiqui', ma' sqai shichi' quiyim ỹalagaq loqo'm naue' nqai'ñi' ca 'oonoqui' quena qavi'i'. 
MAT.5.37	Ta'ta'a quiyim 'ñiỹac: “ajá'a” loqo'm “'e'”. Ma' cá'maq qaỹoqoto na'qaatec quedajo, ca' chicqo'ot so na'ỹaapec.
MAT.5.38	Qamiri ỹaatqajam 'xaichigui da na'qaatec nallaaqo' 'neetasa': “Cá'maq ỹachipiaxachigui aca nqote ca liỹa, ca' ca'maxare qai'neeta qaỹachipiaxachigui aca nqote; chaqai cá'maq naqat aca loue ca liỹa, ca' ca'maxare qai'neeta qanaqat aca loue.” 
MAT.5.39	Qam ỹim shinac caqamiri, se cotenachiỹa cá'maq ỹo'uet ca se no'uen caqamiri. Ta'ta'a no'm 'ue ca ỹouaxañigui na rashiigui lahi, ca' lotqai 'ỹaañim da liỹa lahi. 
MAT.5.40	Chaqai no'm 'ue ca talaxanegue aqami', ma' ỹahotaque rouootaxana'gue ca nelamaxaqui'i', 'ỹaañitem quiyim i'xat qai'neeta ca nesaaco'e'. 
MAT.5.41	Chaqai no'm 'ue ca ỹamaxalec ca li'ỹaac quiyim 'xachi' do'ita cá'maq taỹa'ñi, ca' noquigaxachiterec cá'maq do'iri'ñi. 
MAT.5.42	Chaqai canchaqaica rashiila'e', ca' 'viichi' ca rashiilaxantaque. Chaqai sqai lli'rapeguem cá'maq 'ue ca ra'ualaxana caqami'.
MAT.5.43	Qai'neeta ỹaatqajam 'xaichigui dá'maq na'qaatco' nallaaqo' 'neetasa': “'Xoriñi' ca riỹa'e', qam ỹaatqajam ramaqaira'gue ca npa'guenaxaua'e'.” 
MAT.5.44	Qam ỹim shinac caqamiri, 'xoriñii ca npa'guenaxauahi, chaqai no'uen cá'maq naxailec cá'maq ishiuenta'pe qamiri, 'maxachii'tegue cá'maq qamiri loquiiqate', nqouagaxaiñitalec cá'maq ishiuenta'pe chaqai se ỹa'maxata'que qamiri. 
MAT.5.45	Qaiyi ỹaatqajam qamiri llaalqa ñi qota'a ñí'maq viilec neeta'gue da piguim. Ma' ñi'maxare coỹarelec nqai'en añi lo'ueenata ra'aasa ná'maq hualoxonyipi chaqai ná'maq huagaxaraiquipi, chaqai nela' na ỹaxat taalec nqai'en ná'maq no'uen chaqai ná'maq se no'uen da no'ueenataxac. 
MAT.5.46	Ma' no'm qamiri 'xoriñii ná'maq re'xoriñitac, ¿nega'ỹo' cá'maq raviguiguii coñiguit ma'le quedajo? Ma' ná'maq ỹacona'piguit ana nishiuete so nashi quiyi Roma qai'neeta 'ne'tegue dajo. 
MAT.5.47	Chaqai no'm qainaata na rqaỹahi niquiñi'e', ¿nega'ỹo' cá'maq no'uen 'viichitac? Ma' vire'ta ná'maq se ỹauanapega ñi qota'olec qai'neeta 'ne'tegue dajo. 
MAT.5.48	Ca' ỹaatqajam 'maxaraic nqai'ñii ca no'ueenataxaguii, qaiyi 'ñiitari' ñi qota'a ñí'maq viilec neeta'gue da piguim ỹaatqajam 'maxaraic naloochiguiñi da no'ueenataxac.
MAT.6.1	Mesqai nachaxañita quena qom quiyim 'viichii cá'maq viilec, ca' ỹa'yiinchigui nqai'ñii na qom. No'm 'ñii'tegue dajo, ca' ñi qota'a ñí'maq viilec neeta'gue da piguim qaica ma' ỹo'uet quet ca nishivichii. 
MAT.6.2	Ca' vichiguiño' quiyim tauañii cá'maq 'ue ca louenaxanaxa, qam sqai 'deenaxanaxañiigue ná'ogue na qomyipi, 'nejem dá'maq 'ne'tegue quen ná'maq 'neetapigui lauel quiyim huagaxaraiquipi, nachaxanta quiyim hueetaugui ana lapoxoqui na judioipi chaqai quena nayiquipi. Dajo 'ne'tegue, ma' ỹahotaque quiyim qaimaqachin quena qomyipi. Qam ỹim shinac quedajo 'ne'tegue, chaqa'ma' shi'gue 'ue da nishiuetenaxac. 
MAT.6.3	Qam no'm qami' 'ue ca 'ỹaañitem cá'maq 'ue ca louenaxanaxa, qam sqa 'deenaxanaxañitegue cá'maq ỹaatqajam nauochaxaua'e' riỹa'e'. 
MAT.6.4	Ta'ta'a quiyim sqaica ỹa'den nqai'ñi'. Ca' ñi qota'a ñí'maq vi'relec ma' iuana ná'maq se re'xogui, ca ñi'maxare rishivichiñi' ma'le.
MAT.6.5	Chaqai ma' qamiri nqouagaxaiñii, 'neeto' lotqai 'ñiita ná'maq 'neetapigui lauel huagaxaraic, nachaxanta quena' nqouagaxain cana lapoxoqui na judioipi chaqai quenaua lasoguel na nayiquipi, qaiyi qaỹa'ajantac quena qom. Ca' ỹaatqajam llic da shinac caqamiri, ca' quedá'maq dajo quiyim 'ne'tegue, ca chaqa'ma' 'ue ca nishiue'. 
MAT.6.6	Qam noma' nqouagaxaiñi' qami', ca' noxoñirougui ca qauochi'. Ca' po'irigui ca lasom, ca' nqouagaxaiñitot ñi qota'olec roda'ichichiguit. Ca ñí'maq qota'olec, ma' iuana ná'maq qaỹo'ueetetac se re'xogui, ỹaanem qami' ma'le ca nishivichi'.
MAT.6.7	Ca noma' nqouagaxaiñi', 'neeto' lotqai pilaxachisa'gue ca ra'qaachiqui', 'nejem dá'maq 'neetari' quen ná'maq se ỹauanapega ñi qota'olec. Ma' 'neetapigui lauel quiyim qana'xaỹaxana quiñi qota'olec, ma' ỹopilaqteta'gue ca ỹa'xatetac. 
MAT.6.8	'Neeto' lotqai 'ñiita na'maxare, ma' ñi qota'olec shi'gue ỹa'den cá'maq viñitaque, ma' saqa' shiilaxañiỹaque. 
MAT.6.9	Ca ma' nqouagaxaiñii, ca 'ñiỹaco'sa':
MAT.6.9	Qami' qota'olec ma' ñiiso'ot na piguim, qaimaqachin dá'ogue da qadeenaxachi'.
MAT.6.10	Naiquena nqai'ñi' ca ro'ueenataxanaxaqui' quiyim 'viiquiñi'sac ná'ogue najo,
MAT.6.10	qaiyi qaỹo'uet cá'maq vi'saque quená'maq hueetalec na 'laua, 'nejem dá'maq qohine'tegue queda piguim.
MAT.6.11	Nagui quena na'xa'a vite cá'maq qarepetaxanaxat souenqataque.
MAT.6.12	Chaqai palaxachi' ca qarasauaxaset, chaqai 'nejme' qomi' sapalaxataq cá'maq se no'uen qohine'teguelo qomi'.
MAT.6.13	Chaqai se qarashiñitegue ca qane'guenaxac, ta'ta'a quiyim otaxañirelgoto qomi' queso na'ỹaapec.
MAT.6.13	Ma' qatoiquenachiqui' dá'maq no'ueenataxanaxac, chaqai da nquesaxanaxa, chaqai da nauaq qaica lqodoc. Ajá'a, ca' chaqaida 'neeta dajo.
MAT.6.14	Ma' no'm qamiri 'xoriñii cá'maq riỹahi quecá'maq se no'uen ỹo'uet caqamiri, ca qai'neeta i'xorene' qamiri ñi qota'a ñí'maq viilec neeta'gue da piguim. 
MAT.6.15	Qam no'm sqai 'xoriñii ca riỹahi, ca' qai'neeta ñi qota'a ñí'maq viilec se i'xorene' qamiri quiyim ỹapalaxat ca rasauaxashichii.
MAT.6.16	Ca ma' ỹovita quiyim nqopaaqachichii, qam se re'oq nqai'ñii quiyim ỹaviguiñi na qashiigui, 'nejem dá'maq 'ne'tegue quen ná'maq chi nachaxanta qomyipi. Ma' na'maxare 'ne'tegue dajo, ma' ỹahotaque qaỹa'den quiyim nqopaaqachitetac. Ca' ỹim shinac caqamiri quiyim na'maxare shi'gue 'ue da nishiuetenaxac. 
MAT.6.17	Qam qami' ma' ỹovita quiyim nqopaaqachichi', ca' quiỹo'irigui na qashiiqui', chaqai netaquichiriñi, 
MAT.6.18	qaiyi na qomyipi se retan quiyim nqopaaqachichi'sac. Qaiñiita ñi qota'a ñí'maq vi'relec roda'ichichiguit maq ỹa'den, ca ñi'maxare ỹo'uet ma'le ca nishivichi'.
MAT.6.19	'Neeto' lapooñitañi ca resallaxahi quenajo 'laua, ná'maq hua'ñi na pit richigaxan, chaqai ná'maq hua'ñi quiyim ichirichiguiñi canchaqaica nouenec, chaqai ná'maq hua'ñi quiyim ca cuataxai ishit inoxono, ca' rocachi. 
MAT.6.20	Chaqaidaato' quiyim lapooñitañi ca resallaxahi queda piguim dá'maq hua'gue quiyim ca pit se ishit richigaxan, chaqai dá'maq hua'gue quiyim mesqai ichirichiguiñi canchaqaica nouenec, chaqai dá'maq hua'gue quiyim se ishit inoxono ca cuataxai quiyim rocachi. 
MAT.6.21	Ma' cá'maq hueeta'gue nqai'ñii ca resallaxahi, ca' chaqaica hueeta'gue qai'neeta añi re'taxanatahi.
MAT.6.22	Ca' naua nqochichi' 'neesari' aca lcoỹeraxanaxaqui' na roshicmaxa'e'. Ca no'm lo'yaxanqa naua nqochichi', ca' ná'ogue na roshicmaxa'e' re'qojlec. 
MAT.6.23	Qam no'm naua nqochichi' se no'viiñi, ca ná'ogue na roshicmaxa'e' hueetaugui na napalaxa. Ca no'm nauá'maq rcoỹeraxanaxaqui'i' quet ñigui napalaxa, ca' ¡ỹaatqajam paguec lapalaxa ca vi'saugui!
MAT.6.24	Qaica ca ishit quiyim dos caua na'cooro'. Ma' ỹamaqa'gue ca 'óna chaqai nqo'ta ca liỹa, loqo'm 'xaỹaxanaxaraic queca 'óna chaqai se ỹaqamaq queca liỹa. Ca' se ishit qaro'ueenataxanot ñi qota'olec chaqai aca re'qoochigui plata.
MAT.6.25	Ca vichiguiño' nagui shinapegalo qamiri quiyim sqa chigoita 'yiiñitaque ca qanoxohi, chaqai quecá'maq ni'chiigui quiyim viñitaque, chaqai cá'maq qatooỹaguii quiyim ñiiñi. ¿Mese ỹapacauec da chaalataxac quecá'maq na'ic, chaqai na noshicmaxa quecá'maq nooỹac? 
MAT.6.26	Ñaqa 'ajñii na ỹoripi ỹootegueri' quena pa'aashiguim; na'maxare sqai danaxan, chaqai sqai raqataxan, chaqai sqaica ca lo'xac la'maqataxanaxaqui queca lanecsec ala. Qam qaiyiita ñi qota'a ñí'maq viilec neeta'gue da piguim qaiyiita qui'ỹaxan. Ca ¡huose'quet caqamiri ma' paguiỹauec caca qo'oole! 
MAT.6.27	Chaqai ¿negue' quet ca 'óna caqamiri quiyim paguec ca leuogoxo, ca' noquiicshiguim quecá'maq chi ladoqueta?
MAT.6.28	Ca' ¿chi'negue queta' 'yiiñitaque ca qatooỹaguii? Ca' ñaqai 'ajñii ana peue 'ue ana lenoỹaxai hueetalec na no'ueenaxa, ana'maxare se ro'ueenataxan chaqai se raqaletenaxan. 
MAT.6.29	Ca' shinapegalo qamiri quiyim vire'ta so nashi Salomón quená'ogue ná'maq chalego loyac no'ueetaxat, qam se nalo'guit da no'ueetaxac nqohin ana'maxare. 
MAT.6.30	Ca' no'm ñi qota'olec 'ne'tegue nqai'en dajo da no'ueetaxac ana peue hueetalec na no'ueenaxa, qam queca liỹa na'xa'a, ca qaỹavigaxat qaỹouen quiyim 'ue ca qaiqatel, ca' ¿huose'quet sqai paguec nqai'en ca no'ueetaxaguii, qamiri ma' cocho'qui' da rpi'ỹaxaguii? 
MAT.6.31	Vichiguiño' sqai hueetapigui qavillii quiyim 'ñiỹac: “¿Nega'ỹo' ca sa'guinaq nagui, loqo'm nega'ỹo' ca ñi'taxagui, loqo'm nega'ỹo' ca qotooỹac sanaxañi?” 
MAT.6.32	Ma' na qomyipi hueetalec ana 'laua ná'ogue ỹa'deentapiguii nauajo. Qam qamiri 'ue ñi qota'a ñí'maq viilec neeta'gue da piguim, ñi'maxare shi'gue ỹa'den quiyim viñitaque ná'ogue najo. 
MAT.6.33	Ca' vichiguiño' 'maxachi'tegue da na'xaỹaxanaxaguii queda lo'ueenataxanaxac ñi qota'olec quiyim ỹoiquentac ná'ogue najo, chaqai 'viichii cá'maq ỹahotaque ñi'maxare, ca' coñiguit ma'le qai'neeta ná'ogue najo. 
MAT.6.34	Ca' mesqai 'yiiñitaque cá'maq 'neeta ca liỹa na'xa'a. Ma' cajo liỹa na'xa'a ỹaatqa'chiguit cá'maq lqalaic huaugui. Ca' quiyi 'oonoqui' na'xa'a llicsa ỹaatqajam hueetougui yí'maq chi lqalaic.
MAT.7.1	'Neeto' lotqai michitac ca riỹahi queca lasauaxaset, qaiyi se imite' qamiri ñi qota'olec queca rasauaxashichii. 
MAT.7.2	Ma' ñi qota'olec imite' qamiri, qam naloqojñi'chiguit cá'maq 'ñii'tegue ca rimiitaxanaxaguii queca riỹahi, ca cá'maq 'ñii'tegue quiyim naloqochiñii ca ỹopilaqtejelgoto qamiri. 
MAT.7.3	Ca ¿negue' cá'maq 'neeto' quiyim shichii huañiỹa ca lichooqui' hueetagui añi nqote ca rqaỹahi, qam sqai huañiỹa añí'maq loỹo neeta'ñigui ana nqochii? 
MAT.7.4	Ca no'm hueeta'ñigui ana nqochii aca qo'paq loỹo late'ogue', ca ¿negue' quet cá'maq 'neeta quiyim 'ñirapega quet ca rqaỹa'e': “Ñaq yayaxañirac quiyim ñaqat yi lichooqui' hueeta'ñigui añi nqochi'i'”? 
MAT.7.5	Ca ma' 'ñiitapega quiyim qamiri 'maxaraqa, ca' 'au naqachii añí'maq loỹo neeta'ñigui ana nqochii, qaiyi ỹaatqajam neuañichiguiñi quiyim naqachii ca lichooqui' hueeta'ñigui aca nqote ca rqaỹahi.
MAT.7.6	Sqai 'ỹaañim na pioqripi cá'maq nouenec se ishit qaiualaxain. Ma' no'm na'maxare ỹopilaxajalgoto, ishit ỹasectaqta'pe qamiri. Chaqai sqai naxaiu'a aca no'ueetqachii leenaxat perla aca cos, 'neeto' co'vigui.
MAT.7.7	Shiilaxañii, ca' ñi qota'olec ỹaanema qamiri ma'le cá'maq shiilaxañitaque; daañiỹaque, ca nachiỹa; togoxoiuo ñi lasom, ca qaỹauate'ogalo qamiri. 
MAT.7.8	Ma' cá'maq rashiilaxan, ca' icoñiguit ca rashiilaxanaque; chaqai cá'maq idaanaque, ca ỹanata; chaqai cá'maq ỹotogoxouo ñi lasom, ca' qaỹauate'oga.
MAT.7.9	¿Loqo'm 'ue cá caqamiri ishit ỹaanem ca qa' ca llaalec quiyim rashiilaxantaque ca pan? 
MAT.7.10	¿Loqo'm ỹaanem ca nanaic, no'm rashiilaxantaque ca nallin? 
MAT.7.11	Ma' quiyim qamiri hualoxona', qam 'yiiñii 'ỹaañim cá'maq no'uen ca qachaalguii, ¡huose'quet ñi qota'a ñí'maq viilec neeta'gue da piguim, ñi'maxare ỹaanec cá'maq no'uen quecá'maq qarashiilaxanaque!
MAT.7.12	Ca' vichiguiño' qamiri 'viichii cá'maq viitaque quiyim qohine'teguelo qamiri quena qomyipi, ma' chaqaida dá'maq lelaataxanaxac na laqataxaquipi so Moisés chaqai naua lerecse' so letaxaỹaxanqajanqaipi ñi qota'a.
MAT.7.13	Noxoñiỹougui ñi lasom cocho'qui'. Ma' 'xoic lecagui ñi lasom chaqai so nayic tai'a ca nelauqa'. 'Xoic leca'gue chaqai sqaica ca lqalaic, ca' ỹaatqajam 'xoic ná'maq queeta'gue so'maxare. 
MAT.7.14	Qam ñi lasom chaqai so nayic taira'a yi nca'laxa, sqa loguilo, ca' mesqai 'xoic cá'maq ỹanata.
MAT.7.15	Rovichii'a na 'maatqaiquipi ná'maq 'naac quiyim letaxaỹaxanqajnec ñi qota'a. Najo naata'alo qamiri ỹantañi na qagreta loshicmaxa, qam da pa'aataho no'ueenataxac 'ec na isecỹac toxonaxai. 
MAT.7.16	Qamiri shichii quiyim 'yiiñii quedá'maq lo'ueenataxanaxac. Ma' se qanaqat aca 'úva qaỹachigoxotaugui ca leesat, chaqai aca higo se qaỹachigoxotaugui ca cotaquesat. 
MAT.7.17	Ca' vichiguiño' ná'ogue ana no'uen qo'paq lo'yaxana ana la, chaqai ana se no'uen qo'paq, ca' se no'uen ana la. 
MAT.7.18	Ca acá'maq no'uen qo'paq mesqai se no'uen aca la, chaqai aca se no'uen qo'paq se ishit quiyim lo'yaxana aca la. 
MAT.7.19	Ná'ogue ana qo'paq se no'uen ana la, ca qaỹouaxanlec, ca' qainaxañigui ca norec, ca qaỹavigaxat. 
MAT.7.20	Ca' qamiri 'yiiñii na'maxare ma'le quedá'maq lo'ueenataxanaxac.
MAT.7.21	Mesqai ná'ogue na qomyipi quená'maq 'naac: “Qami' qara'gaxala'”, sqai ná'ogue inoxono ma'le queca ñaqai naata lo'ueenataxanaxac ñi qota'a queda piguim. Chaqaicaata cá'maq ỹo'uet dá'maq ỹahotaque ñi ita'a neeta'gue da piguim. 
MAT.7.22	Ca' ma' ỹovita cajo na'xa'a, ca 'xoic ca 'naac ma'le caỹim: “Qami' qara'gaxala', qomi' so'ueenataxanqatapega quen da qadeenaxachi' quena' sa'qaataxanqatac, chaqai quena' so'daqauec na ne'ec lecmaxaic, chaqai queda qadeenaxachi' 'xoic na so'ueetaq ỹo'uet da ne'laxa.” 
MAT.7.23	Qam ỹim shinac ma'le caqamiri: “Ỹaatqajam qaica ma' seuanapegalo quet qamiri. Nqo'ñiiuec caỹim, ma' qamiri 'viichitaco' quen na se no'uen.”
MAT.7.24	Ca' chaqaida 'neeta quecá'maq 'xaỹa aỹim, ca' ỹo'uet dá'maq ỹa'qaatec, ca 'nejem nqaishin ca qom 'deenaxanqachaqaic quiyim ỹanejlec ca qa' quiyim ỹa'yiñi ca lauo'. 
MAT.7.25	Ca' novi' na ỹaxat, chaqai i'paxanlec aso lachiugue, chaqai anac na nonot lodegaxat, qam sqai 'guiñi so 'imec, ma' qaỹa'deetalec so qa'. 
MAT.7.26	Qam cá'maq 'qaatapega aỹim, qam se ỹo'uet dá'maq sa'xatetac, ca 'nejem nqaishin ca qom sqaica ca ỹa'den, ca' ỹa'yiñi ca lauo', nejlec nqai'en ca lo'uaxanaxa. 
MAT.7.27	Ca novi'o' na ỹaxat, chaqai ne'paxanshiguim ana lachiugue, chaqai novi' na nonot lodegaxat, ca so 'imec 'guiñi, ca sá'ogue na'laañi.
MAT.7.28	Ca co'na' so Jesús ỹomat da letaxaỹaxac, ca' so qomyipi chalego da le'laxa queda lapaxaguinataxanaxac. 
MAT.7.29	Ma' queda lapaxaguinataxanaxac ỹaatqajam 'chichiguiñi, 'ue da lquesaxanaxa, mesqai 'nejem ná'maq rapaxaguinataxanta'pegue na naqataxaquipi chicqo'ot so Moisés.
MAT.8.1	Ca co'na' renotec so Jesús chicqotashi'megue ada quemaralec ladocai, ca qaicoỹare'tegue queso 'xoic qomyipi. 
MAT.8.2	Ca nqo'neuo' so ỹale rishiita na loshicmaxa, ca' ỹa'dooto naua le'cootal so Jesús. Ca 'naaco' queso'maxare:
MAT.8.2	—Qami' ỹa'gaxala', no'm 'maxariñite', ca' shichi' quiyim yomachirec quena yalolaxa.
MAT.8.3	Ca' so Jesús ipootau'a so'maxare, ca 'naaco':
MAT.8.3	—Ajá'a, sa'maxarenta, nagui somachirec.
MAT.8.3	Ca co'na' 'naac dajo, ca só'maq rishiita na loshicmaxa chaqa'ma' imeuec queso ralolaxa. 
MAT.8.4	Ca' so Jesús 'naaco' queso'maxare:
MAT.8.4	—'Neeto' lotqai 'ue ca 'qaataxañita quedajo. Ta'ta'a quiyim quirepegue', nachaxañireu'a ñi letaxaỹaxanqajnec na qomyipi quena' qaretaxaỹa'pegue' ñi qota'a, chaqai 'ỹaañiro ma'le aca rachitaxanataxanqachi'i' cá'maq relaataxanlec na'le so Moisés, qaiyi ná'ogue ỹa'den quiyim rimi'rec queso ralolaxa'e'.
MAT.8.5	Ca co'na' inoxono so Jesús quiyi na'a' Capernaum, ca qanoviro'o' queso nouaataxanaq lashi Roma le'ec. Ca ne'xoresene'tot so Jesús, 
MAT.8.6	'naac:
MAT.8.6	—Qami' ỹa'gaxala', yi ilaatec hueeta'ñi yi ỹa'a', hueetalec yi lomala', se ra'ñiigue, ỹaatqajam 'xoic da le'xoric, paguelec na nqui'ic.
MAT.8.7	Ca' so Jesús 'naaco':
MAT.8.7	—Ỹim shicpegue', ca' somatec ma'le.
MAT.8.8	Ca' so nouaataxanaq lashi 'naaco':
MAT.8.8	—Qami' ỹa'gaxala', ỹaatqajam sqa saiguit quiyim noxoñirougui quet ñi iuo'. Chaqaidaata quiyim lachi' quet ca ra'qaachiqui', ca' ñi ilaatec imeuec. 
MAT.8.9	Ma' ỹim qai'neeta seueto'ot da lelaataxanaxac na nashillipi, chaqai 'ue na ñalliripi selaretac. Ca' quena' 'ue ñi sela', ca' eec. Chaqai no'm soỹaxana, ca chaqa'ma' anac. Chaqai ca ilaatec, no'm 'ue ca selarelec, ca chaqa'ma' ỹo'uet.
MAT.8.10	Ca co'na' so Jesús 'xaỹa dajo, ca 'uo' da le'laxa. Ca 'naaco' quecá'maq liỹaripi:
MAT.8.10	—Ỹaatqajam llic da shinac caqamiri, quená'ogue na Israel qaica ca seuana qom 'xoic ca lpi'ỹaxac 'nejem dajo ỹale. 
MAT.8.11	Ca' ỹim shinac caqamiri quiyim 'xoic ma'le ca novi' chicqa'gue da lqodoigue chaqai da lauashiguim, ca' nqa'xanñi que'e nouanta'to lqui'ỹaxaua' yaua Abraham, Isaac chaqai ñi Jacob, ma' qainoxona'a ca lo'ueenataxanaxac ñi qota'a queda piguim. 
MAT.8.12	Qam ná'maq ỹalequetau'a quet da no'ueenataxanaxac hueeta'gue da piguim, na'maxare qaỹo'da'oga ma'le ca napalaxa pa'aauec. Ca quiyi ca hua'ñi, ca noỹentac iquishquinta' naua loue quena nqui'ic.
MAT.8.13	Ca' so Jesús 'naaco' na'le queso nouaataxanaq lashi:
MAT.8.13	—Quiro queca ra'aachi', ca' ipaquichigui ma'le dá'maq 'neeta da rpi'ỹaxaqui'.
MAT.8.13	Ca so ne'necoqui' chaqa'ma' imeueco' na'le.
MAT.8.14	Ca' so Jesús quepegue' yi la'a' so Pedro. Ca iuane'ta aso ni'ỹoqoro so Pedro nenantañi queso lomala', ma' 'xoic lpa'ỹaaxa na loshicmaxa. 
MAT.8.15	Ca so'maxare ipootau'a da lqai'laxat, ca eec so lpa'ỹaaxa. Ca ne'laxashiguim aso'maxare, ca' quelolta'pegueto saua'maxare.
MAT.8.16	Ca co'na' mashic pe, ca qanodou'a so Jesús na 'xoic qomyipi ralolaxaiquipi 'ue na le'ec lecmaxaic. Ca' chaqai 'oonoqui' retaqa, ca ỹo'daauec na ne'ec lecmaxaic, chaqai qai'neeta ỹomatec sá'ogue so ralolaxaiquipi. 
MAT.8.17	Ca' dajo 'neeto' na'le, qaiyi ipaquichigui da la'qaatco' na'le so qota'a letaxaỹaxanqajnec leenaxat Isaías co'na' 'naac: “Ca'maxare icona so qarolauaxa chaqai i'xat so qaralolaxa.”
MAT.8.18	Ca co'na' so Jesús iuane'ta so 'xoic qomyipi lapoỹaho queso'maxare, ca 'naapegalo saua nale' quiyim tareta'gue da liỹa lemanaxa aso latogot late'ogue'. 
MAT.8.19	Ca' 'ue so napaxaguinataxanaq quena naqataxaquipi nqo'neu'a so Jesús, ca 'naaco':
MAT.8.19	—Qami' napaxaguinataxanaq, aỹim sahotaque shiguegue aqami' quecanchaqai 'itegue.
MAT.8.20	Ca' so Jesús 'naaco' na'le queso'maxare:
MAT.8.20	—Ana nouaxaỹaxallipi 'ue na lauac, chaqai na qo'oollipi 'ue na lpa'gue'. Qam najo ỹale llaalec qaica ca lo'xaỹoqsoqo'.
MAT.8.21	Ca 'uo' so 'óna quesaua chi lapaxaguinatqa 'naaco':
MAT.8.21	—Qami' ỹa'gaxala', ñaq yayaxañirec ñaqai 'au seshinñi yi ita'a.
MAT.8.22	Ca so Jesús 'naaco' queso'maxare:
MAT.8.22	—Naquitegue aỹim, 'xañirac ná'maq 'ec leuaxaiquipi ñaq ishinñi na lasauaxanqaipi.
MAT.8.23	Ca' so Jesús renojñigui aso qom lahi' huaxaỹaqse, liỹareta'pe saua lapaxaguinatqa. 
MAT.8.24	Ca' caso latogot late'ogue' nanac so nonot lodegaxat, ca na lo'paxaripi sham i'paxanlec nqai'en aso lahite', qam so Jesús laqata. 
MAT.8.25	Ca co'na'le, ca saua lapaxaguinatqa querepegue', ca nqo'xone', ca 'nerapego':
MAT.8.25	—Qami' qara'gaxala', qarca'laxachirec, ma' sham iyiñiñi qomi'.
MAT.8.26	Ca' so Jesús 'naaco' quesaua'maxare:
MAT.8.26	—¿Chi'negue ma' 'xoic na rqolonaxahi? ¡Ỹaatqajam cocho'qui' da rpi'ỹaxaguii!
MAT.8.26	Ca co'na'le, ca ne'laxashiguim. Ca' nelaxa so nonot chaqai aso huaaxai, ca chaqa'ma' sá'ogue nayaarichiguiñi. 
MAT.8.27	Ca quedá'maq le'laqa' saua ỹale', ca 'neraco':
MAT.8.27	—¿Nega'ỹo' dá'maq dajo ỹale, ma' vire'ta na nonot chaqai ana huaaxai na'xaỹaxane'ta?
MAT.8.28	Ca co'na' ỹovijta so Jesús caso latogot late'ogue', na' ỹovijta'a yi 'laua Gadara. Ca' qaỹanaqta'guit quesaua dos ỹale', saua'que 'ue na le'gue' lecmaxaic chicqotera'a yi napalyipi. Ca nqo'nero queso'maxare. Chalego lichigue', vire'ta quiyim qaica ca ishit que'tegue yi'maxare queso nayic. 
MAT.8.29	Ca' ỹaualaxai', 'nerac:
MAT.8.29	—¿Chi'negue ma' 'isapegueu'alo qomi', qami' Jesús, qami' llaalec ñi qota'olec? ¿Peeta'a na'itquena quiyim vite ca qanouaxanaxaset quiyim saqa' ỹovita ca laloqo'?
MAT.8.30	Qam quecajo sqoỹoqaque so 'laua neetalec aso 'xoic cooshipi que'eetac. 
MAT.8.31	Ca' so ne'equipi lecmaxaiquipi ne'xoresene'tot so Jesús, 'naac:
MAT.8.31	—No'm qaro'yirauec, qam qarayaxañiraco' quiyim senoxonaxaugui yi cooshipi.
MAT.8.32	Ca' so Jesús 'naaco':
MAT.8.32	—Hua', mohi, 'iugui.
MAT.8.32	Ca' so ne'ec lecmaxaiquipi nenoxonec quesaua ỹale', ca' taugui so cooshipi. Ca co'na' ime, ca sá'ogue so cooshipi ta'ñigui aso latogot late'ogue', ca sá'ogue homac.
MAT.8.33	Ca só'maq neloxoỹaripi caso cos 'eet, no'chi. Ca co'na' ỹoviro quiyi na'a', ca ra'qaataxane' quedá'maq 'neeto' na'le dajo chaqai quesauá'maq ỹale' 'uo' so le'gue' lecmaxaiquipi. 
MAT.8.34	Ca sá'ogue so qomyipi na'ñi yi na'a' nacpegue' yi hueete'e so Jesús. Ca co'na' ỹovita, ca ne'xoresene'tot quiyim ca'e yi la'a' so'maxare.
MAT.9.1	Ca' so Jesús renojñigui aso qom lahi' huaxaỹaqse, ca taita'gue da liỹa lemanaxa aso latogot late'ogue', ca ỹovijta'a yí'maq chi lalamaxat la'a'. 
MAT.9.2	Ca hua'anyi, ca' qaỹodou'a so ỹale se ra'ñiigue, hueetalec so lomala'. Ca co'na' so Jesús iuana da lpi'ỹaxague' saua'maxare, ca 'naaco' queso ralolaxaic:
MAT.9.2	—Na'ñaxachi', ỹaalcolec. Ma' mashic qaỹapalaxat ná'ogue na rasauaxashichi'.
MAT.9.3	Ca 'vio' saua ỹalequesaho quesaua rapaxaguinataxansa'pegue na naqataxaquipi chicqo'ot so Moisés, 'uo' da la'deenataxanaxague' 'neetasa': “Dajo ỹale napaqueteguelec ñi qota'olec quenaua la'qaatqa.” 
MAT.9.4	Qam ma' so Jesús ỹa'den dá'maq la'deenataxanaxague' saua'maxare, ca 'naaco':
MAT.9.4	—¿Chi'negue ma' se no'uen da ra'deenataxanaxaguii? 
MAT.9.5	Ca ¿negue' cá'maq paguec se qalaq quiyim qohinac: “Ná'ogue na rasauaxashichi' qaỹapalaxat”, loqo'm qohinac: “Ne'laxachirishiguim, ca' qui' huo'iriguiri'”? 
MAT.9.6	Ca' vichiguiño' nachaxanalo qamiri najo ỹale llaalec quiyim 'ue da lquesaxanaxa quenajo 'laua quiyim ỹapalaxat ca nasauaxaset.
MAT.9.6	Ca 'naaco' quesó'maq ỹale se ra'ñiigue:
MAT.9.6	—Ne'laxachirishiguim, nañireta' yi qacanqui'. Ca' quirepegue' ca ra'aachi'.
MAT.9.7	Co'na'le, ca só'maq se ra'ñiigue ne'laxashiguim, ca' queho queca la'a'. 
MAT.9.8	Ca' so qomyipi co'na' iuanchigui dajo, ca 'ue da lqolonaxa. Ca' imaqachintac ñi qota'olec ma' ỹaaneco' da lquesaxanaxa quena qomyipi.
MAT.9.9	Ca so Jesús co'na' eec, ca iuane'ta so ỹale leenaxat Mateo nqa'xantañi, neetaugui so lo'ueenataxanaxaqui quiyim icona'piguit ana nishiuete so nashi quiyi Roma. Ca 'naaco':
MAT.9.9	—Quitegue aỹim.
MAT.9.9	Ca' so Mateo ne'laxashiguim, ca' quegue so Jesús.
MAT.9.10	Ca' so Jesús co'na' mashic hueeta'ñi yi na'a' que'eetac, ca' 'xoic so ỹalequetaho quená'maq ỹacona'piguit ana nishiuete so nashi quiyi Roma chaqai so liỹa sauaqhuaiquipi ỹoviro, ca' qai'neeta lqui'ỹaxaua so Jesús chaqai saua lapaxaguinatqa. 
MAT.9.11	Qam na ỹalequetaugui na fariseoipi, co'na' iuane'ta dajo, ca inate' saua Jesús lapaxaguinatqa, 'neracsa':
MAT.9.11	—¿Chi'negue ñí'maq ỹapaxaguinta'pe qamiri ishit lqui'ỹaxaua ná'maq ỹacona'piguit ana nishiuete ca nashi chaqai na sauaqhuaiquipi?
MAT.9.12	Ca' so Jesús co'na' 'xaỹa dajo, ca 'naaco':
MAT.9.12	—Ná'maq no'uenta se ỹouen ca natarenataxanaq, ta'ta'a ná'maq 'ue na ralolaxa. 
MAT.9.13	Mohi, quii, ca' napaxaguiñiỹa dá'maq leloxoỹaxac yi naneretañi la'qaatec ñi qota'a 'naacsa': “Ỹim sahotaque 'xoriñii ca riỹahi. Mesqaida quiyim 'ỹaañiuo quiyim qaỹavigaxat ca rachitaxanataxanaxachii isecỹac.” Ma' ỹim se ñanac quiyim soỹaxana cá'maq 'deenataxanaxai, ta'ta'a ná'maq sauaqhuaiquipi, qaiyi netacocha, ca ỹaxañiñi naua lanatqa.
MAT.9.14	Ca' saua nale' so nachilaxanataxanaq leenaxat Juan noquiicra'a so Jesús, ca renataxane':
MAT.9.14	—¿Chi'neco' qomi' chaqai na fariseoipi ỹaatqajam 'xoic quen ñqopaaqachitaq, qam naua rapaxaguinataxahi' se nqopaaqachite'?
MAT.9.15	Ca' so Jesús 'naaco' quesaua'maxare:
MAT.9.15	—¿Peeta'a ishiteto' quiyim rachicota, 'ec 'ue ca lasauaxanec, cá'maq nalecsec queca shilaq quiyim ñaq ỹalequetaho cá'maq shiltapego? Qam 'ue ca na'xa'a ma'le ma' ỹovita qanaqata'a só'maq nashilaxaua. Ca' quiyi, ca ishit nqopaaqachit na'maxare.
MAT.9.16	Qaica ca ishit napalaten ca nooỹac leteraxaic quiyim rapalatenaxana ca dalaxaic hualoq lahi. Ma' cá'maq lapalatenque' dalaxaic cata', ca ỹasectaxat cá'maq ñaaue hualoq lahi. Ca' noquiiguec cá'maq lasectaxa. 
MAT.9.17	Chaqai ca dalaxaic lataxa se qaỹocorigui aca lahi' isecỹac loshicmaxa ñauapec. Ma' no'm qohine'tegue dajo, ca ná'maq loshicmaxa rachipia'gue. Ca cá'maq lataxa chaqai cá'maq loshicmaxa na'lerañi. Ca vichiguiño' ca dalaxaic lataxa qaỹocorigui aca dalaxai isecỹac loshicmaxa, qaiyi caua'que qaica ca 'netegue.
MAT.9.18	Ca' so Jesús co'na' ñaq ỹa'xatetac dajo, ca noviro' so lashi na judioipi. Ca' ỹa'yi'iñi naua le'cootal. Ca 'naaco':
MAT.9.18	—Ayi ỹaale mashic ileu. Qam no'm qami' quirepegue', ca quiyim shillirelec, ca' liỹa nca'leuec.
MAT.9.19	Ca' so Jesús ne'laxashiguim, ca' liỹa so'maxare, nauequetecto saua lapaxaguinatqa. 
MAT.9.20	Co'na'le, ca 'uo' aso 'aalo doce ñaxari ralolaxai, ỹaatqajam 'xoic da le'xoric, naquetac na leuoripi. Ca nqo'neu'a so Jesús, queetou'gue na lelaq, ca' ipootau'a na lahi so napoxoqui, 
MAT.9.21	ma' 'neetapiguio' lauel: “No'm seshit quiyim chi sepootau'a na lahi so napoxoqui, ca' chaqa'ma' yimeuec.” 
MAT.9.22	Qam so Jesús naqalgoxoñi, ca ra'ỹo'ot aso 'aalo. Ca 'naaco':
MAT.9.22	—Na'ñaxachi', ỹaalole; mashic vi'relec, ca nagui remi'rec.
MAT.9.22	Ca' queca'maxare, ca chaqa'ma' imeuec.
MAT.9.23	Ca co'na' so Jesús ỹovira'a ca la'a' so nashi, ca iuane'ta so nivigaxanaripi na'maxatetañi quiyim qaishinec aso nequetegaxai, chaqai so qomyipi naualqategueñi, noỹentagui. 
MAT.9.24	Ca' so Jesús 'naaco' queso'maxare:
MAT.9.24	—Qo'ñiiuec, 'iu'oguiyi quenajo. Ná'maq nequetegaxai se ileu. Ta'ta'a quiyim laqata.
MAT.9.24	Ca' so qomyipi i'neetac so'maxare. 
MAT.9.25	Qam so Jesús ta'oguiyi nqai'en so qomyipi. Ca so'maxare inoxono, ca icona da lqai'laxat aso nequetegaxai. Ca so'maxare ne'laxashiguim. 
MAT.9.26	Ca quiyá'ogue yi 'laua qana'xachigui dá'maq 'neeto' na'le dajo.
MAT.9.27	Ca co'na' eec, ca'e yi'maxare so Jesús, ca' coỹaretero saua dos qai'la', ỹaualqata'guita, 'nerac:
MAT.9.27	—¡Qami' llaalec so David, qare'xoriñi'!
MAT.9.28	Ca co'na' so Jesús inoxono queso lauo', ca' saua qai'la' nqo'nera'a so'maxare. Ca' so Jesús inate' saua'maxare, 'naaco':
MAT.9.28	—¿Qamiri viilec quiyim seshit so'uet quiyim liỹa neuañiñi?
MAT.9.28	Ca saua'maxare 'neraco':
MAT.9.28	—Ajá'a, seuaqlec, qami' qara'gaxala'.
MAT.9.29	Ca' so Jesús ipootau'alo saua nqote' saua'maxare. Ca 'naaco':
MAT.9.29	—Ỹaatqajam ipaquichigui dá'maq 'neeta da rpi'ỹaxaguii.
MAT.9.30	Ca' naviguerec saua nqote' saua'maxare. Co'na'le, ca so Jesús ỹaatqajam qate'talo, 'naaco' quesaua'maxare:
MAT.9.30	—Qaico' ca ỹa'den nqai'ñii dajo.
MAT.9.31	Qam co'na' inoxondec, ca chaqa'ma' ra'qaataxane' quená'ogue na qom neetalec yi 'laua quedá'maq ỹo'ueeto' na'le so Jesús.
MAT.9.32	Ca co'na' mashic que' saua'maxare, ca 'vio' saua qomi' naueguero so ỹale qaicaua caua la'qaatqa, 'ue so le'ec lecmaxaic. 
MAT.9.33	Ca co'na' so Jesús ỹo'daauec so le'ec lecmaxaic, ca só'maq qaicaua caua la'qaatqa chaqa'ma' retaqa. Ca' so qomyipi i'laq, ca 'naaco':
MAT.9.33	—Se ỹauanapega quiyim 'ue quet ca seuanaxa quena Israel 'nejem dajo.
MAT.9.34	Qam so ỹalequetaugui na fariseoipi 'naaco':
MAT.9.34	—Dajo ỹale ỹo'daauec na ne'ec lecmaxaic, ỹahote'e da lquesaxanaxa só'maq chi lashi na'maxare.
MAT.9.35	So Jesús ỹouoxontac sá'ogue so na'aateripi chaqai naua na'aaterolqai', rapaxaguinataxantac cana lapoxoqui na judioipi quecá'maq hueeta'ñi, ỹa'xatetac da no'uen na'xaỹaxac quiyim ñi qota'olec ỹoiquentac ná'ogue najo, chaqai ỹomatec na qomyipi quená'maq ỹoreta'oguit ralolaxa chaqai na le'ne'. 
MAT.9.36	Ca na' iuana so qomyipi, ca 'ue da le'xorenataxanaxa queso'maxare. Ma' 'ue da le'xoric chaqai qaica ca la'ñaxac, 'ec ana qagreta qaica ca reloxoỹa'a. 
MAT.9.37	Ca 'naapegalo na'le saua lapaxaguinatqa:
MAT.9.37	—Ỹaatqajam 'xoic ana la na nanecsec, qam sqo vito'olqai' nauá'maq raqataxane' quet. 
MAT.9.38	Ca' vichiguiño' shiilahi ñi qota'olec ñí'maq lanaxanqa' na'maxare quiyim nela' ca naqataxanaripi, qaiyi naqat ná'maq lanecsec ala.
MAT.10.1	Co'na'le, ca' so Jesús roỹaxanalo saua doce lapaxaguinatqa, ca' ỹaanema da lquesaxanqa' quiyim ỹo'derauec na ne'ec lecmaxaic, chaqai quiyim ỹomaterec ná'ogue nanchaqaina nalolaxa chaqai na ne'ne'.
MAT.10.2	Ca' nauajo nauá'maq leenqate' sauá'maq doce lelaatqa: Simón, ca' da liỹa leenaxat Pedro; chaqai so lqaỹa Andrés; Jacobo chaqai so lqaỹa Juan, llaalqa so Zebedeo; 
MAT.10.3	Felipe, Bartolomé, Tomás chaqai so Mateo só'maq icona'piguit na'le ana nishiuete so nashi quiyi Roma; Jacobo, llaalec so Alfeo; Lebeo chaqai qai'neeta leenaxat Tadeo; 
MAT.10.4	Simón só'maq chicqaugui na leenaxat cananista; chaqai so Judas Iscariote só'maq ỹaano' na'le so Jesús.
MAT.10.5	So Jesús ilate' saua doce lapaxaguinatqa, ca 'uo' da laqataxac, 'neetasa':
MAT.10.5	—'Neeto' quiipegueto naua 'lauari sqai neetalgoto na judioipi. Chaqai sqai viriu'a na na'aateripi huaugui yi 'laua Samaria. 
MAT.10.6	Ta'ta'a quiyim quiipegue' na llaalqaipi so Israel, ma' na'maxare 'neetari' ana qagreta ỹo'meetajlec. 
MAT.10.7	Ca 'xachitapeguem quiyim tot qoỹoxoguit da lo'ueenataxanaxac ñi qota'a neeta'gue da piguim quiyim ỹoiquentac ná'ogue najo. 
MAT.10.8	Machiuec na ralolaxaiquipi, liỹa nca'leuec nqai'ñii ná'maq mashic ileu, imeuec nqai'ñii ná'maq mashic rishiita na loshicmaxa, o'yiỹauec na ne'ec lecmaxaic. Qaca aca laseuete quiyim coñiguit dajo nquesaxanaxa, ca' sqaca laseuete nqai'ñii quiyim 'ueenataxañiỹa.
MAT.10.9	Sqai 'xachii aca qadamii chicqaugui na 'oro, loqo'm ana plata, loqo'm na cobre, 
MAT.10.10	chaqai aca noviñichii lahi' queca nayic. Chaqai 'oonoqui' ca nelamaxaguii 'xachii, chaqai sqai 'xachii caua qapelachirii, chaqai aca rashillichii. Ma' ca 'ueenataxanaxai ỹaatqajam qui'iigui ca lo'ueenataxanaxac.
MAT.10.11	Ca quiyim viriu'a ca na'a', loqo'm quenaua na'aaterolqai', ca' daañiỹaque ca la'a' ca qom mashic qaipi'ỹa'a. Ca ñiỹa'ñi ca la'a', chi ỹovireta'a quiyim oquiỹa'e ca'maxare. 
MAT.10.12	Ca ma' noxoñiu'a ca na'a', ca' quinaxañii, 'ñiỹacsa': “'Uo' ma'le ca ra'maxahi.” 
MAT.10.13	Ca cá'maq la'a' ca'maxare, no'm ta'chiguit quiyim ỹacoñiguit, ca no'ueenaqchii'ot dajo niquinaxanaxac chicqaugui da na'maxa. Qam no'm sqa taiguit quiyim icoñiguit, ca' rapilaxachitec da riquinaxanaxaguii. 
MAT.10.14	Chaqai no'm se qaicoñiguita chaqai se qana'xaỹaxanalo qamiri, ca' oquiỹa'e cajo na'a', loqo'm cajo na'aateripi. Ca ochigoxoiuec na namoxoỹaxa quenaua qapiaachiri. 
MAT.10.15	Ca ỹaatqajam llic da shinac caqamiri quecajo pa'aatec na'xa'a ma' ñi qota'olec imit ná'ogue najo, ca' ca nouaxanaxaset cajo na'a' paguec lecaic ma'le ca nouaxanaxaset queso qomyipi na'ñi na'le yi Sodoma chaqai yi Gomorra.
MAT.10.16	¡Ñaqai 'ajñii! Ỹim selate' qamiri, 'nejme' aqamiri aca qagreta, quiichicñigui nqohin na lavinñi ca iseripi toxonaxairipi. Qam na'deenaxanqachiñii, 'ñiitari' ca nanaic, qam sqa vii ca rovirii, 'ñiitari' ca coviguiñic. 
MAT.10.17	Ỹaatqajam richilliỹaño', ma' na qomyipi ỹaanero qamiri ma'le quena nashillipi, ca' qaỹouaxanta'pe qamiri ma'le cana lapoxoqui na judioipi. 
MAT.10.18	Ca vire'to' ma' viriỹau'a ná'maq reloqota'alo naua 'lauari chaqai ná'maq lashillipi na'maxare, ma' qamiri ỹalamaxarete', qaiyi shichii ya'xachitac quena'maxare chaqai quena sqai judioipi. 
MAT.10.19	Qam ma' qoỹaanero qamiri quena nashillipi, sqai 'yiiñitaque cá'maq 'ñiỹac, loqo'm quecá'maq reloqo'tegue ca ra'qaachiguii. Ma' quiyim ỹovita ca laloqo' quiyim taxahi, ca' ñi qota'olec ỹo'ueete' ma'le caua ra'qaataxahi. 
MAT.10.20	Ma' sqai qamiri nauá'maq taxahi ma'le, ta'ta'a so ne'Espíritu ñi qota'a ñí'maq viilec ñí'maq retaqa ma'le caqamiri.
MAT.10.21	Na qomyipi ỹo'uet ma'le ca nalauataxac cá'maq chi lalamaxaret lqaỹa, chaqai ná'maq neta'allipi ỹo'uet ma'le ca nalauataxac cá'maq chi lalamaxaret llaalec. Chaqai na ñaalqaipi npa'guene'e' ma'le ca leta'a, ca relaataxanlec quiyim qaỹalauat. 
MAT.10.22	Ná'ogue na qomyipi noquii'alo qamiri ma'le ma' 'xachitac da ỹeenaxat. Qam cá'maq na'ñaxachichiguiñi, chi ỹovireta'a ca lqodoc aca lqauaxaqui, ca' chaqaica cá'maq qanca'laxatec. 
MAT.10.23	Ca noma' qarocañiỹac queca na'a', ca' 'iichii, quiipegue' ca liỹa. Ma' ỹaatqajam llic da shinac caqamiri, quiyim najo ỹale llaalec novi' ma'le, ma' saqa' nomachishiguim ná'ogue na na'aateripi quená'maq la'a' so Israel llaalqaipi.
MAT.10.24	Ca' qaica quet cá'maq napaxaguinatec napacalec quet ca napaxaguinatqo', chaqai ca nelaatec se ỹapacauec quecá'maq na'co'. 
MAT.10.25	Vichiguiño' ca napaxaguinatec ỹa'maqachigui quet lauel quiyim ỹovireta'a quiyim 'nejem ca napaxaguinatqo', chaqai ca nelaatec ỹovireta'a quiyim 'nejem ca na'co'. Ca no'm cá'maq nashi queca na'a' qaỹamata'gue lashi na se re'xogui lecmaxaiquipi, ¿mesqai pagueco' la'aaxa cá'maq qaỹamata'gue na llaalqaipi ma'le?
MAT.10.26	Ca' vichiguiño' 'neeto' ro'chiitapega ca qom. Ma' sqaica quet cá'maq 'ueenataxac quiyim se qaichoxotec, chaqai qaica quet cá'maq qoỹo'tetegueñi ỹovireta'a quet quiyim se qaỹa'den. 
MAT.10.27	Dá'maq shinac caqamiri quena napalaxa, ca qamiri 'xachii quiyim viita'ñi ca re'qojlec; chaqai cá'maq ñimootaxantec quiyim sa'xatema qamiri, ỹaatqajam nichiñigue ma' na'xachiuec queca lelaq ca 'imec. 
MAT.10.28	Ca se ro'chiỹa cá'maq ishit ỹalauat na noshicmaxa, qam se ishit ỹalauat yi pa'aauo chaalataxac. Ta'ta'a quiyim ro'chiỹa ñi qota'olec ñí'maq ishit ỹalauat na qaroshicmaxa chaqai so qara'al inaxañigui ca norec navicqatqa' na hualoxonyipi.
MAT.10.29	¿Se qaimeene' caua dos qo'oole laseuete' aca 'oono'lli' chiróla? Ma' qaca quet aca 'oono'lli' cana'maxare najñi quena 'laua, no'm ñi qota'a ñí'maq viilec se ỹa'maxarenta. 
MAT.10.30	Ma' vire'ta na lqahic laue quiñi 'óna caqamiri ỹaatqajam naloqojneguesec. 
MAT.10.31	Ca' se ro'chii qamiri, ma' qamiri paguec aca rashivichii caca 'xoic qo'oole.
MAT.10.32	Ca ná'ogue ná'maq ra'qaataxanem na qomyipi quiyim queetalec aỹim, ca ỹim qai'neeta sa'xat ma'le quiñi ita'a qota'olec neeta'gue da piguim. 
MAT.10.33	Qam cá'maq se ra'qaataxan quena qomyipi quiyim queeta'pegue' aỹim, ca' ỹim qai'neeta se sa'xat ma'le quiñi ita'a qota'olec neeta'gue da piguim.
MAT.10.34	'Neeto' 'neetapigui qavillii quiyim ñoda'a ca leuagaxa na qomyipi quena 'laua. Ma' se ñodo ca neuagaxa, ta'ta'a ca neloquiaxac. 
MAT.10.35	Ca' ỹim ñanac, qaiyi ca ỹale npa'guene'e' ca leta'a, chaqai aca 'aalo npa'guente'e' acá'maq chi late'e, chaqai aca nate npa'guene'e' acá'maq chi ni'ỹoqoro. 
MAT.10.36	Ca ma'le, ca' quiñi 'óna chi npa'guenaxaua cá'maq chi lauo' le'ec.
MAT.10.37	Cá'maq ỹapacqajnauec ca lqo'iichi queca leta'a, loqo'm caca late'e caỹim, ca'maxare sqa taiguit quiyim ỹalamaxaret. Chaqai cá'maq ỹapacqajnauec ca lqo'iichi queca llaalec, loqo'm caca llaale caỹim, ca ca'maxare sqa taiguit quiyim ỹalamaxaret. 
MAT.10.38	Chaqai cá'maq queetalec aỹim, no'm se ishit quiyim 'eno'm ileualec aỹim, ca' sqa taiguit quiyim ỹalamaxaret. 
MAT.10.39	Ca cá'maq ỹahotaque nca'laxatec dá'maq chi nachaalataxac, ca na'laxatañi. Qam cá'maq na'laxatañi da nachaalataxac soualec quiyim queeta'pegue' aỹim, ca' chaqaica cá'maq qanca'laxatec ma'le.
MAT.10.40	Cá'maq icoñi'chiguita qamiri, ca icoñi'chiguit aỹim. Chaqai cá'maq icoñi'chiguit aỹim, ca icoñi'chiguit ñí'maq yila'. 
MAT.10.41	Ca cá'maq ỹacoñi'chiguit ca letaxaỹaxanqajnec ñi qota'a ma' ca'maxare lelaatec ñi'maxare, ca ca'maxare icoñiguit ca nishiue' 'nejem ma'le cá'maq nishiue' ca netaxaỹaxanqajnec. Chaqai cá'maq icoñi'chiguit ca ỹale huagaxaraic ma' huagaxaraic, ca' icoñiguit ma'le ca nishiue' 'nejem cá'maq nishiue' ca huagaxaraic ỹale. 
MAT.10.42	Chaqai canchaqaica quiyim ỹaanem 'eno'chaqai 'oono'lli' aca 'taxaqui queca 'oom huaxaỹaq quiñi 'óna quenaua collo'olqai' queesa'pegue' aỹim, ca' ỹaatqajam llicsa 'ue ca nishiue' ma'le.
MAT.11.1	Ca co'na' ỹomat da ỹa'xatetac laqataxac so Jesús quesaua doce lapaxaguinatqa, ca' eec ca'e yi'maxare, ma' ỹahotaque rapaxaguinataxan chaqai ỹa'xate' yaua na'qaatqa quiyi na'aateripi hueetaugui yijo 'laua.
MAT.11.2	Ca' so Juan na' mashic neetaugui añi ncoñiitaxanaxaqui, ca so'maxare ỹovirau'a ỹa'den ná'ogue ná'maq ỹo'ueetetac so Cristo. Co'na'le, ca' 'vii saua ilate' nale' ra'ajnaxanta so'maxare, 
MAT.11.3	chaqai quiyim inate', 'neracsa':
MAT.11.3	—¿Chaqai qami'o' ná'maq nashi nca'laxaqui qaỹa'xateta'guit nanaỹa'quena, loqo'm 'ue ca liỹa ñauaanqa'piguit?
MAT.11.4	Ca' so Jesús 'naaco' quesaua'maxare:
MAT.11.4	—Mohi, quiipegue' ca Juan, ca' 'qaataxañiỹa quená'maq 'ajñitac chaqai ná'maq 'xaitapega. 
MAT.11.5	'Qaataxañim dá'maq 'neeta quiyim na qai'laripi neuanñi, chaqai na se ra'ñiiguelo naua lichil qaua, na rishiita na loshicmaxa imeuec quena ralolaxa, na ra'ñiỹagui na lqahic 'qaa, chaqai ná'maq mashic ileu liỹa nca'leuec nqohin, chaqai na 'xoraiquipi qaỹa'xatem da na'qaatec chicqaugui da nca'laxa. 
MAT.11.6	Chalego la'maxa quecá'maq se yoqolliguit.
MAT.11.7	Ca co'na' que' saua'maxare, ca so Jesús ỹa'xatem na qomyipi dá'maq 'neeta so Juan, 'naaco':
MAT.11.7	—¿Negue' só'maq 'ajnaxañiu'ga na'le quiyi 'laua qaica qom? ¿Peeta'a 'óna aso noqola late'e qaỹachoolaxantac quena nonot? 
MAT.11.8	Ca ¿negue' só'maq 'ajnaxañiu'ga? ¿Peeta'a ỹaatqajam lo'yaxanqa saua loho so ỹale? Qamiri 'yiiñii quiyim ná'maq lo'yaxanqa naua loho ỹañiñi, na'maxare neeta'ñi na la'a' na nashillipi. 
MAT.11.9	Ca ¿nega'ỹo' só'maq 'ajnaxañiu'ga? ¿Peeta'a letaxaỹaxanqajanco' ñi qota'a so'maxare? Ajá'a, ỹaatqajam lliqueta, chaqai ỹapacauec queca netaxaỹaxanqajnec. 
MAT.11.10	Ma' so Juan chaqaiso só'maq ỹa'xateta'guit na'le naua naneresañi la'qaatqa ñi qota'olec, 'neracsa':
MAT.11.10	Ỹim sela' saqatqajanta'gue da 'i'sa'gue ca ỹa'qaataxanqajnec,
MAT.11.10	qaiyi ỹa'maxatetañi ca nayiqui'.
MAT.11.11	Ỹaatqajam llic da shinac caqamiri quiyim quená'ogue na qom quená'maq vire'ta nagui nca'leetauec, qaica ca paguec lecaic quesó'maq nachilaxanataxanaq leenaxat Juan. Qam cá'maq paguec cocho'qui' queda lo'ueenataxanaxac ñi qota'a queda piguim, paguec lecaic queso'maxare.
MAT.11.12	Chicqochi'ñi na' novi' so nachilaxanataxanaq leenaxat Juan, chi ỹovireta'a nagui, dá'maq lo'ueenataxanaxac ñi qota'a queda piguim ỹaatqajam 'ue da noqogaxanataxac. Ca ná'maq ỹouen dá'maq re'qoochigui lquesaxanaxa, na'maxare ỹahotaque rouootaxana'gue da'maxare. 
MAT.11.13	Ná'ogue na 'au letaxaỹaxanqajanqaipi ñi qota'a chaqai na naqataxaquipi chicqo'ot so Moisés ỹa'xatesa'guit dajo no'ueenataxanaxac, chi ỹovireta'a na' novi' so Juan. 
MAT.11.14	Ca no'm qamiri viitaque viilec, ca' so Juan chaqaiso' só'maq letaxaỹaxanqajnec ñi qota'a leenaxat Elías qaỹa'xateta'guit nanaỹa'quena. 
MAT.11.15	Ca cá'maq ỹa'den da na'xaỹaxanaxac, ca no'uen quiyim ỹa'maxate'tegue da na'xaỹaxanaxac.
MAT.11.16	Ca ¿negue' queto' cá'maq saloqojnaxana quena qomyipi hueetauguilo nauajo na'xata'? Chaqai 'nejem na ñaaqaipioqui' nqa'xantañi, hueeta'ñi ca leuallaxauqa', ca ỹaualaxalec ca liỹaripi, 'naacsa': 
MAT.11.17	“Spe'taxaguilo naua qarpe'tel, qam se rasochii; chaqai so'ueenqata'pe nauá'maq qaỹo'ueene' quena 'ue yi nasauaxanec, qam se nohiñii.” 
MAT.11.18	Ma' na' novi' so Juan, so'maxare se que'e chaqai se ne'et, qam qamiri 'ñiỹac 'ue ca le'ec lecmaxaic. 
MAT.11.19	Ime, ca' novi' najo ỹale llaalec. Na'maxare que'e chaqai ne'et. Ca' qamiri 'ñiỹac quemaraxauaic chaqai ne'taaxai, nauochaxaua na sauaqhuaiquipi chaqai ná'maq ỹacona'piguit ana nishiuete ca nashi quiyi Roma. Qam dá'maq la'deenaxanaxa ñi qota'a re'oq dá'maq ñigui.
MAT.11.20	Co'na'le, ca' so Jesús ỹoviraqta'a ná'maq qom neeta'ñi na na'aateripi quená'maq hua'ñi quiyim paguec na ỹo'uet quená'maq se qaiuanapega, ma' ná'maq qomyipi na'ñi na'maxare sqai ỹaxañiñi naua lanatqa. Ca 'naaco':
MAT.11.21	—¡Ỹaatqajam chalego re'xoriguii, qamiri ñiỹa'ñi na na'a' Corazín! ¡Chaqai ná'maq neeta'ñi na na'a' Betsaida! Ma' quetqai hua'ño' yi na'a' Tiro chaqai yi Sidón ná'maq qaỹo'uet se qaiuanapega quená'maq qaỹo'uet na'le caqamiri, shi'gue quet ỹaxañiñi naua lanatqa, chaqai nachaxanta queta'le ỹañiñi caua noho nasouaxaqui', chaqai nemeetalta' quena lo. 
MAT.11.22	Qam shinac caqamiri, ma' qaỹa'ue ca nouaxanaxaset najo queca pa'aatec na'xa'a, paguec lecaic ma'le ca nouaxanaxashichii quiyi qomyipi na'ñi yi Tiro chaqai yi Sidón. 
MAT.11.23	Chaqai qami' na'a' Capernaum, ¿peeta'a 'ñiisapega quiyim qaiconot qami', ca vichiro'ot na piguim? Qam qarapilaxajñi qami' ma'le ca qaỹoviraqta'ña ca lapooqo' na leuaxaiquipi. Ma' quetqai queso na'a' Sodoma qaỹo'ueeto' na'le dá'maq se qaiuanapega qaỹo'uet caqamiri, sojo na'a' ñaqa 'ue quet nagui. 
MAT.11.24	Qam nagui shinac caqamiri queca pa'aatec na'xa'a ma' qaỹa'ue ca nouaxanaxaset ná'ogue najo, ca' qamiri paguec lecaic ca nouaxanaxashichii ma'le queso qomyipi na'ño' na'le yi 'laua Sodoma.
MAT.11.25	Ca' quesojo na'xa'a so Jesús 'naaco':
MAT.11.25	—Qami' ita'a qota'olec, ma' qami' na'gaxala' queda piguim chaqai quena 'laua, semaqachin aqami', ma' qami' chaxañitem ná'maq qaica ca ỹa'den dá'maq 'xochirapeguem na 'deenaxanqachaqaic chaqai ná'maq 'xoic na ỹa'den. 
MAT.11.26	Ajá'a, qami' ita'a, ma' chaqaido' dá'maq vi'saque.
MAT.11.27	Ñi ita'a ỹomato'ot aỹim ná'ogue nanchaqaina. Ca' qaica cá'maq ỹaatqajam ỹa'den najo llaalec, ta'ta'a ñí'maq leta'a. Chaqai qaica cá'maq ỹaatqajam ỹa'den ñi'maxare, ta'ta'a najo llaalec chaqai ná'maq na llaalec ỹahotaque ỹa'deenaxanaxanegue ñi'maxare. 
MAT.11.28	Naguipegue' aỹim qamiá'ogue, ma' mashic rco'chiiuec quena ro'ueenataxanaxaguii chaqai quena ri'ỹaaguii, ca' ỹim ñco'mataxandec qamiri. 
MAT.11.29	Coñiguit ná'maq i'ỹaaquioxola' sanaguilo qamiri, nañaañi'chiguit aỹim quiyim sapaxaguiñii, ma' ỹaatqajam ỹim hualaxauaic chaqai neneequesenaxai añi i'taxanata, ca' nachiỹa ma'le ca nco'mataxac da nachaalataxaguii. 
MAT.11.30	Chaqai cá'maq i'ỹaaquioxola' sanaguilo qamiri sqaica ca lqalaic quiyim qai'xat, chaqai dá'maq ri'ỹaaguii sellaalgoto qamiri ỹaatqajam pa'aateta quiyim qai'xat.
MAT.12.1	Ca 'uo' so na'xa'a co'mataxaqui quiyim so Jesús queetalgoto naua nanaxanqate'. Ca' saua lapaxaguinatqa nauatera'guit na lqopaaqa', ca rapogoxone' quena trigo, ca ỹa'gue' ana la. 
MAT.12.2	Ca ná'maq ỹalequetaugui na fariseoipi co'na' iuane'ta dajo, ca' qohinapega so Jesús:
MAT.12.2	—Ñaqai 'ajñi', nauá'maq rapaxaguinataxahi' ỹo'ueetesac dá'maq se qaỹa'maxaren qaỹo'uet quiyi na'xa'a co'mataxaqui.
MAT.12.3	Qam so Jesús 'naaco' quesaua'maxare:
MAT.12.3	—¿Saqa' taxahilco' quen dá'maq 'neeto' na'le so nashi David co'na' 'ue so na'xa'a so'maxare chaqai saua nauegaxaua' qopate'? 
MAT.12.4	Na' so'maxare inoxonougui ñi lauo' ñi qota'olec, ca' ỹa'ic so paanyipi mashic shi'gue qoỹaanot ñi'maxare, só'maq se ishit 'ue ca qoỹaanem quiyim ỹa'ic, 'nejem so'maxare chaqai saua nauegaxaua', qainaata ná'maq letaxaỹaxanqajnec na qomyipi quena' qaretaxaỹa'pegue' ñi qota'a. 
MAT.12.5	Loqo'm ¿sqai taxahilco' quen na naqataxaquipi chicqo'ot so Moisés quiyim na netaxaỹaxanqajanqaipi ná'maq ro'ueenataxantac caso no'ueenaxanaxaqui, ca na'maxare se nco'matec queso na'xa'a co'mataxaqui? Qam dajo se nasauaxaset. 
MAT.12.6	Ca' ỹim shinac caqamiri quiyim quenajo 'ue dá'maq paguec lecaic queca chi no'ueenaxanaxaqui. 
MAT.12.7	Qamiri sqa 'yiiñiỹo' dá'maq reloqo'tegue yi naneretañi la'qaatec ñi qota'olec, 'naac: “Ỹim sahotaque quiyim 'xorenataxañii, ca' mesqaida 'ỹaañiuo qaỹavigaxat ca isecỹac rachitaxanataxanaxachii.” Ca' quetaxan 'yiiñiỹo' dajo, ca' se ishit quiyim viitaque quet ca lasauaxaset cá'maq qaica ca ỹasauaxat. 
MAT.12.8	Ma' najo ỹale llaalec 'ue nqai 'negue quiyim 'ue ca relaataxanlec quiyim qaỹo'uet queca na'xa'a co'mataxaqui.
MAT.12.9	Ca co'na' so Jesús ca'e yi'maxare, ca' inoxonougui añi lapoxoqui na judioipi. 
MAT.12.10	Ca' hueete'eyi so ỹale rashivita da lqai'laxat. Ca ma' qaỹahotaque ca la'maqa' quiyim qaỹa'ue ca lasauaxaset so Jesús, ca qainato':
MAT.12.10	—¿Ỹa'maqachiguiño' qaỹomatec ca ralolaxaic queca na'xa'a co'mataxaqui?
MAT.12.11	Ca' so Jesús 'naaco' quesaua'maxare:
MAT.12.11	—¿Nega'ỹo'ca caqamiri, no'm 'ue aca lalo qagreta ilamqa'ñigui aca ni'ỹa queca na'xa'a co'mataxaqui, mesqai quepegue', ca' naqajshiguim? 
MAT.12.12	Ca' ¿mese ỹapacauco' ca qom caca qagreta? Ca' vichiguiño' qaishit qaỹo'uet cá'maq ỹa'maqachiguiñi queca na'xa'a co'mataxaqui.
MAT.12.13	Ca' so Jesús 'naaco' queso ỹale:
MAT.12.13	—Lamaxachirec na rqai'laxachi'.
MAT.12.13	Ca co'na' ỹalamaxatec, ca chaqa'ma' no'uenta 'nejem aso liỹa. 
MAT.12.14	Ca co'na'le, ca ta'oguiyi so fariseoipi, ca' retaxaỹapigui cá'maq la'maqa' quiyim ỹalauat so Jesús.
MAT.12.15	Ca co'na' ỹa'den dajo so Jesús, ca' ca'e yí'maq hueete'e. Ca 'xoic so qomyipi coỹare'tegue, ca so Jesús ỹomatec ná'ogue na ralolaxaiquipi. 
MAT.12.16	Chaqai 'naapega quiyim se ỹa'xat negue' so'maxare. 
MAT.12.17	Dajo 'neeto' na'le, qaiyi ipaquichigui dá'maq ỹa'xato' na'le so letaxaỹaxanqajnec ñi qota'a leenaxat Isaías, co'na' 'naac:
MAT.12.18	Cajo cá'maq ilaatec, chaqaica cá'maq ica'acsec,
MAT.12.18	cá'maq ỹim yqo'ta, chaqaica cá'maq ñitoonta'pegue.
MAT.12.18	Ca'maxare sanagui ma'le ñi ñi'Espíritu,
MAT.12.18	qaiyi ỹa'xatem na ỹoreta'oguit qomyipi da sahotaque so'uet.
MAT.12.19	Ca'maxare se nco'uaatac, chaqai se ỹaualqatari',
MAT.12.19	chaqai sqai qara'qaatape'ogalo caua la'qaatqa quena nayiquipi.
MAT.12.20	Chaqai vire'ta se ỹaqaguit aca noqola late'e quiyim namaxagui,
MAT.12.20	chaqai se ỹo'mat ca ncoỹeraxanaxat quiyim chi nichitashiguim,
MAT.12.20	chi ỹovireta'a quiyim ỹa'yiñi dá'maq ỹa'maqachiguiñi lo'ueenataxanaxac.
MAT.12.21	Chaqai ná'ogue na ỹoreta'oguit qomyipi 'ue da naquitaxac ma'le queca'maxare.
MAT.12.22	Co'na'le, ca' qaỹauega'a so Jesús so ỹale 'ue so le'ec lecmaxaic, se neuanñi chaqai se retaqa. Qam so Jesús ỹomatec. Ca' so ỹale lotqai neuanñi chaqai 'vii naua la'qaatqa nqai'en. 
MAT.12.23	Ca' ỹaatqajam 'ue da le'laxa so qomyipi, ca 'naac:
MAT.12.23	—¿Peeta'a chaqaido' dajo da llaalec so nashi David?
MAT.12.24	Qam co'na' 'xaỹa dajo so fariseoipi, ca 'naaco':
MAT.12.24	—Dajo ỹale ỹo'daauec na ne'ec lecmaxaiquipi, qam ỹahote'e da lquesaxanaxa so Beelzebú só'maq chi lashi na'maxare.
MAT.12.25	Qam so Jesús ỹa'den dá'maq la'deenataxanaxague' saua'maxare, ca 'naaco':
MAT.12.25	—Canchaqaica nashillipi, no'm noỹoota'chi, ca' chi nco'ỹata', ca ca'maxare tai'a quiyim na'laañi. Chaqai ca na'a', loqo'm ca chi neuo' laseripi quiyim noỹoota'chi, ca' se ishit quiyim chaqaidaata 'neetari'. 
MAT.12.26	Ca' chaqaida qai'neeta 'neeta so na'ỹaapec quiyim 'ec chi no'deeteguelta', ca chi noỹoota'chi, ca ¿negue' cá'maq 'neeta quiyim chaqai 'neetari' se neme quet da lquesaxanaxa? 
MAT.12.27	Qamiri 'ñiỹac quiyim aỹim so'daauec na ne'ec lecmaxaic, sahote'e da lquesaxanaxa so Beelzebú. Ca no'm chaqaida 'neeta, ca ¿nega'ỹo' cá'maq ỹaanem da lquesaxanaxa ná'maq queeta'pegueto qamiri quiyim ỹo'daauec na'maxare? Ca' vichiguiño' chaqaina ná'maq ichoxote' qamiri quiyim o'miỹac. 
MAT.12.28	Qam ỹim so'daauec na ne'ec lecmaxaic, sahote'e da lquesaxanaxa ñi ne'Espíritu ñi qota'olec. Ca dá'maq 'neeta dajo quiyim mashic novitalo qamiri da lo'ueenataxanaxac ñi qota'a ma' ỹoiquentac ná'ogue najo.
MAT.12.29	Ma' ¿negue' quet cá'maq 'neeta quiyim 'ue quet ca inoxonaugui ca lauo' ca ỹale quesaxanaxaic ca rouootaxana'gue na louenqaipi, no'm sqai 'au coñirañi? Ca no'm chaqaida 'ne'tegue, ca qaigueme ishit rouootaxana'gue ca louenqaipi.
MAT.12.30	Cá'maq noỹootec caỹim, ca' ñpa'guenaxaua. Chaqai cá'maq se ỹapoonaxanaxaua, ca' chaqaica cá'maq iuagaxatac cá'maq so'ueetetac.
MAT.12.31	Ca vichiguiño' shinac caqamiri, na qomyipi ishit qaỹapalaxat ná'ogue na lasauaxaseteripi chaqai ná'ogue ná'maq ỹa'xat se no'uen, qam cá'maq retaxaỹa'guit so Espíritu Santo, ca' se ishit qaỹapalaxat ca lasauaxaset. 
MAT.12.32	Chaqai canchaqaica quiyim 'ue ca ỹa'xat se no'uen quenajo ỹale llaalec, qaishiteta qaỹapalaxat ca lasauaxaset. Qam cá'maq retaxaỹa'guit so Espíritu Santo, se qaỹapalaxat quenajo 'laua loqo'm queca liỹa 'laua ñaqa naata.
MAT.12.33	No'm no'uen aca qo'paq, ca' lo'daxarai ana la. Chaqai no'm se no'uen aca qo'paq, ca' se lo'i' ana la. Ma' aca qo'paq qaỹa'den cana la. 
MAT.12.34	¡Qamiri nanaic llaalqaipi! ¿Negue' quet ca 'neeta quiyim lo'yaxanqa quet caua ra'qaataxahi quiyim qamiri hualoxona'? Ma' ñi qodap ñí'maq naatougui cá'maq hueetagui añi qare'taxanata. 
MAT.12.35	Cá'maq no'uen ỹale, ca lo'yaxanqa naua la'qaatqa, ma' cá'maq no'uen hueetagui añi le'taxanata. Chaqai ca se no'uen ỹale, ca' se no'viiñi naua la'qaatqa, ma' cá'maq se no'uen hueetagui añi le'taxanata. 
MAT.12.36	Ca' ỹim shinac caqamiri queca na'xa'a ma' qaimit ná'ogue najo, ma'le, ca' ná'ogue na qomyipi chi ỹa'xat ná'maq chi la'qaatqaipi se retane'uegue quiyim ỹa'xat. 
MAT.12.37	Ma' quecá'maq 'neeta ca ra'qaachiqui' ma' qaimit qami', ca' re'oq quiyim qaỹa'ue ca rasauaxashichi', loqo'm se qaỹa'ue.
MAT.12.38	Ca 'uo' so fariseoipi chaqai quená'maq rapaxaguinataxanta'pegue na naqataxaquipi 'neraco' na'le queso Jesús:
MAT.12.38	—Qami' napaxaguinataxanaq, sahoqotaque quiyim seuanqachigui aqami' quiyim 'viichi' ca netanec se qaiuanapega.
MAT.12.39	Ca' so Jesús 'naaco' quesaua'maxare:
MAT.12.39	—Na qomyipi hualoxonyipi chaqai sqai huelec ñi qota'olec, na'maxare ỹahotaque quiyim qaỹo'uet ca netanec se qaiuanapega. Qam tot qoỹaanem ca netanec, ta'ta'a so netanec na'le viichigui so qota'a letaxaỹaxanqajnec leenaxat Jonás. 
MAT.12.40	Ma' dá'maq 'neeto' na'le so Jonás co'na' hueetagui na lauel so nallin lodegaxat tres na'xata' chaqai tres piri, ca' chaqaida 'neeta ma'le najo ỹale llaalec hueetaugui ma'le na lauel na 'laua tres na'xata' chaqai tres piri. 
MAT.12.41	Ca' so qomyipi na'ño' na'le yi na'a' lodegaxat Nínive, so'maxare nachajñi ma'le quecajo na'xa'a ma' qaimit ná'ogue na qomyipi, ca ỹa'ue ma'le ca nouaxanaxaset na'maxare. Ma' só'maq na'ñi yi Nínive ỹaxañiñi naua lanatqa na' qaỹa'xatem da la'qaatec ñi qota'a quesó'maq la'qaataxanqajnec leenaxat Jonás. Ca' nagui hueetauguilo qamiri dá'maq paguec lecaic queso Jonás. 
MAT.12.42	Qai'neeta aso nashi na'gue da 'guiñi, aso'maxare ne'laxashiguim quecajo na'xa'a ma' qaimit ná'ogue na qomyipi. Ca aso'maxare ỹa'ue ma'le ca nouaxanaxaset najo qomyipi. Ma' aso'maxare chicqa'a na'le yí'maq paguec qoỹoqo'ta 'laua quiyim na'xaỹaxana ná'maq la'deenec so Salomón. Qam nagui hueetañiguilo qamiri dá'maq paguec lecaic queso Salomón.
MAT.12.43	Na ne'ec lecmaxaic quena' eec, ca'e ca qom, ca' hueetalec na 'laua qaica qom imitetaque ca nco'matqa'. Ca' quena' sqaica ca ỹanata, ca' ra'deenataxantac: 
MAT.12.44	“'Maxaraic quiyim ỹim sopila cá'maq sachicqaugui.” Ca quena' ỹovira'a, ca iuanejlec sojo ỹale 'nejem ca 'imec co'chiichigui, qai'lequeta, chaqai qaỹa'maxachichiguiñi. 
MAT.12.45	Ime, ca' pile'tegue que'ogalo saua siete liỹa' paguec qa'uaiqa queso'maxare. Ca saua'que tarougui so ỹale. Ca na'le, ca' so ỹale paguec la'aaxa dá'maq 'neetari' quecá'maq 'auaxaic no'ueenataxac. Ca' chaqaida 'neeta ma'le najo hualoxonaq qomyipi.
MAT.12.46	Co'na' so Jesús ñaq retaqatapougui so qomyipi co'na' novirero aso late'e chaqai saua lqaỹa'. Pa'aasauec, ỹahosaque retaxaira'pegue' so'maxare. 
MAT.12.47	Ca 'uo' so ỹa'ue la'xaỹaxac so Jesús, 'naaco':
MAT.12.47	—Ada qachii'i' chaqai daua rqaỹachi' pa'aasauec, ỹahosaque retaxaira'pegue' aqami'.
MAT.12.48	Qam so'maxare 'naaco' quesó'maq nodouo da la'xaỹaxac:
MAT.12.48	—¿Negue' acá'maq ỹate'e? chaqai ¿negue' cauá'maq ỹaqaỹa'?
MAT.12.49	Ca' ỹegouguilo saua lapaxaguinatqa, ca 'naaco':
MAT.12.49	—Nauajo ná'maq 'ec ỹate'e chaqai ỹaqaỹa'. 
MAT.12.50	Ma' canchaqaica quiyim ỹo'uet dá'maq ỹahotaque ñi ita'a qota'olec neeta'gue da piguim, ca chaqaica cá'maq ỹaqaỹa ỹale, ỹaqaỹa 'aalo, chaqai ỹate'e.
MAT.13.1	Ca' sojo na'xa'a, ca' so Jesús ca'e yi na'a', ca quepegue' aso latogot late'ogue', ca nqa'xanñi quena lahi. 
MAT.13.2	Ca na' ỹaatqajam 'xoic so qomyipi lapoỹau'a yí'maq hueete'e so Jesús. Ca so'maxare renojñigui aso qom lahi' huaxaỹaqse, ca sá'ogue so qomyipi no'ueeno'ot yi lqodoc so huaxaỹaq. 
MAT.13.3	Ca' so Jesús ỹaatqajam 'xoic na lapaxaguinataxanaxac, qam ỹahote'e na laloqojnaxanaxaqui, 'naaco':
MAT.13.3	—'Uo' na'le so ỹale danaxan, ỹanñi aso lanecse ala. 
MAT.13.4	Ca co'na' danaxantac, ca 'uo' ana lanecse tajlec ca nayic. Ime, ca' novi' ana qo'oole, ca' ỹa'ic. 
MAT.13.5	Chaqai aso liỹa lanecse tajlec so 'laua ỹalliquichigui na qa'. Ca' aso nanecse chita'gue, ca' ñaxat, ma' sqoỹoxoñi na 'laua. 
MAT.13.6	Qam co'na' nenoxonshiguim añi ra'aasa, ca co'na' pa'eelec, ca rashivi, ma' qaicaua caua lpa'yii. Ca ỹaso. 
MAT.13.7	Ca' aso liỹa lanecse tajlec ca leesat. Ca na' nqo'in da llaqtaxac so leesat, ca ỹapolec, ca sqai ñaxat. 
MAT.13.8	Qam aso liỹa lanecse tajlec yí'maq lo'yaxanec 'laua. Ca na' ñaxat, ca' lo'yaxanec da laỹaxac. 'Ue ana ỹovi' cien ana la cañi 'óna, chaqai 'ue ana ỹovi' sesenta, chaqai 'ue ana ỹovi' treinta ana la na' qanaqat. 
MAT.13.9	Ca no'm qamiri 'yiiñii ca na'xaỹaxanaxaguii, ca ¡'maxaraic quiyim na'xaỹaxañii!
MAT.13.10	Co'na'le, ca' saua lapaxaguinatqa so Jesús nqo'nero, ca' renataxane', 'nerac:
MAT.13.10	—¿Chi'negue ma' vise'e na raloqojnaxanaxagui'i' quena' taqairougui na qomyipi?
MAT.13.11	Ca' so Jesús 'naaco' quesaua'maxare:
MAT.13.11	—Ñi qota'olec ỹa'deenaxanaxanque qamiri dá'maq se re'xogui leloxoỹaxac dá'maq lo'ueenataxanaxac hueeta'gue da piguim. Qam na'maxare ỹaatqajam se ishit ỹa'den. 
MAT.13.12	Ma' cá'maq 'ue ca hueeto'ot, ca qanoquigaxatec ca qoỹaanem, qaiyi ỹaatqajam qaica ca ỹouentaque. Qam cá'maq qaica ca hueeto'ot, ca vire'ta cá'maq cocho'qui' hueeto'ot qarouootaxana'gue. 
MAT.13.13	Vichiguiño' sahote'e na ỹaloqojnaxanaxaqui quena' setaqa. Ma' na'maxare 'ue ná'maq iuana, qam 'ec sqaica ca iuana. 'Qaatapega, qam se ỹa'den, ca 'ec sqa 'xaỹa. 
MAT.13.14	Ca quedá'maq 'neetari' na'maxare, ca' ipaquichigui dá'maq ỹa'xato' na'le so qota'a letaxaỹaxanqajnec leenaxat Isaías, co'na' 'naac:
MAT.13.14	Qamiri ỹaatqajam 'xaitac ma'le, qam sqa 'yiiñii ma'le ca leloxoỹaxac;
MAT.13.14	ỹaatqajam huañiỹa ma'le, qam se retañii.
MAT.13.15	Ma' añi le'taxanata najo qomyipi ra'ñi,
MAT.13.15	chaqai se ỹa'maxañi da na'xaỹaxanaxac,
MAT.13.15	chaqai pootaguilo naua nqote';
MAT.13.15	qaiyi se reuanaxanalo naua nqote',
MAT.13.15	chaqai sqaica ca 'xaỹa,
MAT.13.15	chaqai qaica ca ỹa'yiinchigui cañi le'taxanata,
MAT.13.15	qaiyi sqo pila ỹim, ca' somatec.
MAT.13.16	Qam chalego la'maxa caqamiri, ma' huanaxañiỹalo naua nqochiri, chaqai 'xahi' naua rque'lahi lauaco. 
MAT.13.17	Ỹaatqajam llic da shinac caqamiri, quiyim 'xoic na qota'a letaxaỹaxanqajnec chaqai na huagaxaraic qomyipi ỹahotaco' quen iuana dá'maq huañiỹa qamiri, qam se iuana. Chaqai ỹahotaque 'xaỹa dá'maq 'xaiỹa qamiri, qam sqa 'xaỹa.
MAT.13.18	Ñaq na'xaỹaxañiỹa dá'maq leloxoỹaxac só'maq danaxantac. 
MAT.13.19	Ná'maq na'xaỹaxana dá'maq na'qaataxac da lo'ueenataxanaxac ñi qota'a neeta'gue da piguim, qam se ỹa'den, ca 'nejem acá'maq la taachi'ñigui ca nayic. Ca' anac so na'ỹaapec, ca rouootaxana'gue só'maq hueetagui añi le'taxanata. 
MAT.13.20	Ca só'maq la tajlec ca 'laua 'xoic na lalegue' qa', ca 'nejem ca qom netoone'tegue quiyim icoñiguit da na'qaatec. 
MAT.13.21	Qam ma' sqoỹoxo'ñiguilo naua lpa'yii, ca' se ra'ñi. Ma' quena' 'ue da le'xoric quena nocanaxaquipi souetapigui da na'qaatec, ca' qoshiiuec. 
MAT.13.22	Chaqai asó'maq nanecse tajlec ca hua'ñi ca leesat, ca 'nejem ca qom quiyim 'xaỹa da na'qaatec. Qam imelec ná'ogue nanchaqaina hueetalec na 'laua, ca' da nesallaxa ỹayin, ca dá'ogue dajo ỹapolec da na'qaatec, ca' se ỹa'ue ca laỹaxac cajo qom. 
MAT.13.23	Qam aso nanecse ala tajlec yi lo'yaxanec 'laua, ca chaqaina ná'maq ỹa'maxate'tegue da na'xaỹaxanaxac chaqai ỹa'den da leloxoỹaxac, ca' lo'yaxanec da laỹaxac quiyim qanaqat. Chaqai 'ue ná'maq 'nejem aso nanecse ỹovi' cien ana la cañi 'oono'lli', chaqai 'ue na liỹa 'nejem aso ỹovi' sesenta ana la, loqo'm 'nejem asó'maq ỹovi' treinta ana la.
MAT.13.24	Ca' so Jesús ỹo'uet so liỹa raloqojnaxañigui, 'naaco':
MAT.13.24	—Da lo'ueenataxanaxac ñi qota'a neeta'gue da piguim, 'nejem ca qom ỹanlec ca na'laua aca no'uen lanecse. 
MAT.13.25	Qam na' ñaqai ná'ogue laqata, ca' inoxono só'maq npa'guenaxaua só'maq lalamaxaret sojo nanaxanqa'. Ca' ỹanñi aso se no'uen peue, ỹalecqajnougui so trigo. Ca' eec. 
MAT.13.26	Ca co'na' ñaxat so trigo co'na' mashic 'ue ana la, ca' re'oq qai'neeta aso peue. 
MAT.13.27	Co'na'le, ca so nelaatqaipi eec, ca' 'naapega só'maq lalamaxaret sojo nanaxanqa': “Qami' qana'co', no'm no'uen asó'maq qadañicshi'i' ñiriñi na'le quena qadanaxanqachi', ca ¿negue' cá'maq chicqa'co' ana peue?” 
MAT.13.28	Ca só'maq lanaxanqa', so'maxare 'naaco': “'Uo' ca ñpa'guenaxaua ỹo'ueeto' na'le dajo.” Ca só'maq nelaatqaipi renataxano', 'naaco': “¿'Maxariñite' quiyim ño'tegaq ana peue?” 
MAT.13.29	Qam so'maxare 'naaco': “'E', ma' no'm no'chiguii ana peue, ca sqoue aca liỹaashi'me' caná'maq trigo lashi. 
MAT.13.30	Ca 'maxaraic quiyim 'xañiỹac naquetashi'mta', toco' ma' ỹovita qanaqat na trigo. Ca' selarelec ma'le na ilaatqaipi quiyim 'au no'tec aná'maq peue, ỹahota'ahi ncoñiita. Ca qaicopata'a ma'le, ca ma' ime, ca' ỹa'maxat ná'maq trigo quiñí'maq ỹo'xac.”
MAT.13.31	Ca' so Jesús lotqai ỹa'uo' so liỹa laloqojnaxanaxaqui, 'naaco':
MAT.13.31	—Da lo'ueenataxanaxac ñí'maq neeta'gue da piguim, da'maxare 'nejem ana la ana leenaxat mostaza quiyim ca ỹale ỹanlec cá'maq chi na'laua. 
MAT.13.32	Ỹaatqajam llic quiyim ana'maxare paguec cocho'lli' caná'ogue aná'maq la. Qam quena' ñaxat, ca' eec da llaqtaxa, ca' paguec da lecaic, ca chi ỹovireta'a quiyim 'ec qo'paq chalego lecaic. Ca vire'ta ana ỹootegueri' qo'oole ỹo'uet na lpa'gue' quenaua lasote.
MAT.13.33	Qai'neeta ỹo'uet da liỹa laloqojnaxanaxaqui, 'naaco':
MAT.13.33	—Da lo'ueenataxanaxac ñí'maq neeta'gue da piguim 'nejem ana pe'taxachigui na pan, quiyim aca 'aalo ỹalecqajanta' quecaua tres laloqojnaxaqui ca 'aríña, quiyim ỹahotaque pe'taxachigui cá'ogue ca laqaulatec.
MAT.13.34	Ỹa'xat ná'ogue najo so Jesús, ỹahote'e na laloqojnaxanaxaqui. Ca' quiyim se ỹa'ue ca laloqojnaxanaxaqui, ca' sqaica ca ỹa'xat. 
MAT.13.35	Dajo 'ue, qaiyi ipaquichigui dá'maq la'qaatec só'maq letaxaỹaxanqajnec ñi qota'a, co'na' ỹiriñi:
MAT.13.35	Sa'qaataxan ma'le, qam sahote'e ca ỹaloqojnaxanaxaqui;
MAT.13.35	sa'xate' nauá'maq se qaỹa'deene' caua leloxoỹaxague' shi'que na' ñaqai chita'gue ñi qota'olec ỹo'uet na 'laua.
MAT.13.36	Co'na'le, ca' so Jesús pil nqai'en so qomyipi. Ca' inoxonougui ca 'imec. Ca' so lapaxaguinatqaipi nqo'neu'a so'maxare, ca qohinaco':
MAT.13.36	—Choxochitema qomi' ca leloxoỹaxac aso peue se no'uen queso nanaxanqa'.
MAT.13.37	Co'na'le, ca' so Jesús 'naaco':
MAT.13.37	—Cá'maq ỹanñi asó'maq no'uen nanecse la, chaqaina ná'maq najo ỹale llaalec. 
MAT.13.38	Ca só'maq nanaxanqa', ca chaqaina ná'maq seuqatalec 'laua. Ca só'maq no'uen nanecse la, ca' chaqaina ná'maq qomyipi mashic hueetaugui da lo'ueenataxanaxac ñi qota'a. Chaqai asó'maq peue se no'uen taỹaugui só'maq lalamaxareteripi so na'ỹaapec. 
MAT.13.39	Ca só'maq pa'guenaxaua só'maq ỹanñi aca peue se no'uen, chaqaiso só'maq na'ỹaapec. Chaqai so naqataxanaxac taỹaugui ma' ime na 'laua. Ca só'maq naqataxanaripi chaqaiso so nelaatqaipi piguim laseripi. 
MAT.13.40	Ca' dá'maq 'neeta quiyim qalapoon aso peue se no'uen, ca' qainaxañigui ca norec, ca qaỹavigaxat, ca' chaqaida 'neeta ma' ime na 'laua. 
MAT.13.41	Ca' najo ỹale llaalec ila' ma'le na lelaatqaipi piguim laseripi quiyim lapoon quedá'maq lo'ueenataxanaxac ná'ogue ná'maq ỹo'uet ca lasauaxaset ca liỹa, chaqai ná'maq ỹo'ueetetac na se no'uen. 
MAT.13.42	Ca' qainaxaugui ca nqatelaxanaxaqui norec. Ca' quiyi hua'ñi, ca' noỹen chaqai iquishquinta' naua louee quena nqui'ic. 
MAT.13.43	Ca ná'maq ỹo'ueetetac dá'maq ỹahotaque ñi qota'olec, ca' 'ue ma'le na lauaq 'ec añi ra'aasa quiyim hueetaugui ma'le ca lo'ueenataxanaxac ñi leta'a. Ca' qamiri no'm 'yiiñii da na'xaỹaxanaxaguii, ca ¡'maxaraic quiyim na'xaỹaxañita!
MAT.13.44	Da lo'ueenataxanaxac ñi qota'a neeta'gue da piguim, da'maxare 'nejem aca lahi' ana plata qaishinñi quena 'laua. Quiyim ca qom iuanejlec aso lahi' ana plata, ca lotqai liỹa ỹoxojñi, ipacqajanchi'ñi ca loma'. Ca' ỹaatqajam 'xoic da netoonaxac. Ca pil, imen ná'ogue na louenec, ca' rishiujnaxana sojo 'laua.
MAT.13.45	Da lo'ueenataxanaxac ñí'maq neeta'gue da piguim, da'maxare qai'neeta 'nejem ca nemeentac, imitetaque acá'maq ỹaatqajam no'uen 'ueetqate, leenaxat perla. 
MAT.13.46	Ca no'm 'ue aca iuanejlec 'xoic lesega'a, ca' pil. Ca imen cá'ogue ca louenqaipi, ca' rishiujnaxana cajo perla.
MAT.13.47	Qai'neeta dá'maq lo'ueenataxanaxac ñí'maq neeta'gue da piguim, da'maxare 'nejem ca naleguec qaỹalliguingui aca huaaxai. Ca' ỹaleque'ejta' ná'maq naleguecsec nallinyipi. 
MAT.13.48	Ca' quiyim no'xagui cajo naleguec, ca cá'maq noqoinaxanyipi ỹauecta'a ca lqodoc ca huaxaỹaq. Ca' nqa'xanñi, nca'agui na nallin. Ca ná'maq no'uen, ca' ỹa'maxat caca lahi', ca' inaxauec ná'maq se no'uen. 
MAT.13.49	Ca' chaqaida 'neeta ma' ime na 'laua. Nanac ma'le na nelaatqaipi piguim laseripi, quiyim naqata'a ná'maq se no'uen quená'maq lo'yaxanec. 
MAT.13.50	Ca' qainaxañigui ná'maq hualoxonyipi cá'maq nqatelaxanqa' norec. Ca' yi hua'ñi, ca noỹen chaqai iquishquinta' naua louee quena nqui'ic.
MAT.13.51	Ca co'na'le, ca renataxano' so Jesús:
MAT.13.51	—¿Ỹaatqajam 'yiiñichigui dá'ogue dajo?
MAT.13.51	Ca saua'maxare 'neraco':
MAT.13.51	—Ajá'a, qami' qara'gaxala'.
MAT.13.52	Co'na'le, ca 'naaco' quesaua'maxare:
MAT.13.52	—Quiyim ca rapaxaguinataxanta'pegue na naqataxaquipi chicqo'ot so Moisés quena' napaxaguintapega dá'maq lo'ueenataxanaxac ñí'maq neeta'gue da piguim, ca ca'maxare chi ỹovireta'a quiyim 'ec lalamaxaret ca 'imec, ca ỹa'den naqatec cá'maq dalaxaic chaqai cá'maq ñauapec quená'maq la'maqatec.
MAT.13.53	Ca co'na' ime 'ue na raloqojnaxantapigui so Jesús, ca' ca'e yi'maxare. 
MAT.13.54	Ca chi ỹovireta'a yí'maq lalamaxaret la'a'. Ca' quiyi, ca taañi rapaxaguinataxan cana lapoxoqui na judioipi na'ñi yi'maxare. Ca' na qomyipi 'xoic da le'laxa, ca 'naaco' quen:
MAT.13.54	—¿Nega'ỹo' cá'maq ỹachigoxota'gue ná'maq la'deenec dajo ỹale? ¿Negue' cá'maq 'neeto' quiyim ishit ỹo'uet na netanqaipi se qaiuanapega? 
MAT.13.55	Ma' dajo llaalec so qo'paq lo'o José, chaqai late'e añi María, lqaỹa' ñi Jacobo, José, Simón, chaqai ñi Judas. 
MAT.13.56	Chaqai naua lqaỹa' 'aalo nera'ñi najo, ỹalequesauguilo qomi'. Ca ¿negue' cá'maq chicqa'co' ná'ogue ná'maq ỹa'den?
MAT.13.57	Ca' vichiguiño' se qana'xaỹaxano' quen. Qam so Jesús 'naaco':
MAT.13.57	—Ná'ogue na qomyipi ỹaatqajam nqo'ta ca letaxaỹaxanqajnec ñi qota'a. Qam ná'maq chi la'aayaxauaripi chaqai ná'maq lalamaxaret lqaỹaripi, ca' se nqo'ta.
MAT.13.58	Ca' mesqai 'xoic ca ỹo'uet quená'maq se qaiuanapega huaugui nqai'en yi'maxare, ma' so'maxare se qoyiuelec quiyi'maxare.
MAT.14.1	Ca' quesauajo na'xata', ca so nashi Herodes só'maq reloqota'a yi Galilea, ca so'maxare 'uo' da la'xaỹaxac quedá'maq ỹo'ueetetac so Jesús. 
MAT.14.2	Ca 'naaco' queso nauegaxauaripi:
MAT.14.2	—Chaqaiso' so Juan só'maq nachilaxanataxanaq lotqai liỹa nca'leuec queda lelauaxa. Vichiguiño' hueeto'ot da nquesaxanaxa quiyim ỹo'uet na se qaiuanapega.
MAT.14.3	Ma' so Herodes ỹo'ueeto' quiyim qaiconlec so Juan na'le, ca' qoỹaxateta, ca qoỹanaugui aso ncoñiitaxanaxaqui. Ỹo'ueeto' dajo sauaxat aso loua Herodías, ma' louo' na'le so lqaỹa leenaxat Felipe. 
MAT.14.4	Ca' so Juan 'naaco' queso Herodes:
MAT.14.4	—Se ỹa'maxañi quiyim roua'e' añi'maxare.
MAT.14.5	Ca' so Herodes ỹahotaque ỹalauat so Juan. Qam no'chi quena qomyipi, ma' ná'ogue 'naac quiyim so Juan ỹaatqajam lliqueta letaxaỹaxanqajnec ñi qota'a. 
MAT.14.6	Qam na' ỹovita ca laloqo' quiyim que'eelec quiyim ỹovire'ga ca na'xa'a ne'xaỹoqsoxoqui so Herodes, ca' aso llaale aso Herodías rasot, ca sá'ogue so lqui'ỹaxauaripi ỹa'ajantac. Ca' so Herodes ỹaatqajam nemeeten da rasotaxac aso'maxare. 
MAT.14.7	Ca' ỹaanec i'taxachichiguiñi da la'qaatec ipacqajanchigui quiyim ỹaanem cá'maq canchaqaica roỹaxanaque aso'maxare. 
MAT.14.8	Qam aso'maxare 'au qaraqata caso late'e. Ca 'naaco' queso Herodes:
MAT.14.8	—Nañaañi' hueetagui nqai'ñi' ca peguet ca lqahic ca Juan cá'maq nachilaxanataxanaq.
MAT.14.9	Ca' so nashi Herodes ỹaatqajam 'ue da lachicoxo. Qam mashic ỹaanec da la'qaatec, ca' ipacqajanchigui, chaqai quiyim só'maq lqui'ỹaxauaripi 'qaachigui so'maxare, ca' relaataxanlec quiyim qoỹaanem só'maq roỹaxantaque aso'maxare. 
MAT.14.10	Vichiguiño' relaataxanlec quiyim qaỹouaxanec so lqahic so Juan cañi ncoñiitaxanaxaqui. 
MAT.14.11	Ca na' ime, ca qanodouec, hueetagui nqohin so peguet, ca' qoỹaanem aso nequetegaxai. Ca so'maxare, ca' ỹaanem aso late'e.
MAT.14.12	Ca co'na'le, ca novirero saua nale' so Juan, ca' i'xate' so loshicmaxa, ca' ishinñi. Co'na' ime, ca querepegue' ỹahote la'xaỹaxac so Jesús.
MAT.14.13	Ca co'na' so Jesús ỹa'den dá'maq qohine'tegue so Juan, ca' ca'e yi'maxare, renojñigui aso qom lahi' huaxaỹaqse, paca'ta so huaxaỹaq, qaisoota noỹootetec. Qam co'na' qaỹa'den queso qomyipi, ca chicqau'a na na'aateripi, ca' quepegue' quiyi hueetalec 'laua. 
MAT.14.14	Ca co'na' renotec so Jesús caso lahi', ca iuane'ta so 'xoic qomyipi. Ca 'ue da le'xorenataxanaxa queso'maxare, ca ỹomatec na ralolaxaiquipi qanodou'a so'maxare. 
MAT.14.15	Ca co'na' mashic sham pe, ca saua lapaxaguinatqa so Jesús 'neraco' queso'maxare:
MAT.14.15	—Mashic lavit, chaqai sqaica quet cá'maq naalec najo. Pilaxachi' na qomyipi, qaiyi quepegueto naua na'aaterolqai', ca rishiujnaxanaque cá'maq chaqai loq.
MAT.14.16	Ca' so Jesús 'naaco':
MAT.14.16	—Se ỹouentaque quiyim ca'e najo. Qamiri 'ỹaañim cá'maq loq na'maxare.
MAT.14.17	Ca saua'maxare 'neraco':
MAT.14.17	—Qaica quet cá'maq liỹa qonoq hueeta'ñi najo, qaiyauate' yaua cincolqai' paañi' chaqai yaua doosolqai' nalliñi'.
MAT.14.18	Ca' so Jesús 'naaco' quesaua'maxare:
MAT.14.18	—Nodoiri' quenajo.
MAT.14.19	Ca na'le, ca' 'naapega so qomyipi nqa'xanñi, nqa'xanlec na 'uaqapi ladala. Ime, ca' iconalo saua cinco paañi' chaqai saua dos nalliñi', ca' ra'ishiguim quena piguim, ca' ỹaanot da na'aachicyaxac ñi qota'olec, ca' ỹasectaxachiguilo saua paañi', ca ỹaanouguilo saua lapaxaguinatqa. Ca saua'maxare imeendec queso qomyipi. 
MAT.14.20	Ca' so qomyipi que'e, ca sá'ogue quema'. Ca na' ime, ca' qalapoon so ni'ỹoxot lahillipi, ca lotqai no'qaate' saua doce canastos queso lahillipi ni'ỹoxot. 
MAT.14.21	Ca so qomyipi que'eetaco' na'le ỹovi' cinco mil ỹalliripi, qam se qanaloqojna'oga so 'aallipi chaqai so ñaaqaipioqui'.
MAT.14.22	Ca na' ime, ca' so Jesús 'naapegalo saua lapaxaguinatqa quiyim renojonyigui aso qom lahi' huaxaỹaqse 'auesa'ta'gue queda lahi aso latogot late'ogue'. Ca so'maxare no'ueenañi, niquinta'pegue' so qomyipi. 
MAT.14.23	Ca na' ime npoyiguinta'pegue' so qomyipi, ca' so Jesús taashi'megue aso 'laua quemaralec, ma' ỹahotaque nqouagaxain qaisoota. Ca co'na' mashic pe so Jesús qaisootam. 
MAT.14.24	Qam aso qom lahi' huaxaỹaqse mashic huaañigui na lavinñi aso latogot late'ogue'. Ca na lo'paxaripi nateta'piguit aso lahite', ma' saua'maxare reloxoira'guit so nonot. 
MAT.14.25	Ca co'na' tot qoỹoxoguit so na'xa'a, ca' so Jesús nqo'neu'alo saua'maxare, qauaata, queetalec so huaxaỹaq. 
MAT.14.26	Ca co'na' saua lapaxaguinatqa iuanteta qauaata queetalec so huaxaỹaq, ca no'daxateterec, ca quedá'maq chi lqolonqa', ca ỹaualqaguilo, ca 'neraco':
MAT.14.26	—¡'Eso nqui'i nqo'ỹoqotaxanaq!
MAT.14.27	Qam so Jesús 'uo' da ỹa'xat, ca 'naaco' quesaua'maxare:
MAT.14.27	—¡Na'ñaxachii, chaqaỹim, totaxan ro'chii!
MAT.14.28	Ca co'na'le, ca retaqo' so Pedro, 'naaco':
MAT.14.28	—Qami' qara'gaxala', no'm chaqai qami', ca 'maxaraic quiyim shichi' quiyim shicpegue' qami' sovichisaxaua', shiquetalec qai'neeta na huaxaỹaq.
MAT.14.29	Ca' so Jesús 'naaco':
MAT.14.29	—Hua', naqui'.
MAT.14.29	Co'na'le, ca' so Pedro renotec caso neesañigui, ca' qauaata, queetalec so huaxaỹaq, quepegue' yí'maq hueete'e so Jesús. 
MAT.14.30	Qam na' ỹa'deene'ta da lquesaxanaxa so nonot, ca' 'ue da lqolonaxa. Ca co'na' sham iyinñi, ca' ỹaualqo':
MAT.14.30	—¡Qami' ỹa'gaxala', yca'laxachirec!
MAT.14.31	Ca' so Jesús chaqa'ma' icoñiguit da lqai'laxat. Ca 'naapego':
MAT.14.31	—¡Ỹaatqajam cocho'qui' da rpi'ỹaxaqui'! ¿Chi'neco' ma' sham qollictaxañi'?
MAT.14.32	Ca co'na' saua'maxare renochishiguim caso lahite', ca' so nonot qaguiguit. 
MAT.14.33	Co'na'le, ca sauá'maq neesañigui aso'maxare, ca ỹa'dooto naua le'cootal so Jesús. Ca 'neraco':
MAT.14.33	—Ỹaatqajam lliqueta quiyim qami' llaalec ñi qota'olec.
MAT.14.34	Ca' paquera'ta aso latogot late'ogue', ca ỹovirereta'a yi 'laua Genesaret. 
MAT.14.35	Ca co'na' só'maq qomyipi na'ñi yi'maxare no'uenegue so Jesús, ca' qaỹa'ue la'xaỹaxac ná'ogue ná'maq na'ñi yi'maxare. Ca' qanodou'a ná'ogue ná'maq ralolaxaic yí'maq hueeta'ñi so'maxare. 
MAT.14.36	Ca' qane'xoresene'tot quiyim chaqai ipootau'a na lahi so napoxoqui. Ca ná'ogue ná'maq ipootau'a, ca chaqa'ma' imeuec.
MAT.15.1	Ca' qanqo'neu'a so Jesús quesaua fariseo chaqai saua napaxaguinataxana' quena naqataxaquipi chicqora'gue da na'a' lodegaxat Jerusalén. Ca renataxane':
MAT.15.2	—¿Chi'neco' nauá'maq rapaxaguinataxahi' ma' sqai querelec dá'maq no'ueenataxac só'maq 'auaxaic qareta'allipi? Ma' se ipacqajñigui da leloxoỹaxac quiyim quiỹo' naua lqai'laqate' quena' saqa' que'e.
MAT.15.3	Ca' so Jesús inate'o' saua'maxare, 'naaco':
MAT.15.3	—¿Chi'neco' qamiri qai'neeta sqai na'xaỹaxañiỹalo naua qota'a lelaataxanaxaco, ma' pacqajñiỹauec naua no'ueenataxagohi? 
MAT.15.4	Ma' ñi qota'olec 'naac: “Se napaquiralec ca qataa'i' chaqai aca qachii'i'”, chaqai “Cá'maq se no'uen ca ỹa'xat queca leta'a loqo'm caca late'e, ca' qaỹalauat.” 
MAT.15.5	Qam qamiri 'ñiỹac ca qom ishit 'naac queca leta'a loqo'm caca late'e: “Se seshit sotauañi', ma' ná'ogue ná'maq 'ue caỹim shi'gue saanot ñi qota'olec.” 
MAT.15.6	Ca' canchaqaica quiyim 'naac dajo, ca' tot ishit ỹotauan ca leta'a loqo'm aca late'e. Ca' chaqaida 'neeta caqamiri quiyim qaica ca 'negue nqai'ñii dá'maq lelaataxanaxac ñi qota'olec, ma' pacqajñiỹauec dá'maq chi no'ueenataxaguii. 
MAT.15.7	Ca' ¡qamiri 'ñiitapega quiyim ỹaatqajam qamiri llaalqa ñi qota'olec! Ca dá'maq 'ñiitari' ỹaatqajam taachigui dá'maq ỹiriño' na'le so letaxaỹaxanqajnec ñi qota'a leenaxat Isaías, co'na' 'naac:
MAT.15.8	Najo qomyipi 'neetapega quiyim yimaqachintac,
MAT.15.8	qam añi le'taxanata ỹaatqajam qoỹoqo'ta nqai'en aỹim.
MAT.15.9	Ca' qaica quet cá'maq 'negue quiyim yimaqachintac,
MAT.15.9	ma' nauá'maq lapaxaguinataxanaxaco, naua'maxare chi laqataxaco na qom.
MAT.15.10	Co'na'le, ca' so Jesús roỹaxanougui so qomyipi, ca 'naaco':
MAT.15.10	—Na'xaỹaxañiỹa da ỹa'qaatec, ca' 'yiiñita ma'le: 
MAT.15.11	Ná'ogue ná'maq ỹa'ic na qom se napio'xot da nachaalataxac. Ta'ta'a ná'maq la'qaatqaipi chicqotapougui na lap, chaqaina ná'maq ishit napio'xot da nachaalataxac.
MAT.15.12	Ca' saua lapaxaguinatqa so Jesús noquiicra'a so'maxare, ca 'neraco':
MAT.15.12	—¿'Yiiñi' quiyim so fariseoipi ỹaatqajam ro'o na' 'xaỹa da ra'qaachiqui'?
MAT.15.13	Qam so Jesús 'naaco' quesaua'maxare:
MAT.15.13	—Canchaqaca nanecse quiyim sqa ỹanñi ñi ita'a qota'olec neeta'gue da piguim, ca' qanaqat liỹaashi'me' na lpa'a'. 
MAT.15.14	'Xañiỹac, ma' na'maxare se neuanñi chaqai ỹashaxantac ná'maq liỹa se nauanñi. Chaqai no'm cá'maq se nauanñi ỹauequetegueri' cá'maq liỹa se nauanñi, ca' caua'que tari'ñigui aca ni'ỹa ma'le.
MAT.15.15	Ca' so Pedro 'naaco' queso Jesús:
MAT.15.15	—Choxochitema qomi' cá'maq leloxoỹaxac dá'maq raloqojnaxanaxagui'i'.
MAT.15.16	Ca' so Jesús 'naaco':
MAT.15.16	—Ca' ¿qamiri qai'neeta sqa 'yiiñiỹo' cá'maq 'neeta dajo? 
MAT.15.17	¿Sqa 'yiiñiỹo' quiyim ná'ogue ná'maq taatougui na qodap ta'ña añi qaracom, ime, ca' lotqai nenoxonec quena qaroshicmaxa? 
MAT.15.18	Qam ná'maq chicqaugui ñi qodap chicqa'ña añi qare'taxanata. Ca' dajo dá'maq ishit napio'qochit ca nachaalataxac ca qom. 
MAT.15.19	Ma' añi le'taxanata chicqa'ña ná'maq se no'uen na'deenataxanaxac, 'neetasa': qaỹalauat ca liỹa qom, lapaatapi'ñi' aca se loua, nedequentac, da nocataxac, da na'maachic, chaqai quiyim qainaqatac ca liỹa. 
MAT.15.20	Ca' nauajo nauá'maq napio'qochite' ca nachaalataxac ca qom. Qam dá'maq quiyim nqui'ỹaxac, ca' se qaipacqajñigui da leloxoỹaxac quiyim qaiquiỹo' naua nqai'laqate', da'maxare se napio'xot ca nachaalataxac ca qom.
MAT.15.21	Ca' so Jesús ca'e yí'maq hueete'e, ca' quepegue' yi 'laua huaugui yi Tiro chaqai yi Sidón. 
MAT.15.22	Ca' aso 'aalo lase yi Canaán neetalec yijo 'laua, so'maxare ỹaualqata'guit nacpegue' so Jesús, 'naaco':
MAT.15.22	—¡Qami' ỹa'gaxala', qami' llaalec so nashi David, yi'xoriñi'! Ma' ayi ỹaale 'ue ñi le'ec lecmaxaic, ca' chalego da le'xoric nqai'en.
MAT.15.23	Qam so Jesús sqa saata aso'maxare. Ca' saua lapaxaguinatqa ne'xoresente' queso'maxare, 'nerac:
MAT.15.23	—Vite cá'maq ỹahotaque, ma' na'maxare coỹaretaho coqomi' ỹaualqata'guit.
MAT.15.24	Ca' so Jesús 'naaco':
MAT.15.24	—Ñi qota'olec yilata qainaata na llaalqaipi so Israel, ma' 'neetari' aca qagreta ỹo'meetajlec.
MAT.15.25	Qam aso 'aalo noquiigo, ca ỹa'yi'iñi naua le'cootal quiyí'maq hueete'e so Jesús. Ca 'naaco':
MAT.15.25	—¡Qami' ỹa'gaxala', yotauañi'!
MAT.15.26	Ca' so Jesús 'naaco':
MAT.15.26	—Se ỹa'maxañi quiyim qarouootaxana'gue ca pan loq na ñaalqaipi, ca' qoỹaanougui na pioqripi.
MAT.15.27	Qam aso'maxare 'naaco':
MAT.15.27	—Ajá'a, llic, qami' ỹa'gaxala', qam vire'ta na pioqripi ỹa'ic quen na lete chicqalec na lqui'ỹaxala' ná'maq na'co'.
MAT.15.28	Co'na'le, ca 'naaco' so Jesús:
MAT.15.28	—¡Qami' 'aalo, ỹaatqajam chalego lecaic da rpi'ỹaxaqui'! Ca' nagui, ca ỹaatqajam ipaquichigui cá'maq vi'saque.
MAT.15.28	Ca co'na' qohinac dajo, ca chaqa'ma' imeuec aso llaale.
MAT.15.29	Ca' so Jesús ca'e yí'maq hueete'e, ca' queeto'ot na lahi aso latogot late'ogue' quiyi Galilea. Co'na' ime, ca taashi'megue aso quemaralec ladocai. Ca na' ỹovijshiguim, ca' nqa'xanñi quiyi'maxare. 
MAT.15.30	Ca' 'xoic so qomyipi ỹovira'a só'maq neeta'ñi so'maxare. Qanodou'a na chisaq, qai'laq, sqaicaua la'qaatqa, qaica lqai'laxat, chaqai 'xoic na liỹa ralolaxaic qailla'ñi yi reloqota'ñi so Jesús. Ca so'maxare imeuec nqai'en. 
MAT.15.31	Vire'ta quiyim na qomyipi 'ue na le'laxa quena' iuana retaqa ná'maq qaicaua naua la'qaatqa, ná'maq qaica na lqai'laxat naloochiriñi naua lqai'laqate', ná'maq chisaq qauaata, chaqai ná'maq qai'laq liỹa neuanñi. Ca' quiyi, ca' qaimaqachintac ñi qota'a ñí'maq huelec ná'maq llaalqaipi so Israel.
MAT.15.32	Co'na'le, ca' so Jesús roỹaxanalo saua lapaxaguinatqa. Ca 'naaco':
MAT.15.32	—Ỹaatqajam 'ue da i'xorenataxanaxa quena qomyipi, ma' mashic ỹovite' tres na'xata' quiyim hueete'e najo, qam qaica cá'maq ỹa'ic. Ca' se sa'maxaren quiyim pil, se que'e, 'neeto' 'ue ca ileueta quena nayic.
MAT.15.33	Co'na'le, ca' saua lapaxaguinatqa 'neraco':
MAT.15.33	—Qam ¿nega'ỹo' quet cá'maq shinqata'gue quiyim sahoqai ca loq na 'xoic qomyipi? Ma' ná'maq seuqatalec sqaica ca qom naalec.
MAT.15.34	Ca' so Jesús renataxano':
MAT.15.34	—¿Ỹote' caua paañi' ñaqa 'vii caqamiri?
MAT.15.34	Ca saua'maxare 'neraco':
MAT.15.34	—Siete, chaqai yaua sqo vite' nalliñirolqai'.
MAT.15.35	Ca so'maxare 'naapega so qomyipi quiyim nqa'xanñi quena 'laua. 
MAT.15.36	Ca' so Jesús iconalo saua siete paañi' chaqai saua nalliñi', ca ỹaanot da na'aachic ñi qota'olec. Ca na' ime, ca' ỹasectaxachiguilo, ca' ỹaanouguilo saua lapaxaguinatqa. Ca' saua'maxare, ca imeendec queso qomyipi. 
MAT.15.37	Ca sá'ogue que'e chaqai quema'. Ca na' ime, ca' qalapoon só'maq ni'ỹoxot. Ca no'qaate' saua siete canastos quesó'maq lahillipi ni'ỹoxot. 
MAT.15.38	Ca só'maq que'e 'uo' ca ỹovi' cuatro mil ỹalliripi, qam se qanaloqochin so 'aallipi chaqai so ñaaqaipioqui'. 
MAT.15.39	Co'na' ime, ca' so Jesús ỹopilaxat so qomyipi, ca renojñigui aso qom lahi' huaxaỹaqse, ca taita'a yi 'laua leenaxat Magdala.
MAT.16.1	So fariseoipi chaqai so saduceoipi eec ra'ajnaxana so Jesús chaqai quiyim sha'apiguito' 'ue ca chicqochigui nqai'en ca lasauaxaset. Ca' qaỹashiila so'maxare quiyim ỹo'uet ca netanec se qaiuanapega chicqo'ot nqai'en na piguim. 
MAT.16.2	Qam so'maxare 'naaco':
MAT.16.2	—Quena' lavit, ca' qamiri 'ñiỹac: “Ỹaatqajam no'uen na'xa'a nete'e, ma' toc da lliguiñi añi ra'aasa.” 
MAT.16.3	Chaqai quiyi nete'etam, ca' qamiri 'ñiỹac: “Ỹaatqajam se no'uen na na'xa'a, ma' ỹaatqajam toc na piguim chaqai napalligui.” ¡Qamiri 'ñiitapega qamiri llaalqa ñi qota'olec! Ỹaatqajam 'yiiñii 'xachii dá'maq leloxoỹaxac na piguim. Qam sqa 'yiiñiguita nauá'maq netanqa nagui quenaua na'xata' seuqatauguilo. 
MAT.16.4	Najo qomyipi hualoxonaq chaqai mashic ca'e ñi qota'olec, na'maxare rashiilaxantaque quiyim qaỹo'uet ca netanec se qaiuanapega. Qam se qoỹaanem ca liỹa netanec, qaisoota so netanec na'le queso Jonás.
MAT.16.4	Ime, ca' no'ueenaqchichiguiñi so qomyipi, ca' eec.
MAT.16.5	Ca co'na' saua lapaxaguinatqa so Jesús ỹovirereta queda laseego aso latogot late'ogue', ca couare'e i'xate' ca pan. 
MAT.16.6	Ca' so Jesús 'naaco' quesaua'maxare:
MAT.16.6	—Ñaqai 'ajñii, rovichii'o' aná'maq pe'taxachigui na pan hueetaugui na fariseoipi chaqai na saduceoipi.
MAT.16.7	Ca' saua lapaxaguinatqa retaxaỹata', 'neraco':
MAT.16.7	—Dajo 'naac, ma' sqaica ca ñi'xataq pan.
MAT.16.8	Ca' so Jesús retan, ca 'naaco' quesaua'maxare:
MAT.16.8	—¿Chi'negue ma' 'ñiỹac quiyim qaica ca pan caqamiri? ¡Ỹaatqajam cocho'qui' da rpi'ỹaxaguii qamiri! 
MAT.16.9	¿Qaiyiita saqa' 'yiiñii, chaqai couahi'e dajo quesaua cinco paañi' na' semeendec queso cinco mil qomyipi, ca' ỹote' saua canastos rapooñicshii na'le? 
MAT.16.10	Chaqai ¿vire'ta se no'viñigue quesaua siete paañi' na' semeendec queso cuatro mil qomyipi, ca ỹote' saua canastos queso rapooñicshiguii na'le? 
MAT.16.11	¿Negue' cá'maq 'neeto' ma' se retañii quiyim se sa'xatetac ca pan na' setaqa, na' shinac quiyim rovichii'a ana pe'taxachigui na pan hueetaugui na fariseoipi chaqai na saduceoipi?
MAT.16.12	Co'na'le, ca' ỹa'deene' quiyim so Jesús sqai 'naac quiyim qaỹoueta'a aná'maq re'qoochigui pe'taxachigui na pan, ta'ta'a quedá'maq lapaxaguinataxanaxac na fariseoipi chaqai na saduceoipi.
MAT.16.13	Ca co'na' so Jesús ỹovijta'a yi 'laua Cesarea yí'maq leloxoiqateguesec so Filipo. Ca' inate' saua lapaxaguinatqa, 'naaco':
MAT.16.13	—Quenajo ỹale llaalec ¿negue' cá'maq 'naaco' quen nagui na qomyipi?
MAT.16.14	Ca saua'maxare 'neraco':
MAT.16.14	—'Ue quen na 'naac qami' Juan nachilaxanataxanaq, chaqai 'ue na 'neetapega qami' Elías, chaqai 'ue na 'neetapega qami' Jeremías, loqo'm canchaqaica liỹa letaxaỹaxaqui ñi qota'a queso 'auaxaic qomyipi.
MAT.16.15	Ca' so Jesús 'naaco' quesaua'maxare:
MAT.16.15	—Qam qamiri, ¿negue' cá'maq 'ñiitapega negue' aỹim?
MAT.16.16	Co'na'le, ca' so Simón Pedro 'naaco':
MAT.16.16	—Qami' ná'maq qami' nashi nca'laxaqui, qami' ná'maq qami' llaalec ñi qota'olec ñí'maq se ileu.
MAT.16.17	Ca' so Jesús 'naaco':
MAT.16.17	—Qami' Shimoñi', qami' llaalec so Jonás, ỹaatqajam chalego da ra'maxa'e', ma' sqai qom ca ra'deenaxanaxañitegue dajo, qaiñiita ñi ita'a neeta'gue da piguim. 
MAT.16.18	Ca' ỹim shinac caqami' Pedro ma' qami' qa'. Ca' quenajo qa' so'xonejlec ma'le aca ỹo'ueenaxanaxaqui. Ca' vire'ta da nelauaxa se ishit ỹosogui ma'le aca'maxare. 
MAT.16.19	Ca' ỹim saanem qami' ma'le aca nauatqate da no'ueenataxanaxac queda piguim. Ca cá'maq 'maxariñite' ma'le quena 'laua, ca ca'maxare qai'neeta qaỹa'maxarenta queda piguim. Chaqai cá'maq sqa 'maxariñi', qai'neeta se qaỹa'maxaren ma'le queda piguim.
MAT.16.20	Co'na'le, ca' so Jesús qatalo saua lapaxaguinatqa quiyim se ra'qaataxane' quiyim so'maxare chaqaiso só'maq nashi nca'laxaqui.
MAT.16.21	Quiyi co'na'le, ca' so Jesús ichoxotetac dá'maq 'neeta ma'le queso lapaxaguinatqaipi, quiyim so'maxare taigue ma'le da Jerusalén. Ca' so qo'xoiquipi, chaqai so la'gaxala' na letaxaỹaxanqajnec na qomyipi quiyim qaretaxaỹa'pegue' ñi qota'a, chaqai ná'maq rapaxaguinataxanta'pegue na naqataxaquipi chicqo'ot so Moisés, 'xoic ma'le nqohin da le'xoric. Chaqai 'naac quiyim qaỹalauat ma'le. Qam ma' ỹore'ueque caua tres na'xata', ca ma'le, ca' liỹa nca'leuec nqohin.
MAT.16.22	Co'na'le, ca' so Pedro ỹauegue'oguiyi so Jesús, ỹoỹootetec. Ca 'naaco':
MAT.16.22	—¡Ñi qota'olec qaica ma' ỹovira'guit quet nqai'en qami' dajo, qami' ỹa'gaxala'!
MAT.16.23	Qam so Jesús naqalgoxoñi, ca 'naaco' queso Pedro:
MAT.16.23	—¡Qami' na'ỹaapec, oquire'e aỹim! Ma' yo'taxachi'sac. Da ra'deenataxanaxaqui' sqai 'nejem da la'deenataxanaxac ñi qota'olec, ta'ta'a quiyim chaqai qom la'deenataxanaxac.
MAT.16.24	Co'na'le, ca' so Jesús 'naaco' quesaua lapaxaguinatqa:
MAT.16.24	—No'm 'ue ca ỹahotaque quegue aỹim, ca' ncouaalta', ca' quegue aỹim, 'eno'm na'laxatañi dá'maq chi nachaalataxac. 
MAT.16.25	Ma' cá'maq ỹahotaque nca'laxatec dá'maq chi nachaalataxac, ca ca'maxare na'laxatañi. Qam cá'maq na'laxatañi da nachaalataxac sougui aỹim, ca' chaqaica cá'maq ỹanata da nachaalataxac. 
MAT.16.26	Ma' ¿negue' quet ca 'negue queca qom quiyim laueguec ná'ogue na hueetalec na 'laua, qam na'laxatañi dá'maq chi nachaalataxac? loqo'm ¿ỹote' quet aca ishiueten ca qom quiyim rapilaxat dá'maq chi nachaalataxac? 
MAT.16.27	Ma' najo ỹale llaalec ma' novi', ca' naquetaugui da lauaq ñi leta'a chaqai liỹaatac na lelaatqaipi piguim laseripi. Ca' ma'le, ca ishiueten quiñi 'óna quecá'maq lo'ueenatec. 
MAT.16.28	Ỹaatqajam llic da shinac caqamiri, 'vii ma'le caua caqamiri lliguitaho nagui quiyim saqa' ileue', chi ỹovireta'a quiyim iuanta najo ỹale llaalec naquetaugui da lo'ueenataxanaxac quiyim nashi.
MAT.17.1	Co'na' ime'ueque saua seis na'xata', ca' so Jesús ỹauegue' saua Pedro, so Jacobo, chaqai so lqaỹa Juan. Ca' qaisauate' nauequetecto, taarishi'megue aso qa' ladocai. 
MAT.17.2	Ca na' reloqosaho saua'maxare nadalaxat da no'ueenataxac. Ca' 'ec ra'aasa na lauaq na lashic, chaqai saua loho ỹaatqajam ỹalacte' 'ec na lauaq. 
MAT.17.3	Ca chaqa'ma' qaiuane'talo saua Moisés chaqai so Elías retaqasa'pegue' so Jesús. 
MAT.17.4	Co'na'le, ca' so Pedro 'naaco' queso Jesús:
MAT.17.4	—Qami' qara'gaxala', ¡chalego la'maxa dá'maq shinqatari'! No'm 'maxariñi', ca' so'ueetaxe' caua tres na'derañi 'imqolqai', 'óna caqami', chaqai ca liỹa queda Moisés, chaqai ca liỹa queda Elías.
MAT.17.5	Ca co'na' ñaq retaqatac so Pedro, ca' anac so naueguelec 'ue na lauaq, ca lepachiguilo saua'maxare. Ca' so naueguelec 'maxougui so na'qaatec 'naac:
MAT.17.5	—Najo ná'maq ỹoqo'itaxat ỹaalec, ỹaatqajam ñitoonta'pegue da'maxare. Ỹaatqajam na'xaỹaxañiỹa da'maxare.
MAT.17.6	Co'na' 'xaita dajo, ca' saua lapaxaguinatqa nqa'paxañiñi quena 'laua, ma' 'xoic da lqolonqa'. 
MAT.17.7	Co'na'le, ca' so Jesús nqo'nalo saua'maxare. Ca ipootau'alo, ca 'naaco':
MAT.17.7	—Ne'laxachishiguim, totaxan ro'chii.
MAT.17.8	Ca co'na' na'irashiguim, ca' qaica ca liỹa iuanta, qaisoota so Jesús.
MAT.17.9	Ca co'na' naasañi quiyim renoterec caso qa' ladocai, ca' so Jesús qate'talo, 'naaco':
MAT.17.9	—Qaico' ca 'qaataxañim quedajo rauanaxanaxaguii, toco' ma' ime liỹa nca'leuec najo ỹale llaalec.
MAT.17.10	Ca' saua lapaxaguinatqa inatesac so Jesús, 'neraco':
MAT.17.10	—¿Chi'negue ma' ná'maq rapaxaguinataxanta'pegue na naqataxaquipi 'naac quiyim 'au novi' ma'le ca Elías?
MAT.17.11	Ca' so Jesús 'naaco' quesaua'maxare:
MAT.17.11	—Ajá'a, lliqueta quiyim so Elías 'au novi' ma'le, quiyim ỹa'maxajñi ná'ogue na hueetalec na 'laua. 
MAT.17.12	Qam ỹim shinac caqamiri quiyim so Elías shi'gue novi'. Qam naua'maxare se ỹa'deene', ta'ta'a quiyim ỹoiquentac so'maxare quecanchaqai sham 'neeta'gue. Ca' chaqaida 'neeta ma'le quenajo ỹale llaalec 'xoic nqohin ca le'xoric ma'le quenaua'maxare.
MAT.17.13	Co'na'le, ca' saua lapaxaguinatqa retane' quiyim so Jesús 'neetapega so Juan só'maq nachilaxanataxanaq.
MAT.17.14	Ca co'na' ỹovijta yi hueete'e so qomyipi, ca' so Jesús qanqo'neu'a queso ỹale, ca ỹa'chi'iñi naua le'cootal quiyí'maq reloqota'ñi so'maxare. Ca 'naaco':
MAT.17.15	—Qami' ỹa'gaxala', 'xoriñi' da ỹaalec. Ma' da'maxare chalego da le'xoric chita'gue quen lotqai ileueta. Chaqai 'xoic taañigui quen na norec chaqai na huaxaỹaq. 
MAT.17.16	Quenajo ñodou'alo na'le naua rapaxaguinataxahi', qam naua'maxare se ishite' ỹomaterec.
MAT.17.17	Ca' so Jesús 'naaco':
MAT.17.17	—¡Aicuéra, qamiri ma' sqaica ca viilec, chaqai qamiri hualoxona'! ¿Chi' taỹa'co' dá'maq quiyim shi'gom salequetauguilo qamiri? ¿Chi' taỹa'co' dá'maq quiyim shi'gom ñiualaxaintegueto qamiri? Ñaq naviguiiri' quenajo cá'maq ne'nec.
MAT.17.18	Co'na'le, ca' so Jesús nelaxa, ỹo'daauec so ne'ec lecmaxaic, ca' eec ca'e nqai'en so ne'nec. Ca chaqa'ma' imeuec so'maxare.
MAT.17.19	Ca co'na' ime, ca' saua lapaxaguinatqa ỹoỹooteterec so Jesús quiyim inate', 'neraco':
MAT.17.19	—¿Chi'neco' qomi' ma' se seshitaq so'daqauec so ne'ec lecmaxaic?
MAT.17.20	Ca' so Jesús 'naaco' quesaua'maxare:
MAT.17.20	—Ma' qamiri cocho'qui' da rpi'ỹaxaguii. Ỹaatqajam llic da shinac caqamiri, quiyim 'ue ca rpi'ỹaxaguii, 'en quet chi lecaata ana la ana mostaza, ca' 'ñiỹapega anajo quemaralec late'ogue': “Quire'e najo, ca' ỹoqa'a ca 'iri'ñi”; ca cajo quemaralec late'ogue' ca'e cá'maq na'ñi. Ca' qaica quet cá'maq qalañiỹac quiyim ỹaatqajam 'ue ca rpi'ỹaxaguii. 
MAT.17.21	Qam na 'nejem sojo ne'ec lecmaxaic eec quiyim qaỹo'daauec, qam ca qom ỹouen quiyim nqouagaxain chaqai nqopaaqachit.
MAT.17.22	Ca co'na' ñaq nauequetecta' ỹouoxonsac yi 'laua Galilea, ca' so Jesús 'naaco' quesaua lapaxaguinatqa:
MAT.17.22	—Najo ỹale llaalec qoỹaanougui na qomyipi, 
MAT.17.23	ca' qaỹalauat ma'le. Qam ma' inoxondec caua tres na'xata', ca lotqai liỹa nca'leuec.
MAT.17.23	Ca quedajo la'qaatec, ca 'xoic na lachicoqo' saua'maxare.
MAT.17.24	Co'na' so Jesús chaqai saua lapaxaguinatqa ỹovirera'a yi na'a' Capernaum, ca ná'maq ỹacona'piguit ana nishiuetenaxanqate cañi no'ueenaxanaxaqui querepegue' so Pedro, ca' inate':
MAT.17.24	—Ñí'maq ỹapaxaguinta'pe qamiri ¿peeta'a se ishiueten añi qaishiueten cañi no'ueenaxanaxaqui?
MAT.17.25	Ca' so Pedro 'naaco':
MAT.17.25	—Ajá'a, ishiueten.
MAT.17.25	Ca co'na' so Pedro inoxono queca 'imec, ca' qara'auot quiyim retaqa so Jesús, 'naaco':
MAT.17.25	—¿Negue' cá'maq 'ñirac, qami' Shimoñi'? ¿Negue' cá'maq qaỹahotaque quiyim ishiueten ná'maq nashillipi quena 'laua, peeta'a ná'maq chi lalamaxareteripi, loqo'm ná'maq chicqauec?
MAT.17.26	Ca' so Pedro 'naaco':
MAT.17.26	—Ná'maq chicqauec.
MAT.17.26	Ca' so Jesús 'naaco':
MAT.17.26	—Vichiguiño' ná'maq lalamaxareteripi, ca' se ishiueten. 
MAT.17.27	Qam qaiyi qaica ca ỹo'uet ca qarasauaxaset, ca' quirepegue' aso huaaxai, ca' naqairiñi na roqoinaxanaxachi'. Ca cá'maq 'auaxaic roqoiñicshiqui' nallin, ca' hueetaugui ma'le na lap aca chiróla. Ca aca'maxare nalootañi quiyim shiuetenaxañita caqami' chaqai caỹim. Ca do'iro, ca shiuetenaxañi'.
MAT.18.1	Ca' quesojo na'xa'a, ca' saua lapaxaguinatqa so Jesús noquiicra'a so'maxare, ca inate', 'neraco':
MAT.18.1	—¿Negue' cá'maq paguec lecaic nqohin quená'maq hueetaugui dá'maq lo'ueenataxanaxac ñi qota'a neeta'gue da piguim?
MAT.18.2	Co'na'le, ca' so Jesús roỹaxana so noctoqui', ca nachajñi nqai'en quena lavinñi' saua'maxare. 
MAT.18.3	Ca 'naaco':
MAT.18.3	—Ỹaatqajam lliqueta da shinac caqamiri, no'm sqai pilliichigui nqai'ñii quiyim denaxachii ca noctoqui', ca sqai shichii noxoñiu'a da lo'ueenataxanaxac ñí'maq neeta'gue da piguim. 
MAT.18.4	Ca' chaqaida 'neeta, cá'maq paguec lecaic nqohin ma' hueetaugui da lo'ueenataxanaxac ñí'maq neeta'gue da piguim, ca' chaqaica cá'maq nemanachiteta, pilchigui quiyim 'ec noctoqui'. 
MAT.18.5	Chaqai cá'maq qom cá'maq queeta'pegue' aỹim, quiyim icoñiguit ca noctoqui' 'nejem najo, ca icoñiguit aỹim.
MAT.18.6	Ca' canchaqaica quiyim ỹo'uet ca chicqochigui ca lasauaxaset ca 'óna quená'maq 'ec qaica ca lemaqachic huelec aỹim, ca' paguec la'maxa queca'maxare quiyim qainaxañigui na lavinñi aca huaaxai, qaicoñireto'ot na lqosot ca qa' lodegaxat nopoxoiqataxanaxat. 
MAT.18.7	Ca' ¡chalego la'aaxa quena qomyipi quiyim 'ue ca ỹo'uet quiyim chicqochigui ca lasauaxaset na qom quena 'laua! Qam dajo chaqai'eno' quen 'ue. Qam ¡'xoraicolec cá'maq qom chicqochigui dajo!
MAT.18.8	Ca' vichiguiño' no'm da rqai'laxachi' loqo'm da qapiaachi' chicqochigui quiyim 'ue ca rasauaxashichi', ca' chaqairec, ca naqairec, qoỹoqote'oga nqai'ñi'. Ma' paguec la'maxa quiyim noxoñira'a da nca'laxa 'oonoqui' da rqai'laxachi' loqo'm qami' chisaq, qam quiyim se qarenaqairiñigui ca norec sqaica lqodoc quiyim naua'que naua rqai'laqachichi' chaqai naloochiriñi naua richilli'. 
MAT.18.9	Chaqai no'm añi nqochi'i' ñí'maq chicqochigui quiyim 'ue ca rasauaxashichi', ca' naqachi' naqairec qoỹoqo'tegue nqai'ñi'. Ma' paguec la'maxa quiyim noxoñira'a da nca'laxa 'oono'lli' aca nqochi'i', qam mesqai quiyim nalo'ojta' naua nqochichi', ca' qarenaqairiñigui ca ncopatqo' na hualoxonyipi.
MAT.18.10	Mesqaica ca liỹoxoỹa'piguit quená'maq 'ec sqaica ca lemaqachic. Ma' ỹim shinac caqamiri queda piguim ná'maq neloxoỹaripi quena'maxare ỹoviretacot naua'que naua na'xata' ñi ita'a qota'olec neeta'gue da piguim. 
MAT.18.11	Ma' najo ỹale llaalec naque ná'maq na'laaxaic qomyipi, ma' ỹahotaque quiyim nca'laxatec.
MAT.18.12	¿Negue' cá'maq 'ñiỹac? No'm 'ue ca qom cien aca lalo qagreta, ca' 'óna aca na'laañi, ¿peeta'a se ishito' no'ueenaqtalec aca 'laua quemaralec ladocai aca noventa y nueve, ca' eec imitaque aca ỹo'maac 'oono'lli'? 
MAT.18.13	Chaqai no'm ỹanata aca 'oono'lli', ca ca'maxare ỹaatqajam paguec 'xoic da netoonaxac quecauá'maq noventa y nueve qagreta se na'lerañi. 
MAT.18.14	Ca' chaqaida 'neeta qai'neeta ñí'maq qota'a ñí'maq rashiilliguii neeta'gue da piguim, se ỹa'maxaren quiyim 'ue ca na'laañi quená'maq nauajo 'ec qaica ca lemaqachigue'.
MAT.18.15	No'm ca rqaỹa'e' 'ue ca se ỹa'maxañi 'ne'tegue caqami', ca' taqaira'pegue', roda'ichichiguit, ca' 'deenaxanaxañitegue cá'maq ỹo'maqajantac. Ca no'm na'xaỹaxana qami', ca' raviguiqui' ca rqaỹa'e' quiyim rapil. 
MAT.18.16	Qam no'm se na'xaỹaxana qami', ca vite ca ỹaxañita 'óna loqo'm dos qomi', qaiyi cá'ogue cá'maq ra'qaachiqui' nachiñi'chiguita caua dos loqo'm tres ra'qaataxanaxauachi'. 
MAT.18.17	Ca no'm se na'xaỹaxanalo caua'maxare, ca' qami' 'xachitem ná'maq mashic icoñiguit da na'qaatec ma' lapoota'ta'. Ca no'm se na'xaỹaxana, ca' ca'maxare qohinta'gue cá'maq saqa' icoñiguit da na'qaatec, loqo'm 'neetari' nqohin na icona'piguit ana nishiuete so nashi quiyi Roma.
MAT.18.18	Ỹaatqajam lliqueta da shinac caqamiri quiyim 'ue ca coñirii quenajo 'laua, ca' qaicoñi' qai'neeta queda piguim. Chaqai cá'maq sohiuec qamiri quenajo 'laua, qai'neeta qaỹosouec queda piguim.
MAT.18.19	Chaqai qai'neeta shinac caqamiri no'm 'vii caua dos caqamiri quenajo 'laua na'deenta' quiyim 'ue ca rashiilaxandaque nqouagaxaine', ca' ñi ita'a qota'olec neeta'gue da piguim ỹo'uet, ca' ỹaanema. 
MAT.18.20	Ma' cá'maq hueesa'ñi caua dos loqo'm tres lapoosagui da ỹeenaxat, ca' ỹim seuetañiguilo lavilliñi' caua'maxare.
MAT.18.21	Ca' so Pedro quepegue' so Jesús, ca' inat:
MAT.18.21	—Qami' ỹa'gaxala', ¿ỹote' quet, ca' lqodoc quiyim ỹo'uet ca se ỹa'maxañi ca ỹaqaỹa, quiyim sqa shicapeguem sietolqai'?
MAT.18.22	Ca' so Jesús 'naaco' queso'maxare:
MAT.18.22	—Mesqai shinac caqami' sietolqai', ta'ta'a quiyim ỹovi' setenta piltalec ca siete.
MAT.18.23	Ca' vichiguiño' dajo lo'ueenataxanaxac ñi qota'a neeta'gue da piguim 'nejem ca nashi quiyim ỹahotaque naloqochin aca la'uale ca lelaatqaipi. 
MAT.18.24	Ca co'na' mashic naloqochintac ana na'uale, ca qanauequetaho' so 'óna ỹaatqajam 'xoic aso la'uale. 
MAT.18.25	Ca ma' só'maq nelaatec qaca quet acá'maq lishiuetenaxanqate, ca' so na'co' relaataxanlec quiyim qaimen, ca' chi na'ac, liỹaata'ogue' aso loua chaqai so llaalqaipi, chaqai sá'ogue so louenqaipi, qaiyi ishiueten aca la'uale. 
MAT.18.26	Ca' so nelaatec ỹa'chi'iñi naua le'cootal queso na'co', ca ne'xoresene'tot, 'naaco': “Qami' ña'co', neualaxaviñire'e' aỹim, ca vire'to' ma' seshiueten cá'ogue aca ỹa'uale.” 
MAT.18.27	Ca' so na'co' ỹaatqajam 'ue da le'xorenataxanaxa queso'maxare. Ca' ỹapalaxat sá'ogue aso la'uale so'maxare, ca' ỹaxanec. 
MAT.18.28	Qam co'na' chi inoxonec sojo nelaatec, ca nachiñi'chiguit so liỹa nelaatec lo'ueenataxanaxaua 'uo' aso la'uallo'lli' queso'maxare. Ca nqosoxone'tot na lqosot, ca ỹovicqoto'ot, ca 'naaco': “¡Shivichiñi' aca ra'ualli'i' caỹim!” 
MAT.18.29	Ca só'maq lo'ueenataxanaxaua so'maxare ỹa'chi'iñi naua le'cootal, ne'xoresene'tot, 'naaco': “Neualaxaviñire'e' aỹim, ca vire'to' ma' seshiueten cá'ogue aca ỹa'uale.” 
MAT.18.30	Qam sojo nelaatec se na'xaỹaxan. Ta'ta'a quiyim eec, ca' coñi', chi ỹovireta'a quiyim ishiueten sá'ogue aso la'uale. 
MAT.18.31	Ca co'na' iuanchigui dajo só'maq liỹa lo'ueenataxanaxauaripi, ca' 'xoic lqui'ic nqai'en dajo. Ca' querepegue' so na'coote', ra'qaataxanta quedá'ogue dá'maq 'neeta dajo. 
MAT.18.32	Ca só'maq 'co' roỹaxane'oga. Ca 'naaco' queso'maxare: “¡Qami' ilaatec hualoxonaq! Ỹim sapalaxat cá'ogue aca ra'ualli'i', ma' ỹaatqajam ne'xorishiñitetot aỹim. 
MAT.18.33	Ca qami' qai'neeta 'xoriñi' quet so nauegaxaua'e', 'ñiitetegue quet aỹim ma' ỹim se'xoriñi' na'le.” 
MAT.18.34	Ca' so a'co' ỹaatqajam ro'o. Ca' relaataxanlec quiyim qaỹa'ue ca nouaxanaxaset so'maxare, chi ỹovireta'a quiyim ỹomachigui sá'ogue aso la'uale so'maxare.
MAT.18.35	Ca' so Jesús co'na' ỹomat da la'qaatec, ca 'naaco':
MAT.18.35	—Ñi ita'a qota'olec neeta'gue da piguim chaqaida 'ne'tegue ma'le caqamiri, no'm quiñi 'óna se ỹachigoxochichigui añi le'taxanata quiyim i'xoren ca lqaỹa.
MAT.19.1	Ca co'na' ime ỹa'xatetac dajo so Jesús, ca' ca'e yi Galilea, ca ỹovita yi 'laua huaugui yi Judea, yí'maq pa'ỹa'gue da lqodoigue caso lachiugue Jordán. 
MAT.19.2	Ca' ỹaatqajam 'xoic so qomyipi quegue so'maxare, chaqai ỹomatec sá'ogue so ralolaxaiquipi.
MAT.19.3	Co'na'le, ca 'vio' saua fariseo nqo'nera'a so Jesús, ma' ỹahosaque ỹachi'iñi. Ca renataxane', 'neraco':
MAT.19.3	—¿Peeta'a ỹa'maqachiguiñi queca qom quiyim ỹalat aca loua quiyim 'ue canchaqaica lasauaxaset?
MAT.19.4	Ca' so Jesús 'naaco' quesaua'maxare:
MAT.19.4	—¿Sqai taxahilco' quen naua naneresañi la'qaatqa ñi qota'olec quiñí'maq ỹo'ueete'o' na' ñaqai 'avichiguiñi co'na' “ỹo'uet so ỹale chaqai na' ỹo'uet aso 'aalo”? 
MAT.19.5	Qai'neeta 'naaco': “Vichiguiño' ca ỹale ỹalat ma'le ca leta'a chaqai aca late'e, ca' la'aayaxaua aca loua. Ca' quecaua dos ỹovireta'a quiyim 'neesari' ca 'oonoqui' qom.” 
MAT.19.6	Ca' totqai dos, ta'ta'a quiyim 'oonoqui'. Vichiguiño' ca qom se ishit ỹosoguilo cauá'maq mashic ỹo'naxanta' ñi qota'olec.
MAT.19.7	Co'na'le, ca' qainato' so Jesús:
MAT.19.7	—Qam ¿chi'neco' so Moisés ma' relaataxanlec quiyim qoỹaanem aca noua aca lomalate quiyim qaỹalat, ime, ca' qaỹo'daauec?
MAT.19.8	Ca' so Jesús 'naaco' quesaua'maxare:
MAT.19.8	—Ma' chaqaida dá'maq la'ñaxague' naua re'taxanatahi. Vichiguiño' so Moisés ỹa'maxarenta quiyim 'ue ca nalachiguit aca loua. Qam quecá'maq 'avichiguiñi mesqai 'neeta dajo. 
MAT.19.9	Ca' ỹim shinac caqamiri: cá'maq ỹalat aca loua, no'm sqai sougui da dequenaxac aca'maxare, cá'maq ỹale, no'm ỹoỹoota'a aca loua, ca 'ue da lasauaxaset. Chaqai cá'maq ỹale no'm loua aca 'aalo nalate, ca'maxare qai'neeta 'ue da lasauaxaset.
MAT.19.10	Co'na'le, ca' saua lapaxaguinatqa 'neraco':
MAT.19.10	—No'm chaqaida dajo dá'maq 'neeta ca ỹale caca loua, ca 'maxaraic quiyim sqai 'on ca ỹale.
MAT.19.11	Ca' so Jesús 'naaco' quesaua'maxare:
MAT.19.11	—Mesqai ná'ogue ishit ỹa'den dajo, qainaata ná'maq qoỹaanem quiñi qota'olec quiyim ỹa'den. 
MAT.19.12	Ma' ỹoreta'oguit ná'maq no'ueenataxac quiyim sqai 'on ca qom. Ma' 'ue ná'maq naca'ogue' se co'o, chaqai 'ue na chi qaỹo'uet queca qom quiyim se co'o, chaqai na liỹa, ca' sqai 'on ma' imelec da lo'ueenataxanaxac ñi qota'a neeta'gue da piguim. Ca' vichiguiño' cá'maq ishit ỹo'uet dá'maq sa'xatetac, ca 'maxaraic quiyim ỹo'uet.
MAT.19.13	Co'na'le, ca 'vio' saua ñaaqolqai' qanaueguereu'a so Jesús quiyim ỹashil-lgoto chaqai nqouagaxainlgoto. Qam saua lapaxaguinatqa quepaqteta'pe saua nauecqataxana'. 
MAT.19.14	Qam so Jesús 'naaco':
MAT.19.14	—'Xañiỹac na ñaaqaipioqui' ñaqai nacpegue' aỹim. Se quepaqchita'piguit. Ma' ná'maq hueetagui dá'maq lo'ueenataxanaxac ñí'maq neeta'gue da piguim, neneequesenaxai, 'nejem ná'maq 'neetari' na ñaaqaipioqui'.
MAT.19.15	Ca' ỹashil-lec so ñaaqaipioqui'. Ca na' ime, ca' ca'e yí'maq hueete'e so Jesús.
MAT.19.16	Ca 'uo' so ne'nec quepegue' so Jesús, ca renataxan, 'naaco':
MAT.19.16	—Qami' huagaxaraic napaxaguinataxanaq, ¿nega'ỹo' cá'maq so'uet ỹa'maqachiguiñi, ca' 'ue ca ica'laxa sqaica lqodoc?
MAT.19.17	Ca' so Jesús 'naaco':
MAT.19.17	—¿Chi'negue ma' machirahic huagaxaraic? Qaica quet cá'maq liỹa, 'oonoqui' ñí'maq huagaxaraic, ca ñi'maxare chaqaiñi ñi qota'olec. Qam no'm vi'saque vichirau'a da nca'laxa, ca' ỹaatqajam na'xaỹaxañitalo naua lelaataxanaxaco ñi'maxare.
MAT.19.18	Ca' so ne'nec 'naaco':
MAT.19.18	—¿Nega'ỹo' cá'maq 'neete' caua'maxare?
MAT.19.18	Ca' so Jesús 'naaco':
MAT.19.18	—Sqai lauataxañi'; sqai dalaxachi' roua'e'; sqo cachi'; se na'majñirelec ca liỹa; 
MAT.19.19	se napaquiseguelec ca qataa'i' chaqai aca qachii'i'; rauochitegue ca liỹa qom, 'nejem qami' nauochiralta'.
MAT.19.20	Ca só'maq ne'nec 'naaco':
MAT.19.20	—Ná'ogue najo ỹaatqajam ña'xaỹaxane'ta ipaquichigui nqaishin, sachigoxotetañi na' ñaq aỹim noctoqui'. ¿Negue' cá'maq liỹa saqa'leca caỹim?
MAT.19.21	Ca' so Jesús 'naaco':
MAT.19.21	—No'm vi'saque quiyim ỹaatqajam naloochiguiñi da no'ueenataxaqui', ca' miiñi' ná'ogue na hueeto'ot qami', ca' 'ỹaañirougui na 'xoraiquipi, qaiyi ỹaatqajam 'ue ca resallaxa'e' hueeta'gue da piguim. Ca ma' ime, ca naquitegue aỹim.
MAT.19.22	Qam co'na' so ne'nec 'xaỹa dajo, ca' eec rachicotam, ma' ỹaatqajam nesallaxanec so'maxare.
MAT.19.23	Co'na'le, ca' so Jesús 'naaco' quesaua lapaxaguinatqa:
MAT.19.23	—Ỹaatqajam llic da shinac caqamiri, quiyim 'xoic lqalaic quiyim ca nesallaxanec inoxona'a da lo'ueenataxanaxac ñi qota'a neeta'gue da piguim. 
MAT.19.24	Sopilalec sa'xat caqamiri, quiyim 'xoic lqalaic caca nauaanaxanaxa late'e quiyim queetougui nqohin ca a'na lauac. Qam paguec lqalaic ca nesallaxanec quiyim ỹahotaque inoxona'a da lo'ueenataxanaxac ñi qota'a ma' ỹoiquentac ná'ogue najo.
MAT.19.25	Ca co'na' 'xaita dajo saua lapaxaguinatqa, ca' 'xoic da le'laqa'. Ca' chi nenatetecta':
MAT.19.25	—Ca' ¿negue' queto' cá'maq ishit nca'leuec nqohin ma'le?
MAT.19.26	Ca' so Jesús ỹamatauguilo saua'maxare, ca 'naaco':
MAT.19.26	—Na qomyipi se ishit ỹo'uet dajo. Qam ñi qota'olec ishit ỹo'uet dá'ogue.
MAT.19.27	Ca' so Pedro 'naaco':
MAT.19.27	—Qami' qara'gaxala', na' ñanaguinaxague qami' ño'ueenaxatqachiguiñi cá'ogue ca qarouenqaipi. ¿Nega'ỹo' cá'maq seconaxaguit ma'le?
MAT.19.28	Ca' so Jesús 'naaco' quesaua'maxare:
MAT.19.28	—Ỹaatqajam llic da shinac caqamiri, quecajo na'xa'a ma' ná'ogue qano'viishiguim dalaxaic nqohin, ma' najo ỹale llaalec nqa'xanñigui aca 'ue lauaq qa'xanaxaqui quiyim nashi, ca' qamiri ma' quiita'pegue' aỹim, ca' qamiri qai'neeta nqa'xañiñiguilo caua doce nashi nqa'xanaxaqui', ca michii na llaalqaipi saua doce llaalqa so Israel. 
MAT.19.29	Chaqai ná'ogue ná'maq no'ueenaqchichiriñi caua la'aate', loqo'm caua lqaỹa' chaqai caua lqaỹa' 'aalo, loqo'm ca leta'a, loqo'm aca late'e, loqo'm aca loua, loqo'm ca llaalqaipi, loqo'm caua na'lauari, quiyim ỹapacqajnauec quegue aỹim, ca' cien cá'maq ỹapacauec icoñiguit ma'le. Chaqai icoñiguit ma'le da nca'laxa sqaica lqodoc. 
MAT.19.30	Qam ỹaatqajam 'xoic quená'maq nagui 'auaxaiquipi co'uaataxanta nqohin ma'le, chaqai 'xoic ná'maq co'uaataxanta nagui 'auetaho nqohin ma'le.
MAT.20.1	Da lo'ueenataxanaxac ñi qota'a neeta'gue da piguim, da'maxare 'nejem cá'maq 'ue ca lanaxanqa' quiyim o'tetam idaanaque cá'maq naqat aca lanecse 'úva. 
MAT.20.2	Ca so'maxare na'deena'pegue' so 'ueenataxanaxairipi quiyim ishiueten aso 'óna denario quiyi na'xa'a. Ime, ca' ilare'oga so lanaxanqa' quiyim ro'ueenataxan. 
MAT.20.3	Ca' so a'co' na' noỹoxoguem aso ra'aasa lotqai iuane'talo saua liỹa' quiyi nouooqo' quiyi na'a', qaica ca lo'ueenategue'. 
MAT.20.4	Ca 'naaco' quesaua'maxare: “Qamiri quiipegue' quet qai'neeta yi ỹanaxanqa', ca qataxañii. Ca' ỹim sepacqajanchigui ma'le aca laseuete da ro'ueenataxanaxaguii.” Ca' saua'maxare que'o'. 
MAT.20.5	Ca co'na' mashic na'xa'a lavinñi, ca lotqai pilauec so a'co'. Chaqai co'na' mashic avitari' lotqai pilauec, chaqaidaata dá'maq 'neetari'. 
MAT.20.6	Ca co'na' mashic inoxontegueñi aso ra'aasa lotqai pila'oga ca nouooqo' quiyi na'a'. Ca lotqai iuane'talo saua liỹa' no'ueenataxana' qaica ca lo'ueenategue'. Ca 'naapegalo': “¿Chi'neco' ma' viito'o' najo queso na'xa'alom sqai 'ueenataxañii?” 
MAT.20.7	Ca' saua'maxare 'neraco': “Qaica cá'maq ỹa'ue ca qaro'ueenatec vichiguiño'.” Co'na'le, ca so a'co' 'naapegalo': “Quiipegue' quet qai'neeta yi ỹanaxanqa'. Ca' sepacqajanchigui ma'le acá'maq laseuete ca ro'ueenataxanaxaguii.” 
MAT.20.8	Ca co'na' mashic pe, ca' so a'co' 'naapega só'maq reloqota'a dajo no'ueenataxanaxac, 'naaco': “Ỹaxañire'oga da no'ueenataxanaripi, ca' shivichiñi'. 'Auaxanchiriño' quiyim shivichiñi' dá'maq co'uaataxantam ro'ueenataxan, ca' ỹovireta'oga nqai'ñi' dá'maq 'avichiguiñi ro'ueenataxan.” 
MAT.20.9	Co'na'le, ca ỹovirero' sauá'maq ro'ueenataxane'o' na' inoxontegueñi aso ra'aasa. Ca' ishiueten so na'xa'alom quiñi 'óna ỹaanem aso 'óna denario. 
MAT.20.10	Ime, ca co'na' ỹovire'ogalo sauá'maq 'au ro'ueenataxane', 'neesapego' paguec aca iconchiguit. Qam qai'neete' qoỹaanema aso 'oono'lli' denario quiñi 'óna. 
MAT.20.11	Ca co'na' iconchiguit aso nishiuete', ca' ro'ỹeta so na'coote'. 
MAT.20.12	Ca 'neraco': “Só'maq co'uaataxantam chaqai cocho'qui' ro'ueenataxan, qam qami' 'nejem nqai'ñi' aná'maq qanishiuete, quiyim qomi' ñalauatqata'piguit so npa'ỹaaxa queso na'xa'alom so'ueenataxanqatac.” 
MAT.20.13	Qam so a'co' 'naaco' queso 'óna quesaua'maxare: “Ỹim shinac caqami' ỹim se sachi'segueñi, ma' na' ña'deenqatecta', shinac seshiueten aca 'oono'lli' denario quiyi na'xa'a. 
MAT.20.14	Ca' coñichiguit aná'maq nishivichi'i', ca' qui'. Ma' ỹim sahotaque saanem dá'maq co'uaataxanta ro'ueenataxan cá'maq 'nejem aca nishivichi'i'. 
MAT.20.15	Ca' ¿se ỹa'maxaño' quiyim soiquentac canchaqai shinta'gue aná'maq ỹam? ¿Loqo'm pa'guiñisa'a quiyim aỹim 'naxanaxaraic?” 
MAT.20.16	Ca' chaqaida 'neeta ma'le, quená'maq co'uaataxanta nagui, ca' 'aueta ma'le, chaqai ná'maq 'auaxaic nagui, ca' co'uaataxanta ma'le. Ma' 'xoic ná'maq noỹaxanaxat, qam sqo vito'olqai' cauá'maq nca'acse'.
MAT.20.17	Ca' so Jesús co'na' mashic taata'gue da Jerusalén, ca' ỹoỹoote'ogalo saua doce lapaxaguinatqa. Ca 'naaco' quesaua'maxare:
MAT.20.18	—Ca' qamiri 'yiiñita nagui qomi' saaqatashi'ma yi Jerusalén. Ca' yí, hua'ñi ma'le quiyim najo ỹale llaalec qoỹaaneu'a ma'le na la'gaxalateripi na letaxaỹaxanqajanqaipi na qomyipi quena' qaretaxaỹa'pegue' ñi qota'a chaqai ná'maq rapaxaguinataxanta'pegue na naqataxaquipi, quiyim ỹoiquenac cá'maq 'neeta'gue ca lelauaxa, 
MAT.20.19	chaqai qoỹaanougui ma'le ná'maq ỹoqa'a ca chicqa'gue, ca' qai'neetac ma'le chaqai qaỹouaxantac, ime, ca' qaipateno. Qam ma' ỹovirerec caua tres na'xata', ca' lotqai liỹa nca'leuec.
MAT.20.20	Co'na'le, ca nqo'neho' queso Jesús aso late'e so Jacobo chaqai so Juan, llaalqa so Zebedeo. Aso'maxare liỹaresaho saua llaalqa, ca' ỹa'dooto naua le'cootal so Jesús, ma' ỹahotaque quiyim ne'xoresene'tot ỹashiila. 
MAT.20.21	Ca' so Jesús inato' aso'maxare, 'naaco':
MAT.20.21	—¿Negue' cá'maq vi'saque?
MAT.20.21	Ca' aso'maxare 'naaco':
MAT.20.21	—Sahotaque 'ỹaañirec quet nagui ca ra'qaachiqui', quiyim ma' ỹovita ca laloqo' da ro'ueenataxanaxaqui' quiyim qami' nashi, ca' quenauajo ỹaalqa 'óna quet ca nqa'xanta'gue da qatoiqui' ma'le, chaqai ca liỹa queda nemaqai'.
MAT.20.22	Qam so Jesús 'naaco' caso'maxare:
MAT.20.22	—Qamiri sqa 'yiiñii cá'maq shiilaxañitaque. ¿Qamiri shichiho' quiyim viriỹau'a da ñi'guenaxac dá'maq 'ec aca naqana chim qayi'taxañigui chaqai coñiguit dá'maq chilaxac secoñiguit ma'le?
MAT.20.22	Ca saua'maxare 'neraco':
MAT.20.22	—Ajá'a, seshitaq.
MAT.20.23	Ca' so'maxare 'naaco':
MAT.20.23	—Ajá'a, llic qamiri viriỹau'a ma'le da ñi'guenaxac chaqai dá'maq chilaxac saataugui. Qam quedá'maq quiyim qanqa'xanegue da ỹoic chaqai da ñimaq, ca' ỹim sqai soiquentac quiyim saanec. Ta'ta'a quiyim qoỹaanema ma'le cauá'maq qaỹa'maxatesañi quiñi ita'a qota'olec.
MAT.20.24	Ca co'na' saua liỹa' diez lapaxaguinatqa 'xaita dajo, ca ro'ỹalo saua dos nqaỹa'. 
MAT.20.25	Qam so Jesús roỹaxanouguilo, ca 'naaco' quesaua'maxare:
MAT.20.25	—Mashic qamiri 'yiiñii dá'maq 'neeta na nashillipi quená'maq ỹoreta'oguit qomyipi hueetalec ana 'laua, na'maxare ỹoiquentac 'neetari' ca a'co', chaqai ná'maq leta'allípi quena'maxare. Ca ỹo'uet quiyim qana'xaỹaxana dá'maq 'naac na liỹaripi. 
MAT.20.26	Qam caqamiri, ca' sqai 'neeta dajo ma'le. Ta'ta'a quiyim cá'maq ỹahotaque paguec ỹapacauec caqamiri, ca' ca'maxare quelola ná'maq liỹaripi. 
MAT.20.27	Chaqai canchaqaica caqamiri ỹahotaque quiyim 'auaxaic, ca ca'maxare, ca' na'ac quená'maq liỹaripi. 
MAT.20.28	Ma' chaqaida dá'maq 'neeta najo ỹale llaalec se novi' quiyim ỹahotaque qaiquelola. Ta'ta'a quiyim ná'ogue quelola, chaqai quiyim da nachaalataxac ỹaanec, ca' 'ec lishiuetenaxanaxat, qaiyi 'xoic ca nca'leuec.
MAT.20.29	Ca co'na' saua'maxare sham inoxondec quiyi na'a' Jericó, ca 'xoico' so qomyipi quegue so Jesús. 
MAT.20.30	Ca 'vio' saua dos qai'la' nqa'xansañi quena lahi so nayic. Ca co'na' 'xaira'pegue' quiyim que'tegue yi'maxare so Jesús, ca naualqaiñi, 'neraco':
MAT.20.30	—¡Qami' qara'gaxala', qami' llaalec so qarashi David, qare'xoriñi'!
MAT.20.31	Ca' so qomyipi 'naapegalo' quiyim i'marete'. Qam saua'maxare lama'xa paguec netenegue da laualaxague':
MAT.20.31	—¡Qami' qara'gaxala', qami' llaalec so qarashi David, qare'xoriñi'!
MAT.20.32	Co'na'le, ca' so Jesús hua'e, ca roỹaxanalo saua qai'la'. Ca inate'o', 'naaco':
MAT.20.32	—¿Negue' cá'maq viitaque quiyim so'uet caqamiri?
MAT.20.33	Ca' saua'maxare 'neraco':
MAT.20.33	—Qami' qara'gaxala', sahoqotaque ñiuanaxañi.
MAT.20.34	Ca' so Jesús ỹaatqajam 'uo' da le'xorenataxanaxa quesaua'maxare, ca ipootau'alo naua nqote'. Ca' saua qai'la' chaqa'ma' neuañiñi, ca' coỹaretero queso Jesús.
MAT.21.1	Ca co'na' ipalasaho quiyi Jerusalén, ca ỹovirera'a yi na'a' Betfagé seeque'ta yi quemaralec late'ogue' leenaxat nananqa' ana qo'paq olivos. Ca' so Jesús 'vio' saua dos ilate' quesaua lapaxaguinatqa. 
MAT.21.2	Ca 'naapegalo':
MAT.21.2	—Quiipegue' yi na'aaterolqai' naloote'ogalo qomi'. Ca huañijlec ma'le aca 'ashina ncoñiitecse, 'ue llaalcoqui'. Ca' nohiuec, ca naviguiiri' quenajo. 
MAT.21.3	Ca no'm 'ue ca 'ue ca ỹa'xat caqamiri, ca 'ñiỹaco' ma'le: “Ñi qara'gaxala' ỹouene' naua'maxare, qam sqaỹaloq rapilaxate'.”
MAT.21.4	Ca' dajo 'neeto' na'le queso'maxare, qaiyi ipaquichigui dá'maq la'qaatco' na'le so letaxaỹaxanqajnec ñi qota'a co'na' ỹiriñi:
MAT.21.5	'Ñiỹapega ma'le yi na'a' lodegaxat leenaxat Sión:
MAT.21.5	“Ñaq ra'iiguit ná'maq rashii, naatau'a qamii,
MAT.21.5	ne'xoresentam, neetalec so 'ashinoqui',
MAT.21.5	llaalec ana 'ashina ni'ỹaac lomalate.”
MAT.21.6	Co'na'le, ca' saua lapaxaguinatqa que', ca' ipacqajanchirigui dá'maq qohinaco' na'le queso Jesús. 
MAT.21.7	Ca qaỹaviguiri'o' na'le aso 'ashina chaqai so llaalcoqui', ca' qaipeguenlgoto saua loho saua'maxare, ca so Jesús renojlec. 
MAT.21.8	Ca' so qomyipi ma' ỹaatqajam 'xoic ipiguiñi'ñigui so nayic na looỹac. Na liỹa, ca ỹouaxanec ana chavic laue, ca illa'ñigui so nayic. 
MAT.21.9	Ca quesó'maq 'aueta qomyipi chaqai ná'maq co'uaataxanta qai'neeta ỹaualqatagui, 'naaco':
MAT.21.9	—¡Ỹaatqajam qaimaqachin na llaalec so qarashi David! ¡Ỹaatqajam chalego loyac da llicyaxac ná'maq naquetaugui da leenaxat ñi qara'gaxala'! ¡Qaimaqachin ñi qota'olec!
MAT.21.10	Ca co'na' so Jesús inoxono quiyi Jerusalén, ca sá'ogue so qomyipi naugui yi na'a' lodegaxat ỹaatqajam 'ue da le'laxa. Ca 'xoico' quen na renataxan, 'naaco':
MAT.21.10	—¿Negue' só'maq sojo?
MAT.21.11	Ca' so qomyipi 'naaco':
MAT.21.11	—Sojo só'maq Jesús só'maq letaxaỹaxanqajnec ñi qota'a, chicqa'gue da Nazaret huaugui yi 'laua Galilea.
MAT.21.12	Co'na' ime, ca' so Jesús inoxono quiñi no'ueenaxanaxaqui lodegaxat na'ñi yi Jerusalén. Ca' ỹo'daauec sá'ogue so nemeenaxanyipi chaqai so rishiujnaxantapega ná'maq qaimeentac. Chaqai ỹamaxañi na nemeenaxanaxalateripi ná'maq ỹosootapigui ana lam na qomyipi, chaqai ana nqa'xanaxaqui ná'maq imeentac na coviguiñic. 
MAT.21.13	Ca 'naaco':
MAT.21.13	—Naua naneresañi la'qaatqa ñi qota'olec 'neracsa': “Na ỹa'a' qaỹamata'gue na'a' qouagaxainqa'.” Qam qamiri ñigui nqai'ñii cuataxai nañoqotqa'.
MAT.21.14	Ca' quiñi no'ueenaxanaxaqui, ca qanqo'neu'o' so Jesús quesaua qai'la' chaqai quesaua qaica ca 'óna lichi. Ca' so'maxare sá'ogue imeuec nqai'en. 
MAT.21.15	Qam co'na' saua la'gaxalate' na netaxaỹaxanqajanqaipi quena' qaretaxaỹa'pegue' ñi qota'a chaqai ná'maq rapaxaguinataxanta'pegue na naqataxaquipi ro'ỹe' co'na' iuanchigui quiyim qaỹo'uet ná'maq se qaiuanapega, chaqai co'na' 'xaỹa na ñaaqaipioqui' ỹaualqatalec quiñi no'ueenaxanaxaqui: “Ỹaatqajam 'ue da lquesaxanaxa da llaalec so qarashi David.” 
MAT.21.16	Ca 'neraco' queso Jesús:
MAT.21.16	—¿Ñaq na'xaỹaxañita dá'maq ỹa'xatetac ná'maq najo?
MAT.21.16	Ca' so Jesús 'naaco' quesaua'maxare:
MAT.21.16	—Ajá'a, sa'qaatapega. Qam ¿sqai taxailco' quen naua naneresañi la'qaatqa ñi qota'olec quiyim ỹa'xatesa'guit dajo? 'Neracsa':
MAT.21.16	Ma' 'viichi'o' quiyim na ñaaqaipioqui' chaqai na ñaqai llipetac
MAT.21.16	ỹaatqajam 'maxaraic da lemaqajnataxanaxac.
MAT.21.17	Co'na'le, ca' ca'ahi saua'maxare, chaqai ca'e yi Jerusalén, ca quepegue' yi na'a' Betania, ca lelaqsoqo' queso pe.
MAT.21.18	Ca co'na' nete'etam queso liỹa na'xa'a, co'na' liỹa pila'a yi na'a' lodegaxat, ca so Jesús nauata'guito' so lqopaaxa. 
MAT.21.19	Ca iuane'ejta'a aso higo lashi queso nayic lahi. Ca' quepegue', qam aso qo'paq qaca aca la, ta'ta'a ana laue. Ca' so Jesús 'naaco' caso higo lashi:
MAT.21.19	—¡Nagui taachi'ñi quiyim tot qaica ma' 'ue quet aca la aqami'!
MAT.21.19	Ca aso higo lashi chaqa'ma' ỹaso. 
MAT.21.20	Ca' saua lapaxaguinatqa co'na' iuanchirigui dajo, ca 'uo' da le'laqa'. Ca inate' so Jesús:
MAT.21.20	—¿Chi'neco' adá'maq higo lashi ma' chaqa'ma' ỹaso?
MAT.21.21	Ca' so Jesús 'naaco' quesaua'maxare:
MAT.21.21	—Ỹaatqajam llic da shinac caqamiri, quiyim llic 'ue ca rpi'ỹaxaguii chaqai ỹaatqajam 'chichiguiñi nqai'ñii, mesqaidaata dajo shichii 'viichii. Ma' quiyim 'ñiỹapega anajo quemaralec late'ogue': “Qo'ñi' quenajo, 'iriñigui aso huaaxai”, ca' chaqaida 'neeta ipaquichigui dá'maq 'ñiỹac. 
MAT.21.22	Chaqai cá'ogue cá'maq shiilaxañiỹaque quiyim nqouagaxaiñii, no'm viilec, ca' coñiguit.
MAT.21.23	Co'na'le, ca' so Jesús inoxonougui ñi no'ueenaxanaxaqui lodegaxat. Ca co'na' ñaqai hueete'eyi, ca qanqo'neu'a quesaua la'gaxalate' na qomyipi quena' qaretaxaỹa'pegue' ñi qota'a chaqai saua lqo'xonqaipi na judioipi. Ca' qainatetac, qohinaco':
MAT.21.23	—¿Negue' cá'maq chigoxochira'gue quiyim 'viichi' dajo? ¿Negue' cá'maq ỹamaqairaxalec quiyim 'viichi' dajo?
MAT.21.24	Ca' so Jesús 'naaco' quesaua'maxare:
MAT.21.24	—Ỹim qai'neeta sa'ue da inataxanaxac caqamiri. Ca no'm choxochii, ca' sa'xat cá'maq sachigoxota'gue quiyim so'uet dajo. 
MAT.21.25	¿Nega'ỹo' ca nela' so Juan quiyim rachilaxanataxan? ¿Ñi qota'olec, loqo'm na qomyipi?
MAT.21.25	Ca so'maxare chi noqolliguitetecta', 'neraco':
MAT.21.25	—No'm shinqac qanela' quiñi qota'olec, ca da'maxare 'naac ma'le coqomi': “Qam ¿chi'neco' ma' sqai viilec?” 
MAT.21.26	Chaqai no'm shinqac na qomyipi nela', qam qaro'cha'a na qomyipi. Ma' ná'ogue ỹa'deenta quiyim so Juan qanela' quiñi qota'olec quiyim retaqaugui na qomyipi.
MAT.21.27	Ca 'neraco' na'le queso Jesús:
MAT.21.27	—'Taque', se sa'deenaq.
MAT.21.27	Co'na'le, ca' so Jesús 'naaco':
MAT.21.27	—Ca' ỹim qai'neeta se sa'xatema qamiri cá'maq yila' quiyim so'uet dajo.
MAT.21.28	Ca' so Jesús 'naaco':
MAT.21.28	—¿Negue' cá'maq 'neeta ca ra'deenataxanaxaguii quedajo sa'xat? 'Neetasa': 'Óno' so ỹale dooso' saua llaalqa. Ca 'óno' so 'naapega quesaua'maxare: “Qami' ỹaalec, qui' nagui qataxañi' cayi ỹanecse 'úva.” 
MAT.21.29	Qam so llaalec 'naaco': “¡'E', sqa shic!” Qam na' ncopa, ca ỹadalaxat da la'deenataxanaxac. Ca' eec, ro'ueenataxan. 
MAT.21.30	Na' ime, ca' so neta'a lotqai quepegue' so liỹa llaalec, ca qaidaata dá'maq 'naapega. Ca so'maxare 'naaco': “Ajá'a, itaa'i', ỹim shic.” Qam sqai eec. 
MAT.21.31	Ca' quesaua dos ¿nega'ỹo' cá'maq ỹo'ueeto' cá'maq ỹahotaque so leta'a'?
MAT.21.31	Ca saua'maxare 'neraco':
MAT.21.31	—Só'maq 'auaxaic.
MAT.21.31	Co'na'le, ca' so Jesús 'naaco':
MAT.21.31	—Ỹaatqajam llic da shinac caqamiri, quiyim ná'maq icona'piguit ana nishiuete so nashi chaqai ana nedequenaxai 'au inoxona'a ma'le da lo'ueenataxanaxac ñi qota'olec caqamiri ma' ỹoiquentac ná'ogue najo. 
MAT.21.32	Ma' só'maq nachilaxanataxanaq leenaxat Juan novi' quiyim ỹapaxaguine' qamiri quedá'maq no'uen ñicyaxac, qam sqai viilec. Qam ná'maq icona'piguit ana nishiuete so nashi chaqai ana nedequenaxai huelec so'maxare. Qam qamiri ỹaatqajam huañichigui dajo, qam se retacochahi quiyim viilec.
MAT.21.33	Ñaq na'xaỹaxañiỹa dajo liỹa ỹaloqojnaxanaxaqui 'neetasa': So ỹale 'uo' so na'laua, ca' ỹanlec cana 'úva. Ca ỹapou'a chaqai ỹo'uet aso lahi' na li'i quiyim qanelam aso'maxare, chaqai aso na'ajnaxanaxalate ladocai, qaiyi yá'ogue re'qojlec.
MAT.21.33	Ime, ca so ỹale 'vio' saua ỹa'ualaxanaxan so 'ueenataxanaxairipi queso na'laua. Ca' eec. 
MAT.21.34	Ca co'na' ỹovita ca laloqo' quiyim qanaqat ana la so lanecse 'úva, ca' 'vii saua nelate' lelaatqa quiyim rashiilaxantegue cá'maq taalec quet cá'maq ỹaatqajam lanecse. 
MAT.21.35	Qam so 'ueenataxanaxairipi iconlgoto saua nelaatqa. Ca 'vio' saua ỹouaxanta'pe, chaqai saua liỹa', ca qaỹalauate', chaqai saua liỹa', ca' inaxai', ỹodoota'a na qa'. 
MAT.21.36	Ca só'maq looỹac so 'laua lotqai liỹa paguec so nela' lelaatqaipi quesó'maq 'au nela'. Qam só'maq 'ueenataxanaxairipi chaqaidaata 'ne'tegue.
MAT.21.37	Ca chi ỹovireto'o' nela' só'maq lalamaxaret llaalec, ma' 'ñiichiquio' lauel: “Ỹaatqajam qana'xaỹaxane'ta ma'le ñi ỹaalec.” 
MAT.21.38	Qam co'na' qaiuañi'chiguit só'maq llaalec, ca na'deento'o' so 'ueenataxanaxairipi, 'naaco': “Najo ná'maq taalec ma'le dá'maq lesallaxa so qana'co'. Salauataq, qaiyi taalgoto qomi' ma'le najo na'a'.” 
MAT.21.39	Ca' qaiconlec so'maxare, ca qaỹauegue'oguiyi queso 'laua, ca' qaỹalauat.
MAT.21.40	Co'na'le, ca' renataxan so Jesús:
MAT.21.40	—Ma' novi' só'maq lalamaxaret so 'laua, ¿negue' cá'maq 'neeta'co' ma'le so 'ueenataxanaxairipi?
MAT.21.41	Ca' qohinaco':
MAT.21.41	—Ỹaatqajam se i'xoren quiyim nalauajñi so hualoxonyipi. Ca ỹa'ualaxanaxan so liỹa 'ueenataxanaxairipi queso na'laua só'maq ỹaanem ma'le só'maq taalec so'maxare ma' ỹovita ca laloqo' qanaqat ana la so nanec.
MAT.21.42	Ca' so Jesús 'naaco':
MAT.21.42	—¿Se ỹauanapego' quen quiyim taxailgoto naua naneresañi la'qaatqa ñi qota'olec? 'Neracsa':
MAT.21.42	So qa' qaỹañijin queso 'imec lo'ollipi,
MAT.21.42	chaqaiso' só'maq nollaañi ca 'imec.
MAT.21.42	Dajo ỹo'ueeto' na'le ñi qara'gaxala'.
MAT.21.42	Ca' dajo 'ec chalego nqaishinaq na lemaqachic.
MAT.21.43	Ca vichiguiño' shinac caqamiri quiyim qarouootaxana'gue ma'le da lo'ueenataxanaxac ñi qota'olec caqamiri, ca qoỹaanem ma'le na qomyipi quená'maq ỹaanem ma'le ipacqajanchigui nqai'en dá'maq laỹaxac dajo no'ueenataxanaxac. 
MAT.21.44	Chaqai quecá'maq qa' quecanchaqaica huaañi quiyim tajlec ca'maxare, ca lahiletajlec nqohin. Chaqai no'm so qa' 'ue ca tajlec, ca ramoxoỹañi nqai'en.
MAT.21.45	Ca co'na' so la'gaxalateripi na netaxaỹaxanqajanqaipi quiyim qaretaxaỹa'pegue' ñi qota'a chaqai na fariseoipi 'xaỹa dá'maq raloqojnaxantapigui so Jesús, ca' retan quiyim chaqaiso só'maq qohintapega. 
MAT.21.46	Co'na'le, ca ỹahotaco' coñi' so Jesús. Qam no'cha'o' so qomyipi, ma' so qomyipi ỹaatqajam letaxaỹaxanqajnec nqai'en ñi qota'a so Jesús.
MAT.22.1	Ca so Jesús queetalec ná'maq ỹa'xatetac, ỹahote'e na laloqojnaxanaxaqui, 'naaco':
MAT.22.2	—Da lo'ueenataxanaxac ñi qota'a neeta'gue da piguim 'nejem ca nashi ỹo'uet ca lemaqachic quiyim shilo ca llaalec. 
MAT.22.3	Ca ilate' saua lelaatqa quiyim que'ogalo caua lalecse', qam caua'maxare se ỹa'maxarene' ỹalequesaho. 
MAT.22.4	Ca' lotqai ỹa'vii saua liỹa' ilate' lelaatqa. Ca 'naaco': “'Ñiỹapegalo caua ỹalecse' quiyim mashic ná'ogue na na'ic ỹa'maqatañi quiyim qaỹa'ic. Mashic selaataxanlgoto quiyim qaỹalauate' saua iloo huaca chaqai ná'maq ỹochaxaratec iloipi. Chaqai ná'ogue mashic ỹa'maqatañi. Naguipegue' na nashilaxac.” 
MAT.22.5	Qam sauá'maq nalecse' se na'xaỹaxane'. 'Óna só'maq quepegue' so na'laua, chaqai so liỹa quepegue' ca nemeenqa', 
MAT.22.6	chaqai saua liỹa', ca' iconlgoto saua lelaatqa so nashi, ca' ỹouaxanta'pe, chi ỹovireta'a quiyim ỹalauate'. 
MAT.22.7	Co'na'le, ca' so nashi ỹaatqajam ro'o. Ca' ila' so nalliripi quiyim qaỹalauat so lauataxanaxaiquipi chaqai quiyim qaicopata'alo saua la'aate'. 
MAT.22.8	Ca na' ime, ca' 'naapega so lelaatqaipi: “Ná'ogue ỹa'maqatañi quecá'maq nashilaxac, qam cauajo nalecse' sqa taiguit quiyim ỹalequesaho. 
MAT.22.9	Mohi, quiiguelo nauá'maq paguec nemaqajnatqa nayico. Ca talaxañii quecá'maq canchaqaica huañijlec quiyim nacpegue' na shilaq.” 
MAT.22.10	Ca só'maq nelaatqaipi queguelo naua nayico, ca lapoon ná'ogue ná'maq iuanejlec. 'Ue na hualoxonaq chaqai na nouooquichiguiñi. Ca no'qaachigui so nqui'ỹaxaqui queso qomyipi.
MAT.22.11	Co'na'le, ca' so nashi inoxono ra'ajnaxaneu'a so nalecseripi. Ca' iuanejlec so 'óna ỹalequetaho, qam sqai ỹansañi caua noho 'ueetaxaqui' quiyim qaỹalequetau'a ca shilaq. 
MAT.22.12	Ca so'maxare 'naapego': “Qam qami' ¿chi'neco' ma' nenoxoñiro, ma' sqai ñi'sañi caua noho 'ueetaxaqui' quiyim qaỹalequetau'a ca shilaq?” Qam so'maxare i'maqatam. 
MAT.22.13	Ca' so nashi 'naapego' só'maq neloxoỹaripi queso nqui'ỹaxala': “Coñirii naua lqai'laqate' chaqai naua lichil. Ca' naxahi'oga yi napalaxa pa'aauec. Ca' yí, ca' noỹen ma'le chaqai iquishquinta' naua louee quena nqui'ic.” 
MAT.22.14	Ma' 'xoic ná'maq noỹaxanaxat, qam sqo vito'olqai' nauá'maq nca'acse'.
MAT.22.15	Ca co'na'le, ca' so fariseoipi lapoỹata', na'deentapigui ca leloxoỹaxac, ỹahotaque quiyim 'ue ca ỹachigoxochichigui ca lasauaxaset, ca qainato' so Jesús. 
MAT.22.16	Ca' quiyi, ca 'vio' saua qanelate' quesaua lapaxaguinatqa saua'maxare chaqai saua ỹalequesaugui na nalliripi so nashi Herodes quiyim 'naapega so Jesús:
MAT.22.16	—Qami' napaxaguinataxanaq, qomi' sa'deenaq quiyim llic ca ra'qaachiqui' quena' taxahi', chaqai paxaguinataxañitegue dá'maq no'uen llicyaxac cá'maq ỹa'maxarenta ñi qota'olec, chaqai se na'xaỹaxañita ná'maq 'naac na qomyipi, ma' se ra'i'sapigui dá'maq no'ueenataxac ca re'qoochigui qom. 
MAT.22.17	Ñigo' ñaqai 'xachitema qomi' cá'maq 'neeta ca ra'deenataxanaxaqui': ¿Tegue' chi ỹa'maqachiguiñi quiyim qaishiueten ñi lashi na Roma laseripi, loqo'm 'e'?
MAT.22.18	Qam so Jesús retan dá'maq se no'uen ỹahotaque so'maxare, ca 'naapegalo' saua'maxare:
MAT.22.18	—Qamiri ma' 'ñiitapega qamiri 'maxaraqa, ¿chi'negue ma' yi'guiñitac? 
MAT.22.19	Ñaq nachaxañim acá'maq chiróla nishiuetenaxanqate quiyim qaishiueten ca nashi.
MAT.22.19	Ca' qanodou'a aso 'oono'lli' denario. 
MAT.22.20	Ca co'na' ỹa'ajan so Jesús, ca renataxano':
MAT.22.20	—¿Negue' lashic ñí'maq hueetalec ana'maxare? chaqai ¿negue' ca leenaxat yí'maq hueetalec?
MAT.22.21	Ca saua'maxare 'neraco':
MAT.22.21	—Lashic ñí'maq lashi na Roma laseripi.
MAT.22.21	Ca' so Jesús 'naaco' quesaua'maxare:
MAT.22.21	—'Ỹaañim cá'maq lalamaxaret ñí'maq lashi na Roma laseripi, chaqai 'ỹaañim ñi qota'olec cá'maq lalamaxaret ñi qota'olec.
MAT.22.22	Ca co'na' 'xaita dajo, ca' 'uo' da le'laqa'. Ca chaqa'ma' que'.
MAT.22.23	Chaqaisooto' so na'xa'a lotqai 'vio' saua saduceo querepegue' so Jesús. Na saduceoipi 'naac quiyim se liỹa nca'leuec ná'maq mashic ileu. Ca na'maxare inato' so Jesús, 'naaco':
MAT.22.24	—Qami' napaxaguinataxanaq, so Moisés 'naac: No'm 'ue ca ỹale 'on, qam saqa'leca ca llaalec, ca' ileu, ca' cá'maq lanoq o'ñiguit quet acá'maq pa'ỹe, ca' ỹo'uet ca llaalec cá'maq lopiichi ileu. 
MAT.22.25	Ca' coqomi' 'vii saua siete nqaỹa'. Ca ỹi 'au 'on, qam saqa'leca ca llaalec, ca' ileu. Ca asó'maq pa'ỹe no'ueenaqto'ot so lanoq. 
MAT.22.26	Qam só'maq lqaỹa qai'neeta ileu. Ime, ca lotqai só'maq liỹa lqaỹa. Ca' chaqai 'neetari', chi ỹoviresauec saua siete nqaỹa'. 
MAT.22.27	Ime, ca' aso 'aalo qai'neeta ileu. 
MAT.22.28	Ca ma' liỹa qanca'laxatec na leuaxaiquipi, ¿nega'ỹo' cá'maq ỹaatqajam loua quesauá'maq siete nqaỹa'? ma' sá'ogue o'ñiguit aso'maxare.
MAT.22.29	Ca' so Jesús 'naaco' quesaua'maxare:
MAT.22.29	—Qamiri o'miitac, ma' sqa 'yiiñii' naua naneresañi la'qaatqa ñi qota'olec chaqai da lquesaxanaxa. 
MAT.22.30	Ma' ná'maq leuaxaiquipi ma' liỹa qanca'laxatec, ca' tot liỹa 'on, chaqai qaica ca ỹo'naxan aca llaale, ma' 'nejem ma'le na lelaatqaipi ñi qota'olec neeta'gue da piguim. 
MAT.22.31	Qam quedá'maq leloxoỹaxac quiyim qanca'laxatec na leuaxaiquipi, ¿sqai taxahilco' quen dá'maq 'naaco' na'le ñi qota'olec caqamiri? 'Naaco' na'le: 
MAT.22.32	“Chaqaỹim ná'maq ỹim qota'olec queso Abraham, Isaac chaqai so Jacob.” Ma' ñi qota'olec mese qota'olec quena leuaxaiquipi, ta'ta'a ná'maq nca'leetauec.
MAT.22.33	Ca co'na' qara'xaỹa dajo, ca' so qomyipi 'xoic da le'laxa quedaua lapaxaguinataxanaxaco so'maxare.
MAT.22.34	Ca co'na' so fariseoipi 'ue da la'xaỹaxac quiyim so Jesús nachicochiguiñi nqai'en so saduceoipi, ca' lapoỹata'. 
MAT.22.35	Ca 'uo' so 'óna napaxaguinataxanaq quena naqataxaquipi ỹalequetaho, ỹahotaque i'guen so Jesús. Ca' inat, 'naaco':
MAT.22.36	—Qami' napaxaguinataxanaq, ¿negue' cá'maq paguec qaỹapacqajnauec quena naqataxaquipi?
MAT.22.37	Ca' so Jesús 'naaco':
MAT.22.37	—“Ỹaatqajam rqo'chita ñi ra'gaxalachi' qota'olec, machiro'ot añi re'taxanata'e', chaqai da nachaalataxaqui', chaqai da ra'deenataxanaxaqui'.” 
MAT.22.38	Dajo dá'maq ỹapacauec chaqai 'auaxaic quena nelaataxanaxaquipi. 
MAT.22.39	Chaqai da liỹa chaqai 'nejem da'maxare 'neetasa': “Rauochitegue rqo'chita ca rqaỹa'e', 'nejem nqai'ñi' qami' quiyim chi nauochiralta'.” 
MAT.22.40	Ca' quedaua dos nelaataxanaxaco, ca' chicqojlgoto nqohin dá'ogue da naqataxaquipi chicqo'ot na'le so Moisés, chaqai dá'maq lapaxaguinataxanaxac na letaxaỹaxanqajanqaipi ñi qota'a.
MAT.22.41	Ca co'na' ñaq lapoỹaho so fariseoipi, 
MAT.22.42	ca' so Jesús renataxano', 'naaco':
MAT.22.42	—¿Negue' cá'maq 'neeta ca ra'deenataxanaxaguii quecá'maq nashi nca'laxaqui? ¿Negue' llaalec ca'maxare?
MAT.22.42	Ca' so fariseoipi 'naaco':
MAT.22.42	—Llaalec so qarashi David.
MAT.22.43	Co'na'le, ca' so Jesús 'naaco':
MAT.22.43	—Qam ¿chi'neco' só'maq David co'na' qaretaqaugui queso Espíritu Santo 'naaco' la'gaxala'? Ma' so David 'naaco':
MAT.22.44	Ñi qara'gaxala' qota'olec 'naaco' quiñi ỹa'gaxala':
MAT.22.44	“Nqa'xañiriñi queda ỹoic,
MAT.22.44	toco' ma' sillo'oto naua qapiaachichi' ná'ogue na npa'guenaxaua'e'ipi.”
MAT.22.45	Ca ¿negue' quet cá'maq 'neeta quiyim só'maq nashi nca'laxaqui llaalec quet so David? Ma' so'maxare 'naac la'gaxala'.
MAT.22.46	Ca' qaica quet cá'maq ishit 'ue ca ỹa'xat. Ca' quesojo na'xa'a, ca' tot qaica quet cá'maq ishit ỹo'uet ca lenataxanaxac queso'maxare.
MAT.23.1	Co'na'le, ca' so Jesús 'naaco' queso qomyipi chaqai quesaua lapaxaguinatqa:
MAT.23.2	—Naua napaxaguinataxana' quena naqataxaquipi chaqai na fariseoipi chaqaina ná'maq qoỹanagui quiyim ỹa'xate' naua leloxoỹaxaco na naqataxaquipi chicqo'ot so Moisés. 
MAT.23.3	Ca' vichiguiño' ỹaatqajam na'xaỹaxañii'talo qamiri chaqai 'viichii ná'ogue ná'maq ỹapaxaguinque qamiri. Qam sqai quii'uegue dá'maq 'neetari', ma' na'maxare 'ue quen dá'maq ỹa'xat, qam ỹoqa'a quen dá'maq ỹo'uet. 
MAT.23.4	Ma' iỹoxolec ca liỹa quiyim i'xat cana' tot qaica ishit i'xat. Ca ỹahotaque qai'xat quena qom, qam na'maxare se rotaanaxanau'a da nesallaxa cada 'oono'lli' lpalaaqate. 
MAT.23.5	Ca' quená'ogue ná'maq ỹo'uet, ỹahotaque qaỹa'ajantac quena qomyipi. Ma' ỹaatqajam nqo'ta quiyim 'ue ca hueetalec na latap chaqai quenaua lqai'laqate' quiyaua naneresañi la'qaatqa ñi qota'a, leca'gue nqohin ca nerec, chaqai quiyim ỹañiñi naua noho paguec ladocqa' naua lauollaxa' quena liỹa qom. 
MAT.23.6	Chaqai nqo'ta ná'maq paguec loyac qa'xanqa' quena' 'ue na nqui'ỹaxac, chaqai na paguec lemaqachic qa'xanqa' cana lapoxoqui na judioipi, 
MAT.23.7	chaqai qaỹa'maxate'tegue quiyim qaiquin quena qom quena nayic, chaqai quiyim qaỹamata'gue napaxaguinataxanaq.
MAT.23.8	Qam qamiri sqai viitaque quiyim qaỹamata'que qamiri napaxaguinataxana' quena qomyipi. Ma' qamiá'ogue qamiri nqaỹaripi, chaqai qaỹimeta napaxaguinatqorii. 
MAT.23.9	Chaqai sqaica ca machiỹa'gue qataa'i quena 'laua, ma' 'oonoqui' ñí'maq qataa'i, ca' chaqaiñi ñí'maq neeta'gue da piguim. 
MAT.23.10	Chaqai mesqai viitaque qaỹamata'que qamiri nashil, ma' chaqaỹimeta ỹim rashii. 
MAT.23.11	Cá'maq quelola na liỹaripi, ca' chaqaica cá'maq paguec lecaic ma'le caqamiri. 
MAT.23.12	Ma' cá'maq ỹacona da napacqajnaxac caqamiri, ca' ta'anquira nqohin. Qam cá'maq neneequesen, ca' paguec lecaic nqohin.
MAT.23.13	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Ma' pohigui ñi lasom da lo'ueenataxanaxac ñi qota'a queda piguim, qaiyi se inoxono na liỹaripi. Chaqai qamiri qai'neeta sqai noxoñiuo, chaqai sqai 'xañiỹac ná'maq ỹahotaque inoxono.
MAT.23.14	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Qam quena' ime huootaxañiỹa'gue na la'a' na pa'ỹellipi, ca' chi nañoqotaxac, ca' ladocaic nqai'en da nqouagaxainaxac. Ca' quedajo, ca' paguec lecaic ma'le ca nouaxanaxashichii.
MAT.23.15	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Qamiri quiilec na 'laua chaqai ana huaaxai, qaiyi huelec nqai'ñii na qomyipi cá'maq viilec. Ca' quiyim shichii ca qom, ca' 'viichii quiyim ca qom paguec ma'le ca nouaxanaxaset quiyim qainaxañigui ca ncopatqo' na hualoxonyipi, sqai 'nejme' qamiri.
MAT.23.16	¡Ỹaatqajam 'xoraiqolqa qamiri na'gaxalate' qai'la'! Ma' 'ñiỹac: “No'm 'ue ca ỹaanec ca la'qaatec queca liỹa, roỹaxantaque ca lo'maxaset chicqochigui añi no'ueenaxanaxaqui late'ogue' na'ñi yi Jerusalén no'm se ipaguigui, ca' ca'maxare ishit se ipaquichigui nqai'en ca la'qaatec. Qam quiyim 'ue ca ỹaan la'qaatec roỹaxantaque ca lo'maxaset chicqochigui na 'oro lalamaxaret añi no'ueenaxanaxaqui no'm se ipaguigui, ca' ca'maxare se ishit se ipaguigui nqai'en ca la'qaatec.” 
MAT.23.17	¡Ỹaatqajam qaico' ca 'yiiñii chaqai qamiri qai'la'! ¿Negue' cá'maq ỹapacauec: ca 'oro, loqo'm ñi no'ueenaxanaxaqui ñí'maq chicqochigui quiyim lalamaxaret ñi qota'olec cajo 'oro? 
MAT.23.18	Chaqai qamiri qai'neeta 'ñiỹac: “No'm 'ue ca ỹaan ca la'qaatec quiyim roỹaxantaque ca lo'maxaset chicqochigui ada ncopatoxonaxalate no'm se ipaguigui, ca' ca'maxare ishit se ipaguigui nqai'en ca la'qaatec. Qam no'm ỹaanec ca la'qaatec roỹaxantaque ca lo'maxaset chicqochigui ana hueetalec aca ncopatoxonaxalate no'm se ipaguigui, ca' ca'maxare se ishit se ipaguigui nqai'en ca la'qaatec.” 
MAT.23.19	¡Ỹaatqajam qaico' ca 'yiiñii chaqai qamiri qai'la'! ¿Negue' cá'maq ỹapacauec: aca nachitaxanataxanqate, loqo'm aca ncopatoxonaxalate cá'maq chicqochigui quiyim lalamaxarete ñi qota'olec cajo nachitaxanataxanqate? 
MAT.23.20	Ma' cá'maq ỹaanec ca la'qaatec ỹiqueteguelec ada ncopatoxonaxalate qaiyi ipaquichigui, qam ca'maxare sqadaata ada ncopatoxonaxalate ỹiqueteguelec, ma' qai'neeta ná'ogue ná'maq hueetalec aca'maxare. 
MAT.23.21	Chaqai cá'maq ỹaanec ca la'qaatec ỹiqueteguelec añi no'ueenaxanaxaqui qaiyi ipaquichigui, ca' ca'maxare sqacaata aca no'ueenaxanaxaqui ỹiqueteguelec, qai'neeta ñi qota'olec, ma' ñi'maxare neetaugui cajo 'imec. 
MAT.23.22	Chaqai qai'neeta cá'maq ỹaanec ca la'qaatec, ỹiquetegueshiguim quena piguim, ca ỹiqueteguelec yi nqa'xanqa' ñi qota'olec, chaqai qai'neeta ñí'maq qota'olec ma' nqa'xantalec.
MAT.23.23	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Qamiri 'ỹaañim ñi qota'olec ana 'oono'lli' laue ca diez cana nalequetenaxanqate leenaxat menta, chaqai ana anís, chaqai ana comino, qam se na'xaỹaxañiỹalo nauá'maq ỹapaquerauec nelaataxanaxaco quena naqataxaquipi: da 'maqataxac, chaqai da ne'xorenataxanaxa, chaqai da npi'ỹaxac. Ca' chaqaida dá'maq 'viichii quet, qam sqai 'xañiñi quiyim 'viichitac ná'maq liỹa. 
MAT.23.24	¡Qamiri na'gaxalate' qai'la', piishiñii aca chitole, qam qañiỹañi aca nauaanaxanaxa late'e!
MAT.23.25	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Ma' quiỹohi na pa'aauec cana 'taxaqui chaqai na peguet, qam quena pa'aauo, ca no'qaachigui quena rocataxachii chaqai na rqo'itaxanqachiguii. 
MAT.23.26	¡Qami' fariseo qai'laq: ma' 'au quet quiỹo'e' na pa'aauo cana 'taxaqui chaqai quena peguet, qaiyi co'teeta qai'neeta na pa'aauec!
MAT.23.27	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Qam 'ec qamiri napal lahi' na'meenecse, ca 'ec lo'yaxana quená'maq pa'aauec, qam quena pa'aauo, ca no'qaachigui quena leuaxaic lpi'nec chaqai ná'ogue nanchaqaina napio'xo. 
MAT.23.28	Ca' chaqaida 'ñiita qamiri; quená'maq pa'aauec 'ec qamiri lo'yaxanqa quena qomyipi, qam quená'maq pa'aauo no'qaachigui quedá'maq naqaigaxanqachic chaqai da 'ueenataxac chalego la'aaxa.
MAT.23.29	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai qamiri fariseoipi, ma' 'ñiitapega qamiri 'maxaraqa! Qamiri no'xoñishiguim ana lahi' so letaxaỹaxanqajanqaipi ñi qota'a chaqai viitaque na lemaqatet na qaripi netanaxaset so huagaxaraic qomyipi. 
MAT.23.30	Ime, ca 'ñiỹac: “Quetaxan salecqatauo' na'le queso 'auaxaic qareta'allipi, ca' se sotauanaq queta' ỹalauat na letaxaỹaxanqajanqaipi ñi qota'a.” 
MAT.23.31	Ca' quedajo, ca' ichoxot quiyim qamiri llaalqaipi só'maq ỹalauat na'le so letaxaỹaxanqajanqaipi ñi qota'a. 
MAT.23.32	Ca ¡'maxaraic quiyim qamiri 'xañiñi dá'maq ỹo'ueeto' na'le so 'auaxaic qataa'illipi!
MAT.23.33	¡Qamiri nanaiquipi! ¡Qamiri llaalqaipi na nanaic! ¿Negue' quet cá'maq nañitqarii quecá'maq nouaxanaxashichii ma' qarenaxai'ña ca ncopatqo' na hualoxonyipi? 
MAT.23.34	Ca' vichiguiño' ñila' ma'le ca itaxaỹaxanqajanqaipi chaqai ca 'deenaxanqachaqaiquipi chaqai ca napaxaguinataxanaripi. Qam qamiri 'ue ca lauachii chaqai pachiñiho ma'le quecaua'maxare, chaqai caua liỹa' ca huaxañita'pe quenaua rapoxoguii, chaqai 'ue na ocañitac quenaua na'aate'. 
MAT.23.35	Ca' taalgoto ma'le qamiri dá'ogue da nasauaxaset queda nalauataxac sá'ogue so huagaxaraic qomyipi shi'gue qaỹalauat, chicqochi'ñi queso huagaxaraic ỹale leenaxat Abel, chi ỹovireta'a so Zacarías, llaalec so Berequías, só'maq co'na' lauachii huaañiguilo nqai'ñii da ncopatoxonaxalate naloote'oga yi napooqo'. 
MAT.23.36	Ỹaatqajam llic da shinac caqamiri, quiyim ná'ogue na nasauaxaseteripi quená'ogue taalec ma'le najo qomyipi nagui.
MAT.23.37	¡Qami' Jerusalén, qami' Jerusalén, ma' qami' lauachirac na netaxaỹaxanqajanqaipi chaqai naqai' quena qa' ná'maq nelata qami' ñi qota'olec! ¡Ỹoto'o' sahotaque llapoonta' na qachaalaxai'ipi, 'nejem aca huaqa'e quena' lapoonta' na llaalqaipi, ca illo'oto naua laua', qam sqai 'maxariñi'! 
MAT.23.38	Ca' ñaqa 'ajñii, co'tejlem ma'le na ra'aari. 
MAT.23.39	Ma' ỹim shinac quiyim tot liỹa huañiua', toco' ma' ỹovita ca laloqo' quiyim 'ñiỹac: “Ỹaatqajam no'uen da llicyaxac ná'maq naquetaugui da leenaxat ñi qara'gaxala' qota'olec.”
MAT.24.1	Ca co'na' inoxonec so Jesús, ca'e añi no'ueenaxanaxaqui late'ogue' na'ñi yi Jerusalén, ca' so lapaxaguinatqaipi ỹachaxanta'gue na qa' no'ueenataxat aso no'ueenaxanaxaqui. 
MAT.24.2	Qam so Jesús 'naaco' quesaua'maxare:
MAT.24.2	—¿'Ajñitac ná'ogue najo? Ỹaatqajam llic da shinac caqamiri quiyim quenajo qaica ca qa' no'ueenalec ca liỹa quenajo 'imec ma'le, ma' ná'ogue qaỹopoxoỹaxachigui ma'le.
MAT.24.3	Co'na'le, ca taarishi'megue ada quemaralec ladocai nananqa' ana qo'paq olivos. Ca co'na' so Jesús nqa'xantañi quiyi'maxare, ca' saua lapaxaguinatqa retaxahi', nemootetetot, 'neraco':
MAT.24.3	—Sahoqotaque sa'deenaq lagui ỹovita ca laloqo' dajo. ¿Nega'ỹo' cá'maq netanec quecá'maq roviraxagui'i' chaqai quecá'maq nqodoc?
MAT.24.4	Co'na'le, ca' so Jesús 'naaco' quesaua'maxare:
MAT.24.4	—Rovichiỹari'o', qaiyi qaica ca rayiñii. 
MAT.24.5	Ma' 'xoic ma'le ca naquetaugui da ỹeenaxat 'naac ma'le: “Ỹim ná'maq ỹim rashii rca'laxaguii”, ca 'xoic ca ỹayin ma'le. 
MAT.24.6	Qamiri 'ue ma'le na ra'xaỹaxaguii quiyim 'maqachi'ñalo na lauataq. Qam mese ro'chiỹo', ma' chaqaida 'neeta ma'le, qam saqa' novi' ca nqodoc. 
MAT.24.7	Ma' na qomyipi nalauate'e' ma'le ca se lauo' laseripi, chaqai ca nashi nalauate'e' ca liỹa nashi. Ca' 'ue ma'le ca nqopaaxa chaqai na ne'ne', chaqai 'xoic na hua'ñi i'loxol na 'laua. 
MAT.24.8	Ca ná'ogue najo chi la'auaxanec quecá'maq ỹaatqajam ne'xoric ma'le.
MAT.24.9	Ca ma' ime, ca' qoỹaando qamiri ma'le quiyim qarouaxañitac, chaqai ná'ogue na qomyipi noquii'alo qamiri sovitapigui ma' viilec aỹim. 
MAT.24.10	Ca' quecauajo na'xata' 'xoic ca na'laxatañi ma'le da lpi'ỹaxac, chaqai quiñi 'óna noquii'a ca liỹa, chaqai ỹaañiguit ca liỹa ca se no'uen. 
MAT.24.11	Ca 'xoic ca re'oq ma'le 'maatqaic 'naac quiyim letaxaỹaxanqajnec ñi qota'a. Ca 'xoic ma'le ca ỹayin quena qomyipi. 
MAT.24.12	Ca' ỹaatqajam a'ue ma'le na se no'uen, ca vire'ta quiyim tot ne'xorenta' na qom. 
MAT.24.13	Qam cá'maq se nañaxanñi, chi ỹovireta'a ca lqodoc aca lqauaxaqui, ca chaqaica cá'maq qanca'laxatec. 
MAT.24.14	Qam dajo no'uen na'xaỹaxac ỹa'xat dá'maq lo'ueenataxanaxac ñi ỹoiquentac ná'ogue najo, da'maxare qaỹa'xat ma'le quená'ogue na 'laua, qaiyi qaỹa'den quená'ogue na ỹoreta'oguit qomyipi. Ca ma'le, ca' novi' ca nqodoc.
MAT.24.15	So letaxaỹaxanqajnec ñi qota'a leenaxat Daniel 'uo' so lerec taỹaugui ná'maq chicqochigui ca se no'uen chaqai ra'aaqataxan. Ca ma' qamiri huañiỹa ca'maxare hueeta'ñi ca se loma' —ca cá'maq retaqalec anajo, ca no'uen quiyim ỹa'yiinchigui dá'maq leloxoỹaxac— 
MAT.24.16	ca ná'maq na'ñi yi Judea no'uen quiyim 'eet, i'guenlec ana quemaralec ladocai. 
MAT.24.17	Chaqai cá'maq hueetalec ca lauo' lelaq, se renotec quiyim 'ue ca queu'a pa'aataho. 
MAT.24.18	Chaqai cá'maq hueetauec quena no'ueenaxa, sqai pilo quiyim lapoon ca looỹac. 
MAT.24.19	¡Ỹaatqajam chalego le'xoric ma'le na 'aallipi 'manaxaipi chaqai aná'maq 'ue na llaalec ñaqai llipetac! 
MAT.24.20	Ca' shiilahi ñi qota'olec quiyim ma' 'iichii sqai hueetougui nqai'en ca no'oomaxa, loqo'm ca na'xa'a co'mataxaqui. 
MAT.24.21	Ma' ỹaatqajam 'xoic ca ne'xoric ma'le, qaica 'nejem shi'gue na' ñaqai taachiguiñi qaỹo'uet na 'laua, chaqai qaica ma' 'ue quet ca liỹa 'nejem. 
MAT.24.22	Ca' ñi qota'olec quetqai se nqo'naxajta' cauajo na'xata', ca' qaica quet cá'maq ishit nca'leuec. Qam nqo'naxajta' ma'le, ma' i'xoren ná'maq lca'acseripi.
MAT.24.23	Ca ma'le no'm 'ue ca 'naac caqamiri: “'Ajñii, hueete'e najo da nashi nca'laxaqui”, loqo'm “'Ajñii, 'iyi hueete'e”, totaxan viilec. 
MAT.24.24	Ma' 'xoic ca 'maatqaiquipi novi' ma'le, ca 'naac quiyim chaqaica cá'maq nashi nca'laxaqui, loqo'm 'naac quiyim letaxaỹaxanqajnec ñi qota'a. Ca ma'le, ca ỹo'uet ca chalego lecaic netanec chaqai na se qaiuanapega, ma' ỹahotaque quiyim sha'apiguito' ỹayin ná'maq lca'acseripi ñi qota'olec. 
MAT.24.25	Saqa' novi' dajo, qam ỹim shi'gue sa'xatema qamiri. 
MAT.24.26	Vichiguiño' no'm 'ue ca 'naac caqamiri: “'Ajñii, 'eda da nashi nca'laxaqui hueetalec yi 'laua qaica qom”, sqai quiipegue'. Loqo'm 'ue ca 'naac caqamiri: “'Iñi neetaugui ñi 'imec”, totaxan viilec. 
MAT.24.27	Ma' 'ec ma'le ca nqai'legaxa re'qoota queda lqodoigue chaqai queda lauashiguim, ca chaqaida 'neeta ma'le ca loviraxac najo ỹale llaalec. 
MAT.24.28	Ca cá'maq hueeta'ñi ca leuaxaic, ca' chaqaica ca lapooqo' na ratecsanyipi.
MAT.24.29	Ca co'na' ỹovirerec saua na'xata' ne'xoyaxaqui', ca' añi ra'aasa 'om, chaqai ñi shiraigo qaica ca lauaq, chaqai ana huaqajñi najñi quena piguim, vire'ta i'loxol na nquesaxanaxa hueeto'ot na piguim. 
MAT.24.30	Ca ma'le, ca' qaiuana quena piguim ca letanec najo ỹale llaalec. Ca ná'ogue na ỹoreta'oguit qomyipi noỹentagui, ma' qaidaana'guit najo ỹale llaalec naquetaugui na naueguelec, ỹaatqajam chalego lquesaxanaxa chaqai na lauaq. 
MAT.24.31	Ca ila' na lelaatqaipi piguim laseripi quiyim netenegue da lelamaxa ana lpe'te pe'taxan, ca' qaiyi lapoonta' ná'ogue na lca'acseripi neeta'guelo naua cuatro llico na nonot, qaỹachigoxota'ogalo naua'que naua lahil na 'laua.
MAT.24.32	Napaxaguiñiỹa dajo quiyim saloqojnaxana ana higo lashi: Quena' no'ualauec chaqai ñaxatec ana laue, ca' qamiri 'yiiñii quiyim nepalata ca nosaxa. 
MAT.24.33	Ca' chaqaida 'neeta ma'le ma' huañiỹa ná'ogue najo, ca 'yiiñii quiyim ca nqodoc nepalata. 
MAT.24.34	Ỹaatqajam llic da shinac caqamiri, quiyim ná'ogue najo 'au re'oq ma'le, ma' saqa' ileu na qomyipi hueetauguilo nauajo na'xata'. 
MAT.24.35	Na piguim chaqai na 'laua imero ma'le, qam naua ỹa'qaatqa sqaica ma' se ipaguiguilo quet.
MAT.24.36	Qam quecajo na'xa'a chaqai ca laloqo' qaica ỹa'den, vire'ta na nelaatqaipi piguim laseripi, chaqai najo qota'olec llaalec. Qaiñiita ñi qota'olec ita'a ỹa'den.
MAT.24.37	'Neete'm ma'le saua na'xata' hueetouguilo saua na'xata' so Noé, ca' chaqaida 'nejem ma'le ca loviraxac najo ỹale llaalec. 
MAT.24.38	Quesauajo na'xata' na' saqa' i'paxanlec ana 'laua, so qomyipi ỹo'ueetetac lqui'ỹaxac, chaqai ne'teetac, chaqai o'neetecta' chaqai ỹo'naxantac na llaallipi, chi ỹovireta'a so na'xa'a na' so Noé inoxonougui aso lo'ueenata qom lahi' huaxaỹaqse. 
MAT.24.39	Chaqai qaico' ca retanaxan na'le, chi ỹovireto'o' na' nac so ỹaxat, ca ỹaỹoxonaxat sá'ogue so qomyipi. Ca' chaqaida 'neeta ma'le ma' novi' najo ỹale llaalec. 
MAT.24.40	Ca' quecajo na'xa'a dos caua ỹale' hueesalec ma'le na no'ueenaxa, ca 'óna ca qai'xat ma'le, ca' ca liỹa qano'ueenaqtañi. 
MAT.24.41	Chaqai caua dos 'aalo ra'daxanta'pe, ca 'óna aca qai'xat ma'le, chaqai aca liỹa, ca' qano'ueenaqtañi.
MAT.24.42	Ca no'uen quiyim qamiri nelohitauec, ma' sqa 'yiiñii ca laloqo' ca loviraxaqui na ra'gaxalarii. 
MAT.24.43	Qam qamiri 'yiiñii quiyim cá'maq lauo' ca 'imec, quiyim ỹa'den ca laloqo' cá'maq hua'ñi ca pe, ca novi' ca cuataxai, ca ca'maxare sqai laq, qaiyi se ỹasen quiyim qarocachigui ca lauo'. 
MAT.24.44	Ca vichiguiño' qamiri qai'neeta na'maxachitañi. Ma' noma' sqaica ca viitaque, ca novi' najo ỹale llaalec.
MAT.24.45	¿Nega'ỹo' cá'maq nelaatec qamaxaraic chaqai 'deenaxanqachaqaic, cá'maq reloxoỹa'a nqai'en sá'ogue so la'a' ca na'co' quiyim qui'ỹaxanac quiyim ỹovita ca laloqo'? 
MAT.24.46	Chalego la'maxa queca nelaatec, quiyim ma' novi' ca na'co', ca iuanejlec ñaq ỹo'ueetetac cá'maq qailarelec. 
MAT.24.47	Ỹaatqajam llic da shinac caqamiri, quiyim so na'co' pataxalec ma'le ná'ogue na louenqaipi. 
MAT.24.48	Qam cajo nelaatec, no'm se nouoogoñi, ca 'neetapigui lauel quiyim qaua' novi' ca na'co'. 
MAT.24.49	Ca' queetalec da lqa'viic quena lo'ueenataxanaxauaripi, chaqai ỹo'uet na nqui'ỹaxac chaqai quelec da ne'taxac ỹalequetaugui na ne'taaxairipi. 
MAT.24.50	Ca' novi' ma'le ca na'co' ma' ỹovita ca na'xa'a quiyim qaica ca ỹahotaque, ma' cá'maq laloqo' se ỹa'den. 
MAT.24.51	Ca qaỹo'uet ma'le ca chalego lecaic nouaxanaxaset, 'nejem nqohin ca nouaxanaxaset ná'maq 'neetapega 'maxaraiquipi. Ca ma'le, ca' noỹen chaqai iquishquinta' naua louee quena nqui'ic.
MAT.25.1	Ca' dajo lo'ueenataxanaxac ñi qota'a neeta'gue da piguim 'nejme' ma'le caua diez nequetegaxahi ỹaconalo caua lcoỹeraxanaxaqui' ỹavigaxate' na aceite. Ca' querepegue' so shilaq, qaiyi qatesa'guit só'maq shilo. 
MAT.25.2	Cinco' saua qaica ca ỹa'deenda'a, chaqai cinco' saua 'deenaxanqachaqai. 
MAT.25.3	Ca sauá'maq cinco qaica ca ỹa'deenda'a co'na' i'xate' saua lcoỹeraxanaxaqui', qam se ỹahote ca louetaxanategue' aceite quiyim liỹa iỹoxoguilo. 
MAT.25.4	Qam saua 'deenaxanqachaqai co'na' i'xate' saua lcoỹeraxanaxaqui', qam lotqai ỹahote so louetaxanategue' aceite. 
MAT.25.5	Qam co'na' só'maq sham shilo qaua' novi', ca sá'ogue natacot da lelaxac, vire'ta ca' sá'ogue laq. 
MAT.25.6	Ca co'na' 'uo' ca pe lauel, ca qara'xaỹaco' so naualaxac: “¡Mashic novi' ná'maq ỹale shilo; quiỹa'guit!” 
MAT.25.7	Ca sá'ogue so nequetegaxaipi ne'laxashiguim ỹa'maxajñi ana lcoỹeraxanaxaqui. 
MAT.25.8	Ime, ca' sauá'maq cinco sqaica ca ỹa'deenda'a 'neraco' quesaua cinco 'deenaxanqachaqai: “Vii ca 'ỹaañima qomi' cocho'qui' aceite, ma' naua qarcoỹeraxanaxaqui' 'meeta'pe.” 
MAT.25.9	Qam saua nequetegaxahi 'deenaxanqachaqai 'neraco': “'E', ma' no'me' vire'ta se nalogoñi coqomi' chaqai caqamiri. Ca 'maxaraic quiyim quiipegue' ná'maq imeenac, ca shiujnaxañiỹaque cá'maq viñitaque.” 
MAT.25.10	Qam co'na' saua cinco nequetegaxahi sqaica ca ỹa'deendaque que' rishiujnaxandaque ca aceite. Ca' noviro só'maq shiltapego. Ca sauá'maq nequetegaxahi 'deenaxanqachaqai inoxondo liỹaresaho so'maxare queca shilaq. Ca' qaỹapogui ca lasom. 
MAT.25.11	Co'na' ime, ca novirero saua liỹa' nequetegaxahi. Ca 'neraco': “¡Qami' qara'gaxala', huachire'ogalo qomi'!” 
MAT.25.12	Qam so'maxare 'naaco': “Ỹaatqajam se seuanapegalo qamiri.”
MAT.25.13	Co'na'le, ca' so Jesús 'naapegalo' saua'maxare:
MAT.25.13	—Ỹaatqajam nelohitauec, ma' sqa 'yiiñii ca na'xa'a chaqai ca laloqo' quiyim novi' najo ỹale llaalec.
MAT.25.14	Dajo lo'ueenataxanaxac ñi qota'a neeta'gue da piguim 'nejem ca ỹale quiyim ma' sham eec quepegue' ca liỹa 'laua. Ca roỹaxanouguilo saua lelaatqa, ca ỹaanema aso lam quiyim ro'ueenataxanyigui.
MAT.25.15	Ca' so 'óna quesaua'maxare ỹaanem aso cinco mil, ca' so liỹa ỹaanem aso dos mil, chaqai so liỹa ỹaanem aso mil. So'maxare ỹaanem acá'maq naloote'e' quiñi 'óna. Ime, ca' eec. 
MAT.25.16	Só'maq nelaatec icoñiguit aso cinco mil, ca so'maxare ro'ueenataxañigui. Ca' sojo nam ỹovi' cinco mil aso liỹa lauegue. 
MAT.25.17	Ca' chaqai 'nejem só'maq icoñiguit aso dos mil, ca lotqai lauegue aso liỹa dos mil. 
MAT.25.18	Qam só'maq icoñiguit aso mil, ca' eec ỹoxojñi aso lam so na'co', ỹa'ue aso lahi' ni'ỹaguiñi quena 'laua.
MAT.25.19	Ca co'na' shi'gom, ca' novi' so na'coote' saua nelaatqa. Ca so'maxare naloqochin ca lo'ueenataxanaxague' saua'maxare. 
MAT.25.20	'Au ỹoviro' só'maq icoñiguit aso cinco mil, ca ỹaanemo' so na'co' so liỹa cinco mil. Ca 'naaco': “Qami' ña'co', nañaañi' aca cinco mil, ca nagui 'ana ana liỹa cinco mil ỹauegue.” 
MAT.25.21	Ca só'maq a'co' 'naaco': “Ajá'a, ỹa'maqachiguiñi, ỹaatqajam qami' no'uen chaqai qamaxaraic nelaatec. Ma' qami' qamaxaraic quecá'maq sqa looqui', ca' paguec lecaic cá'maq spataqairaxalec. Nagui nenoxoñiro, ca' qami' ñitoonaxaua.” 
MAT.25.22	Ime, ca lotqai noviro só'maq qoỹaanemo' na'le aca dos mil. Ca 'naaco': “Qami' ña'co', nañaañi' na'le aso dos mil, ca nagui 'ana ana liỹa dos mil ỹauegue.” 
MAT.25.23	Ca so na'co' 'naaco': “Ajá'a, ỹa'maqachiguiñi, ỹaatqajam qami' no'uen chaqai qamaxaraic nelaatec. Ma' qami' qamaxaraic quecá'maq sqa looqui', ca' paguec lecaic cá'maq spataqairaxalec. Nagui nenoxoñiro, ca' qami' ñitoonaxaua.” 
MAT.25.24	Qam na' noviro só'maq nelaatec icoñiguito' na'le aso mil. Ca 'naaco' queso na'co': “Qami' ña'co', ỹim sa'den quiyim qami' ỹale se ileuapigui qavilli' quiyim naqachi' ana la ca sqa dañicshiqui', chaqai quiyim lapooñi' cá'maq sqaica ca miichirelec. 
MAT.25.25	Ca' vichiguiño' yo'chi. Ca na'le, ca' soxojñi ana qadami' quena 'laua. Qam 'ana aná'maq ralamaxarichi'i'.” 
MAT.25.26	Ca só'maq na'co' 'naaco' queso'maxare: “Ỹaatqajam qami' se no'uen nelaatec chaqai qami' hualaic. Ma' mashic shi'gue 'yiiñi' ñaqat aca la cá'maq sqai sanñi, chaqai quiyim llapoon quecá'maq sqaica ca semejlec. 
MAT.25.27	Ca vichiguiño' lli'raugui queto' na'le ana ỹam ñi plata lahi', qaiyi queta' ñovi', ca secoñiguit aca lauegue ana'maxare.” 
MAT.25.28	Ca 'naaco' quesauá'maq hueese'eyi: “Huootaxañiỹa'gue adá'maq mil no'qoota'a. Ca' 'ỹaañim dá'maq hueeto'ot ada diez mil. 
MAT.25.29	Ma' cá'maq 'ue aca hueeto'ot, ca' paguec aca qoỹaanem, ca' paguec ma'le acá'maq hueeto'ot. Qam cá'maq qaca aca hueeto'ot, ca 'eno'm cocho'lli' aca hueeto'ot, qam qaiyiita qarouootaxana'gue. 
MAT.25.30	Ca dá'maq dajo nelaatec qaica ca 'negue, o'yiỹa'oga yi pa'aauec napalaxa. Ca' yí hua'ñi ma'le, ca' noỹen chaqai iquishquinta' naua louee quena nqui'ic.”
MAT.25.31	Ca ma' novi' najo ỹale llaalec quiyim nashi, qalapoỹau'a quena lelaatqaipi piguim laseripi, ca nqa'xañigui aca 'ue lauaq nashi nqa'xanaxaqui. 
MAT.25.32	Ca ná'ogue na ỹoreta'oguit qomyipi lapoỹata' ma'le quiyi reloqota'ñi ca'maxare. Ca ca'maxare, ca' ỹoỹootecchi, 'nejem ca neloxoỹaq quena' ỹoỹoote'oga ana qagreta cana quetaq. 
MAT.25.33	Ca' ana qagreta pa'xana'gue da loic, chaqai ana quetaq pa'xana'gue da nemaq. 
MAT.25.34	Ca' ca nashi 'naac ma'le casó'maq pa'aata'gue da loic: “Qamiri ỹalahi quenajo, qamiri nauá'maq qanqouagueque quiñi ita'a. Coñiguit dá'maq ralamaxarichii no'ueenataxanaxac mashic ỹa'maqatañi nouetaxanatec qaỹaqatqajantari' caqamiri shi'gue na' ñaqai chita'gue qaỹo'uet na 'laua quiñi qota'olec. 
MAT.25.35	Ma' na' yqopat, ca' qamiri vii ca noq; yalauat ca ỹaquip, ca' yi'taxañii; so'meetegueri', qam vii ca ilaqsoqo'. 
MAT.25.36	Qaica ca ỹooỹac, ca' qamiri 'viichii ca ỹooỹac; na' yalola, ca quiipegue' aỹim; sentaugui añi ncoñiitaxanaxaqui, ca 'piichiu'a ỹim.” 
MAT.25.37	Ca só'maq ỹaatqajam 'naxanaxaraiquipi 'naaco': “Qami' qara'gaxala', ¿laquio' rqopachi', ca' sahoqai ca qanoqe'? chaqai ¿laquio' 'xoic ca raquipi', ca ñi'taxanqai'? 
MAT.25.38	Chaqai ¿laquio' quiyim 'mi'segueri', ca' sahoqai ca relaqsoqochi', loqo'm sqaica ca qatooỹaqui', ca' sahoqai? 
MAT.25.39	Chaqai ¿laquio' qami' ralolaxaic, loqo'm qami' ncoñiiteguesec, ca ya'ỹaqau'a qami'?” 
MAT.25.40	Ca cá'maq nashi 'naac ma'le quesaua'maxare: “Ỹaatqajam llic da shinac caqamiri, quená'ogue ná'maq 'ñii'tegue quena ỹaqaỹaripioqui' 'ec qaica ca 'negue, ca' dajo 'ñii'tegue caỹim.”
MAT.25.41	Ca ma'le ca nashi 'naaco' quecá'maq pa'aata'gue da nemaq: “Noỹoochiuec caỹim, qamiri mashic qaỹa'ue da nouaxanaxashichii. Quiipegue' yi norec sqaica lqodoc, shi'gue qaỹa'maxatetañi qaỹauaaque loma' so na'ỹaapec chaqai na lelaatqaipi. 
MAT.25.42	Ma' na' yqopat, ca' qamiri sqa vii na'le ca noq; chaqai na' yalauat ca ỹaquip, qam se yi'taxañii; 
MAT.25.43	so'meetegueri', qam sqa vii ca ilaqsoqo'; qaica ca ỹooỹac, qam sqo 'viichii; chaqai na' yalola chaqai na' qaycoñi', qam sqai 'piichiu'a aỹim.” 
MAT.25.44	Ca saua'maxare 'nerac ma'le: “Qami' qara'gaxala', ¿negue' quet cá'maq 'neeta? Ma' quena' seuanqa'ta qami' rqopachi', loqo'm 'xoic raquipi', loqo'm 'mi'segueri', loqo'm qaica qatooỹaqui', loqo'm qami' ralolaxaic, loqo'm qami' ncoñiiteguesec, ca' sotauanqai'.” 
MAT.25.45	Ca' ca nashi 'naac ma'le: “Ỹaatqajam llic da shinac caqamiri, quená'ogue ná'maq sqo 'viichii quena qomyipi quená'maq 'ec sqaica ca 'negue, qai'neeta caỹim sqo 'viichii.” 
MAT.25.46	Ime, ca' nauajo querepegue' ca nouaxanaxac sqaica lqodoc, ca ná'maq no'uen da ỹo'ueetetac, ca' quepegue' ca nca'laxa sqaica lqodoc.
MAT.26.1	Ca co'na' so Jesús mashic ỹa'xat dá'ogue dajo, ca 'naaco' queso lapaxaguinatqaipi:
MAT.26.2	—Ca' mashic qamiri 'yiiñii quenauajo dos na'xata', ca ỹovire'oga so na'xa'a quiyim qaỹo'leente so na'xa'a co'na' qanaqata'a so qomyipi quiyi Egipto. Ca' najo ỹale llaalec qoỹaano ma'le quiyim qaipateno.
MAT.26.3	Ca' quesojo na'xa'a, ca' so lashillipi so netaxaỹaxanqajanqaipi quena' qaretaxaỹa'pegue' ñi qota'a, chaqai na napaxaguinataxanaq quena naqataxaquipi, chaqai na judioipi qo'xoiquipi, lapoỹata' quiyi nasoxoc yi la'a' so Caifás, lashi so netaxaỹaxanqajanqaipi. 
MAT.26.4	Ca hua'anyi, ca qana'deentapigui so Jesús quiyim qaiconlec qaỹalauat qaỹayinta. 
MAT.26.5	Qam 'neraco' quen:
MAT.26.5	—Sqai huaugui nqaishinaq ca lapoxoc lodegaxat, qaiyi sqaica ca le'laxa na qom.
MAT.26.6	So Jesús hueeta'ño' yi Betania, hueete'e yi la'a' so Simón só'maq qohinaco' quen rishiita na loshicmaxa. 
MAT.26.7	Ca qanqo'neu'o' na'le caso 'aalo i'xateta aso coraxat lahi' lo'daxaraic lahita, 'xoic lesega'a. Ca co'na' so Jesús reloqotalec so nqui'ỹaxala', ca aso'maxare ỹocorelec na lqahic so Jesús queso coraxat lo'daxaraic lahita. 
MAT.26.8	Ca co'na' saua lapaxaguinatqa iuanta dajo, ca ro'ỹe'. Ca 'neraco':
MAT.26.8	—¿Chi'negue dá'maq 'ec qaiualaxain? 
MAT.26.9	Ma' dajo ishit qoỹoqota'a nqohin quiyim qaimen, ca' qaỹotauan na 'xoraiquipi.
MAT.26.10	'Qaatapegalo' so Jesús, ca 'naaco' quesaua'maxare:
MAT.26.10	—¿Chi'negue ma' sqai 'xañiỹac anajo 'aalo? Dajo ỹo'uet caỹim 'xoic loyac. 
MAT.26.11	Ma' na 'xoraiquipi se neme ỹalequetauguilo qamiri, qam ỹim sqai queeta quiyim salequetauguilo qamiri. 
MAT.26.12	Dá'maq ỹo'uet caỹim dajo 'aalo, quiyim ỹocorelec na ỹoshicmaxa queso aceite lo'daxaraic lahita, ỹa'maxatetañi quiyim qayishinñi. 
MAT.26.13	Ỹaatqajam llic da shinac caqamiri, quiyim canchaqai hua'gue quena lahil na 'laua, quiyim qaỹa'xat dajo na'qaatec chicqaugui da nca'laxa, qai'neeta qaỹa'xat dá'maq ỹo'uet caỹim dajo 'aalo, qaiyi qaỹo'leenta'a ada'maxare.
MAT.26.14	Ca' so 'óna quesaua doce lapaxaguinatqa so Jesús, leenaxat Judas Iscariote, eec quepegue' retaxaỹa'pegue' so la'gaxala' na netaxaỹaxanqajanqaipi. 
MAT.26.15	Ca 'naaco' quesaua'maxare:
MAT.26.15	—¿Ỹote' aca nañaañii quiyim saano so Jesús?
MAT.26.15	Ca saua'maxare ishiuetene' saua treinta chiróla chicqaugui ana lecat leenaxat plata. 
MAT.26.16	Ca queco'na'le, ca so Judas idaantaque ca la'maqa' quiyim ỹaanouguilo saua'maxare so Jesús.
MAT.26.17	Ca quesó'maq la'auaxanec na'xa'a quena' qaỹa'ic so pan qaca aca lalequete pe'taxachigui, ca' so lapaxaguinatqaipi nqo'neu'a so Jesús. Ca inat:
MAT.26.17	—¿Negue' cá'maq hua'gue cá'maq vi'saque quiyim sa'maxataxañi ca rqui'ỹaaqachi' ma' qui'i' quecá'maq na'xa'a ma' qaỹo'leenta'a so na'xa'a co'na' qanaqata'a so qomyipi quiyi Egipto?
MAT.26.18	Ca so'maxare 'naaco':
MAT.26.18	—Quiipegue' yi na'a' lodegaxat Jerusalén, ca ma' viriu'a yi la'a' cajo ỹale, ca 'ñiỹaco': “Ñi qara'gaxala' 'naac: Yi ỹaloqo' tot qoỹoqaque. Ca' na ra'aachi' sahotaque iqui'ỹaaqa' ma' sa'ic ca na'ic ma' qaỹo'leente so na'xa'a na' qanaqata'a so judioipi quiyi Egipto, iqui'ỹaxaua' naua ỹapaxaguinatqa.”
MAT.26.19	Ca saua'maxare que', 'neetetegue dá'maq 'naaco' na'le so Jesús, ca ỹa'maxachiñi ca nqui'ỹaxac.
MAT.26.20	Ca co'na' mashic pe, ca' so Jesús chaqai saua doce lapaxaguinatqa reloqosalec so nqui'ỹaxala'. 
MAT.26.21	Ca co'na' ñaq que'eeta'pe, ca' so Jesús 'naaco' quesaua'maxare:
MAT.26.21	—Ỹaatqajam llic da shinac caqamiri, quiyim 'ue ca 'óna caqamiri yayaano ma'le.
MAT.26.22	Ca co'na'le, ca saua'maxare 'ue da lachicoqo'. Ca' 'onatac renataxan, 'naaco' quen:
MAT.26.22	—Qami' qara'gaxala', ¿ma'taq ỹim?
MAT.26.23	Ca' so Jesús 'naaco' quesaua'maxare:
MAT.26.23	—Ñí'maq ñouante'e' quena qarqui'ỹaxaqui peguet, ca' chaqaiñi ñí'maq yayaano ma'le. 
MAT.26.24	Qam najo ỹale llaalec ỹaatqajam quiichigui da 'nerac naua naneresañi la'qaatqa ñi qota'a. Qam ¡'xoraicolec cá'maq qom yayaano! Cajo ỹale paguec la'maxa quetaxan se ne'qaaño' na'le.
MAT.26.25	Co'na'le, ca retaqo' so Judas só'maq ỹahotaco' ỹaano, 'naaco':
MAT.26.25	—Qami' ỹa'gaxala', ca' ¿chaqaỹimo' na'maxare?
MAT.26.25	Ca' so Jesús 'naaco':
MAT.26.25	—Ajá'a, chaqaqami'.
MAT.26.26	Ca co'na' ñaq que'eeta'pe, ca' so Jesús ỹacona so pan, ca ỹaanot da na'aachic ñi qota'olec. Ca na' ime, ca ỹasectaxachigui, ca ỹaanouguilo saua lapaxaguinatqa. Ca 'naaco':
MAT.26.26	—A'guii, najo ná'maq ỹoshicmaxa.
MAT.26.27	Na' ime, ca' icona aso 'taxaqui, ca ỹaanot da na'aachic ñi qota'olec. Ca' imeenec, ca 'naaco':
MAT.26.27	—Qamiá'ogue ni'chiigui najo 'taxaqui. 
MAT.26.28	Ma' najo ná'maq iuoripi i'taxajñi dá'maq dalaxaic 'maqataxac. Ca' qaỹocoraqta'pe, qaiyi 'xoic cá'maq qaỹapalaxat ma'le ca lasauaxaset. 
MAT.26.29	Qam ỹim shinac caqamiri quiyim tot liỹa ñi'chigui najo li'i ana 'úva, toco' ma' ỹovita ca na'xa'a quiyim liỹa ñi'ta'to qamiri queca 'ec dalaxaic lataxa, ma' seuqataugui da lo'ueenataxanaxac ñi ita'a qota'olec ma' ỹoiquentac ná'ogue najo.
MAT.26.30	Ca co'na' ime ỹo'ueensac so no'ueenec, ca querepegue' aso quemaralec late'ogue' nananqa' ana qo'paq olivos. 
MAT.26.31	Ca' so Jesús 'naaco' quesaua'maxare:
MAT.26.31	—Qamiá'ogue palac da rpi'ỹaxaguii caỹim quena pe. Ma' 'nerac naua naneresañi la'qaatqa ñi qota'a: “Salauat ma'le cá'maq neloxoỹaq, ca' neuagaxatetac ma'le ana qagreta.” 
MAT.26.32	Qam ma' ime ma' liỹa yca'leuec, ca' sa'aueta'a ma'le yi Galilea.
MAT.26.33	Co'na'le, ca' so Pedro 'naaco':
MAT.26.33	—'Eno'm ná'ogue palac da lpi'ỹaxac caqami', qam ỹim 'e'.
MAT.26.34	Co'na'le, ca' so Jesús 'naaco' queso'maxare:
MAT.26.34	—Ỹaatqajam llic da shinac caqami', chaqaina najo pe, ma' saqa' noỹen ca huaqa'e, qala' shi'gue tres 'ñirac quiyim sqai huañirapiguiỹa'.
MAT.26.35	Ca' so Pedro 'naaco':
MAT.26.35	—'Eno'm qayalauat shiqueta'ñi' qami', qam se ñoqolliguit.
MAT.26.35	Ca sá'ogue so lapaxaguinatqaipi dá'ogue da la'qaatec.
MAT.26.36	Co'na' so Jesús chaqai saua lapaxaguinatqa ỹovijta yi 'laua leenaxat Getsemaní. Ca 'naaco' quesaua'maxare:
MAT.26.36	—Nqa'xañiñi quenajo, ca' ỹim shicpegue' yijo ñqouagaxain.
MAT.26.37	Ca' ỹauec so Pedro chaqai saua dos llaalqa so Zebedeo. Ca nauata'guit so lachicoxo chalego lecaic chaqai so lachitachic. 
MAT.26.38	Ca 'naaco' quesaua'maxare:
MAT.26.38	—Ñauata'guit queda ñachaalataxac 'ec sham yalauat na ỹachicoxo. Qovii'e quenajo, qam sqai laxaiỹo'.
MAT.26.39	Co'na'le, ca' so Jesús cocho'qui' liỹa eec, ca nqa'paxañiguit na 'laua. Ca nqouagaxainot ñi qota'olec, 'naaco':
MAT.26.39	—Qami' ita'a, no'm shichi' quiyim se ỹovichiguit nqai'ñi' aỹim da i'xoric 'ec aca naqana chim. Qam sqaida quet dá'maq chi sahotaque, ta'ta'a cá'maq vi'saque.
MAT.26.40	Ca pilalo' na'le saua lapaxaguinatqa, ca' iuanejlgoto' laqatem'. Ca 'naaco' queso Pedro:
MAT.26.40	—¿Sqai shichiỹo' 'ñiitari' aỹim shi'gouc nelohitauec? 
MAT.26.41	Nelohitauec qamiri, chaqai nqouagaxaiñii, qaiyi se novitalo qamiri ca ne'guenaxaguii. 'Nesa ma' llic rasapchita qamiri, qam na roshicmaxahi se nasapet.
MAT.26.42	Ca lotqai liỹa eec, ca 'neetayi da nqouagaxainaxac:
MAT.26.42	—Qami' ita'a, no'm 'ue ca la'maqa' quiyim se sovira'a dajo ñi'guenaxac, qam no'uen quiyim chaqaida nqai'ñi' cá'maq vi'saque.
MAT.26.43	Ime, ca' pil, ca lotqai iuanejlgoto laqatem' saua lapaxaguinatqa, ma' naua nqote' la'qaatecta', paguelec na lelaxac. 
MAT.26.44	Ca ỹaxanta'pe, eec, ca lotqai liỹa nqouagaxain, qaidaata dá'maq la'qaatec ỹopilaqteta'gue. 
MAT.26.45	Ca quepegue' yí'maq hueesa'ñi saua lapaxaguinatqa. Ca 'naaco' quesaua'maxare:
MAT.26.45	—Nagui maqsa' laxahi chaqai nco'machiuec. Ma' mashic ỹovita yi laloqo' quiyim najo ỹale llaalec qoỹaaneu'a na qomyipi hualoxonyipi. 
MAT.26.46	Ne'laxachishiguim, qolaq, mashic novi' ná'maq yayaano.
MAT.26.47	Ñaq retaqataco' so Jesús co'na' noviro so Judas só'maq 'óna quesaua doce lapaxaguinatqa, liỹaatac so 'xoic qomyipi 'ue na lecat chaqai na nepon qo'paq, nelaatqaipi queso letaxaỹaxanqajanqaipi na qomyipi quena' qaretaxaỹa'pegue' ñi qota'a chaqai so lqo'xonqaipi na judioipi. 
MAT.26.48	So Judas só'maq remeenaxan, ỹa'uo' so letanec, 'naaco':
MAT.26.48	—Cá'maq sqo'goq, ca' chaqai caga'ỹo' cá'maq coñilec, ca' coñirii.
MAT.26.49	Co'na'le, ca' nqo'neu'a so Jesús, ca 'naaco':
MAT.26.49	—¡Laa', qami' ỹa'gaxala'!
MAT.26.49	Ca' nqo'goq. 
MAT.26.50	Ca' so Jesús 'naaco' queso'maxare:
MAT.26.50	—Qami', ¿negue' ca naquire'oga?
MAT.26.50	Co'na'le, ca qanqo'neu'a so Jesús, ca' qaiconlec, ca qaicoñi'. 
MAT.26.51	Co'na'le, ca 'uo' so 'óna quesaua nauegaxaua' so Jesús no'vicshiguim so lecat, ca ỹouaxanec aso lque'la so lelaatec so lashi so netaxaỹaxanqajanqaipi. 
MAT.26.52	Co'na'le, ca' so Jesús 'naaco' queso'maxare:
MAT.26.52	—Shichirigui na lecachi' ca lahi', ma' ná'ogue ná'maq ỹahote'e na lecat quiyim nalauat, lo'o ma'le ca lecat ma' qaỹalauat. 
MAT.26.53	¿Sqa 'yiiñiỹo' quiyim ỹim seshit sashiila ñi ita'a qota'olec quiyim nela' quet nagui ca paguelec doce mil lelaatqaipi piguim laseripi? 
MAT.26.54	Qam quiyim shi'ntegue dajo, ca ¿negue' quet cá'maq 'neeta quiyim ipaquichiguilo quet naua naneresañi la'qaatqa ñi qota'a, ma' ỹa'xate' quiyim chaqaida 'neeta ma'le dajo?
MAT.26.55	Co'na'le, ca' so Jesús 'naaco' queso qomyipi:
MAT.26.55	—¿Chi'neco' ma' viita'ahi na lecaachiri chaqai naua nepoñiri quiyim naguii'oga aỹim mashic 'eco' ỹim cuataxai? Taxanta' naua'que na'xata' ñqa'xantañi quen salequetauguilo qamiri, sapaxaguinataxantac cañi no'ueenaxanaxaqui late'ogue' na'ñi yi Jerusalén, qam se ycoñirii. 
MAT.26.56	Qam 'neeta dá'ogue dajo, qaiyi ipaquichigui dá'maq 'naaco' na'le so letaxaỹaxaquiripi ñi qota'a ỹa'xat quenaua naneresañi na'qaatqa.
MAT.26.56	Co'na'le, ca 'eet so lapaxaguinatqaipi, no'ueenaqchichiguiñi so Jesús.
MAT.26.57	Ca sauá'maq coñite' so Jesús, ỹaueguereu'a yi la'a' so Caifás só'maq paguec la'gaxala' so netaxaỹaxanqajanqaipi, ca shi'co' lapoota'ta' na'le so rapaxaguinataxanta'pegue na naqataxaquipi chaqai so lqo'xonqaipi na judioipi. 
MAT.26.58	Qam so Pedro coỹaretaho', qam qoỹoqo'chiguit, chi ỹoviretau'o' yí'maq ỹaatqajam nasoxoc só'maq paguec nashi. Ca co'na'le, ca' nqa'xanñi, huaqata'to saua nouaataxanaq lase', qaiyi ỹa'ajantac cá'maq 'neeta ma'le dajo.
MAT.26.59	So lashillipi na netaxaỹaxanqajanqaipi chaqai so lqo'xonqaipi na judioipi chaqai sá'ogue só'maq nashillipi ỹo'ueetegueñi na leloxoỹaxaquipi, idaantaque ca la'maqa' quiyim ỹo'uet ca lasauaxaset so Jesús, 'eno'm sqai llic, qaiyi qoỹaañiguit ca lelauaxa. 
MAT.26.60	Qam qaica quet cá'maq qaỹanata, 'eno'm 'xoic so qomyipi ỹoviro, na'majanteguelec so'maxare. Qam na'chaqai, ca co'uaataxante' ỹovirero saua dos 'maatqaqa. 
MAT.26.61	Ca saua'maxare 'neraco':
MAT.26.61	—Dajo ỹale 'naac na'le: “Ỹim seshit sopoxoỹaxachigui añi no'ueenaxanaxaqui late'ogue' na'ñi na Jerusalén, qam quecaua tres na'xata', ca lotqai ñá'ogue ño'xonshiguim.”
MAT.26.62	Co'na'le, ca ne'laxashiguim so lashi na netaxaỹaxanqajanqaipi, ca 'naaco' queso Jesús:
MAT.26.62	—¿Qaica ca 'ñirac? ¿Negue' cá'maq 'neeta ná'maq qaimaqateguelec qami'?
MAT.26.63	Qam so Jesús se retaqa. Co'na'le, ca' so lashi na netaxaỹaxanqajanqaipi 'naaco' queso'maxare:
MAT.26.63	—Soỹaxanot nagui ñi qota'olec ñí'maq nca'leetauec quiyim ỹa'ue ca nouaxanaxashichi' no'm sqai llic ca ra'qaachiqui'. Nichoxochite' no'm qami' ná'maq nashi nca'laxaqui, qami' llaalec ñi qota'olec.
MAT.26.64	Ca' so Jesús 'naaco':
MAT.26.64	—Ajá'a, chaqaỹim, chaqaida dá'maq 'ñirac. Chaqai qai'neeta shinac caqamiri huañiỹa ma'le najo ỹale llaalec nqa'xanta'gue da loic ñi qota'olec ñí'maq sqaica qalanac, chaqai naquetaugui ma'le na naueguelec quena piguim.
MAT.26.65	Co'na'le, ca' so lashi na netaxaỹaxanqajanqaipi nasectaxata'ahi saua loho. Dajo netanec quiyim chalego lauel. Ca 'naaco':
MAT.26.65	—Dajo ỹale napaqueteguelec ñi qota'olec quenaua la'qaatqa. ¿Negue' quet ca liỹa qom souenaq quiyim ra'qaataxan? Ma' qamiri ỹaatqajam 'xaichigui dá'maq la'qaatec quiyim napaqueteguelec ñi qota'olec. 
MAT.26.66	Ca ¿negue' cá'maq 'ñiỹac?
MAT.26.66	Ca saua'maxare 'neraco':
MAT.26.66	—Da'maxare 'ue da lasauaxaset, ca' qaỹalauat ma'le.
MAT.26.67	Co'na'le, ca' qanatoxogui na lashic so'maxare, chaqai qaỹouaxan. Chaqai saua liỹa', ca ỹouaxanyigui na lashic so'maxare. 
MAT.26.68	Ca qohinaco' queso'maxare:
MAT.26.68	—Qami' ná'maq qami' nashi nca'laxaqui, ¡ñaqai 'xachi' negue' cá'maq rouaxañi'sac!
MAT.26.69	Co'na'le, ca' so Pedro nqa'xantañi pa'aatauec quiyi nasoxoc. Ca 'uo' aso nelaata nqo'neuo' queso'maxare, ca 'naaco':
MAT.26.69	—Qami' qai'neeta riỹa'isac quen da Jesús dá'maq le'ec yi Galilea.
MAT.26.70	Qam so Pedro reloqotaugui so qomyipi na' noqolliguit, 'naaco':
MAT.26.70	—'Taque', se sa'den dá'maq 'xachisac.
MAT.26.71	Ca' so Pedro co'na' mashic quepegue' ñi lasom, ca qaiuane'ta caso liỹa. Ca 'naaco' quesauá'maq neesa'anyi:
MAT.26.71	—Sojo ỹale qai'neeta liỹaatac na'le so Jesús só'maq Nazaret le'ec.
MAT.26.72	Ca' so Pedro lotqai liỹa noqolliguit, 'naaco':
MAT.26.72	—Ỹaatqajam llic quiyim se seuanapega da ỹale.
MAT.26.73	Co'na' ncopaata, ca qanqo'neu'a so Pedro quesauá'maq hueese'eyi. Ca qohinaco':
MAT.26.73	—Ỹaatqajam llic quiyim qami' qai'neeta lliquisauguilo na'le saua'maxare, ma' vire'talo naua ra'qaataxahi' ỹaatqajam 'nejme' naua la'qaatqa saua'maxare.
MAT.26.74	Co'na'le, ca' ỹaatqajam noqolliguit, ca 'naac quiyim qaỹalauat quiyim llic iuana so'maxare. Ca 'naaco':
MAT.26.74	—'Taque', ỹaatqajam se seuanapega dajo ỹale.
MAT.26.74	Ca' queco'na'le, ca' noỹen so huaqa'e. 
MAT.26.75	Co'na'le, ca' so Pedro ỹo'leente'te dá'maq 'naaco' na'le so Jesús: “Ma' saqa' noỹen ca huaqa'e, ca' qami' tres noqollicchitegue aỹim.” Ca' so Pedro ta'oguiyi, ca ỹaatqajam noỹen.
MAT.27.1	Ca co'na' richiguiñi, ca sá'ogue so lashi na netaxaỹaxanqajanqaipi chaqai so lqo'xonqaipi na judioipi mashic na'deenta' quiyim ỹa'ue ca la'maqa' quiyim qaỹalauat so Jesús. 
MAT.27.2	Ca qaicoñireta'ta' naua lqai'laqate', ca qaỹauega'a so nashi Roma le'ec Poncio Pilato.
MAT.27.3	Ca co'na' so Judas só'maq ỹaano' na'le so Jesús, co'na' ỹa'den quiyim saua'maxare ỹaanchiguit da lelauaxa so Jesús, ỹaatqajam 'xoic da netogotaxa. Ca ỹopilaxatero saua treinta chiróla ta'ta'a plata quesaua lashil na netaxaỹaxanqajanqaipi chaqai so lqo'xonqaipi na judioipi. 
MAT.27.4	Ca 'naaco' quesaua'maxare:
MAT.27.4	—Ỹim 'ue da ỹasauaxaset, ma' saañiguit da lelauaxa so ỹale qaica ca ỹasauaxat.
MAT.27.4	Qam saua'maxare 'neraco':
MAT.27.4	—Dajo coqomi' ¿negue' quet cá'maq 'negue? Ma' ¡dá'maq dajo chi rasauaxashichi'!
MAT.27.5	Ca' so Judas inaxaugui añi no'ueenaxanaxaqui late'ogue' aso nam. Ime, ca' eec, ca' chi coñitot na lqosot.
MAT.27.6	Ca' saua lashil na netaxaỹaxanqajanqaipi ỹaconta aso nam. Ca 'neraco':
MAT.27.6	—Se seshitaq quiyim sellaqañigui añi lahi' ana nachitaxanataxanqate anajo plata, ma' na'maxare laseuete da nachaalataxac ca qom.
MAT.27.7	Ime, ca' na'deenta' quiyim rishiujnaxanta so 'laua leenaxat 'laua lo'o no'ueenaxa, qaiyi 'ue ca nishinqa' ná'maq ileu ỹoqa'a chicqauec. 
MAT.27.8	Vichiguiño' chi ỹovireta'a nagui sojo 'laua leenaxat leuoripi no'ueenaxa. 
MAT.27.9	Ca' imiquio' dá'maq 'naaco' na'le so qota'a letaxaỹaxanqajnec leenaxat Jeremías, co'na' 'naac: “Ca' qaicona aso treinta chiróla chicqaugui ana leenaxat plata (asó'maq qoỹaano qaỹahotaque laseuete ca qom illiguiñi na Israel llaalqaipi), 
MAT.27.10	ca caso'maxare, ca qarishiujnaxana so no'ueenaxa so 'laua lo'o, ca' ipaquichigui ma' chaqaida dá'maq yilarelec ñi qara'gaxala' qota'olec.”
MAT.27.11	Ca' so Jesús qaỹauega'a so nashi Pilato. Ca so'maxare inato' so Jesús, 'naaco':
MAT.27.11	—¿Qami'o' ná'maq qami' lashi na judioipi?
MAT.27.11	Ca' so Jesús 'naaco':
MAT.27.11	—Ajá'a, chaqaida dá'maq 'ñirac.
MAT.27.12	Ca co'na' so netaxaỹaxanqajanqaipi chaqai so qo'xoiquipi queso judioipi imaqateguelec na lasauaxaset, qam so Jesús qaica ca ỹa'xat. 
MAT.27.13	Co'na'le, ca' qohinapego' queso Pilato:
MAT.27.13	—¿Sqai 'qa'ita ná'ogue ná'maq se no'uen qaimaqateguelec qami'?
MAT.27.14	Qam so Jesús qaica ca ỹa'xat. Ca' so nashi 'uo' da le'laxa. Ca' se ỹa'den ca 'neeta.
MAT.27.15	Qam so nashi 'uo' da chi lanatec, ma' co'quena' ỹovire'ogalo sauajo na'xata' lapoxoqui' na qom, ca so'maxare 'uo' quen na ỹosouec quena ncoñiiteguesec quecá'maq chi qarashiilaxanegue quena qom. 
MAT.27.16	Ca 'uo' na'le so ncoñiiteguesec choxoraic leenaxato' Barrabás. 
MAT.27.17	Ca co'na' saua'maxare lapoota'ta', ca renataxano' so Pilato, 'naaco':
MAT.27.17	—¿Negue' cá'maq viitaque sosouec: ñi Barrabás, loqo'm ñi Jesús ñí'maq qohinac nashi nca'laxaqui?
MAT.27.18	Ma' retano' quiyim chi npa'guenaxac dá'maq 'em qoỹaano' so Jesús.
MAT.27.19	Ca co'na' so Pilato ñaq nqa'xantalec so lo'ueenataxanqa', ca' aso loua 'uo' so nelaro la'qaatec, 'naaco': “'Neeto' lotqai 'iisapegueu'a so ỹale huagaxaraic, ma' squepe chalego lichic so i'guemataxac sauaxat so'maxare.”
MAT.27.20	Qam so lashillipi na netaxaỹaxanqajanqaipi chaqai so lqo'xonqaipi na judioipi na'yiiñiguit so qomyipi quiyim rashiilaxanegue qaỹosouec so Barrabás chaqai quiyim qaỹalauat so Jesús. 
MAT.27.21	Ca' so nashi liỹo' retaqa, ca inate' saua'maxare, 'naaco':
MAT.27.21	—Quiyaua dos, ¿negue' cá'maq viitaque quiyim sosouec?
MAT.27.21	Ca saua'maxare 'neraco':
MAT.27.21	—Ca Barrabás.
MAT.27.22	Ca' so Pilato inate'o' saua'maxare, 'naaco':
MAT.27.22	—Ca ¿negue' cá'maq shinta'co' ñi Jesús ñí'maq qohinac nashi nca'laxaqui?
MAT.27.22	Ca saua'maxare 'neraco':
MAT.27.22	—¡Pachiñiro!
MAT.27.23	Ca' so Pilato 'naaco' quesaua'maxare:
MAT.27.23	—¿Nega'ỹo' cá'maq se no'uen ỹo'uet ñi'maxare?
MAT.27.23	Qam saua'maxare liỹa ỹaualqagui, 'neraco':
MAT.27.23	—¡Pachiñiro!
MAT.27.24	Ca co'na' so Pilato retan quiyim qaica ca nemaq so qomyipi, ta'ta'a quiyim noquiiquetashiguim nqai'en na naỹaac, ca relaataxanaco' so huaxaỹaq, ca' quiỹo' naua lqai'laqate' qaỹa'ajantac sá'ogue. Ca 'naaco':
MAT.27.24	—Ỹim sqa saỹapegueu'a ca lelauaxa dajo ỹale, ma' qaica ca lasauaxaset. Ca' chaqaiqamiri 'viiquiñitac.
MAT.27.25	Ca' sá'ogue so qomyipi nemaashiguim, 'naaco':
MAT.27.25	—¡Qomi' chaqai na qochaalqaipi ñomatqalta' quiyim qarasauaxaset da lelauaxa!
MAT.27.26	Co'na'le, ca' so Pilato ỹosouec so Barrabás. Ca relaataxanlec quiyim qaỹouaxantac so Jesús. Chaqai na' ime, ca' ỹaanec quiyim qaipateno.
MAT.27.27	Ime, ca' saua nale' so nashi ỹauegue' so Jesús ỹaueguereu'a so lauo' lodegaxat so'maxare. Ca lapoonta' sá'ogue so nalliripi so'maxare, ca qalapoỹau'a so Jesús. 
MAT.27.28	Ime, ca' qanaqate' saua loho, ca' qoỹañigui aso lachima ladocai toc. 
MAT.27.29	Chaqai qaipaxajta' aso le, ca' qoỹanagui na lqahic 'ec nqohin ana nashi nado'o, chaqai qaipataxagui da lqai'laxat loic aso lashilete. Co'na'le, ca' qaỹa'dooto' quen naua ne'cootal chi qai'neetac, qohinaco' quen:
MAT.27.29	—¡La', qami' ná'maq qami' lashi na judioipi!
MAT.27.30	Chaqai qai'neeta qanatoqoto' quen, chaqai qaicona aso lashilete, ca qaỹouaxañigui na lqahic. 
MAT.27.31	Co'na' ime qohinta'gue dajo da ne'naxac so'maxare, ca' qanaqat aso lachima ladocai toc, ca' qoỹañiguilo sauá'maq chaqai loho. Ime, ca' qaỹaueguec quiyim qaipateno.
MAT.27.32	Ca co'na' mashic inoxondec, que', ca natenda'guit so ỹale na'gue da Cirene, leenaxat Simón. Ca' qohinapega quiyim i'xat so npatenaxala' so Jesús.
MAT.27.33	Ca co'na' ỹovijta yi 'laua leenaxat Gólgota, ca' da leloxoỹaxac dajo na'qaatec 'neetasa': napal lqahic lpi'nec loma'. 
MAT.27.34	Ca' yi hua'ño' na' qane'taxañigui so Jesús so lataxa qaỹalecqajñiguit ca chim. Qam co'na' ime i'guen, ca' se ni'chigui.
MAT.27.35	Ca co'na' mashic ime qaipateno, ca' saua nouaataxana' lase' nallichiguilo saua loho so Jesús, qaiyi naloguilo saua'maxare. Ca' quedajo, ca' ipaquichigui dá'maq 'naaco' na'le so letaxaỹaxanqajnec ñi qota'a co'na' 'naac: “Nallichiguilo na'le saua ỹoho, ca neuagaxachiguilo.” 
MAT.27.36	Co'na' ime, ca' nqa'xañiñi quiyi'maxare, ca nauaansa'a ỹa'ajansac so'maxare. 
MAT.27.37	Ca quená'maq nalooshi'ma na lqahic so'maxare, ca qaỹo'uet so nerec hueetalec dá'maq 'neeta da lasauaxaset, 'neetasa': “Najo na Jesús ná'maq lashi na judioipi.”
MAT.27.38	Qai'neeta saua dos cuataxaqa npatenaxaua' nqohin so'maxare: 'óna so pa'aata'gue da loic, chaqai so liỹa queda nemaq. 
MAT.27.39	Chaqai ná'ogue ná'maq que'tegueyi ỹoviraqtetapega, ỹaxaỹaxantac na lqahic. 
MAT.27.40	Ca 'naac:
MAT.27.40	—Qami' ná'maq 'ñirac so'irigui ñi no'ueenaxanaxaqui late'ogue' na'ñi na Jerusalén, ca' quecaua tres na'xata', ca' lotqai ñá'ogue no'xoñirishiguim. Nagui, ca' chi nca'laxachiralta'. Ca no'm ỹaatqajam qami' llaalec ñi qota'olec, ca renochirec nagui quena npatenaxalachi'.
MAT.27.41	Chaqai saua lashil na netaxaỹaxanqajanqaipi, chaqai saua napaxaguinataxana' quena naqataxaquipi, chaqai so fariseoipi, chaqai so lqo'xonqaipi na judioipi, qai'neeta ỹoviraqtesapega so'maxare. 'Neraco' quen:
MAT.27.42	—Ishit nca'laxatec ca liỹa, qam ñi'maxare se ishit quiyim chi nca'laxatalta'. No'm llic quiyim chaqaiñi ñí'maq lashi na llaalqaipi so Israel, ca' renotec queda npatenaxala', qaiyi seuaqlec ñi'maxare. 
MAT.27.43	Ñi'maxare ỹaanot da lpi'ỹaxac ñi qota'olec. Ca' chaqaiñi ñí'maq qota'olec ñí'maq nca'laxatec quet nagui, no'm llic nqo'ta. Ma' ñi'maxare mashic 'naac coqomi' quiyim llaalec ñi qota'olec.
MAT.27.44	Vire'ta sauá'maq npatenaxaua' cuataxaqa qai'neete' ỹoviraqtesapega so'maxare.
MAT.27.45	Ca co'na' na'xa'a lavinñi, chi ỹovireta'a lavitari', 'xoico' so napalaxa quená'ogue na 'laua. 
MAT.27.46	Ca co'na' mashic rashiiñi aso ra'aasa, ca ỹaualqo' netenegue da laualaxac so Jesús, 'naaco':
MAT.27.46	—Elí, Elí, ¿lama sabactani? —dajo 'naac: Qami' qota'olec, qami' qota'olec, ¿chi'neco' ma' yalachi'?
MAT.27.47	Ca 'vio' saua quesauá'maq hueese'eyi 'qaachirigui, ca 'neraco':
MAT.27.47	—Ñijo ỹale roỹaxantaque ca qota'a letaxaỹaxaqui leenaxat Elías.
MAT.27.48	Ca' queco'na'le, ca 'uo' so 'óna quesaua'maxare ne'laxatashiguim, ne'guenta, idaanaque nauol. Ca co'na' ime illijñi queso lataxa lochiviaxaic, ca coñiro quena lo'lo aso nque'e. Ca' ỹaañigui na lap quiyim nqo'goxoguit. 
MAT.27.49	Qam saua liỹa' 'neraco':
MAT.27.49	—'Xañirac, ñaq sa'ajnaq sha'apiguito' novi' ca Elías, ca nca'laxatec.
MAT.27.50	Ca' so Jesús lotqai liỹa netenegue da laualaxac. Ca' ileu. 
MAT.27.51	Ca' queco'na'le, ca' so lapoxot añi no'ueenaxanaxaqui late'ogue' na'ñi yi Jerusalén shicchichiguiñigui na lavinñi, chicqoshi'mquera, ca' ỹovira'nquira, ca i'loxol na 'laua chaqai ropoxoỹa'gue na qaripi. 
MAT.27.52	Ca' huajñigui na napal lahiripi, chaqai vire'ta 'xoic na leuaxaiquipi liỹa nca'leuec quená'maq huelco' quen na'le ñi qota'olec. 
MAT.27.53	Ca co'na' ime liỹa nca'leuec so Jesús, ca' so qomyipi nenoxonshiguim cana lahi'. Ca' taugui yi Jerusalén yí'maq hua'ñi quena' qanqouagaxainot ñi qota'olec. Ca' yí hua'ño' na' 'xoic na qomyipi iuanchigui.
MAT.27.54	Ca co'na' so lashi so nouaataxanaq chaqai sauá'maq liỹa' reloqosa'a so Jesús, co'na' iuanchigui i'loxol na 'laua chaqai ná'maq liỹa 'uo' na'le, ca 'xoico' da lqolonqa'. Ca 'neraco':
MAT.27.54	—Ỹaatqajam llic ñijo ỹale ỹaatqajam llaalec ñi qota'olec.
MAT.27.55	Ca 'xoico' so 'aallipi hueete'eyi ra'iitaho qoỹoqote'oga, quesauá'maq queesa'pegue'o' na'le so Jesús quiyi Galilea, chaqai ỹotauansaco' quen. 
MAT.27.56	Ca' quesaua'maxare ỹalequesauquio' saua María lase yi Magdala, chaqai aso María late'e so Jacobo chaqai so José, chaqai aso late'e' saua dos llaalqa so Zebedeo.
MAT.27.57	Ca co'na' mashic sham napalñi, ca 'uo' so ỹale nesallaxanec leenaxat José, na'ñi yi na'a' Arimatea. So'maxare qai'neeta huelec so Jesús. 
MAT.27.58	Ca so'maxare quepegue' so Pilato, ca rashiilaxanegue so Jesús. Ca' so Pilato ila' da la'qaatec quiyim qoỹaanem so'maxare. 
MAT.27.59	Ca' so José naqajñi queso npatenaxala' so Jesús, ca' lepategue queso necanec lalagaxaic co'teeta. 
MAT.27.60	Ca illaugui asó'maq chi ỹauaaque lalamaxarete lahi', só'maq relaataxanlco' na'le quiyim qani'ỹaho caso qa'. Ca' co'na' ime ỹapogui queso qa' lodegaxat, ca' eec. 
MAT.27.61	Ca hueeso'o'yi na'le saua María Magdala lase chaqai aso liỹa María, nqa'xansañi, neesa'ñi yi reloxoỹa'ogue aso napal lahi'.
MAT.27.62	Ca na' ime so na'xa'a 'maqataxaqui, ca' ỹovita so na'xa'a co'mataxaqui, ca' so lashillipi na netaxaỹaxanqajanqaipi chaqai so fariseoipi quepegue' so Pilato. 
MAT.27.63	Ca 'neraco' queso'maxare:
MAT.27.63	—Qami' qarashi, so'leentaqa'te cajo ỹale 'maatqaic 'naiquen na' ñaq nca'leetauec, quiyim ma' ime'ueque caua tres na'xata', ca lotqai liỹa nca'leuec queca lelauaxa. 
MAT.27.64	Ca' vichiguiño' 'maxaraic quiyim 'viichi' caua neloxoỹa' cañi lahi', toco' ma' ỹovirerec naua tres na'xata', qaiyi se qarocachau'a yi loshicmaxa quiyim pe quena lapaxaguinatqaipi, ime, ca 'naac quena qomyipi quiyim liỹa nca'leuec queso lelauaxa. Ca' quedajo ma'le, ca dá'maq pa'aatec na'maachic paguec lecaic ma'le quesó'maq 'auaxaic.
MAT.27.65	Ca' so Pilato 'naaco' quesaua'maxare:
MAT.27.65	—'Eda da nouaataxanyipi. Mohi, quii, ca' ỹaatqajam 'maxachichiguiñi pohichigui aca lahi'.
MAT.27.66	Ca' saua'maxare que', ca' ỹaatqajam ỹa'maxachichiriñi aso lahi', ca' qaỹa'ue aso netanaxasete so qa' lapooque' aso lahi'. Ca na' ime, ca' qano'ueenaqterañi saua nouaataxanaq lase' quiyim reloxoira'a.
MAT.28.1	Ca co'na' ỹoxe'uegue so na'xa'a co'mataxaqui, chaqai mashic sham richiguiñi quesó'maq 'auaxaic na'xa'a quenaua no'ueenataxanaxaqui', ca' aso María lase yi Magdala chaqai aso liỹa María que' ra'ajnaxanda'a aso lahi' so Jesús. 
MAT.28.2	Ca 'uo' so quesaxan le'loxolaxa na 'laua, ma' so lelaatec piguim le'ec ñi qara'gaxala' chicqo'ot na piguim. Ca na' noviri'ña aso lahi', ca naqat so qa' lodegaxat lapooque' aso'maxare, ca' nqa'xanlec. 
MAT.28.3	Ca so'maxare ỹaatqajam ỹaviquetaugui, 'ec na nqai'legaxa, chaqai saua loho ỹaatqajam lalagaxaqa, 'nejme' ana loñi. 
MAT.28.4	Ca co'na' qaiuana so'maxare queso nouaataxanyipi, ca sá'ogue i'loxol quena lqolonaxa, ca' huerañi ileuete'. 
MAT.28.5	Co'na'le, ca' so nelaatec piguim le'ec 'naaco' quesaua 'aalo:
MAT.28.5	—Totaxan ro'chii, ma' ỹim sa'den quiyim daañitaque ca Jesús cá'maq qaipateno na'le. 
MAT.28.6	Qam sqaica quenajo. Ma' shi'gue liỹa nca'leuec, ca ipaquichigui dá'maq 'naac na'le. Qam ỹalahi, ñaqai 'ajñii yí'maq qailla'ñi na'le. 
MAT.28.7	Ca chaqa'ma' quii, 'ñiỹapega ca lapaxaguinatqaipi, quiyim so'maxare ileu na'le, qam liỹa nca'leuec, ca' eec 'aueta'gue da Galilea. Ca' quiyi hua'ñi ma'le, ca huañiỹa. Ca' dajo dá'maq shim sa'xatema qamiri.
MAT.28.8	Co'na'le, ca' saua 'aalo chaqa'ma' quere'e aso napal lahi', 'ue da lqolonqa', qam lotqai 'xoic da netoonaxague'. Ca' que', ne'guente', ỹahote la'xaỹaxague' saua lapaxaguinatqa. 
MAT.28.9	Ca queco'na'le, ca' qanachaxanalo queso Jesús, ca' qaiquine'. Ca' saua'maxare nqo'netot so Jesús, ca' ỹa'dooto naua le'cootal, chaqai qa'aalouguilo naua lichil. 
MAT.28.10	Ca so Jesús 'naaco' quesaua'maxare:
MAT.28.10	—Totaxan ro'chii. Mohi, vii la'xaỹaxac ca ỹaqaỹaripi, quiyim taigue da Galilea. Ca' queda hua'gue, ca' iuañiua' ma'le.
MAT.28.11	Ca co'na' ñaqai queete' saua 'aalo, ca 'vio' saua neloxoỹa' nouaataxanaq lase' querepegue' yi na'a' lodegaxat Jerusalén, ca ra'qaataxanta so la'gaxalateripi na netaxaỹaxanqajanqaipi quedá'ogue dá'maq 'neeto' na'le. 
MAT.28.12	Ca' so na'gaxalateripi eec quepegue' so lqo'xonqaipi na judioipi, ma' ỹahotaque quiyim na'deenta'. Ca co'na'le, ca 'xoico' aso qoỹaanema nam plata saua nouaataxanaq lase'. 
MAT.28.13	Ca' 'neraco' quesaua'maxare:
MAT.28.13	—Qamiri 'ñiỹaco' queso pe na' qamiri laxaita, ca' saua lapaxaguinatqa so Jesús novirero, ca' rocachita so loshicmaxa so'maxare. 
MAT.28.14	Chaqai no'm ñi nashi ỹoviro'ot quiyim ỹa'den dajo, ca' qomi' ñpa'xanaxaguit quiyim huelec nqaishinaq, qaiyi se ishit ỹa'ue ca nouaxanaxashichii.
MAT.28.15	Ca co'na'le, ca' saua nouaataxanaq lase' iconchiguit aso nam plata, ca' que', ỹo'ueete' dá'maq qohinapegalo. Ca chaqaida dá'maq la'qaatec quen na judioipi, chi ỹovireta'a nagui.
MAT.28.16	Ca' chaqaida nqohin, ca' saua once lapaxaguinatqa taategue da Galilea, querepegue' ada quemaralec ladocai, dá'maq ỹicapego' na'le so Jesús. 
MAT.28.17	Ca co'na' iuanta so Jesús, ca' ỹa'dooto naua le'cootal, 'eno'm 'ue na ñaqai saqa' ỹaatqajam huelec quiyim ỹaatqajam chaqaiso' so'maxare. 
MAT.28.18	Co'na'le, ca' so Jesús nqo'neuo' quesaua'maxare, ca 'naaco':
MAT.28.18	—Qanañaañim da iquesaxanaxa quiyim soiquentac ná'ogue na hueeto'ot na piguim chaqai quena 'laua. 
MAT.28.19	Ca' vichiguiño' qamiri selarii quiyim quiipegue' ná'ogue na ỹoreta'oguit qomyipi. Ca' 'viichii quiyim ỹim napaxaguinaxala', chaqai chilaxanataxañiỹa da leenaxat ñi qota'olec, chaqai najo llaalec, chaqai so Espíritu Santo. 
MAT.28.20	Chaqai paxaguiñigue quiyim huelec ná'ogue ná'maq sapaxaguinguelo qamiri. Chaqai 'yiiñita quiyim ỹim salequetauguilo qamiri quenaua'que naua na'xata', chi ỹovireta'a ca nqodoc. Ajá'a, ca' chaqaida 'neeta dajo.
MRK.1.1	'Eda 'neeto' na'le co'na' ñaqai chita'gue taañi da na'qaatec qaỹa'xatetac so Jesucristo só'maq llaalec ñi qota'olec.
MRK.1.2	So la'qaataxanqajnec ñi qota'a leenaxat Isaías, shi'co' 'ue da ỹiriñi, 'neetasa':
MRK.1.2	Aỹim qota'a sela' ma'le ca ỹa'qaataxanqajnec, sa'auaxanta'gue da 'iisa'gue,
MRK.1.2	qaiyi ỹa'maxatetañi ca nayicyaxaqui'.
MRK.1.3	Ca 'uo' so ỹale 'maqateguelec so 'laua qaica qom, da loỹaxanaxac 'neetasa':
MRK.1.3	“Chaqa'ma' 'maxachitañi ca nayic ñi qara'gaxala'; ỹalamqata nqai'ñii ca nayic ñi'maxare.”
MRK.1.4	Ca' chaqaida 'neeto' na'le so Juan co'na' naqueto'ot quiyim nachilaxantac na qomyipi quiyi 'laua qaica qom. Chaqai 'neetapega quiyim ỹaxañiñi naua loico quiyim qanachilaxan, qaiyi qaỹapalaxate' naua lasauaxasete'. 
MRK.1.5	Qananacpegue' quiyim qana'xaỹaxana quená'ogue ná'maq naalec yi 'laua Judea chaqai yi na'a' lodegaxat Jerusalén. Ca co'quena' ỹa'xat na lasauaxaseteripi, ca' so Juan nachilaxan caso lachiugue leenaxat Jordán.
MRK.1.6	Qam saua loho so Juan no'xonqa, chicqauguilo na laue ana nauaanaxanaxa late'e, chaqai loshicmaxa so nosaataxaqui. Ỹa'queetac ana piñai so'maxare chaqai na rapic li'i. 
MRK.1.7	Ca so'maxare rapaxaguinataxantac quena qomyipi, 'naaco' quen:
MRK.1.7	—'Ue na coỹaretalec aỹim, qam na'maxare paguec lquesaxanaxa caỹim. Chaqai ỹaatqajam se yalou'a quiyim ñqai'guiñi quiyim sosoorec naua lapelate' lequeete'. 
MRK.1.8	Ỹim ñachilaxañiguilo qamiri na huaxaỹaq, qam ca'maxare nachilaxañiguilo qamiri ma'le ca Espíritu Santo.
MRK.1.9	Ca' quesaua na'xata', ca' novi' so Jesús, chicqotau'a yi na'a' leenaxat Nazaret, yi'maxare huaugui yi 'laua Galilea. Ca' so Juan nachilaxan caso lachiugue Jordán. 
MRK.1.10	Ca co'na' nenoxonshiguim queso huaxaỹaq, ca' so Jesús iuana quiyim nauachigui na piguim, chaqai so Espíritu Santo naỹa'ña so'maxare, 'ec na co'toco'. 
MRK.1.11	Ca' qara'xaỹaque so na'qaatec 'maqot na piguim, 'naaco':
MRK.1.11	—Qami' ná'maq qami' ỹaalec ỹoqo'itaxat, ỹim ỹaatqajam ñitoonta'pegue qami'.
MRK.1.12	Ca' so Espíritu Santo chaqa'ma' ỹaueguegue da 'laua qaica qom. 
MRK.1.13	Ca hueeta'ño'yi so Jesús cuarenta na'xata', ỹalequetaugui na iseripi. Ca qai'gueno' queso na'ỹaapec, ca anaco' na nelaatqaipi piguim laseripi, ca ỹotauantac so'maxare.
MRK.1.14	Ca co'na' mashic qaicoñi' so Juan, ca' so Jesús taigue da Galilea. Ca' ỹa'xatetac dá'maq no'uen na'xaỹaxac queda lo'ueenataxanaxac ñi qota'olec ma' ỹoiquentac ná'ogue najo. 
MRK.1.15	'Naaco' quen so Jesús:
MRK.1.15	—Mashic ipalata'a yi laloqo' quiyim novi' da lo'ueenataxanaxac ñi qota'olec ma' ỹoiquentac ná'ogue najo. Ca' 'xañiñi naua qatoigohi, chaqai viilec da na'qaatec chicqaugui da nca'laxa.
MRK.1.16	Ca' so Jesús queeto'ot ỹouoxontac na lahi aso latogot late'ogue' quiyi Galilea. Ca iuane'talo' na'le so Simón chaqai so lqaỹa Andrés, qam ma' noqoinaxana' quena nallin, ca inaqasegueñi so laleguegue' quiyi huaxaỹaq. 
MRK.1.17	Ca' so Jesús 'naaco' quesaua'maxare:
MRK.1.17	—Oquiigue aỹim, ca' ma'le so'uet quiyim qamiri noqoinaxana' quena qomyipi.
MRK.1.18	Ca chaqa'ma' ỹalaterañi so laleguegue', ca' quetegue so'maxare.
MRK.1.19	Ca' so Jesús co'na' cocho'qui' liỹa eec, ca iuane'talo' saua Jacobo, llaalec so Zebedeo, chaqai so lqaỹa Juan, hueesañigui aso qom lahi' huaxaỹaqse, ỹa'maxatesegueñi so laleguegue'. 
MRK.1.20	Ca roỹaxanalo', ca saua'maxare no'ueenaqchichiriñi so leta'a' Zebedeo caso neesañigui, chaqai saua lelaatqa. Ca' quetegue so Jesús.
MRK.1.21	Ca co'na' ỹovirera'a yi na'a' Capernaum, ca' queso na'xa'a co'mataxaqui, ca' so Jesús inoxonougui añi lapoxoqui na judioipi, ca' rapaxaguinataxan. 
MRK.1.22	Ca' so qomyipi ỹaatqajam 'ue da le'laxa quenaua la'qaatqa so'maxare, ma' 'ec 'ue da lquesaxanaxa, sqai 'nejem ná'maq rapaxaguinataxanta'pegue na naqataxaquipi. 
MRK.1.23	Qam caso lapoxoqui ná'maq na'ñi yi na'a' 'uo' so ỹale 'uo' so le'ec lecmaxaic. So'maxare ỹaualqo', 'naaco':
MRK.1.24	—¿Chi'negue ma' nishichirau'alo qomi', qami' Jesús, le'ec yi Nazaret? ¿Novichi' quenajo ma' viisaque quiyim huagaxachira'pe qomi'? Ỹim sa'den qami' quiyim qami' lalamaxaret ñi qota'olec.
MRK.1.25	Ca' so Jesús retaxaỹa'a so ne'ec lecmaxaic, 'naapego':
MRK.1.25	—¡Re'maqaite', chaqai noxoñirec quena ỹale!
MRK.1.26	Ca' so ne'ec lecmaxaic ileueta nqai'en so ỹale, chaqai netenegue da laualaxac, ca' eec, ca'e so ỹale. 
MRK.1.27	Ca sá'ogue so qomyipi no'daxatec. Ca' chi nenatetecta':
MRK.1.27	—¿Negue' cá'maq 'neeto' dajo? ¿Nega'ỹo' dá'maq dalaxaic napaxaguinataxanaxac? ¡Dajo ỹale 'ue da lquesaxanaxa quiyim ilarec vire'ta na ne'ec lecmaxaic, chaqai na'maxare na'xaỹaxane'ta da'maxare!
MRK.1.28	Ca' ñaqai chita'gue, ca chaqa'ma' qaỹa'den so Jesús quiyá'ogue yi 'laua Galilea.
MRK.1.29	Ca co'na' inoxondec caso lapoxoqui na judioipi, ca' so Jesús nauequetecto saua Jacobo chaqai so Juan, querepegue' yi la'a' so Simón chaqai so Andrés. 
MRK.1.30	Qam aso ni'ỹoqoro so Simón nenantañi, ma' 'xoic na lpa'ỹaaxa na loshicmaxa. Ca' qara'qaataxanem so Jesús quiyim ralolaxai aso'maxare. 
MRK.1.31	Ca' nqo'neu'a so Jesús, ca' icona da lqai'laxat, ca navicshiguim. Ca' na'le chaqa'ma' qaica ca lpa'ỹaaxa na loshicmaxa, ca quelolta'pegueto saua'maxare.
MRK.1.32	Ca co'na' inoxonñi aso ra'aasa, mashic sham napalñi, ca qanodou'a so Jesús ná'ogue na ralolaxaiquipi chaqai ná'maq 'ue na le'ec lecmaxaic. 
MRK.1.33	Chaqai sá'ogue só'maq qomyipi na'ñi yi na'a' lapoỹau'a ñi lasom. 
MRK.1.34	Ca' so Jesús ỹaatqajam 'xoic so ỹomatec quesó'maq ralolaxaiquipi ỹoreta'oguit na ralolaxa, chaqai qai'neeta 'xoic na ỹo'daauec na le'ec lecmaxaic. Qam sqai ỹaxanegue na ne'ec lecmaxaic quiyim retaqa, ma' na'maxare ỹa'den negue' so'maxare.
MRK.1.35	Ca co'na' ñaq napaltañi, ca' so Jesús ne'laxashiguim. Ca ta'oguiyi quiyi na'a' lodegaxat, ma' ỹahotaque quiyim nodaatec, ca' nqouagaxain. 
MRK.1.36	Ca' so Simón chaqai saua liỹa' nauegaxaua' que', idaandaque so'maxare. 
MRK.1.37	Ca co'na' ỹanajta, ca ra'qaataxanta so'maxare, 'neraco':
MRK.1.37	—Ná'ogue idaantaque qami'.
MRK.1.38	Qam so'maxare 'naaco':
MRK.1.38	—Qolaq, qolaqpegueto naua sqoỹoqapigui na'aate', qaiyi sa'xatem qai'neeta da na'qaatec na'maxare quená'maq na'ñi, ma' chaqaida dá'maq 'em ñanac.
MRK.1.39	Ca' so Jesús ỹouoxontac yá'ogue yi Galilea, rapaxaguinataxantac cana lapoxoqui na judioipi, chaqai ỹo'daauec qai'neeta na ne'ec lecmaxaic quena qomyipi.
MRK.1.40	Ca 'uo' so ỹale rishiita na loshicmaxa nqo'neu'a so Jesús. Ca ỹa'chi'iño' naua le'cootal, ca 'naaco':
MRK.1.40	—No'm 'maxariñi', ca' shichi' quiyim yomachirec quena yalolaxa.
MRK.1.41	Ca' so Jesús ỹaatqajam 'uo' da le'xorenataxanaxa queso'maxare. Ca' ipootau'a, ca 'naaco' queso'maxare:
MRK.1.41	—Ajá'a, sa'maxarenta. Ca' nagui, ca remi'rec.
MRK.1.42	Ca co'na' 'naac dajo, ca' eec so ralolaxa so ỹale, ca chaqa'ma' imeuec. 
MRK.1.43	Ca co'na'le, ca so Jesús ilarec so ỹale, qam ỹaatqajam qate'ta, 'naaco':
MRK.1.44	—Qam qaica ca 'qaataxañita. Ta'ta'a quiyim qui', nachaxañireu'a ñí'maq letaxaỹaxanqajnec na qomyipi quena' qaretaxaỹa'pegue' ñi qota'a, ca' 'ỹaañiro aca rachitaxanataxanqachi'i' caná'maq relaataxanlec so Moisés quiyim ỹaano cá'maq mashic imeuec queca ralolaxa, qaiyi ná'ogue ỹa'den quiyim mashic remi'rec.
MRK.1.45	Qam co'na' eec so ỹale, ca chaqa'ma' ra'qaataxano' quedá'ogue dá'maq 'neeto' na'le. Ca' vichiguiño' so Jesús tot ishit quiyim nachaxanta quiyim inoxoneu'a canchaqaica na'a'. Ta'ta'a quiyim taauec quena hua'ñi na qaica qom, qam chicqote'ogalo na qom na'ỹa'a so'maxare.
MRK.2.1	Ca co'na' ỹore'ueguelo saua na'xata', ca' so Jesús liỹa inoxonougui yi na'a' Capernaum, ca qara'xaiguelec so'maxare quiyim hueete'e ca la'a'. 
MRK.2.2	Ca cha'ma' 'xoic so lapoỹata' qomyipi, chi ỹovireta'a quiyim qaica ca ledaaqa' ñi lasom ñi 'imec. Qam so'maxare ỹa'xatetac da la'qaatec ñi qota'olec. 
MRK.2.3	Ca qanodou'a yi hueeta'ñi so Jesús so ỹale se ra'ñiigue, qane'xateta so'maxare quesaua cuatro ỹale'. 
MRK.2.4	Qam ma' saua'maxare se ishite' ỹovirera'a so Jesús, ma' ỹapaguelec so qomyipi. Ca saua'maxare naqate' so lahi na lelaq so 'imec quiyí'maq naloochi'ña so'maxare. Ca quesó'maq nauaatec, ca quiichi'ñigui nqohin só'maq ralolaxaic hueetalec so lacanec. 
MRK.2.5	Ca so Jesús co'na' iuana da lpi'ỹaxague' saua'maxare, ca 'naaco' queso ralolaxaic:
MRK.2.5	—Qami' ỹaalcolec, nagui qaỹapalaxat ná'ogue na rasauaxashichi'.
MRK.2.6	Qam 'vio' saua ỹalequesaho quená'maq rapaxaguinataxanta'pegue na naqataxaquipi, nqa'xansañi, ra'deenataxanta'pe, 'neraco': 
MRK.2.7	“¿Chi'neco' dá'maq la'qaatec da ỹale? Ma' napaqueteguelec ñi qota'olec, ma' qaica ca ishit ỹapalaxat ca nasauaxaset, qaiñiita ñi'maxare.” 
MRK.2.8	Qam só'maq Jesús chaqa'ma' ỹa'den dá'maq la'deenataxanaxague' saua'maxare, ca 'naaco':
MRK.2.8	—¿Chi'negue ma' 'ñiita'gue dajo, da ra'deenataxanaxaguii? 
MRK.2.9	¿Negue' ca paguec se qalaq quiyim qohinac queca ralolaxaic: “Qaỹapalaxate' caua rasauaxashichichi'”, loqo'm qohinapega: “Ne'laxachirishiguim, nañireta' na qacanqui', ca' qui'”? 
MRK.2.10	Ca' nagui sachaxanalo qamiri quiyim najo ỹale llaalec 'ue lquesaxanaxa quena 'laua quiyim ỹapalaxat ca nasauaxaset.
MRK.2.10	Ca 'naapego' so se ra'ñiigue:
MRK.2.11	—Shinapega qami' nagui, ne'laxachirishiguim, nañireta' na qacanqui', ca' quirepegue' ca ra'aachi'.
MRK.2.12	Ca chaqa'ma' ne'laxashiguim so ralolaxaic, inanta' so lacanec. Ca' ca'e yí'maq hueeta'ñi, ca sá'ogue so qomyipi chi ra'i'tegue. Ca' quedajo, ca sá'ogue 'xoic da le'laxa. Ca' imaqachintac ñi qota'olec, 'naaco':
MRK.2.12	—Se ỹauanapega 'ue ca seuanqachigui 'nejem dajo.
MRK.2.13	Ca co'na' ime dajo, ca' so Jesús lotqai liỹa quepegue' yi lahi aso latogot late'ogue'. Ca co'na' sá'ogue so qomyipi nqo'neu'a so'maxare, ca' ỹapaxaguin. 
MRK.2.14	Ca co'na' eec, ca iuane'ta so Leví só'maq llaalec so Alfeo. Nqa'xantañi quiyi nishiuetenaxanqa' quena qomyipi quena' qaishiueten so nashi quiyi Roma. Ca 'naapego':
MRK.2.14	—Quitegue aỹim.
MRK.2.14	Ca' so Leví ne'laxashiguim, ca' quegue.
MRK.2.15	Ca co'na' so Jesús que'eetac quiyi la'a' so Leví. Ca 'xoico' na ỹacona'piguit ana nishiuete so nashi quiyi Roma, chaqai na sauaqhuaiquipi, nqa'xantañi, lqui'ỹaxaua so Jesús chaqai saua lapaxaguinatqa, ma' ỹaatqajam 'xoico' so qomyipi queeta'pegue' na'le so'maxare. 
MRK.2.16	Qam ná'maq rapaxaguinataxanta'pegue na naqataxaquipi chaqai na fariseoipi co'na' idaana'a so Jesús quiyim lqui'ỹaxaua sá'ogue so qomyipi, 'naaco' quesaua lapaxaguinatqa so Jesús:
MRK.2.16	—¿Chi'neco' ñí'maq ra'gaxalarii que'eeta'pegue' chaqai ne'teeta'pegue' ná'maq ỹacona'piguit ana nishiuete ñi nashi quiyi Roma chaqai na sauaqhuaiquipi?
MRK.2.17	Ca co'na' so Jesús 'xaỹa dajo, ca 'naaco':
MRK.2.17	—Quecá'maq sqaicanqaida chaqai queca no'ueenta, ca se ỹouen ca natarenataxanaq, ta'ta'a ná'maq ralolaxaiquipi. Ma' se ñanac quiyim soỹaxana cá'maq 'maxaraic, ta'ta'a ná'maq sauaqhuaiquipi.
MRK.2.18	'Uo' so na'xa'a co'na' nqopaaqachite' saua queesa'pegue' so Juan chaqai na queeta'pegue' na fariseoipi. Ca 'vio' saua qomi' nagrepegue' so Jesús, ca' inate' so'maxare:
MRK.2.18	—¿Chi'neco' ma' nqopaaqachit ná'maq queeta'pegue' so Juan chaqai ná'maq queeta'pegue' na fariseoipi, qam naua rapaxaguinataxahi' se nqopaaqachite'?
MRK.2.19	Ca' so Jesús 'naaco' quesaua'maxare:
MRK.2.19	—¿Peeta'a ishit quiyim nqopaaqachit cá'maq ỹalequetau'a ca nashilaxac quiyim cá'maq huonaxaua ñaq ỹalequeta'guit ca qomyipi? Ca no'm ñaq ỹalequetaho cá'maq huonaxaua, ca' se ishit nqopaaqachit. 
MRK.2.20	Qam 'uo' ca na'xa'a quiyim qarouootaxana'gue ca'maxare, ca' quiyi, ca' nqopaaqachit.
MRK.2.21	Ma' qaica cá'maq ishit napalaten ca nooỹac leteraxaic quiyim rapalatenaxana ca dalaxaic hualoq lahi. Ma' cá'maq dalaxaic ma' cata', ca paguec nqo'naxatec cá'maq lasectaxa. 
MRK.2.22	Chaqai qaica ca ishit iỹoxogui aca isecỹac loshicmaxa leteraxai queca dalaxaic lataxa. Ma' cá'maq dalaxaic lataxa ỹachipiaxata'gue ca loshicmaxa, ca na'lerañi cauá'maq loshicmaxa chaqai ca lataxa. Ca vichiguiño' quiyim qaỹocoriñi ca dalaxaic lataxa, ca qaỹocori'ñigui aca dalaxai loshicmaxa.
MRK.2.23	Ca 'uo' so na'xa'a co'mataxaqui, ca' so Jesús queetalec so nanaxanqa', ca' saua lapaxaguinatqa so'maxare no'tequesa'ña ana trigo la. 
MRK.2.24	Ca' so fariseoipi 'naaco' queso'maxare:
MRK.2.24	—'Ajñi', ¿chi'negue ma' ỹo'ueete' nauá'maq rapaxaguinataxahi' dá'maq se qaỹo'uet quiyi na'xa'a co'mataxaqui?
MRK.2.25	Qam so Jesús 'naaco' quesaua'maxare:
MRK.2.25	—¿Se ỹauano' quen taxahilec qamiri dá'maq 'neeto' na'le so nashi David co'na' so'maxare chaqai saua nauegaxaua' 'ue da louenaxanqa' chaqai qopate'? 
MRK.2.26	Co'na' so David inoxonougui ñi lauo' ñi qota'olec co'na' so Abiatar ñaq lashi na letaxaỹaxanqajanqaipi na qomyipi quena' qaretaxaỹa'pegue' ñi qota'a. Ca ỹa'gue' saua paañi' mashic shi'gue qoỹaanoto ñi qota'a, só'maq qainaata na netaxaỹaxanqajanqaipi ishit ỹa'ic, chaqai nouanta'to sauá'maq nauegaxaua'.
MRK.2.27	So Jesús 'naaco' qai'neeta quesaua'maxare:
MRK.2.27	—Na' qaỹo'uet so na'xa'a co'mataxaqui, qaỹauaaque nco'mataxaqui na qom, qam mesqaiyi yí'maq na'xa'a co'mataxaqui yí'maq 'em qaỹo'uet na qom. 
MRK.2.28	Vichiguiño' najo ỹale llaalec 'ue da lquesaxanaxa quiyim 'ue ca relaataxanlec quiyi na'xa'a co'mataxaqui.
MRK.3.1	Ca' so Jesús lotqai liỹa inoxonougui aso lapoxoqui na judioipi, ca hueeta'ño'yi so ỹale ỹaatqajam rashivita da lqai'laxat. 
MRK.3.2	Qam 'uo' na ỹalequetaho quiyim chi nauaanta'a so Jesús quiyim ratarenataxañigui so na'xa'a co'mataxaqui, qaiyi ishit quiyim qohinac 'ue ca lasauaxaset so'maxare. 
MRK.3.3	Ca' so Jesús 'naapego' só'maq ỹale rashivita so lqai'laxat:
MRK.3.3	—Ne'laxachirishiguim, ca' nachaachiriñi quena lavinñi.
MRK.3.4	Co'na' ime, ca inato' so qomyipi:
MRK.3.4	—¿Negue' cá'maq qaỹa'maxarenta quiyim qaỹo'uet quiyi na'xa'a co'mataxaqui, cá'maq ỹa'maqachiguiñi, loqo'm ca se ỹa'maxañi? ¿Qanca'laxatec ca qom, loqo'm qaỹalauat?
MRK.3.4	Qam saua'maxare i'marete', qaica ca retaqa. 
MRK.3.5	Co'na'le, ca so Jesús ro'oogui na' ỹamataugui so qomyipi. Ca' 'ue da lachicoxo, ma' saua'maxare se na'xaỹaxane'. Ca 'naapego' só'maq ỹale:
MRK.3.5	—Ỹeguec nqai'ñi' na rqai'laxachi'.
MRK.3.5	Ca' ỹeguec nqai'en da lqai'laxat, ca chaqa'ma' imeuec. 
MRK.3.6	Co'na'le, ca inoxonec so fariseoipi, ca ta'oga na nalliripi so Herodes quiyim qaretaxaỹapigui cá'maq qohinta'gue quiyim qaỹalauat so Jesús.
MRK.3.7	Qam so Jesús eec liỹareta'pe saua lapaxaguinatqa, querepegue' so lemanaxa aso latogot late'ogue'. Ca 'xoic so qomyipi quegue so'maxare, chicqochi'ñi yi Galilea. 
MRK.3.8	Ca co'na' qara'xaiguelec na lecaic ná'maq ỹo'uet so'maxare, ca 'xoic ná'maq nacpegue' so'maxare, chicqau'a yi Judea, chaqai Jerusalén, chaqai yi Idumea, chaqai da lqodoigue queda laseego aso lachiugue Jordán, chaqai quiyi 'laua Tiro chaqai yi Sidón, ma' qaỹahotaque qaiuana so'maxare. 
MRK.3.9	Ca vichiguiño' so Jesús chaqa'ma' qatalo saua lapaxaguinatqa quiyim ỹa'maxatesañi aso qom lahi' huaxaỹaqse, qaiyi se qanpataxagui so'maxare queso qomyipi, ma' mashic ỹapaguelec. 
MRK.3.10	Ma' mashic ỹapaguelec ná'maq ỹomatec so'maxare, ma' ná'ogue ná'maq ralolaxaiquipi nqa'paxana'a, ma' ỹahotaque quiyim ipootau'a so'maxare. 
MRK.3.11	Chaqai co'quena' qaiuana quena ne'ec lecmaxaic, ca chaqa'ma' ỹa'chi'iñi naua le'cootal quecá'maq reloqota'ñi so'maxare, ca' ỹaualaq, 'naaco' quen:
MRK.3.11	—¡Qami' ná'maq qami' llaalec ñi qota'olec!
MRK.3.12	Qam so Jesús ỹaatqajam se ỹala'gue quena' 'naapega quiyim se ỹa'xat negue' so'maxare.
MRK.3.13	Ca co'na' ime dajo, ca so Jesús taashi'megue aso quemaralec ladocai. Ca roỹaxanalo' sauá'maq nqo'teu'alo so'maxare, ca saua'maxare querepegue' so'maxare. 
MRK.3.14	Ca nca'au'alo saua doce quesaua'maxare quiyim nauegaxaua' so'maxare, chaqai ilate' quiyim ỹa'xate' da na'qaatec. 
MRK.3.15	Chaqai ỹaanem da lquesaxanaxa quiyim ỹomatec na ralolaxaic, chaqai quiyim ỹo'daauec na ne'ec lecmaxaic. 
MRK.3.16	Ca' 'enaua naua leenqate' saua doce: Simón, só'maq so Jesús ỹanegue na'aamataxat Pedro; 
MRK.3.17	Jacobo chaqai so lqaỹa Juan, llaalqa so Zebedeo, sauá'maq ỹanegue na'aamataxate' Boanerges, ca' da reloqo'tegue dajo 'naac, soxonaxa llaalqa; 
MRK.3.18	Andrés, Felipe, Bartolomé, Mateo, Tomás, Jacobo, llaalec so Alfeo; Tadeo, Simón só'maq chicqaugui na cananistaipi, 
MRK.3.19	chaqai so Judas Iscariote, só'maq ỹaano' na'le so Jesús.
MRK.3.19	Ca co'na' ime, ca inoxono' queso 'imec, liỹareta'pe saua lapaxaguinatqa. 
MRK.3.20	Ca lotqai liỹa lapoỹaho so 'xoic qomyipi, vire'ta ca' se ỹa'maxañi quiyim qui'ỹe'. 
MRK.3.21	Ca co'na' 'xaiguelec dajo so lauo' laseripi so Jesús, ca' naque, ma' ỹahotaque quiyim ỹauec, ma' qohintapega mashic neleguemaxat.
MRK.3.22	Chaqai qai'neeta 'uo' na chicqota'gue da Jerusalén quena rapaxaguinataxanta'pegue na naqataxaquipi. Na'maxare 'naaco':
MRK.3.22	—Dajo ỹale hueeto'ot ñi Beelzebú ñí'maq lashi na ne'ec lecmaxaic, ca' quedá'maq lquesaxanaxa ñi Beelzebú ro'ootaxantapega quena ne'ec lecmaxaic.
MRK.3.23	Ca' so Jesús roỹaxanalo' saua'maxare, ca ỹa'uo' so laloqojnaxanaxaqui, 'naaco':
MRK.3.23	—¿Negue' quet cá'maq 'neeta quiyim so na'ỹaapec chi no'daalta'? 
MRK.3.24	Ca nashi no'm noỹojchi na nalliripi, ca' nco'ỹata', ca' cajo nashi da 'neetari' sqai queeta. 
MRK.3.25	Chaqai cá'maq chi neuo' laseripi no'm noỹojchi, ca' npa'guenta'ta', ca' da 'neetari' sqai queeta. 
MRK.3.26	Ca no'm so na'ỹaapec ỹoretecchi, ca' chi npa'guenalta', chaqai quiyim ỹora'chi da lquesaxanaxa, ca' sqai queeta da 'neetari'. Ta'ta'a quiyim dajo ỹoviraqteta'a ca lqodoc quiyim imeho.
MRK.3.27	Ma' qaica ca ishit inoxonougui ca lauo' ca quesaxanaxaic ỹale ca rouootaxana'gue na louenqaipi, no'm sqai 'au coñirañi. Ta'ta'a no'm 'ne'tegue dajo, ca' qaigueme ishit rouootaxana'gue ca louenqaipi.
MRK.3.28	Dá'maq shinac nagui caqamiri ỹaatqajam lliqueta, quiyim ná'ogue na qomyipi ishit quiyim qaỹapalaxat na lasauaxaseteripi, chaqai ná'ogue ná'maq ỹa'xat se no'uen. 
MRK.3.29	Qam cá'maq se no'uen ca ỹa'xat quiyim retaxaỹa'guit so Espíritu Santo, ca ca'maxare tot ishit quiyim qai'xoren. Ta'ta'a quiyim tot qaỹapalaxat ca lasauaxaset.
MRK.3.30	'Eda 'naaco' na'le so Jesús, ma' so qomyipi 'naaco' quiyim 'ue so le'ec lecmaxaic so'maxare.
MRK.3.31	Co'na'le, ca ỹovirero' saua lqaỹa' chaqai aso late'e so Jesús, qam saua'maxare pa'aasauec, ca relaataxanda'a so'maxare. 
MRK.3.32	Ca ná'maq nqa'xantañi lapooto'ot so Jesús 'naaco' queso'maxare:
MRK.3.32	—Ada qachii'i' chaqai daua rqaỹachi' pa'aasauec, idaansaque aqami'.
MRK.3.33	Qam so Jesús 'naaco' quesaua'maxare:
MRK.3.33	—¿Negue' acá'maq ỹate'e, chaqai cá'maq ỹaqaỹaripi?
MRK.3.34	Ime, ca' ra'ỹaugui só'maq nqa'xantañi reloqoto'ot so'maxare. Ca 'naaco':
MRK.3.34	—Nauajo nauá'maq ỹate'e chaqai ỹaqaỹaripi. 
MRK.3.35	Ma' cá'maq ỹo'uet cá'maq ỹahotaque ñi qota'olec quiyim qaỹo'uet, ca' chaqaica cá'maq ỹaqaỹa ỹale, chaqai ỹaqaỹa 'aalo, chaqai ỹate'e.
MRK.4.1	So Jesús liỹa rapaxaguinataxan queda lahi aso latogot late'ogue', ca 'xoic so qomyipi lapoỹau'a yí'maq hueete'e so'maxare. Qam mashic paguec 'xoic, ca' so Jesús renojñigui aso qom lahi' huaxaỹaqse, ca' nqa'xanñi, ca' so qomyipi no'ueeno'ot so lemanaxa. 
MRK.4.2	Ca 'xoic na ỹapaxaguinegue, qam ỹahote'e na laloqojnaxanaxat. Ca quená'maq lapaxaguinataxanaxac, ca 'naaco' quen:
MRK.4.3	—Ñaq na'xaỹaxañiỹa da sa'xat: 'Uo' so ỹale eec danaxan. 
MRK.4.4	Ca co'na' danaxantac, ca 'uo' ana lanecse ala tajlec so nayic. Ca anaco' ana qo'oollipi, ca ỹa'ic. 
MRK.4.5	Ca' aso liỹa lanecse ala tajleco' so 'laua ỹalliquichigui na qa'. Ma' sqoỹoxoñi na 'laua, ca' aso nanecse ala chita'gue, ca' ñaxat. 
MRK.4.6	Qam co'na' nenoxonshiguim aso ra'aasa, ca' ỹavic, ma' sqoỹoxo'ñiguilo naua lpa'yii. Ca' ỹaso. 
MRK.4.7	Ca' so liỹa lanecse ala taachiguinquio' ca leesat. Qam so leesat se ỹolaua'gue da llaqtaxac, ca' ỹapolec aso nanecse, ca' se ishit quiyim 'ue aca la. 
MRK.4.8	Ca' aso liỹa nanecse tajlec yi lo'yaxanec 'laua, ca' aso'maxare ỹaatqajam lo'yaxanec da llaqtaxac. Ca 'uo' ana ỹovi' treinta ala añi 'oono'lli', chaqai 'uo' ana ỹovi' sesenta, chaqai 'ue ana ỹovi' cien.
MRK.4.9	Ca' so Jesús 'naaco':
MRK.4.9	—Cá'maq 'vii caua lque'laa lauaco quiyim na'xaỹaxan, ca 'maxaraic quiyim ỹa'maxate'tegue da na'xaỹaxanaxac.
MRK.4.10	Ca co'na' noda'chiguit so Jesús, só'maq chaqai'en nauegaxauaripi chaqai saua doce lapaxaguinatqa, ca' qainato' negue' cá'maq reloqo'tegue dá'maq raloqojnaxantapega, quiichigui nqai'en da la'qaatec. 
MRK.4.11	Ca' so'maxare 'naaco':
MRK.4.11	—Ñi qota'olec ỹa'deenaxanaxanque qamiri dá'maq ñauapec leloxoỹaxac se re'xogui da lo'ueenataxanaxac ma' ỹoiquentac ná'ogue najo. Qam quená'maq liỹaripi pa'aatauec ná'ogue qara'qaataxana, qam qaỹahote'e na naloqojnaxanaxaqui; 
MRK.4.12	qaiyi no'm 'ue ca iuanchigui, qam 'ec se reuanaxan, chaqai no'm 'qaatac, qam se ỹa'den cá'maq reloqo'tegue, qaiyi se nañaano, ca' se qaỹapalaxate' naua lasauaxasete'.
MRK.4.13	Ca qai'neeta 'naaco' quesaua'maxare:
MRK.4.13	—¿Qamiri sqa 'yiiñii da reloqo'tegue dá'maq naloqojnaxanaxat? Ca ¿negue' quet cá'maq 'neeta quiyim 'yiiñii quet ná'maq liỹa naloqojnaxanqateripi? 
MRK.4.14	Cá'maq ỹantegueñi aca lanecse ala, ca'maxare 'nejem cá'maq ỹa'xatetac da na'qaatec. 
MRK.4.15	Ca 'uo' na qom 'nejem so nayic tajlec aso nanecse. Na'xaỹaxantapega da na'qaatec, qam ma' ime da na'xaỹaxanaxac, ca nanac so na'ỹaapec, ca rouootaxana'gue da na'qaatec qoỹanteguelec añi le'taxanata. 
MRK.4.16	Chaqai 'uo' na liỹa qomyipi 'nejem aso nanecse tajlec yi 'laua ỹalliguigui na qa'. Quiyim 'xaỹa da na'qaatec, ca' 'xoic da netoonaxac quiyim icoñiguit. 
MRK.4.17	Qam sqoỹoxo'ñiguilo naua lpa'yii, ca' sqoỹoxouec da lquesaxanaxa, ma' quena' novi' da le'xoric, loqo'm da nocanaxac souetapigui da na'qaatec, ca' qoshiiuec. 
MRK.4.18	Chaqai na liỹa 'nejem aso nanecse tajlec yi 'laua leesat. Na'maxare ỹaatqajam na'xaỹaxana da na'qaatec. 
MRK.4.19	Qam ỹapacqajnauec quiyim imelec ná'ogue nanchaqaina huelec na 'laua. Ca' na nesallaxa ỹayin, vire'ta quiyim nqo'ta ná'ogue nanchaqaina nouenec, ca ná'ogue najo ỹapolec da na'qaatec. Ca' se ỹa'ue ca laỹaxac nqai'en ca qom. 
MRK.4.20	Qam 'uo' na 'xaỹa da na'qaatec, ca' icoñiguit, ca ỹaatqajam 'xoic da laỹaxac, ca 'nejem aso nanecse ala tajlec yi lo'yaxanec 'laua. Ca 'uo' ana 'nejem aso nanecse ala ỹovi' aca treinta ala añi 'oono'lli', chaqai 'uo' ana ỹovi' sesenta, chaqai cien.
MRK.4.21	Qai'neeta 'naaco' so Jesús:
MRK.4.21	—¿Ỹa'maqachiguiño' quiyim qaỹa'ue aca ncoỹeraxanaxaqui, ca qoỹan'ot aca nade lahi', loqo'm ca nomala'? Se ỹa'maxañi. Ta'ta'a quiyim qoỹanashiguim aca ncoỹeraxanaxaqui, qaiyi re'qojlec nqai'en. 
MRK.4.22	Ma' sqaica quet cá'maq qoỹoxotetegueñi quiyim se re'oq nqohin, chaqai qaica ca 'ec se re'xogui se ỹovira'a quiyim qaỹa'den. 
MRK.4.23	Ca cá'maq 'vii caua lque'laa lauaco quiyim na'xaỹaxan, ca 'maxaraic quiyim ỹa'maxate'tegue da na'xaỹaxanaxac.
MRK.4.24	Qai'neeta 'naac so Jesús:
MRK.4.24	—Ỹaatqajam na'ijñii'tegue dá'maq na'xaỹaxanaxaguii. Ma' cá'maq raloqojnaxanaxaguii quiyim 'ue ca 'ỹaañiuec, ca chaqaca ipaquichigui nqai'en ñi qota'olec, ma' 'ue ca ỹaanem qamiri. Qam ỹaatqajam paguec nqai'en cá'maq ỹaanema qamiri, ma' qamiri na'xaỹaxañitac. 
MRK.4.25	Ma' cá'maq 'ue ca hueeto'ot, ca' paguec ca qoỹaanem ca'maxare. Qam cá'maq qaica ca hueeto'ot, ca vire'ta qanouora'gue cá'maq cocho'qui' hueeto'ot.
MRK.4.26	Chaqai qai'neeta 'naac so Jesús:
MRK.4.26	—Da lo'ueenataxanaxac ñi qota'a quiyim ỹoiquentac ná'ogue najo, da'maxare ỹaatqajam 'nejem ca qom quiyim ỹanñi aca lanecse quena 'laua. 
MRK.4.27	Ime, ca' so'maxare queho laq, ca' queso liỹa na'xa'a, ca ne'laxashiguim, ca chaqaida queetalec na'xatari chaqai naua piri. Ca' aso lanecse ñaxashiguim, ca noquiiquetashiguim da llaqtaxac, qam so'maxare se ỹa'den cá'maq 'neeta da llaqtaxac aso'maxare. 
MRK.4.28	Ma' chaqaina ná'maq 'laua ỹo'uet dá'maq noquigaxac da llaqtaxac aso'maxare. 'Au nenoxonshiguim asó'maq lashi; ime, ca' lotqai ana lenoỹaxai; ime, lotqai ana ala. 
MRK.4.29	Ca quena' ỹi ana ala, ca qoyicpegue', ca' qanaqat, ma' mashic ỹovita yi laloqo'.
MRK.4.30	Qai'neeta 'naaco' so Jesús:
MRK.4.30	—¿Nega'ỹo' ca 'nejem nqaishinaq da lo'ueenataxanaxac ñi qota'a ma' ỹoiquentac ná'ogue najo? loqo'm ¿negue' ca paguec la'maxa quiyim saloqojnaxanaxagui? 
MRK.4.31	Da'maxare 'nejem aca la ana mostaza quiyim qoỹanñi quena 'laua. Ana'maxare ỹaatqajam cocho'lli' ana ala, sqai 'nejem ná'ogue ana liỹa nanecse hueetalec ana 'laua. 
MRK.4.32	Qam quena' qoỹanñi, ca' ñaxat, ca' eec da lañaqtaxac, chi ỹovireta'a quiyim ỹaatqajam late'ogue', napacalec ana liỹa nanecsepi. Late'ogue' na lasotellipi, ca' na qo'oollipi anac, ca' tauguilo naua lasotellipi, ca' nco'matec quena la'al.
MRK.4.33	Ca' chaqaida 'neeta'gue da lapaxaguinataxanaxac so Jesús quena' ỹa'xatetac da na'qaatec, ỹaatqajam 'xoic na reloqojnaxana 'nejem dajo, taachi'ñi nqai'en cá'maq qaishit qaỹa'den. 
MRK.4.34	Ca' qaica quet cá'maq ỹa'xat quiyim se ỹahote'e ca laloqojnaxanaxaqui quiyim ỹa'xatetac da na'qaatec, qam co'quena' noda'chiguita saua lapaxaguinatqa, ca ichoxoteta dá'ogue da leloxoỹaxac.
MRK.4.35	Ca' chaqaiso' so na'xa'a co'na' mashic pe, ca' so Jesús 'naaco' quesaua lapaxaguinatqa:
MRK.4.35	—Saqta'gue da laseego ana latogot late'ogue'.
MRK.4.36	Ca saua'maxare no'ueenaqterañi so qomyipi, ca ỹauegue' so Jesús neesañigui aso qom lahi' huaxaỹaqse só'maq chaqai'en neetañigui so'maxare. Chaqai 'vio' saua liỹa' qom lahiri nauequetecto. 
MRK.4.37	Ca anaco' so nonot lodegaxat, ca na lo'paxa taañigui nqai'en na huaxaỹaq aso qom lahi', ca noquiiquetashiguim na huaxaỹaq caso'maxare. 
MRK.4.38	Qam so Jesús laqatam hueeta'gue ana nate' asó'maq neesañigui, ỹahote'e so na'xanaxat. Ca qanqo'xon, ca qohinapego':
MRK.4.38	—¡Qami' napaxaguinataxanaq! ¿Qaico' ca huapigui qavilli' quiyim sham iyiñiñi qomi'?
MRK.4.39	Ca' so Jesús ne'laxashiguim, ca retaxaỹa so nonot, chaqai 'naapega so huaxaỹaq:
MRK.4.39	—¡Nañaxañiriñi! ¡Re'maqaite'!
MRK.4.39	Ca qaguiguit so nonot, ca lotqai sá'ogue nayaarichiguiñi. 
MRK.4.40	Co'na'le, ca 'naaco' so Jesús quesaua lapaxaguinatqa:
MRK.4.40	—¿Chi'negue ma' 'xoic rqolonaxahi? ¿Saqa'leco' ca rpi'ỹaxaguii?
MRK.4.41	Qam saua'maxare ỹaatqajam 'xoic da lqolonqa', ca chi nenatetecta', 'neraco':
MRK.4.41	—¿Negue' queto' dá'maq dajo ỹale? Ma' vire'ta na nonot chaqai na huaxaỹaq na'xaỹaxana.
MRK.5.1	Ca co'na' mashic ỹovirereta quiyi 'laua Gadara. 
MRK.5.2	Ca co'na' mashic renotec so Jesús caso qom lahi' huaxaỹaqse, ca qoyica'guit queso ỹale chicqaugui yi napalyipi 'ue so le'ec lecmaxaic. 
MRK.5.3	Sojo ỹale chaqai'eno' quen neeta'oga yi napalyipi, chaqai qaica ca ishit coñi', 'eno'm ra'ñi nqohin ca lequet. 
MRK.5.4	So'maxare mashic 'xoico' quen qaicoñirari', qaicoñijta' na lichil chaqai naua laua', qaỹahote'e na lequet ra'ñi, qam qaiyiita ỹachipiaxat. Ca' qaica cá'maq ishit coñirari' so'maxare. 
MRK.5.5	So'maxare chaqai queetegueri' quiyi na'xa'a chaqai quiyi pe, ỹaualqata'pegue', queeteguelgoto naua quemaralgoto chaqai na napalyipi, chaqai coñirqachitetac na chi loshicmaxa quena qa'. 
MRK.5.6	Qam co'na' iuañi'chiguit so Jesús ñaq qoỹoqo'chiguit, ca ca'guit ne'guenta, ca ỹa'chi'iñi naua le'cootal quiyí'maq reloqota'ñi so'maxare. 
MRK.5.7	Ca' ỹaatqajam nelamaxaren, ca 'naaco':
MRK.5.7	—Qami' Jesús, qami' llaalec ñi qota'olec ỹapacauec quená'ogue, ¿chi'neco' ma' 'iisapegueu'a aỹim? Nagui ñi'xoresene'tot qami' quiñí'maq qota'olec quiyim se qa'vi'rahic.
MRK.5.8	'Naaco' dajo, ma' so Jesús shi'co' 'neetapega so'maxare:
MRK.5.8	—¡Qami' ne'ec lecmaxaic, oquire'e najo ỹale!
MRK.5.9	Ca' so Jesús inato':
MRK.5.9	—¿Negue' ca qadeenaxachi'?
MRK.5.9	Ca so'maxare 'naaco':
MRK.5.9	—Ỹim ỹeenaxat 'xoic, ma' qomi' 'xoic.
MRK.5.10	Ca ne'xoresentacot so Jesús quiyim se qoỹoqo'tegue ca qailategue quiyijo 'laua. 
MRK.5.11	Qam ma' 'uo' so 'xoic cooshipi sqoỹoxe'oga, que'eetac, neetalec aso quemaralec late'ogue', 
MRK.5.12	ca' so ne'ec lecmaxaiquipi ne'xoresene'tot so Jesús, 'naaco':
MRK.5.12	—Qarelachire'oga yi cooshipi, qaiyi saxougui ma'le.
MRK.5.13	Ca' so Jesús ỹaanem da ỹahotaque. Ca' so ne'ec lecmaxaiquipi inoxonec queso qom, ca' taugui so 'uo' ca dos mil cooshipi. Ca so'maxare 'eet, ca ilamqañi caso latogot late'ogue', ca sá'ogue homac.
MRK.5.14	Ca sauá'maq neloxoỹa' queso cooshipi 'eet, no'chi. Ca' que', ra'qaataxane' quiyi na'a' chaqai quena neeta'oga na no'ueenaxa. Ca anac so qomyipi ra'ajnaxana negue' cá'maq 'neeto' dajo. 
MRK.5.15	Qam co'na' ỹovita yi hueete'e so Jesús, ca iuane'ta so ỹale só'maq 'uo' na'le so le'ec lecmaxaic, nqa'xantañi, ỹansañi saua loho, naỹajanchiguiñi. Ca' so qomyipi no'chi. 
MRK.5.16	Ca só'maq ỹauantalec ra'qaataxan quedá'maq 'neeto' na'le so ỹale 'ue so le'ec lecmaxaic, chaqai dá'maq 'neeto' na'le queso cooshipi. 
MRK.5.17	Co'na'le, ca qane'xoresene'tot so Jesús quiyim ca'e yi 'laua neetalec so qomyipi.
MRK.5.18	Ca co'na' so Jesús renojñigui aso qom lahi' huaxaỹaqse, ca só'maq ỹale 'uo' na'le so le'ec lecmaxaic ne'xoresenta huateta'pegue so'maxare. 
MRK.5.19	Qam so Jesús se icoñiguit. Ta'ta'a quiyim 'naapega:
MRK.5.19	—Quirepegue' ca ra'aachi', chaqai ca qauochi' laseripi, ca 'qaataxañita dá'maq ỹo'uet ñi qara'gaxala' caqami', chaqai dá'maq 'neeta da lqouagaxa caqami'.
MRK.5.20	Ca só'maq ỹale eec ra'qaataxantapougui yi na'aateripi quiyá'ogue yi Decápolis dá'ogue dá'maq 'ne'teco' na'le so Jesús queso'maxare. Ca sá'ogue 'xoic da le'laxa.
MRK.5.21	Co'na' liỹa pilta so Jesús, neetañigui aso qom lahi' huaxaỹaqse, chicqa'ta'gue da laseego añi latogot late'ogue', ca 'xoic na qomyipi novita yí'maq hueeta'ñi so'maxare. Ca so'maxare hua'e yi lqodoc yi huaxaỹaq. 
MRK.5.22	Ca novi'o' so 'óna queso lashillipi añi lapoxoqui na judioipi leenaxat Jairo. Ca so'maxare co'na' iuane'ta so Jesús, ca quepegue' ỹa'yi'iñi naua le'cootal. 
MRK.5.23	Ca ỹaatqajam ne'xoresene'tot, 'naaco':
MRK.5.23	—Ayi ỹaale mashic ileuetac. Anaqui' quet, ca' shillirelec, qaiyi imeuec chaqai nca'leuec.
MRK.5.24	Ca' so Jesús quegue na'le so'maxare. Qam 'xoic so qomyipi eec qai'neeta, mashic npataxata'. 
MRK.5.25	Qam queso qomyipi 'uo' aso 'aalo ỹalequetaho ralolaxai, ca mashic ỹovite' doce ñaxari naqueta'pe naua leuo'. 
MRK.5.26	Ca ỹaatqajam 'xoico' da le'xoric, queetagui na natarenataxanaripi, chi ỹomatetaho sá'ogue so louenqaipi. Qam qaica quet cá'maq naquitetaque, chaqaidaata quiyim lama'xa noquiiquetañi. 
MRK.5.27	Qam co'na' 'xaiguelec so Jesús, ca' aso 'aalo nqo'neu'a quena lelaq, queetou'gue so qomyipi, ca' ipootau'a so napoxoqui. 
MRK.5.28	Ma' 'ñiichiguio' lauel: “Quiyim 'eno'm chi sepootau'a da napoxoqui, ca chaqa'ma' yimeuec.” 
MRK.5.29	Ca chaqa'ma' qaguiguita saua leuo', ca nauata'guit quiyim na loshicmaxa imeuec queso le'ne'. 
MRK.5.30	Ca' so Jesús retan quiyim da lquesaxanaxa 'uo' so ỹomatec, ca nqovilcaugui so qomyipi. Ca' renataxano':
MRK.5.30	—¿Negue' cá'maq ipootau'a na ñapoxoqui?
MRK.5.31	Ca' saua lapaxaguinatqa 'neraco':
MRK.5.31	—'Yiiñi' quiyim npataxagui qami' na qomyipi, qam nataxañisac: “¿Negue' cá'maq ipootau'a aỹim?”
MRK.5.32	Qam so Jesús ra'iitegueñi, ỹahotaque iuana cá'maq ipootau'a so'maxare. 
MRK.5.33	Ca' aso 'aalo i'loxolqachit da lqolonaxa, ma' ỹa'deenta dá'maq 'neeta. Ca' quepegue', ca ỹa'dooto naua le'cootal so'maxare, ca ỹa'xatem dá'ogue dá'maq 'neeto' na'le. 
MRK.5.34	Ca so Jesús 'naaco' caso'maxare:
MRK.5.34	—Qami' ỹaalole, qami' qaromachirec, ma' vi'relec. Ca' nagui, ca' qui', qaica ca huapigui qavilli', mashic remi'rec queso ralolaxa'e'.
MRK.5.35	Ca co'na' ñaq retaqatac so Jesús, ca novite'o' saua chicqora'a yi la'a' so lashi aca lapoxoqui na judioipi. Ca qara'qaataxanem so leta'a, qohinac:
MRK.5.35	—Ayí'maq qachaalli'i' tot qaca, ca' ¿chi'negue ma' vi'saque ledaxac ná'maq rapaxaguinataxantac?
MRK.5.36	Qam so Jesús se quelola dá'maq na'qaataxanaxac. Ca 'naapego' só'maq lashi aca lapoxoqui na judioipi:
MRK.5.36	—Se ro'chi'i', ta'ta'a quiyim vi'relec.
MRK.5.37	Ca so'maxare qaica ca liỹa naueca'pegue', qaisauate' saua Pedro, chaqai Jacobo, chaqai so lqaỹa Juan. 
MRK.5.38	Ca co'na' ỹoviro quiyi la'a' so la'gaxala' aca lapoxoqui na judioipi, ca iuane'ta quiyim so qomyipi ỹaualqatagui chaqai noỹentagui. 
MRK.5.39	Ca co'na' inoxono so Jesús, ca 'naaco':
MRK.5.39	—¿Chi'negue ma' raualaxaitagui chaqai noỹeñitagui? Ma' yí'maq nocto'lli' se ileu, ta'ta'a quiyim chaqai laqata.
MRK.5.40	Qam chi qai'neetac so'maxare. Ca' so Jesús inoxonec nqai'en sá'ogue so qomyipi, ca' ỹauego so leta'a chaqai aso late'e chaqai sauá'maq chi nauegaxaua', ca inoxona'a yí'maq hueeta'ñi aso nocto'lli'. 
MRK.5.41	Ca' ỹacona na lqai'laxat, ca 'naaco':
MRK.5.41	—Talita, cumi —ca' da leloxoỹaxac dajo na'qaatec 'neetasa': Nocto'lli', shinapega qami', ne'laxachirishiguim.
MRK.5.42	Ca só'maq nocto'lli' mashic ỹovite' doce ñaxari chaqa'ma' ne'laxashiguim, ca ỹouoiguiri'. Ca' so qomyipi ỹaatqajam 'xoic da le'laxa. 
MRK.5.43	Qam so Jesús ỹaatqajam 'xoic da laqataxac quiyim qaica ca qara'qaataxanem. Ca relaataxan quiyim qaỹa'ue ca loq aso nocto'lli'.
MRK.6.1	So Jesús ca'e yi hueete'e, ca' quepegue' yí'maq chaqai'en la'a' ỹa'ñi, liỹaata'pe saua lapaxaguinatqa. 
MRK.6.2	Ca co'na' ỹovire'oga so co'mataxaqui na'xa'a, ca rapaxaguinataxan caso lapoxoqui na judioipi. Ca' ỹaatqajam 'xoic so qomyipi quesó'maq na'xaỹaxantac 'xoic da le'laxa. Ca 'naaco' quen:
MRK.6.2	—¿Negue' cá'maq ỹachigoxota'gue dá'ogue dá'maq la'deenaxanaxa da ỹale? ¿Nega'ỹo' dá'maq na'deenaxanaxa qoỹaanem, chaqai ná'maq ỹo'ueetetac se qaiuanapega? 
MRK.6.3	Ma' chaqaida dajo dá'maq qo'paq lo'o, llaalec aso María, chaqai lqaỹa so Jacobo, José, Judas chaqai so Simón, chaqai saua lqaỹa' 'aalo nera'ñi najo qai'neeta.
MRK.6.3	Ca' se qana'xaỹaxana. 
MRK.6.4	Qam so Jesús 'naaco':
MRK.6.4	—Ná'ogue na qomyipi ỹaatqajam nqo'ta ca letaxaỹaxanqajnec ñi qota'a, qam ná'maq chi la'aayaxauaripi, chaqai chi lauo' laseripi, chaqai quiyim cá'ogue ca na'ñi, ca' sqai huelec.
MRK.6.5	Ca' so Jesús se ishit 'ue ca ỹo'uet quena se qaiuanapega. Ta'ta'a quiyim 'uo' na ỹashil-lec, ca ỹomatec ná'maq 'ue na le'ne', qam sqo vito'olqai'. 
MRK.6.6	Ca so Jesús 'uo' da le'laxa, ma' se qoyiuelec. Co'na'le, ca eec, ca' queetaguilo naua na'aaterolqai', ca rapaxaguinataxantac.
MRK.6.7	Ca co'na'le, ca roỹaxanalo' saua doce lapaxaguinatqa, ca ilate' dooseta'pe nqai'ne', ca ỹaanema da lquesaxanaxa quiyim ỹo'derauec na ne'equipi lecmaxaiquipi. 
MRK.6.8	Ca 'naapegalo quiyim se ỹahose'e nouente' queca nayic, ta'ta'a aca lashilete. Se ỹahose'e aca lloxoqui', chaqai ca loxe', chaqai aca lame'. 
MRK.6.9	Chaqai ỹa'vii lapelate', chaqai 'oonoqui' ca nelamaxaqui, mesqai dos. 
MRK.6.10	Ca 'naaco' quesaua'maxare:
MRK.6.10	—Qamiri quiyim ỹovita noxoñiu'a cá'maq canchaqaica 'imec, ca chaqa'ma' chaqaica ñiỹa'ñi, chi ỹovireta'a quiyim oquiỹa'e cajo 'laua. 
MRK.6.11	Chaqai no'm 'ue ca hua'ñi quiyim se qaicoñiguita chaqai se qana'xaỹaxanalo qamiri, ca' oquiỹa'e ca'maxare, qam ma'le, ca ochigoxoiuec na namoxoỹaxa inocaho quenaua qapelachiri, ca dajo netanec quiyim ca'maxare chi nasauaxatalta'. Qam ỹaatqajam llic da shinac quiyim ma' ỹovita ca pa'aatec na'xa'a ma' imit na nasauaxaseteripi ñi qota'olec, ca' paguec lecaic ma'le ca nouaxanaxaset queso na'ñi yi Sodoma chaqai yi Gomorra ná'maq na'aateripi se icoñiguita qamiri.
MRK.6.12	Ca saua'maxare que', ca ỹa'xate' da na'qaatec quena qomyipi, qaiyi ỹaxañiñi naua shi'gue loico. 
MRK.6.13	Chaqai qai'neeta 'xoic na ỹo'derauec ne'ec lecmaxaic, chaqai 'xoic na ralolaxaiquipi quena' qaỹa'men quena aceite, ca imeuec nqohin.
MRK.6.14	Ca co'na' ỹa'den dajo so nashi Herodes, ma' mashic ná'ogue na qomyipi ỹa'deenta da na'qaataxac so Jesús. Ca' so Herodes 'naaco':
MRK.6.14	—Ỹaatqajam chaqaida dá'maq nachilaxanataxanaq Juan liỹa nca'leuec, vichiguiño' 'ue dajo lquesaxanaxa.
MRK.6.15	'Uo' quen na 'naac:
MRK.6.15	—Dajo dá'maq letaxaỹaxaqui ñi qota'a leenaxat Elías.
MRK.6.15	Chaqai 'uo' quen na liỹa 'naac:
MRK.6.15	—Dajo letaxaỹaxaqui ñi qota'a, 'nejem so 'auaxaic letaxaỹaxaquiripi.
MRK.6.16	Ca co'na' so Herodes 'ue da la'xaỹaxac quedajo, ca 'naaco':
MRK.6.16	—Dajo chaqaida da Juan dá'maq selaataxanlec na'le quiyim qaichaxauec ñi lqahic, qam nagui lotqai liỹa nca'leuec.
MRK.6.17	Ma' so Herodes relaataxanlco' quiyim qaicoñi' so Juan, qaicoñira'gue na caréna, ca qoỹanaugui aca ncoñiitaxanaxaqui, sauaxat aso Herodías. Sojo Herodías louo' na'le so Felipe, chi lqaỹa so Herodes. Qam so Herodes rouootaxana'co' na'le, ca' loua. 
MRK.6.18	Ca' so Juan 'naaco' na'le queso Herodes:
MRK.6.18	—Se ỹa'maxañi quiyim loqoichiguit añi loua so rqaỹa'e'.
MRK.6.19	Ca' aso Herodías ỹaatqajam noquii'o' na'le so Juan, ca' ỹahotaque ỹalauat, qam se ishit. 
MRK.6.20	Ma' so Herodes ỹa'deenta quiyim so Juan ỹaatqajam 'maxaraic da llicyaxac, chaqai co'teeta, ca no'chaalec. Vichiguiño' sqai ỹaxanegue aso'maxare quiyim 'ue ca 'ne'tegue so Juan. So Herodes, 'eno'm sqailligueme' quiyim ỹaatqajam ỹa'yiinchigui da ỹa'xatetac so Juan, qam nqo'ta quiyim na'xaỹaxantapega. 
MRK.6.21	Qam aso Herodías ỹanato' yi la'maqa' co'na' so Herodes ỹo'uet so lemaqachic na' ỹovirec so niñaaxa. Ca ỹo'uet so nqui'ỹaxac, ca' roỹaxana na lotauaripi nashillipi, chaqai na nouaataxanaq lashillipi, chaqai na nesallaxanqaipi na'ñi yi Galilea. 
MRK.6.22	Ca' aso llaale aso Herodías inoxoneu'a yi hua'ñi ca nqui'ỹaxac, ca' rasot. Ca' dajo rasotaxac aso'maxare ỹaatqajam nqo'ta so Herodes, chaqai so lqui'ỹaxauaripi. Ca' so nashi Herodes 'naaco' caso'maxare:
MRK.6.22	—Yashiila'e' quecá'maq vi'saque, ca' ỹim saanem qami' ma'le.
MRK.6.23	Qam i'taxajñi da la'qaatec quiyim ipacqajanchigui ỹaanec cá'maq canchaqaica qaroỹaxanaque, 'eno'm taachiguiñigui na lavinñi yá'ogue yi 'laua reloqota'a so'maxare. 
MRK.6.24	Ca' aso'maxare inoxonec, ca inat aso late'e, 'naaco':
MRK.6.24	—¿Negue' ca sashiilaxanaque?
MRK.6.24	Ca aso'maxare 'naaco':
MRK.6.24	—Shiilaxañitegue ca lqahic ca nachilaxanataxanaq Juan.
MRK.6.25	Ca' aso nequetegaxai pila'a yi neeta'ñi so nashi. Ca 'naaco':
MRK.6.25	—Sahotaque quiyim nagui nañaañirim ca lqahic ca nachilaxanataxanaq Juan, hueetagui nqai'ñi' ca peguet.
MRK.6.26	Ca' so nashi ỹaatqajam 'ue na lachicoxo. Qalaxam mashic ỹaanec da la'qaatec quiyim 'naac ipacqajanchigui, chaqai mashic qara'qaachigui queso lqui'ỹaxauaripi. Ca' se ishit quiyim ỹopilaxatauec dá'maq nashiilaxanaxac. 
MRK.6.27	Ca' so nashi chaqa'ma' ila' so nouaataxanaq le'ec quiyim nodouo ca lqahic so Juan. 
MRK.6.28	Ca' so nouaataxanaq le'ec quepegue' añi ncoñiitaxanaxaqui, ca ichaxauec na lqahic so Juan, ca ỹodouo, hueetañigui nqai'en so peguet, ca ỹaanem aso nequetegaxai. Ca so'maxare ỹaanem aso late'e.
MRK.6.29	Ca co'na' ỹa'den dajo só'maq queeta'pegue'o' na'le so Juan, ca' qoyiga'a so loshicmaxa, qaỹodouec, ca qaishinñi.
MRK.6.30	Ca co'na' ime dajo, ca' saua nelaatqa lapoirau'a so Jesús. Ca' qara'qaataxanem quená'ogue ná'maq qaỹo'uet, chaqai ná'maq rapaxaguinataxansa'pegue. 
MRK.6.31	Ca' so Jesús 'naaco' quesaua'maxare:
MRK.6.31	—Ỹalahi, qolaq, ñoỹootqatec, qaiyi ñco'matqauec lecocho'qui'.
MRK.6.31	Ma' ỹaatqajam 'xoic na qomyipi naatapegueu'alo saua'maxare, vire'ta quiyim qaica ca ledaaqate' quiyim qui'ỹe'. 
MRK.6.32	Ca' so Jesús chaqai saua lelaatqa nodaaterec que', nerañigui aso qom lahi' huaxaỹaqse, taare'oga yi 'laua qaica qom. 
MRK.6.33	Qam 'xoico' na iuane'tegue na' eec, chaqai no'uenegue so Jesús. Ca qara'aua'gue da taira'gue 'laua, chicqote'ogalo quena na'aateripi, ca 'au ỹovi' na' saqa' ỹovite' saua'maxare. 
MRK.6.34	Ca co'na' renotec so Jesús caso lahi', ca' iuane'ta so 'xoic qomyipi. Ca ỹaatqajam 'ue da le'xorenataxanaxa queso qomyipi, ma' 'neetari' aca qagreta quiyim qaica ca neloxoỹaq. Ca queetalec 'xoic na ỹapaxaguinegue. 
MRK.6.35	Qam co'na' mashic avit, ca' saua lapaxaguinatqa nagrepegue' so'maxare, ca 'nerapego':
MRK.6.35	—Mashic avit, qam na seuqata'ñi qaica ca qom naalec na'maxare. 
MRK.6.36	Ca 'maxaraic 'ñirapega na qomyipi quiyim quepegue' na sqoỹoqapigui na'aaterolqai', ca rishiujnaxanaque ca loq, ma' ná'maq qomyipi qaica ca ỹa'ic.
MRK.6.37	Qam so Jesús 'naaco' quesaua'maxare:
MRK.6.37	—Qamiri 'ỹaañim ca loq na'maxare.
MRK.6.37	Ca saua'maxare 'neraco':
MRK.6.37	—¿Qa' seshitaq quet seshiujnaxanqaque ca doscientos denarios queca na'ic quiyim squi'ỹaxanaq ná'maq qomyipi?
MRK.6.38	Ca' so Jesús 'naaco' quesaua'maxare:
MRK.6.38	—Ñaqa 'ajñii, ỹote' caua paañi' ñaqa 'vii caqamiri.
MRK.6.38	Ca co'na' qaỹa'deene', ca qohinaco':
MRK.6.38	—Cinco paañi', chaqai yaua dos nalliñi'.
MRK.6.39	Ca 'naapega so qomyipi quiyim nqa'xanñi, ỹahota'ahi naua lapooqote', nqa'xanaxanlec na 'uaqapi ladala. 
MRK.6.40	Ca nqa'xanñi so qomyipi, ỹahota'ahi naua lapooqote', 'ue na cien, chaqai 'ue na cincuenta. 
MRK.6.41	Ca' so Jesús ỹaconalo' saua cinco paañi' chaqai saua dos nalliñi', ca' ra'ishiguim quena piguim, ca ỹaanoto' da na'aachic ñi qota'olec, ca ỹasectaxachiguilo saua paañi' chaqai saua nalliñi', ca ỹaanouguilo saua lapaxaguinatqa. Ca saua'maxare, ca imeendec quesá'ogue so qomyipi. 
MRK.6.42	Ca sá'ogue so qomyipi que'e, chaqai sá'ogue quema'. 
MRK.6.43	Ca co'na' ime, ca qalapoon so ni'ỹoxot, ca no'xataqterañi saua doce canastos queso pan lahillipi chaqai saua nalliñi'. 
MRK.6.44	Ca só'maq que'eetaco' na'le queso pan 'uo' ca cinco mil qomyipi.
MRK.6.45	Ca co'na' ime dajo, ca' so Jesús ỹa'auaxane' saua lapaxaguinatqa, nerañigui nqai'ne' aso qom lahi' huaxaỹaqse, paquera'ta aso latogot late'ogue', taareta'gue yi na'a' Betsaida. Ca' so'maxare no'ueenañi, niquinta'pegue' so qomyipi. 
MRK.6.46	Ca co'na' ime niquinta'pegue' so qomyipi, ca' eec, taashi'megue aso quemaralec ladocai, ca' nqouagaxain. 
MRK.6.47	Ca co'na' mashic pe, ca' aso qom lahi' mashic huaañigui yi lavinñi aso latogot late'ogue', qam so Jesús qaisoota hueetalec yi 'laua. 
MRK.6.48	Ca' so Jesús co'na' ỹa'den quiyim mashic nco'terec queda lallicotaxanaxague', ma' saua'maxare reloqochichiguit so nonot. Qam co'na' na'xa'atac, ca' so Jesús quepegueto saua'maxare, qauaata, queetalec na huaxaỹaq. Ca mashic sham ỹa'ỹaalgoto. 
MRK.6.49	Ca co'na' qaiuane'tegue queetalec so huaxaỹaq, ca 'neesapega nqo'ỹoqotaxanaq. Ca ỹaualqagui, 
MRK.6.50	ma' saua'que iuanta so'maxare, ca ỹaatqajam 'ue da lqolonqa'. Qam so Jesús 'naapegalo' saua'maxare:
MRK.6.50	—¡Na'ñaxachii, chaqaỹim, totaxan ro'chii!
MRK.6.51	Ca so'maxare renojshiguim casó'maq neesañigui saua'maxare. Ca' qaguiguit so nonot, qam saua'maxare ỹaatqajam 'uo' da le'laqa'. 
MRK.6.52	Ma' saua'maxare saqa' ỹa'deene' da se qaiuanapega queso pan, ma' ñaqa 'ue da la'ñaxague' naua le'taxanata saua'maxare.
MRK.6.53	Ca ỹapaquera'ta aso latogot late'ogue', ca ỹovirereta'a yi 'laua Genesaret. Ca' coñirera'ta aso lahite' quiyi lqodoc yi huaxaỹaq. 
MRK.6.54	Ca co'na' renoterec caso'maxare, ca' so qomyipi chaqa'ma' no'uenegue so Jesús. 
MRK.6.55	Ca' so qomyipi queuguilo naua na'aate' quiyi 'laua, ca qanodouo na ralolaxaiquipi, hueetalec nqohin na lacanec, qanodou'a yí'maq qaỹa'den hueeta'ñi so Jesús. 
MRK.6.56	Ca quecanchaqaica tau'a so'maxare quenaua na'aaterolqai', chaqai quena na'a' leta'allipi, chaqai naua no'ueenaxari, ỹodo'oga na nayiquipi na ralolaxaiquipi. Ca qane'xoresene'tot so Jesús quiyim ỹasenta quiyim chi qaipootau'a na lahi so napoxoqui. Ca ná'ogue ná'maq ipootau'a so'maxare, ca chaqa'ma' imeuec.
MRK.7.1	Co'na'le, ca qanqo'neu'a so Jesús queso fariseoipi, chaqai 'vio' saua napaxaguinataxana' quena naqataxaquipi novite', chicqora'gue da Jerusalén. 
MRK.7.2	Sojo ỹalliripi 'vio' saua ỹauanchiguilo quesaua lapaxaguinatqa so Jesús quiyim napio'ỹi' naua napoquena quena' que'e, ma' se qaipaguelec da 'ueenataxac quiyim qaiquiỹo', ca' qoyiqueteguelgoto saua'maxare. 
MRK.7.3	(Ma' so fariseoipi chaqai ná'ogue na liỹa judioipi ñaqai queeta'pegue' da no'ueenataxac so 'auaxaic leta'allipi quiyim se que'e no'm sqai piltalec quiỹota'pe naua napoquena. 
MRK.7.4	Chaqai no'm chicqa'a ca nemeenqa', se que'e no'm saqa' nquiỹo. Chaqai 'vii naua liỹa' 'ueenataxaco queetalgoto, 'nejem da quena' qaiquiỹo ana 'taxaqui, chaqai ana nehoma, chaqai ana 'ueena, chaqai na nomala'.) 
MRK.7.5	Ca' so fariseoipi chaqai so napaxaguinataxanaripi quena naqataxaquipi inatetac so'maxare 'naaco':
MRK.7.5	—¿Chi'negue ma' naua rapaxaguinataxahi', ma' sqai quelgoto naua no'ueenataxaco so 'auaxaic qareta'allipi? Ma' napio'ỹi' naua napoquena quena' que'e.
MRK.7.6	Ca' so Jesús 'naaco':
MRK.7.6	—Ỹaatqajam taachiguilo qamiri naua la'qaatqa so letaxaỹaxanqajnec ñi qota'a, leenaxat Isaías, co'na' ỹa'xatau'alo qamiri, ma' qamiri 'ñiỹac quiyim qamiri llaalqa ñi qota'olec. Co'na' so'maxare ỹiriñi dajo, 'neetasa':
MRK.7.6	Najo qomyipi imaqachin aỹim, qam qainauate' naua laapi',
MRK.7.6	qam añi le'taxanata qoỹoqo'ta nqai'en aỹim.
MRK.7.7	Ỹaatqajam qaica quet cá'maq 'negue quiyim yimaqachintac,
MRK.7.7	ma' nauá'maq lapaxaguinataxanaxaco chi lelaataxanaxaco na chaqai qomyipi.
MRK.7.8	Ma' qamiri mashic lachii' naua lapaxaguinataxanaxaco ñi qota'olec, ca' quiilgoto nauá'maq chi no'ueenataxaco na qomyipi, quena' quiỹohi ana nehomahi, chaqai ana ne'taxaguii, chaqai 'xoic na liỹa 'viichitac 'nejem da'maxare.
MRK.7.9	Ca lotqai 'naaco' na'le:
MRK.7.9	—Ma' qamiri chaqai quiilgoto nauá'maq chi no'ueenataxagohi, ca' ỹaatqajam lachii' naua laqataxaco ñi qota'olec. 
MRK.7.10	Ma' so Moisés 'naaco' na'le: “Se napacqachiñi' queca qataa'i' chaqai aca qachii'i'”, chaqai “Cá'maq ishiuen ca leta'a loqo'm aca late'e, ca' qaỹalauat.” 
MRK.7.11	Qam qamiri 'ñiỹac ca qom ishit 'naapega ca leta'a loqo'm aca late'e: “Se seshit sotauañi', ma' ná'ogue na hueetaỹot qohinac Corbán” (da'maxare 'naac: mashic qoỹaanot ñi qota'olec). 
MRK.7.12	Ca no'm chaqaida dajo, ca 'taxachiñi quiyim tot qaỹotauan ca neta'a chaqai aca nate'e. 
MRK.7.13	Ca' 'eda dá'maq 'neeta quiyim qamiri qaica ca 'negue nqai'ñii dá'maq lelaataxanaxac ñi qota'olec, ma' quii'ueguelo na 'ueenataxaquipi queetauguilo qamiri. Chaqai 'xoic na liỹa 'viichitac 'nejme' dauajo.
MRK.7.14	Ca' so Jesús lotqai liỹa roỹaxanougui so qomyipi, ca 'naaco':
MRK.7.14	—Ñaq na'xaỹaxañiua' qamiá'ogue, chaqai 'yiiñii dá'maq shinac: 
MRK.7.15	Ná'ogue ná'maq ỹa'ic ca qom quiyim que'e qaica ca ishit napio'xot da nachaalataxac. Qam ná'maq chicqa'ña añi le'taxanata, ca' chaqaina ná'maq ishit napio'xot ca'maxare. 
MRK.7.16	Ma' qamiri 'vii naua rque'lahi lauaco, ca 'maxachi'tegue ca na'xaỹaxanaxaguii.
MRK.7.17	Ca co'na' so Jesús ca'e so qomyipi, ca inoxonougui so 'imec. Ca' saua lapaxaguinatqa inatesac so'maxare negue' cá'maq reloqo'tegue só'maq qaraloqojnaxantapega. 
MRK.7.18	Ca so'maxare 'naaco':
MRK.7.18	—¿Ỹovira'alo qamiri sqa 'yiiñiỹo' dajo? ¿Sqa 'yiiñiỹo' quiyim ná'ogue ná'maq ỹa'ic na qom, se ishit quiyim napio'xot da nachaalataxac? 
MRK.7.19	Ma' na'maxare se ỹovira'a añí'maq le'taxanata. Ta'ta'a quiyim ta'ñigui añi racom, ca ime, ca nenoxonec quena loshicmaxa.
MRK.7.19	Ca' quedajo, ca 'naac quiyim co'teeta ná'ogue ná'maq qaỹa'ic. 
MRK.7.20	Chaqai 'naaco' qai'neeta:
MRK.7.20	—Ná'maq nenoxonec, chicqochigui añi le'taxanata ca qom, ca chaqaina ná'maq napio'xot da nachaalataxac. 
MRK.7.21	Ma' añí'maq le'taxanata ca qom, ñí'maq chicqa'ña ná'maq se no'uen na'deenataxanaxac, chaqai quiyim nocachite'e' aca se loua, chaqai na dequenaxac, chaqai na nalauataxanaxac, 
MRK.7.22	chaqai na nocataxac, ipiteta'a ca ỹoqa'a, chaqai na se no'uen, na'maachic, qaỹaataq ca nisha'a, da npa'guenaxanaxa, ỹa'xat cá'maq sqai llic, maqajnaxac, chaqai se raỹajnataxan. 
MRK.7.23	Ca ná'ogue ná'maq se no'uen quiyim chicqaugui ca qom, ca' chaqaina ná'maq napio'xot da nachaalataxac.
MRK.7.24	Ca' so Jesús ca'e yí'maq hueeta'ñi, ca quepegue' yi 'laua Tiro chaqai yi Sidón. Ca quepegue' ca 'imec, chaqai ỹahotaque quiyim qaica ca ỹa'den so'maxare, qam se ishit nañoxojñi. 
MRK.7.25	Ma' chi ncopaata, ca 'ue aso 'aalo 'xaiguelec so Jesús. So'maxare 'ue aso llaale nequetegaxai 'ue so le'ec lecmaxaic. Ca aso'maxare nacpegue' so Jesús, ca ỹa'chi'iñi naua le'cootal. 
MRK.7.26	Qam asó'maq 'aalo sqai judío lase, ma' so'maxare Sirofenicia lase. Aso'maxare nacpegue' so Jesús, ỹashiilo'ot quiyim ỹo'daauec so le'ec lecmaxaic aso llaale. 
MRK.7.27	Qam so Jesús 'naaco' caso'maxare:
MRK.7.27	—Ñaqai 'xañirac na ñaalqaipi quiyim 'au que'e, ma' se ỹa'maxañi quiyim qarouootaxana'gue na pan quena ñaalqaipi, ca qoỹaanem na pioqripi.
MRK.7.28	Ca aso'maxare 'naaco':
MRK.7.28	—Ỹaatqajam llic da 'ñirac, qami' ỹa'gaxala'. Qam vire'ta na pioqripi hueeto'ot ca nqui'ỹaxala', na'maxare ỹa'queeta'guit ná'maq najñi loq lete cá'maq ñaalqaipi.
MRK.7.29	Ca' so Jesús 'naaco' na'le caso'maxare:
MRK.7.29	—Ỹaatqajam ỹa'maqachiguiñi dá'maq 'ñirac. Ca' nagui, ca pilli', ma' mashic inoxonec só'maq ne'ec lecmaxaic cayi qachaalli'i'.
MRK.7.30	Ca co'na' ỹovi' aso'maxare queca la'a', ca iuanejlec aso llaale hueetalec ca lomala'. Ca só'maq ne'ec lecmaxaic shi'co' inoxonec caso'maxare.
MRK.7.31	Ca so Jesús lotqai ca'e yi 'laua Tiro, ca quejlec yi Sidón chaqai na na'aateripi quiyi 'laua Decápolis, chi ỹoviretaqso'ma aso latogot late'ogue' quiyi Galilea. 
MRK.7.32	Ca' quiyi hua'ño' na' qanauegueu'a so ỹale ra'ñaagui lqahic chaqai na'perapeguec la'qaatqa. Ca qaỹashiilo'ot quiyim ỹashil-lec so'maxare. 
MRK.7.33	So Jesús ỹaueguec, nodaqajantec queso qomyipi. Ca ỹahote'e ada lpalaaqate ỹa'deu'guelo naua lque'laa lauaco, chaqai natoxoguilo naua lpalaaqate, ca ipootau'a ñi lo'legaxanaxat. 
MRK.7.34	Ime, ca' ra'ishiguim quena piguim, ca nauec so lacat, ca 'naaco' queso'maxare:
MRK.7.34	—¡Efata! —da'maxare 'naac: ¡Nauachiguilo naua lque'laa lauaco!
MRK.7.35	Ca' quedajo, ca huachiguilo naua lque'laa lauaco so ra'ñaagui lqahic, chaqai so lo'legaxanaxat imeuec, ca ỹa'maqachiguiñi quiyim retaqa. 
MRK.7.36	Ca' so Jesús ỹaatqajam 'ue da laqataxac quiyim sqaica ca qara'qaataxana. Qam na' paguec dá'maq laqataxac quedajo, ca 'eco' lama'xa qanoquigaxatec quiyim qaỹa'xat da'maxare. 
MRK.7.37	Ca ỹaatqajam 'xoic da ne'laxa, ca qohinaco' quen:
MRK.7.37	—Ỹaatqajam ná'ogue ná'maq ỹo'ueetetac ỹa'maqachiguiñi, ma' vire'ta na ra'ñaagui lqahic 'qaa nqai'en, chaqai na qaicaua la'qaatqa retaqa nqai'en.
MRK.8.1	Ca' quesaua na'xata' 'xoico' so qomyipi lapootapegueu'a so Jesús, ca ỹaatqajam qaica cá'maq ỹa'ic so qomyipi. Ca' so Jesús roỹaxanouguilo' saua lapaxaguinatqa, ca 'naapegalo':
MRK.8.2	—Ỹaatqajam 'ue da i'xorenataxanaxa quenajo qomyipi, ma' mashic tres na'xata' hueete'ena, qam ỹaatqajam qaica ca ỹa'ic. 
MRK.8.3	Chaqai no'm shinapega na'maxare quiyim pilalo naua la'aate' quiyim sqaica ca ỹa'ic, ca' 'ue ca ileueta ma'le quena nayic, ma' 'ue na qoỹoqo'tegue na chicqa'gue.
MRK.8.4	Ca' saua lapaxaguinatqa 'neraco':
MRK.8.4	—Qam ¿negue' quet cá'maq qohinta'gue quiyim qaiqui'ỹaxan, ma' ná'maq seuqate'e qaica ca qom naalec na'maxare?
MRK.8.5	Ca' so Jesús inate'o' saua'maxare:
MRK.8.5	—¿Ỹote' caua paañi' ñaqa 'vii caqamiri?
MRK.8.5	Ca saua'maxare 'neraco':
MRK.8.5	—Sietolqai'.
MRK.8.6	Ca' so Jesús 'naapego' quiyim nqa'xanñi quena 'laua so qomyipi. Ca so'maxare ỹaconalo' saua paañi', ca ỹaanshiguim da na'aachic quiñi qota'olec. Ca co'na' ime, ca ỹaanouguilo saua lapaxaguinatqa, ca saua'maxare imeendec queso qomyipi. 
MRK.8.7	Qai'neeta 'vio' saua nalliñirolqai'. Ca so Jesús nqouagaxainlgoto saua'maxare, ca relaataxanlgoto quiyim qaimeendec. 
MRK.8.8	Sá'ogue que'e, chaqai sá'ogue quema' so'maxare. Ca co'na' ime, ca lotqai no'qaate' saua siete canastos queso lahillipi ni'ỹoxot na' qalapoon. 
MRK.8.9	Ipalata'pegue' cuatro mil so qomyipi que'eetaco' na'le. Ca' so Jesús niquinta'pegue' so qomyipi, 
MRK.8.10	ca renojñigui aso qom lahi' huaxaỹaqse, liỹareta'pe saua lapaxaguinatqa. Ca querepegue' yi 'laua Dalmanuta.
MRK.8.11	Ca' naco' so fariseoipi, ca retaqata'guit so Jesús, ma' ỹahotaque i'guen. Ca ỹashiila quiyim 'ue ca ỹachaxan quena netanec se qaiuanapega, chicqo'ot nqai'en na piguim. 
MRK.8.12	Ca so Jesús chi nauequeto' lacat, ca 'naaco':
MRK.8.12	—¿Chi'negue ma' najo qomyipi rashiilaxantaque ca netanec se qaiuanapega? Qam ỹaatqajam llic da shinac caqamiri quiyim nagui ỹaatqajam qaica ca qaỹachaxanem quena netanec na qomyipi.
MRK.8.13	Ca' so Jesús ca'e so qomyipi, ca liỹa renojñigui aso qom lahi' huaxaỹaqse, ca taita'gue da laseego aso latogot late'ogue'.
MRK.8.14	Ca' saua'maxare couare'e quiyim 'ue ca i'xate' loxe', qaisoota so 'oonoqui' pan hueetañigui aso neesañigui. 
MRK.8.15	Ca' so Jesús 'neetapegalo' saua'maxare:
MRK.8.15	—'Neeto', se rovichii'a ana pe'taxachigui na pan hueetaugui na fariseoipi chaqai cayi hueeto'ot ñi Herodes.
MRK.8.16	Ca' saua lapaxaguinatqa chi nenatetecto'o' na'le:
MRK.8.16	—'Naac dajo, ma' sqaica ca ñi'xataq pan.
MRK.8.17	Ca' so Jesús retane'o' na'le saua'maxare, ca 'naaco':
MRK.8.17	—¿Chi'negue dá'maq 'ñiỹac quiyim qaica ca pan? ¿Saqa'le' 'yiiñii, chaqai se retañii? ¿Ñaqai 'xoic la'ñaxac añi re'taxanatahi? 
MRK.8.18	¿Saqa' huanaxañiỹalo na nqochiri, chaqai sqai 'xahi quenaua rque'lahi lauaco? ¿Se no'viñigue? 
MRK.8.19	Na' semeendec caua cincolqai' paañi' queca cinco mil qomyipi, ¿ỹote' caua canastos no'xahi' na'le quena lahillipi?
MRK.8.19	Ca saua'maxare 'neraco':
MRK.8.19	—Doce.
MRK.8.20	—Chaqai na' semeendec caua siete paañi' queca cuatro mil qomyipi, ¿ỹote' na'le caua canastos no'xahi' queca rapooñicshiguii lahillipi?
MRK.8.20	Ca saua'maxare 'neraco':
MRK.8.20	—Siete.
MRK.8.21	Ca 'naaco' quesaua'maxare:
MRK.8.21	—¿Qam qaiyiita saqa' 'yiiñii?
MRK.8.22	Ca co'na' ỹovirera'a yi Betsaida, ca qanauegueu'a so Jesús so qai'laq, ca qane'xoresene'tot quiyim ỹashil-lec. 
MRK.8.23	Ca so'maxare icona ada laua so qai'laq, ca ỹauegue'oguiyi quiyi na'a'. Ca ỹa'miiñi'nguilo naua nqote' cana la'le, ca ỹashil-lec so'maxare. Ca inatetac quiyim 'ue ca ne'pelaxana'gue. 
MRK.8.24	Ca' so qai'laq quenoxon, ca 'naaco':
MRK.8.24	—Seuana na qomyipi 'ec ana qo'paq, qam ỹouootegueri'.
MRK.8.25	Co'na'le, ca' so Jesús liỹa ipootau'alo naua nqote' so'maxare, chaqai so ỹale ỹa'maxate'tegue da lquenoxonaxac. Ca' imeuec, ca ná'ogue iuana, ca ỹaatqajam neuanchiguiñi. 
MRK.8.26	Ca so Jesús ilato' ca chi la'a' chaqai 'naaco' queso'maxare:
MRK.8.26	—Sqai ỹoqoira'a yi na'a' chaqai qaica ca 'qaataxañita quedajo quená'ogue ná'maq na'anyi.
MRK.8.27	Co'na' ime dajo, ca' so Jesús liỹaata'pe saua lapaxaguinatqa, queesagui naua na'aaterolqai' quiyi Cesarea yí'maq leloxoiqateguesec so Filipo. Co'na'le, ca inateta'pe saua lapaxaguinatqa queso nayic, 'naaco':
MRK.8.27	—¿Negue' cá'maq 'naac na qomyipi negue' aỹim?
MRK.8.28	Ca saua'maxare 'neraco':
MRK.8.28	—'Ue na 'neetapega qami' so nachilaxanataxanaq Juan, chaqai na liỹa 'neetapega qami' Elías, chaqai 'ue na liỹa 'neetapega quiyim chicqoiraugui so 'auaxaic letaxaỹaxaquiripi ñi qota'a.
MRK.8.29	Ca so'maxare inate'o' saua'maxare, 'naaco':
MRK.8.29	—Qam qamiri, ¿negue' cá'maq 'ñiỹac negue' aỹim?
MRK.8.29	Ca' so Pedro 'naaco' na'le:
MRK.8.29	—Qami' ná'maq qami' nashi nca'laxaqui.
MRK.8.30	Qam so Jesús 'ue da laqataxac quiyim qaica ca qara'qaataxanem quedajo.
MRK.8.31	Co'na'le, ca' ra'qaataxantapegalo so'maxare, ca 'naaco':
MRK.8.31	—Najo ỹale llaalec 'xoic ma'le ca le'xoric, chaqai qaỹo'daauec ma'le quena nqo'xonqaipi, chaqai quena la'gaxalateripi na netaxaỹaxanqajanqaipi quena' qaretaxaỹa'pegue' ñi qota'a, chaqai na napaxaguinataxanaq quena naqataxaquipi.
MRK.8.31	Chaqai ra'qaataxanema quiyim qaỹalauat ma'le so'maxare, qam ma' ỹovirerec caua tres na'xata', ca lotqai liỹa nca'leuec. 
MRK.8.32	Ca' dajo ỹa'xat, qam ỹaatqajam ichoxoteta. Co'na'le, ca' so Pedro ỹauegue'oguiyi nodaqajantec, ca retaxaỹa. 
MRK.8.33	Qam so Jesús nqohilec, ra'ỹauguilo saua lapaxaguinatqa. Ca 'naaco' queso Pedro:
MRK.8.33	—Noỹoochirec caỹim, qami' na'ỹaapec, ma' da ra'deenataxanaxaqui' sqai 'nejem da la'deenataxanaxac ñi qota'olec. Ma' dá'maq 'ñi'sari' chaqai qom la'deenataxanaxac.
MRK.8.34	Ca' so Jesús roỹaxanouguilo saua lapaxaguinatqa chaqai so qomyipi, ca 'naaco':
MRK.8.34	—No'm 'ue ca ỹahotaque quegue aỹim, ca coua'e dá'maq chi no'ueenataxac. Ca' quelec aỹim, 'eno'm ỹovira'a quiyim na'laxatañi da nachaalataxac. 
MRK.8.35	Ma' cá'maq ỹahotaque quiyim nca'laxatec da chi nachaalataxac, ca na'laxatañi; qam cá'maq na'laxatañi da nachaalataxac, soualec aỹim chaqai soualec da na'qaatec, ca nca'leuec ma'le ca'maxare. 
MRK.8.36	Ma' ¿negue' quet cá'maq 'negue queca qom quiyim ỹomata'ta' ná'ogue na hueetalec na 'laua, qam na'laxatañi da nachaalataxac? 
MRK.8.37	Ma' ¿ỹote' quet acá'maq ishit ishiueten ca qom quiyim rapilaxat ca nachaalataxac? 
MRK.8.38	Ma' no'm 'ue ca nayiloxonlec aỹim chaqai dá'maq sa'xatetac quena qomyipi mashic sqai quelec ñi qota'olec chaqai sauaqhuaiquipi, ca' najo ỹale llaalec qai'neeta nayiloxonlec ma'le ca'maxare, ma' ỹovita quiyim rapil naquetagui da lauaq ñi leta'a, chaqai na co'teeta nelaatqaipi chicqashiguim.
MRK.9.1	Ca' so Jesús qai'neeta 'naaco':
MRK.9.1	—Ỹaatqajam llic da shinac caqamiri, quiyim 'vio' caua quená'maq ỹalequesaho nagui saqa' ileue', ca' iuanchirigui ma'le da lo'ueenataxanaxac ñi qota'olec chaqai da lquesaxanaxa ma' ỹoiquentac ná'ogue najo.
MRK.9.2	Ca co'na' mashic ỹore'ueguelo saua seis na'xata', ca' so Jesús qaisauate' ỹauegue' saua Pedro, Jacobo, chaqai so Juan, ca taashi'megue aso quemaralec ladocai. Ca' quiyi hua'ño' na' qaỹadalaxat da no'ueenataxac so'maxare, ỹauanchiguilo' nqohine' na'le saua'maxare. 
MRK.9.3	Saua loho ỹaatqajam qashilgue' chaqai ỹaatqajam lalagaxaqa, ỹaatqajam qaica ca qom quena 'laua quiyim quiỹoxon 'nejme' lalacqa' nqai'ne' saua loho. 
MRK.9.4	Ca saua'maxare iuane'talo saua Elías chaqai so Moisés retaqasa'pegue' so Jesús. 
MRK.9.5	Ca' so Pedro 'naaco' queso Jesús:
MRK.9.5	—Qami' napaxaguinataxanaq, ¡ỹaatqajam chalego la'maxa na seuqata'ñi! Quiyim so'ueetaxai' caua tres 'imqolqai', 'óna caqami', ca liỹa queda Moisés, chaqai ca liỹa queda Elías.
MRK.9.6	Ma' saua lapaxaguinatqa ỹaatqajam no'chi', ca' so Pedro se ỹa'den dá'maq ỹa'xatetac. 
MRK.9.7	Co'na'le, ca' noviriñi so naueguelec hueetauguilo saua'maxare, ca queso naueguelec 'maxaugui so na'qaatec 'naaco':
MRK.9.7	—Najo ná'maq ỹaalec ỹaatqajam ỹauochaxat, ca' chaqaida na'xaỹaxañiỹa.
MRK.9.8	Ca co'na' namaterashiguim, ca' qaica ca liỹa iuanta, qaisoota so Jesús.
MRK.9.9	Ca co'na' mashic renoterec caso quemaralec ladocai, ca' so Jesús qatetapegalo saua lapaxaguinatqa quiyim qaica cá'maq ỹa'xajtem dá'maq lauanaxanaxague', toco' ma' najo ỹale llaalec lotqai liỹa nca'leuec. 
MRK.9.10	Vichiguiño' saua'maxare qaica ca ra'qaataxantem, qam chi nenatesapigui negue' cá'maq reloqo'tegue dá'maq lotqai liỹa nca'leuec. 
MRK.9.11	Ca' qainatetac so Jesús:
MRK.9.11	—¿Chi'negue ma' ná'maq rapaxaguinataxanta'pegue na naqataxaquipi 'naac 'au novi' ma'le ca Elías?
MRK.9.12	Ca so'maxare 'naaco':
MRK.9.12	—Ỹaatqajam llic quiyim 'au novi' ma'le ca Elías, quiyim ỹa'maxajñi ná'ogue na leloxoỹaxaquipi. Chaqai ¿negue' cá'maq 'nerac qai'neeta naua naneresañi la'qaatqa ñi qota'olec quiyim ỹa'xate' dá'maq 'neeta ma'le ca ỹale llaalec? Quiyim 'ue ca le'xoric, chaqai ma'le qaica nqo'ta ca'maxare. 
MRK.9.13	Qam ỹim shinac caqamiri quiyim so Elías shi'gue novi'. Qam canchi qohinta'gue na' qoỹoiquentac so'maxare, ỹaatqajam ipaquichigui nqohin dá'maq naneretañi la'qaatec ñi qota'olec queso'maxare.
MRK.9.14	Co'na'le, ca pile' quiyí'maq hueesa'ñi saua liỹa' lapaxaguinatqa, ca iuanteta so 'xoic qomyipi lapoỹau'alo saua'maxare. Chaqai 'vii qai'neeta saua napaxaguinataxana' quena naqataxaquipi retaqata'guita saua'maxare. 
MRK.9.15	Ca co'na' qaidaana'guit so Jesús, ca sá'ogue 'ue da le'laxa, ca qane'guenta'guit so'maxare, ca qaiquin. 
MRK.9.16	Ca so'maxare inate'o' saua'maxare:
MRK.9.16	—¿Negue' cá'maq 'neeta quiyim taxahita'guita yaua'maxare?
MRK.9.17	Ca 'uo' so 'óna hueete'eyi 'naaco':
MRK.9.17	—Qami' napaxaguinataxanaq, ñauega qami' ñi ỹaalec, ma' 'ue ñi le'ec lecmaxaic se retaqa nqai'en. 
MRK.9.18	Ma' quecá'maq canchaqaica hueeta'ñi, ñi le'ec lecmaxaic quena' naqajñi, ca nenaxañi. Ca' nac nqai'en na ro'i na lap, chaqai iquishquinta' nqai'ne' naua louee, ca vire'ta quiyim tot qaica ca la'ñaxac. Shi'gue sashiilo'oto naua rapaxaguinataxahi' quiyim naqate' ñi ne'ec lecmaxaic, qam se ishite'.
MRK.9.19	Ca' so Jesús 'naaco':
MRK.9.19	—¡Ỹaatqajam qaica ca huelec najo qomyipi! ¡Canchaqai taỹa'co' quiyim salequetapouguilo qamiri, chaqai canchaqai taỹa'co' quiyim ñiualaxaintegueto qamiri! Ñaq naviguiiri' quenajo ñí'maq ne'nec.
MRK.9.20	Ca' qaỹauega'a so'maxare so ne'nec. Ca co'na' so ne'ec lecmaxaic iuane'ta so Jesús, ca ileueta nqai'en so ne'nec, ca so'maxare huaañi naqalcqotegueri', ca' naauec nqai'en na ro'i na lap. 
MRK.9.21	Ca' so Jesús inato' na'le so leta'a:
MRK.9.21	—¿Shi'gom dá'maq 'neetari'o' quen dajo?
MRK.9.21	Ca' so leta'a 'naaco':
MRK.9.21	—Shi'gue na' ñaqai noctoqui'. 
MRK.9.22	Chaqai mashic 'xoic quiyim ñi ne'ec lecmaxaic taañigui nqai'en na norec chaqai na huaxaỹaq, ma' ỹahotaque ỹalauat. Ca no'm chaqaida quiyim shichi' 'ue ca 'viichi', quiyim qare'xoriñi', ca qarotauañi'.
MRK.9.23	Ca' so Jesús 'naaco':
MRK.9.23	—No'm shichi' vi'relec, qaica ca qaỹaqalanac quecá'maq huelec.
MRK.9.24	Ca co'na'le, ca só'maq leta'a so ne'nec ỹaualqo':
MRK.9.24	—¡Seuelec; qam yotauañi', qaiyi paguec ỹaatqajam seuelec!
MRK.9.25	Ca co'na' so Jesús ỹa'den quiyim mashic 'xoic so qomyipi lapoỹaho, ca' retaxaỹa so ne'ec lecmaxaic, 'naaco':
MRK.9.25	—Qami' ne'ec lecmaxaic se retaqa chaqai sqa 'qaa nqai'ñi' ca qom, shinapega qami' noxoñirec quena ne'nec, qam tot liỹa noxoñirougui na'maxare.
MRK.9.26	Ca' so ne'ec lecmaxaic ỹaualaq, ca' ileueta nqai'en so ne'nec. Ca inoxonec, qam 'ec ileu nqai'en. Ca' queda, ca 'xoic na 'neetapega mashic ileu so'maxare. 
MRK.9.27	Qam so Jesús ỹacona ada laua, ca navicshiguim. Ca so'maxare nachajñi.
MRK.9.28	Co'na'le, ca' so Jesús inoxonougui ca 'imec. Ca' saua lapaxaguinatqa ỹoỹooteterec so'maxare, ca inate', 'neraco':
MRK.9.28	—¿Chi'negue ma' qomi' se seshitaq so'daqauec so ne'ec lecmaxaic?
MRK.9.29	Ca so'maxare 'naaco' quesaua'maxare:
MRK.9.29	—Ná'maq 'nejem sojo ne'ec lecmaxaic quiyim qaỹo'daauec, qam ỹouen quiyim ca qom quelec da nqouagaxainaxac chaqai nqopaaqachit.
MRK.9.30	Ca co'na' que' quiyi hueesa'ñi, ca queeterelec yi Galilea. Ca' so Jesús ỹahotaque quiyim se qaỹa'deene', 
MRK.9.31	ma' so'maxare ra'qaataxantapegalo saua lapaxaguinatqa, 'naaco':
MRK.9.31	—Najo ỹale llaalec ma'le qoỹaanougui na qomyipi, ca' qaỹalauat ma'le. Qam ma' ime' caua tres na'xata', ca lotqai liỹa nca'leuec ma'le.
MRK.9.32	Qam saua'maxare se ỹa'deene' dá'maq qohinac, chaqai no'chiiralec quiyim liỹa renataxane'.
MRK.9.33	Ca co'na' mashic ỹovirera'a yi na'a' Capernaum. Ca co'na' mashic neesa'ñi ca la'a', ca' so Jesús inate'o' saua lapaxaguinatqa, 'naaco':
MRK.9.33	—¿Negue' cá'maq noqollicchitapigui quiyi quena nayic?
MRK.9.34	Qam saua'maxare i'maretem', ma' queso nayic noqollictesapigui quiyim negue' cá'maq paguec qaimaqachin ma'le quesaua'maxare. 
MRK.9.35	Co'na'le, ca nqa'xanñi so Jesús, ca roỹaxanouguilo saua doce lapaxaguinatqa. Ca 'naaco' quesaua'maxare:
MRK.9.35	—Cá'maq ỹahotaque quiyim 'auaxaic, ca' chaqaica cá'maq paguec co'uaataxanta, chaqai quelola ná'ogue na liỹaripi.
MRK.9.36	Co'na' ime, ca roỹaxana so noctoqui', ca' illaañigui na lavinñi quesaua'maxare. Ca' qa'aalegue, ca 'naaco':
MRK.9.37	—Cá'maq qom quená'maq huelec aỹim, quiyim icoñiguit ca noctoqui' 'nejem najo, ca' quelola, ca' icoñiguit aỹim. Chaqai cá'maq icoñiguit aỹim, mesqaỹimeta icoñiguit, ma' qai'neeta icoñiguit ñí'maq yila'.
MRK.9.38	Co'na'le, ca' so Juan 'naaco':
MRK.9.38	—Qami' napaxaguinataxanaq, qomi' 'ue so seuanaxa ro'ootaxantapega da qadeenaxachi' quena ne'ec lecmaxaic; qam ma' se qanauegaxaua, ca' qomi' se sa'maxarenaq.
MRK.9.39	Qam so Jesús 'naaco':
MRK.9.39	—Se ỹa'maxañi quiyim olliỹapeguem, ma' qaica quet cá'maq quiyim ishit ỹo'uet ca se qaiuanapega, ro'ueenataxana da ỹeenaxat, ime, ca ishit quiyim 'ue ca ỹa'xat se ỹa'maxañi caỹim. 
MRK.9.40	Ma' cá'maq sqai qanpa'guenaxaua, ca' qarotaua. 
MRK.9.41	Ma' canchaqaica quiyim 'ue ca ỹaanema qamiri 'eno'm chaqai 'oono'lli' aca 'taxaqui queca huaxaỹaq, quiichigui nqai'en da ỹeenaxat, ma' mashic qamiri ỹalamaxarete', ca ca'maxare ỹaatqajam 'ue ma'le ca nishiue'.
MRK.9.42	Canchaqaica quiyim chicqochigui quiyim 'ue ca lasauaxaset quenaua collo'olqai' quiyim mashic huerelec aỹim, ca paguec la'maxa quiyim qainaxañigui aca huaaxai, qaicoñireto'ot na lqosot ca qa' lodegaxat nopoxoiqataxanaxat. 
MRK.9.43	Chaqai no'm na rqai'laxachi' ỹovirau'a nqai'en ca rasauaxashichi', ca 'maxaraic quiyim chaqairec. Ma' paguec la'maxa quiyim vichirau'a ca nca'laxa, 'eno'm 'oonoqui' ca rqai'laxachi', qam mesqaida quiyim nalo'ojta' naua rqai'laqachichi', qam qarenaqairiñigui ca ncopatoqo' na sauaqhuaiquipi, cá'maq hua'ñi ca norec qaica ishit ỹo'mat, 
MRK.9.44	yí'maq hua'ñi na ñilo' se ileu chaqai ca norec sqai 'om. 
MRK.9.45	Chaqai no'm na richi'i' chicqau'a quiyim 'ue ca rasauaxashichi', qai'neeta chaqairec. Ma' paguec la'maxa quiyim vichirau'a ca nca'laxa qami' chisaq, qam sqai 'nejem quiyim nalo'ojta' naua richilli', qam qarenaqairiñigui ca ncopatoqo' na sauaqhuaiquipi, cá'maq hua'ñi ca norec qaica ishit ỹo'mat, 
MRK.9.46	yí'maq hua'ñi na ñilo' se ileu chaqai ca norec sqai 'om. 
MRK.9.47	Chaqai no'm añi nqochi'i' ñí'maq 'em quiyim 'ue ca rasauaxashichi', ca naqachi'. Ma' paguec la'maxa quiyim qami' qotesaq, qam noxoñira'a ca lo'ueenataxanaxac ñi qota'olec ma' ỹoiquentac ná'ogue najo, mesqai 'nejem quiyim nalo'ojta' naua nqochichi', qam qarenaqairiñigui queca ncopatoqo' na sauaqhuaiquipi, 
MRK.9.48	yí'maq hua'ñi na ñilo' se ileu chaqai ca norec sqai 'om.
MRK.9.49	Ma' ná'ogue ma'le na qomyipi qaỹa'maxajñi, qam qaỹahote'e ca norec; chaqai ná'ogue na nachitaxanataxanaxat qaimiichigui ma'le queca 'ue. 
MRK.9.50	Na 'ue ỹaatqajam lo'yaxanec. Qam no'm eec na lochiviaxa, ca' ¡tot qaishit quiyim liỹa qaỹouen! Ca 'nejme'o' qamiri ca 'ue quiyim nalequejnaxanaxat, chaqai quiñi 'óna huaqui'chiguit na liỹaripi.
MRK.10.1	Ca' so Jesús ca'e yi Capernaum, ca' quepegue' yi 'laua leenaxat Judea chaqai yi 'laua pa'ỹa'gue da lqodoigue caso lachiugue Jordán. Ca' quiyi, ca' so qomyipi lotqai lapoỹau'a yí'maq hueeta'ñi so'maxare. Ma' chi no'ueenataxac, ca lotqai rapaxaguinataxantac. 
MRK.10.2	Ca 'vio' saua fariseo nqo'nera'a so Jesús ỹahosaque ỹachi'iñi. Ca inate' so'maxare no'm qaỹa'maxarenta quiyim ca ỹale ỹalat aca loua. 
MRK.10.3	Ca' so Jesús 'naaco' quesaua'maxare:
MRK.10.3	—¿Negue' cá'maq lelaataxanaxac so Moisés na'le caqamiri?
MRK.10.4	Ca saua'maxare 'neraco':
MRK.10.4	—So Moisés ỹa'maxarenta quiyim ca qom ỹo'uet aca lomalate lerecse, ca' ca'maxare ishit ỹalat aca loua.
MRK.10.5	Ca' so Jesús 'naaco' quesaua'maxare:
MRK.10.5	—So Moisés ỹaanec da lelaataxanaxac na'le caqamiri, ma' paguec da la'ñaxague' naua re'taxanatahi. 
MRK.10.6	Qam na' ñaqai 'avichiguiñi na' ñi qota'olec ỹo'uet ná'ogue nanchaqaina, ca “ỹo'uet na ỹale chaqai ana 'aalo”. 
MRK.10.7	“Ca' vichiguiño' quedajo, ca' ca ỹale ca'e ca leta'a chaqai aca late'e, ca' lauora ca loua. 
MRK.10.8	Ca' saua dos qomi', qam 'ec 'oonoqui' qom.” Ca' totqai dos qomi', ta'ta'a quiyim 'oonoqui' qom. 
MRK.10.9	Ca vichiguiño' ca qom se ishit quiyim iuagaxajchi cauá'maq mashic ỹo'naxanta' ñi qota'olec.
MRK.10.10	Ca co'na' mashic neesa'ñi ca la'aate', ca sauá'maq lapaxaguinatqa lotqai inate' quecá'maq 'neeta dajo. 
MRK.10.11	Ca' so Jesús 'naaco':
MRK.10.11	—Ma' ca qom no'm ỹalat aca loua, ca' o'ñiguit aca liỹa 'aalo, ca ca'maxare 'ue ca lasauaxaset, ma' o'nelec aca 'auaxai loua. 
MRK.10.12	Chaqai no'm aca 'aalo ỹalat ca loua, ca o'ñiguit ca liỹa ỹale, ca ca'maxare qai'neeta 'ue ca lasauaxaset, ma' o'nelec ca loua.
MRK.10.13	Ca 'uo' so ñaaqaipioqui' qanauegueu'a so Jesús, ma' qaỹahotaque quiyim ỹashil-lec so'maxare, qam saua lapaxaguinatqa retaxaita ná'maq nauecqataxanaripi. 
MRK.10.14	Ca co'na' so Jesús iuanchigui dajo, ca' ro'o. Ca 'naaco' quesaua'maxare:
MRK.10.14	—Ñaqai 'xañiỹac na ñaaqaipioqui' ñaqa nacpegue' aỹim, sqai quepaqchita'piguit, ma' da lo'ueenataxanaxac ñi qota'olec quená'maq hueetagui, chaqaina ná'maq neneequesenaxai 'neetari' meca noctoqui'. 
MRK.10.15	Ỹaatqajam llic da shinac caqamiri, cá'maq sqai 'neetari' ca noctoqui' quiyim icoñiguit da lo'ueenataxanaxac ñi qota'olec ma' ỹoiquentac ná'ogue najo, ca' se inoxona'a.
MRK.10.16	Ca' so Jesús qa'aalougui so ñaaqaipioqui', ca' ỹaanem da no'uen llicyaxac, chaqai sá'ogue ỹashil-lec.
MRK.10.17	Ca co'na' so Jesús lotqai liỹa eec, ca 'uo' so novi' ỹale ne'guenta, ca ỹa'yi'iñi naua le'cootal quiyí'maq reloqota'ñi so'maxare. Ca renataxano':
MRK.10.17	—Qami' ná'maq ỹaatqajam huagaxaraic napaxaguinataxanaq, ¿negue' cá'maq shinta'gue quet quiyim sovirau'a ca nca'laxa sqaica lqodoc?
MRK.10.18	Ca' so Jesús 'naaco':
MRK.10.18	—¿Chi'negue ma' 'ñirapiguiỹa' quiyim aỹim huagaxaraic? Ma' qaica huagaxaraic, qaiñiita ñi 'oonoqui', ca' chaqaiñi ñí'maq qota'olec. 
MRK.10.19	Mashic 'yiiñi' na nelaataxanaxaquipi: “Se nocachisa'e' aca se roua'e'; sqa lauataxañi'; sqo cuachi'; sqaica ca 'majñisac; sqa yinaxañi'; se napaquiralec ca qataa'i' chaqai aca qachii'i'.”
MRK.10.20	Ca' so ỹale 'naaco':
MRK.10.20	—Qami' napaxaguinataxanaq, ná'ogue najo so'ueetetac shi'gue na' ñaq aỹim noctoqui'.
MRK.10.21	Ca' so Jesús nqo'te'ta, ca ra'ỹo'ot. Ca 'naaco' queso'maxare:
MRK.10.21	—Ỹaatqajam 'oonoqui' dá'maq saqa' 'viichi': mo'e', miiñi' ná'ogue na rovinqui', ca 'ỹaañirougui na 'xoraiquipi, ca' 'ue ma'le ca resallaxa'e' queda piguim. Ca ma' ime, ca naquitegue aỹim, 'eno'm rilliviralec aỹim.
MRK.10.22	Qam co'na' 'qaachigui dajo, ca' so ỹale 'uo' da lachitachic. Ca' eec rachicota, ma' ỹaatqajam nesallaxanec.
MRK.10.23	Ca' so Jesús ra'ỹaugui só'maq lapoỹaho, ca 'naaco' quesaua lapaxaguinatqa:
MRK.10.23	—¡Ỹaatqajam 'ue da lqalaic queca nesallaxanec quiyim inoxona'a da lo'ueenataxanaxac ñi qota'olec ma' ỹoiquentac ná'ogue najo!
MRK.10.24	Ca' saua lapaxaguinatqa ỹaatqajam 'ue da le'laqa' queda la'qaatec, qam so Jesús lotqai liỹo' 'naac quesaua'maxare:
MRK.10.24	—Qamiri ỹaalqa, ¡ỹaatqajam 'ue da lqalaic quená'maq pe'eetapega da lesallaxa quiyim inoxona'a da lo'ueenataxanaxac ñi qota'olec ma' ỹoiquentac ná'ogue najo! 
MRK.10.25	Paguec se qalaq aca nauaanaxanaxa late'e quiyim queetougui nqohin ca a'na lauac, queca nesallaxanec quiyim inoxona'a da lo'ueenataxanaxac ñi qota'olec.
MRK.10.26	Ca co'na' qara'xaỹa dajo, ca 'xoico' na ne'laxa, ca chi nenatetecta' saua'maxare:
MRK.10.26	—Ca ¿nega'ỹo' cá'maq ishit qanca'laxatec ma'le?
MRK.10.27	Ca' so Jesús ra'ỹauguilo, ca 'naaco' quesaua'maxare:
MRK.10.27	—Na chaqai qomyipi se ishit ỹo'uet dajo, qam ñi qota'olec ishit, ma' ñi'maxare qaica ca lqalanec.
MRK.10.28	Co'na'le, ca' so Pedro 'naaco':
MRK.10.28	—Qami' qara'gaxala', qomi' ỹaatqajam cá'ogue ca qarouenqaipi ño'ueenaqtaqatañi, ca ñanaguinaxague qami'.
MRK.10.29	Ca 'naaco' na'le so Jesús:
MRK.10.29	—Ỹaatqajam lliqueta da shinac caqamiri, quecanchaqaica quiyim no'ueenaqtetañi ca la'a', loqo'm caua lqaỹa' ỹale', loqo'm caua lqaỹa' 'aalo, loqo'm ca leta'a, loqo'm aca late'e, loqo'm aca loua, loqo'm caua llaalqa, loqo'm ca na'laua, sauaxat aỹim chaqai da na'qaatec chicqaugui da nca'laxa, 
MRK.10.30	ca' icoñiguit ma'le quenajo 'laua paguec cien liỹa ca la'aateripi, lqaỹaripi ỹalliripi chaqai 'aallipi, late'ellipi, llaalqaipi, chaqai na'lauaripi, 'eno'm 'ue da nocanaxac. Chaqai quecá'maq 'laua ñaqa naata qai'neeta icoñiguit ma'le da nca'laxa sqaica lqodoc. 
MRK.10.31	Qam 'xoic ma'le quená'maq nagui 'auaxaic, co'uaataxanta ma'le, chaqai 'xoic ma'le quená'maq nagui co'uaataxanta, ca 'auaxaic ma'le.
MRK.10.32	Ca co'na' queesa'gue so nayic, taasa'gue da Jerusalén, ca so Jesús 'aueta queso lapaxaguinatqaipi, qam ỹaatqajam 'ue da le'laqa' quiyim coỹaresaho, qam 'ue da lqolonqa'. Co'na'le, ca lotqai so Jesús liỹa roỹaxanalo ỹoỹooteterec saua doce lapaxaguinatqa, ca ỹaatqajam ra'qaataxane'talo quedá'maq 'neeta ma'le so'maxare. 
MRK.10.33	Ca 'naaco' quesaua'maxare:
MRK.10.33	—'Ajñii qamiri nagui saaqata'gue da Jerusalén, ca' yí, hua'ñi ma'le najo ỹale llaalec ma' qoỹaanou'a na la'gaxalateripi na netaxaỹaxanqajanqaipi quena' qaretaxaỹa'pegue' ñi qota'a chaqai na napaxaguinataxanaripi quena naqataxaquipi. Ca na'maxare ma'le, ca ỹaanec da la'qaatec quiyim qaỹalauat chaqai qoỹaanougui na mesqai judioipi. 
MRK.10.34	Ca na'maxare ỹaatqajam 'ue da le'naxanaxac ma'le, chaqai qaỹouaxan, chaqai qanatoxogui na lashic, chaqai qaỹalauat. Qam ma' ime' caua tres na'xata', ca lotqai liỹa nca'leuec nqohin.
MRK.10.35	Co'na'le, ca so Jacobo chaqai so Juan, llaalqa so Zebedeo, nqo'nera'a so Jesús. Ca 'neraco':
MRK.10.35	—Qami' napaxaguinataxanaq, tegue' chaqai 'maxariñi' quiyim 'ue ca sashiilaxanqaque caqami'.
MRK.10.36	Ca so'maxare inate'o' saua'maxare:
MRK.10.36	—¿Negue' cá'maq viitaque saanema qamiri?
MRK.10.37	Ca saua'maxare 'neraco':
MRK.10.37	—Quiyim ma' coñichiguit ca ro'ueenataxanaxaqui' 'xoic da lecaic ma' qami' nashi, ca' qomi' ñqa'xanqata'ñi, 'óna queda qatoiqui' chaqai ca liỹa queda nemaqai'.
MRK.10.38	Ca' so Jesús 'naaco' quesaua'maxare:
MRK.10.38	—Qamiri sqa 'yiiñii cá'maq shiilaxañitaque. ¿Peeta'a shichii 'xachii da ñi'guenaxac 'ec qane'taxañigui ma'le aỹim chaqai da chilaxac qanachilaxañigui ma'le aỹim?
MRK.10.39	Ca saua'maxare 'neraco':
MRK.10.39	—Ajá'a, seshitaq.
MRK.10.39	Ca' so Jesús 'naaco':
MRK.10.39	—'Nesa ma' llic quiyim qamiri quiichiugui ma'le da ñi'guenaxac 'ec qane'taxañigui aỹim chaqai da chilaxac saañigui ma'le. 
MRK.10.40	Qam dajo quiyim nqa'xañiñi queda ỹoic chaqai queda ñimaq, mesqaỹim ná'maq saanema qamiri. Ta'ta'a quiyim qoỹaanem cá'maq 'em mashic qaỹa'maxatetañi yi'maxare.
MRK.10.41	Ca co'na' 'qaachirigui dajo saua liỹa' diez lapaxaguinatqa, ca qaro'ỹalo so Jacobo chaqai so Juan. 
MRK.10.42	Qam so Jesús roỹaxanouguilo, ca 'naapegalo':
MRK.10.42	—Qamiri 'yiiñita da leloxoỹaxac na nashillipi quiyim reloxoỹa'a na ỹoreta'oguit qomyipi, na'maxare 'eco' ilaretac na liỹaripi, chaqai ná'maq quesaxanaxaiquipi, na'maxare ỹo'uet quiyim qana'xaỹaxana ca lelaataxanaxac ná'ogue na liỹaripi. 
MRK.10.43	Qam caqamiri sqai 'neeta dajo ma'le. Ta'ta'a cá'maq ỹahotaque ỹapacauec caqamiri, ca' chaqaica cá'maq quelola ná'maq liỹaripi; 
MRK.10.44	chaqai canchaqaica caqamiri quiyim ỹahotaque 'auaxaic, ca' chaqaica cá'maq 'ec na'ac quená'ogue na liỹaripi. 
MRK.10.45	Ma' vire'ta najo ỹale llaalec mesqa nac ỹahotaque quiyim qaiquelola, ta'ta'a quiyim ná'ogue quelola, chaqai quiyim ỹaanec da nachaalataxac 'ec laseue' nqai'en quiyim 'xoic ca qanca'laxatec qomyipi.
MRK.10.46	Ca co'na' qaỹovita yi na'a' Jericó. Ca co'na' so Jesús mashic inoxonec quiyi na'a', liỹareta'pe saua lapaxaguinatqa chaqai 'xoic so liỹa qomyipi. Ca 'uo' so qai'laq leenaxat Bartimeo, llaalec so Timeo, nqa'xantañi quena lahi so nayic, rashiilaxantac. 
MRK.10.47	Ca so'maxare co'na' 'xaỹa'guit so Jesús Nazaret le'ec, ca ỹaualaq so'maxare, 'naaco':
MRK.10.47	—¡Jesús ma' qami' llaalec so qarashi David, yi'xoriñi'!
MRK.10.48	Ca 'xoico' ná'maq 'neetapega so'maxare quiyim i'maqata, qam so'maxare lama'xa ỹaualaq:
MRK.10.48	—¡Qami' llaalec so qarashi David, yi'xoriñi'!
MRK.10.49	Co'na'le, ca' so Jesús hua'e, ca 'naaco':
MRK.10.49	—Ñaq oỹaxañiỹa ñi'maxare.
MRK.10.49	Ca' qaroỹaxano' na'le so qai'laq, ca qohinapego':
MRK.10.49	—Na'ñaxachi', ne'laxachirishiguim, ma' da'maxare roỹaxana qami'.
MRK.10.50	Ca inaqauec aso le'laalo, ca nenojshiguim, ca nqo'neu'a so Jesús. 
MRK.10.51	Ca' so Jesús inato' na'le so'maxare, 'naaco':
MRK.10.51	—¿Negue' cá'maq vi'saque quiyim sa'ue caqami'?
MRK.10.51	Ca' so qai'laq 'naaco':
MRK.10.51	—Qami' napaxaguinataxanaq, ỹim sahotaque ñiuanñi.
MRK.10.52	Ca' so Jesús 'naaco':
MRK.10.52	—Mo'e', qui', nagui mashic remi'rec, ma' qami' vi'relec.
MRK.10.52	Ca chaqa'ma' neuanñi so qai'laq, ca' quegue so Jesús.
MRK.11.1	Ca co'na' ipalasau'a yi Jerusalén, mashic qaỹovireu'alo saua na'aaterolqai' leenaxate' Betfagé chaqai Betania, naloote'oga ada quemaralec qo'paq olivos loma'. Ca' so Jesús ilate' saua dos lapaxaguinatqa. 
MRK.11.2	Ca 'naapegalo':
MRK.11.2	—Quiipegue' na na'a' naloote'ogalo qomi'. Ca ma' viriu'a, ca huañijlec ma'le ca 'ashin, ncoñiretari', saqa'leca nelec. Ca' sohiuec ma'le, ca naviguiuec. 
MRK.11.3	Ca no'm 'ue ca inate' qamiri, chi'negue 'viichii dajo, ca' qamiri 'ñiỹapega, só'maq qara'gaxala' ỹouen. Qam ma' ỹomat, ca lotqai rapilaxat.
MRK.11.4	Ca saua'maxare que', ca iuanterelec so 'ashin, ncoñiretari' quena lahi ca lasom, pa'aatauec queso nayic, ca' ỹosoorec.
MRK.11.5	Ca 'vio' sauá'maq hueese'eyi 'neraco':
MRK.11.5	—¿Negue' ná'maq 'viichitac? ¿Chi'negue ma' sohitapeguec na 'ashin?
MRK.11.6	Ca saua'maxare 'neraco' dá'maq qohinapegalo queso Jesús, ca qoỹaxana'pe quiyim que'. 
MRK.11.7	Co'na' ime, ca qaỹauegue'oga so Jesús so 'ashin, ca qaipeguenlgoto saua loho, ca' so Jesús renojlec so'maxare. 
MRK.11.8	Ca ỹaatqajam 'xoico' na ipiguiñi'ñigui so nayic na lapo', chaqai 'uo' na liỹa ỹouaxanec ana qo'paq lasote, ca illa'ñigui so nayic.
MRK.11.9	Ná'maq 'aueta chaqai na co'uaataxanta ỹaualqatagui, 'naaco' quen:
MRK.11.9	—¡Ỹaatqajam qaimaqachin ñi qota'a! ¡Ỹaatqajam no'uen da llicyaxac ná'maq naquetaugui da leenaxat ñi qara'gaxala'! 
MRK.11.10	¡Ỹaatqajam no'uen da naata no'ueenataxanaxac, ma' 'nejem da lo'ueenataxanaxac na' nashi so qareta'a David! ¡Quiyim ỹaatqajam qaimaqachin ñi qota'olec!
MRK.11.11	Ca inoxono' na'le so Jesús quiyi Jerusalén, chaqai qai'neeta inoxonougui añi no'ueenaxanaxaqui late'ogue'. Ca co'na' ime ỹa'ajantac ná'ogue nanchaqaina, ca' taigue da Betania, liỹareta'pe saua doce lapaxaguinatqa, ma' mashic lavito' na'le.
MRK.11.12	Ca co'na' queso liỹa na'xa'a co'na' inoxondec quiyi Betania, ca so Jesús 'uo' na lqopaaxa. 
MRK.11.13	Ca idaana'o' aso higo lashi qoỹoqo'ta 'ue ana laue. Ca quepegue', ra'ajnaxana quiyim tegue' chaqa 'ue ca la, qam qaca ca ỹanata higo. Qanaata ana laue, ma' saqa' ỹovita ca laloqo' quiyim 'ue aca la. 
MRK.11.14	Ca co'na'le, ca' so Jesús 'naapego' aso higo lashi:
MRK.11.14	—Ca' nagui taachi'ñi quiyim tot qaica quiyim liỹa quet qaỹa'ic aca la qami'.
MRK.11.14	Ca' saua lapaxaguinatqa ỹaatqajam 'qaachirigui dajo.
MRK.11.15	Ca co'na' ỹovirera'a yi Jerusalén co'na' so Jesús inoxonougui aso no'ueenaxanaxaqui. Ca chaqa'ma' ỹo'daauec ná'maq 'ue na imeentac chaqai ná'maq 'ue na rishiujnaxantapega quiyi'maxare. Chaqai ỹamaxañi na lemeenaxanaxala' ná'maq ỹosootapigui ñiguit nqai'en ana lam na qomyipi chaqai ana nqa'xanaxaqui ná'maq imeentac na coviguiñiguiripi. 
MRK.11.16	Chaqai se ỹa'maxaren quiyim 'ue quet ca qai'xat cañi no'ueenaxanaxaqui. 
MRK.11.17	Ca' quiyi, ca rapaxaguinataxantac, 'naaco':
MRK.11.17	—Quenaua naneresañi la'qaatqa ñi qota'a 'nerac: “Najo ỹa'a' qaỹamata'gue na'a' nqouagaxainqa' ná'ogue na ỹoreta'oguit qomyipi.” Qam qamiri ñigui nqai'ñii na'a' nqañoqotaqa' na cuataxairipi.
MRK.11.18	Ca' ỹaatqajam 'qaachirigui dajo so lashillipi na netaxaỹaxanqajanqaipi quena' qaretaxaỹa'pegue' ñi qota'a chaqai na rapaxaguinataxanta'pegue na naqataxaquipi. Ca' idaandaque ca la'maqa' quiyim qaỹalauat so Jesús ma' qano'cha'a, ma' mashic ná'ogue na qomyipi 'ue da le'laxa queda lapaxaguinataxanaxac. 
MRK.11.19	Qam co'na' mashic pe, ca' so Jesús eec, ca'e yi na'a' lodegaxat.
MRK.11.20	Ca co'na' nete'eta queso liỹa na'xa'a, ca liỹa queetetegueyi, ca iuanteta aso higo lashi shi'co' ỹaso, vire'talo' naua lpa'yii. 
MRK.11.21	Co'na'le, ca' so Pedro no'uene'teco' na'le da la'qaatec so Jesús. Ca 'naaco' queso'maxare:
MRK.11.21	—Qami' napaxaguinataxanaq, ñaqa 'ajñi' adá'maq higo lashi dá'maq taqaira'a na'le, shi'co' chi ỹaso.
MRK.11.22	Ca' so Jesús 'naaco':
MRK.11.22	—Pi'iỹa'a ñi qota'olec. 
MRK.11.23	Ma' ỹaatqajam llic da shinac caqamiri, quiyim canchaqaica 'naapega ana quemaralec late'ogue': “Qo'ñi' quena vi'sa'ñi, 'iriñigui aca huaaxai”, qam se ỹoqolliguit ca la'qaatec, ta'ta'a quiyim huelec quiyim ipaquichigui cá'maq 'naac, ca' chaqaida 'neeta. 
MRK.11.24	Vichiguiño' shinac caqamiri quecá'ogue cá'maq shiilaxañiỹaque quiyim nqouagaxaiñii, no'm viilec quiyim shi'gue coñiguit, ca' chaqaida 'neeta. 
MRK.11.25	Chaqai ma' ñaq nqouagaxaiñitac, ca no'm 'ue ca 'ue ca ỹasauaxat caqamiri, ca' sqo quiỹapeguem. Ta'ta'a quiyim 'xoriñii, qaiyi ñi qota'a ñí'maq viilec neeto'ot na piguim sqai caapeguem ca rasauaxashichii. 
MRK.11.26	Qam no'm sqai 'xorenataxañii, ca ñi qota'a ñí'maq viilec neeto'ot na piguim se ỹapalaxate' caua rasauaxashichiri.
MRK.11.27	Ca co'na' rapilera'a yi Jerusalén, ca co'na' ỹouoxontac aso no'ueenaxanaxaqui. Ca qanqo'neu'o' na'le so Jesús quesaua la'gaxalate' na netaxaỹaxanqajanqaipi quena' qaretaxaỹa'pegue' ñi qota'a chaqai na rapaxaguinataxanta'pegue na naqataxaquipi chaqai so qo'xoiquipi. 
MRK.11.28	Ca qainato' so'maxare, qohinaco':
MRK.11.28	—¿Negue' cá'maq chigoxochira'gue quiyim 'viichi' dajo? ¿Negue' cá'maq ỹaañiraxarom quiyim 'viichi' dajo?
MRK.11.29	Ca' so Jesús 'naaco':
MRK.11.29	—Ỹim qai'neeta sa'ue da inataxanaxac caqamiri. Ca' qamiri choxochii ma'le, ca' ma'le, ca' sa'xatema qamiri negue' cá'maq sachigoxota'gue quiyim so'uet dajo. 
MRK.11.30	¿Nega'ỹo' ca nela' so Juan quiyim rachilaxanataxan? ¿Ñi qota'olec, loqo'm na chaqai qomyipi? Ñaqai choxochii caỹim.
MRK.11.31	Co'na'le, ca chi retaxaỹata' saua'maxare, ca 'neraco' quen:
MRK.11.31	—No'm shinqac nela' ñi qota'olec, ca da'maxare 'naac ma'le coqomi': “Qam ¿chi'neco' ma' sqai viilec?” 
MRK.11.32	¿Chaqai no'm shinqac na qomyipi nela'?
MRK.11.32	Ma' saua'maxare no'chi' quena qomyipi, ma' ná'ogue ỹa'deenta quiyim ỹaatqajam llic quiyim so Juan ỹaatqajam letaxaỹaxanqajnec ñi qota'a. 
MRK.11.33	Ca 'neraco' na'le queso Jesús:
MRK.11.33	—Se sa'deenaq.
MRK.11.33	Ca' so Jesús 'naaco' quesaua'maxare:
MRK.11.33	—Cha'regue ỹim qai'neeta se sechoxot cá'maq yila' quiyim so'uet dajo.
MRK.12.1	Co'na'le, ca' so Jesús ra'qaataxanem so qomyipi, qam ỹahote'e na laloqojnaxanaxat. Ca 'naaco':
MRK.12.1	—'Uo' na'le so ỹale ỹanñi so lanaxanqa' uva loma'. Ime, ca' ỹapou'a chaqai ỹo'uet aso lapoonaxanaxaqui quiyim qanelam na li'i ana uva, chaqai aso ladocai na'ajnaxanaxalate quiyim qaỹa'ajan sá'ogue so'maxare.
MRK.12.1	Ca' ỹanalec so lanaxanqa' so 'ueenataxanaxairipi. Ca' eec, qoỹoqo'tegue ca taigue. 
MRK.12.2	Ca co'na' ỹovita ca laloqo' quiyim qanaqat ana la, ca ỹa'uo' so ila' lelaatec, ca rashiilaxanegue quiyim qaỹoỹoote'oga cá'maq taỹot só'maq lanaxanqa'. 
MRK.12.3	Qam saua'maxare icondelec, ca ỹouaxansac, ca' ilate', qam qaica ca qoỹaanem. 
MRK.12.4	Ca só'maq looỹac yi 'laua ỹa'ue so liỹa ila' lelaatec. Qam só, ca qainaqatalec quena qa', chaqai qaicoñirqachit na lqahic, chaqai qaishiuentac. 
MRK.12.5	Ca só'maq lalamaxaret yi 'laua qaiyiita 'uo' so liỹa ila', ca' só ỹaatqajma' qaỹalauat. Ime, ca' 'xoic na liỹa ila', ca 'ue na qaỹouaxantac, chaqai na liỹa, ca' qaỹalauat.
MRK.12.6	Qam ñaqa 'uo' so 'oonoqui' llaalec, só'maq ỹaatqajam lauochaxat. Ca' co'uaataxanto' ila' so'maxare, ma' 'neetapigui lauel: “Qaican qohinegue ma'le, ma' ỹaalec.” 
MRK.12.7	Qam so no'ueenataxanaripi na'deenta', ca 'naaco': “'Ena richi'guit ná'maq qaỹahotaque quiyim taalec nqohin na 'laua. 'Maxaraic salauataq, qaiyi taalgoto qomi' ma'le quiyim qaralamaxaret najo 'laua.” 
MRK.12.8	Co'na'le, ca' qaiconlec, ca' qaỹalauat. Ime, ca qainaxa'uegue da lahi so 'laua.
MRK.12.9	Ca renataxano' so Jesús:
MRK.12.9	—¿Negue' cá'maq 'ne'tegue ma'le só'maq ỹaatqajam lalamaxaret yi 'laua? Nanac, qam nalauajñi so 'ueenataxanaxairipi, ca' ỹoqa'a ca ỹaanem so na'laua quiyim ro'ueenataxanlec.
MRK.12.10	¿Saqa' taxahilgoto' quen yaua naneresañi la'qaatqa ñi qota'olec? Ma' 'nerac:
MRK.12.10	Só'maq qa' ỹañijin so 'imec lo'ollipi,
MRK.12.10	chaqaiso só'maq nollaañi nqohin ca 'imec.
MRK.12.11	Ca' dajo ỹo'uet ñi qara'gaxala',
MRK.12.11	ca' 'ec chalego loyac coqomi'.
MRK.12.12	Co'na'le, ca' so qomyipi ỹahotaque coñi' so Jesús, ma' ỹa'den quiyim so'maxare ỹo'uet so laloqojnaxanaxaqui, qam taỹauguilo nqai'ne' saua'maxare. Qam no'chi' saua'maxare quena qomyipi, ca no'ueenaqtesañi so Jesús, ca' que'.
MRK.12.13	Co'na' ime, ca 'vio' saua fariseo qailatalo so Jesús chaqai saua nale' so Herodes, ma' qaỹahotaque quiyim 'ue ca ỹo'maac la'qaatec so'maxare, ca qaỹachigoxochichigui nqohin ca lasauaxaset so'maxare. 
MRK.12.14	Ca' saua'maxare nagrepegue' so'maxare, ca' inate', 'neraco':
MRK.12.14	—Qami' napaxaguinataxanaq, sa'deenaq quiyim 'xachisac dá'maq ỹaatqajam lliqueta, chaqai se na'xaỹaxañita ná'maq chaqai 'naac na qom, ma' se ra'iisapigui da chi no'ueenataxac na qom. Ta'ta'a quiyim paxaguinataxañitegue dá'maq llicyaxac dá'maq no'uen 'ueenataxac ỹa'maxarenta ñi qota'olec. ¿Ỹa'maqachiguiñi quiyim seshiuetenaq ñi lashi na nashillipi quiyi Roma, loqo'm 'e'? ¿Seshiuetenaq, loqo'm se seshiuetenaq?
MRK.12.15	Qam so Jesús ỹa'den quiyim se no'uen da 'neesa'pegue saua'maxare, ca 'naaco':
MRK.12.15	—¿Chi'negue ma' viitaque quiyim yachiiñi? Ñaq nodoiquena aca chiróla, ñaq sa'ajan.
MRK.12.16	Ca' qanoda'a. Ca co'na' ỹa'ajan, ca' so Jesús renataxano':
MRK.12.16	—¿Negue' lashic ñí'maq ñijo, chaqai yí'maq neenaxat naneretañi?
MRK.12.16	Ca saua'maxare 'neraco':
MRK.12.16	—Ñí'maq lashi na nashillipi quiyi Roma.
MRK.12.17	Ca' so Jesús 'naaco' quesaua'maxare:
MRK.12.17	—'Ỹaañim ñí'maq lashi na nashillipi cá'maq chi lalamaxaret ñi'maxare, chaqai 'ỹaañim ñi qota'olec cá'maq lalamaxaret ñi qota'olec.
MRK.12.17	Ca saua'maxare 'ue da le'laqa' queda la'qaatec.
MRK.12.18	Ca co'na'le, ca 'vio' saua saduceo querepegue' so Jesús, ma' na'maxare 'naaco' quen quiyim tot ishit nca'leuec na leuaxaiquipi. Ca co'na'le, ca ỹo'ueete' da la'qaataxanaxague', 'neraco':
MRK.12.19	—Qami' napaxaguinataxanaq, so Moisés no'ueenaqtauguilo qomi' ỹeretañi quiyim no'm 'ue ca qom ileu, qam saqa'leca llaalec acá'maq loua no'ueenañi, ca' ca lanoq o'ñiguit acá'maq pa'ỹe, qaiyi ỹa'ue ca llaalec cá'maq lopiichi mashic ileu. 
MRK.12.20	Ca 'uo' so siete nqaỹaripi. Ca 'ono' só'maq ỹi, ca so'maxare ileu, qam qaica ca llaalqaipi. 
MRK.12.21	Ca só'maq lanoq lotqai o'ñiguit asó'maq li'ỹoxoua. Qam so'maxare qai'neeta ileu, qam qaica ca llaalec. Ca' chaqaida 'neeto' na'le quesó'maq liỹa lqaỹa. 
MRK.12.22	Ca vire'to' na' sá'ogue so siete o'ñiguit aso'maxare, qam qaica ca 'ue ca llaalec. Ca vire'to' na' ileu qai'neeta asó'maq 'aalo. 
MRK.12.23	Ca ma' ỹovita quiyim liỹa qanca'laxatec na leuaxaiquipi, ca ¿nega'ỹo' cá'maq ỹaatqajam loua aso'maxare? Ma' sá'ogue só'maq siete louo' na'le aso'maxare.
MRK.12.24	Ca' so Jesús 'naaco' quesaua'maxare:
MRK.12.24	—Qamiri o'miỹac, ma' sqa 'yiiñii ca reloqo'teguelo naua nanerasañi na'qaatqa, chaqai da lquesaxanaxa ñi qota'olec. 
MRK.12.25	Qam ma' ỹovita quiyim liỹa qanca'laxatec na leuaxaiquipi, ca tot qaica ca 'on chaqai tot qaica ca ỹo'naxan aca llaale, ma' na'maxare 'nejem ma'le na nelaatqaipi piguim laseripi.
MRK.12.26	Qam quedá'maq 'neeta quiyim liỹa qanca'laxatec na leuaxaiquipi, ¿saqa' taxahilco' quen aso lerecse so Moisés, cá'maq 'neeto' na' ñi qota'olec retaqata'pegue' so'maxare 'maqatapougui aso qo'paqo'lli' ỹaviquetaugui? Ma' ñi'maxare 'naaco': “Chaqaỹim ná'maq ỹim qota'a queso Abraham, chaqai so Isaac, chaqai so Jacob.” 
MRK.12.27	Ma' ñi qota'olec mese qota'olec quena leuaxaiquipi, ta'ta'a ná'maq nca'leetauec. Ca' qamiri ỹaatqajam o'miỹac.
MRK.12.28	Ca 'uo' so novi' quena rapaxaguinataxanta'pegue na naqataxaquipi 'qaataco' na'le queso qanoqollictetapigui. Ca ỹa'den quiyim so Jesús ỹaatqajam 'maxaraic da la'qaatec na' ỹopilaxachiguit da nenataxac. Ca so'maxare renataxano' na'le, 'naaco':
MRK.12.28	—¿Negue' cá'maq paguec qoyiuejlec quená'ogue na nelaataxanaxaquipi?
MRK.12.29	Ca' so Jesús 'naaco':
MRK.12.29	—Dá'maq 'auaxaic nelaataxanaxac quená'ogue 'neetasa': “Ñaq na'xaỹaxañii, qamiri Israel llaalqaipi, ñi qara'gaxala' qota'olec, ñi'maxare qaiñiita na'gaxala'. 
MRK.12.30	Rauochitegue rqo'chita ñi ra'gaxalachi' qota'olec, machiro'ot añi re'taxanata'e', chaqai dá'ogue da nachaalataxaqui', chaqai na ra'deenataxanaxaqui', chaqai quedá'ogue da rquesaxanaxa'e'.” Dajo dá'maq 'auaxaic nelaataxanaxac paguec qoyiuejlec. 
MRK.12.31	Chaqai dá'maq liỹa chaqai 'nejem da'maxare 'neetasa': “Rauochitegue rqo'chita ca rqaỹa'e', 'nejem nqai'ñi' qami' quiyim chi nauochiralta'.” Ca' qaica liỹa nelaataxanaxac paguec quiyim qoyiuelec, qainauate' nauajo.
MRK.12.32	Co'na'le, ca so napaxaguinataxanaq quena naqataxaquipi 'naaco':
MRK.12.32	—'Maxaraic da 'ñirac, qami' napaxaguinataxanaq. Ỹaatqajam lliqueta da ra'qaachiqui', quiyim 'oonoqui' ñi qota'olec, chaqai qaica ca liỹa, qaiñiita. 
MRK.12.33	Chaqai quiyim qarqo'ta ñi'maxare, somatqo'ot añi qare'taxanata, chaqai da qara'deenataxanaxac, chaqai da qanachaalataxac, chaqai dá'ogue da qarquesaxanaxa, chaqai quiyim qarauotegue ca qariỹa, 'nejme' qomi' chi ñauochaqalta', ma' da'maxare napacalec ná'ogue na nachitaxanataxanqateripi quena' qoỹaanot ñi qota'olec, chaqai ana nachitaxanataxanqate quena' qaỹavigaxat cada ncopatoxonaxalate.
MRK.12.34	Ca co'na' so Jesús ỹa'den quiyim ỹa'maqachiguiñi da la'qaatec so'maxare, ca 'naaco':
MRK.12.34	—Tot qoỹoqaque quiyim noxoñira'a da lo'ueenataxanaxac ñi qota'olec ma' ỹoiquentac ná'ogue najo.
MRK.12.34	Ca' quiyi, ca tot qaica ca liỹa renataxan.
MRK.12.35	Ca so Jesús co'na' rapaxaguinataxantac hueetaugui añi no'ueenaxanaxaqui late'ogue', ca 'naaco':
MRK.12.35	—¿Negue' cá'maq 'neeta quiyim ná'maq rapaxaguinataxanta'pegue na naqataxaquipi 'naac quiyim cá'maq nashi nca'laxaqui naxan llaalec so qarashi David? 
MRK.12.36	Qam chaqaiso só'maq David co'na' qaretaqaugui queso Espíritu Santo, 'naaco':
MRK.12.36	Ñí'maq qara'gaxala' qota'a 'naaco' quiñi ỹa'gaxala':
MRK.12.36	“Nqa'xañiriñi queda ỹoic,
MRK.12.36	toco' ma' sillo'oto naua qapiaachichi' ná'ogue na npa'guenaxaua'e'ipi.”
MRK.12.37	Ca ¿negue' quet cá'maq 'neeta quiyim ca nashi nca'laxaqui quiyim llaalec quet so David, ma' chaqaiso só'maq David 'naac quiyim la'gaxala' so'maxare?
MRK.12.37	Ca ma' 'xoic so qomyipi ỹaatqajam nqo'ta quiyim na'xaỹaxantapega so Jesús.
MRK.12.38	Ca co'na' rapaxaguinataxantac, ca 'naaco' na'le so Jesús:
MRK.12.38	—Rovichii'o' ná'maq rapaxaguinataxanta'pegue na naqataxaquipi, ma' na'maxare ỹaatqajam nqo'ta ỹansañi naua loho ladocaqa, chaqai qaỹa'maxate'tegue quiyim qaiquin queca nayic. 
MRK.12.39	Na'maxare imitete'e ná'maq paguec loyac qa'xanqa' quena lapoxoqui na judioipi chaqai ná'maq paguec loyac quenaua nqui'ỹaaqate', 
MRK.12.40	chaqai iỹalaxat quiyim pa'aalec ca la'a' aca pa'ỹe, ca quedá'maq chi nañoqotaxac ca ladocaic nqai'en da nqouagaxainaxac. Ca' chaqaina ná'maq paguec lecaic ma'le ca nouaxanaxaset.
MRK.12.41	'Uo' so na'xa'a na' so Jesús hueetau'a aso no'ueenaxanaxaqui late'ogue', nqa'xantañi quiyi leseeque'ta yi na'ñi aso nachitaxanataxanqate lahi', ỹa'ajantac na qomyipi inaqategueñi ana lachitaxanataxanqate caso'maxare. Chaqai 'xoic na nesallaxanqaipi 'xoic ana inaxañi lam. 
MRK.12.42	Co'na'le, ca' noviro' aso pa'ỹe 'xorai. Ca' inaqaiñi saua doosolli' lamirolli' qaica ca nishaapigui. 
MRK.12.43	Ca' so Jesús roỹaxanalo saua lapaxaguinatqa, ca 'naaco' quesaua'maxare:
MRK.12.43	—Ỹaatqajam llic da shinac caqamiri, quiyim asojo pa'ỹe 'xorai paguec aso inaxañi quená'ogue na liỹaripi inaqategueñi ana lam cañí'maq nachitaxanataxanqate lahi'. 
MRK.12.44	Ma' ná'ogue na'maxare inaxañi aná'maq naauec li'ỹoqote, qam ada'maxare quedá'maq le'xoric, qam ỹaano sá'ogue asó'maq louenec laseuete.
MRK.13.1	Ca co'na' inoxonec so Jesús cañi no'ueenaxanaxaqui late'ogue' quiyi Jerusalén, ca 'uo' so 'óna quesaua lapaxaguinatqa 'naaco' queso'maxare:
MRK.13.1	—¡Qami' napaxaguinataxanaq, ñaq 'ajñi' chalego loyac ná'maq qa' chaqai na 'imqaipi!
MRK.13.2	Qam so Jesús 'naaco' queso'maxare:
MRK.13.2	—¡'Ajñi' najo 'imqaipi leta'allipi! Quenajo qaica ca no'ueenañi ma'le quenajo qa' pa'aatashiguim queca liỹa. Ná'ogue najo qaỹopoxoỹaxachigui ma'le.
MRK.13.3	Co'na'le, ca' querepegue' aso quemaralec ladocai loma' ana nanecse leenaxat olivo, yi'maxare naloote'oga añi no'ueenaxanaxaqui. Ca' quiyi co'na' nqa'xantañi so Jesús, ca qanemoote'toto' quiyim qainat quesaua Pedro chaqai Jacobo chaqai so Juan chaqai so Andrés, 'neraco':
MRK.13.4	—Sahoqotaque quiyim 'qaataxañitalo qomi' lagui ỹovita ca laloqo' dajo. ¿Nega'ỹo' ca netanec ma'le, ma' dá'ogue dajo ipaquichigui nqohin?
MRK.13.5	Ca' so Jesús 'naaco' quesaua'maxare:
MRK.13.5	—Rovichiỹari'o', qaiyi qaica ca ỹachi'iñi qamiri. 
MRK.13.6	Ma' 'xoic ca naquetaugui ma'le da ỹeenaxat, ca ma'le 'naac: “Chaqaỹim ná'maq ỹim nashi nca'laxaqui”; ca 'xoic ma'le ca layinec.
MRK.13.7	Qam noma' 'ue ca ra'xaỹaxaguii queca lauataq quenajo, chaqai quedajo totaxan ro'chii, ma' chaqaida 'neeta ma'le; qam saqa' novi' cá'maq nqodoc. 
MRK.13.8	Ma' na ỹoreta'oguit qomyipi nco'ỹata' ma'le, chaqai na nashi ỹo'uet ca lauataq queca liỹa nashi, chaqai 'xoic na hua'ñi quiyim i'loxol na 'laua, chaqai 'ue ma'le ca nqopaaxa, chaqai 'xoic da ne'laxa. Qam dá'ogue dajo chaqai chicqochi'ñi cá'maq 'neeta ma'le ca ne'xoric.
MRK.13.9	Qam chi ncochiỹalta' qamiri, ma' qoỹaaneu'alo qamiri ma'le na nashillipi, chaqai huaugui ma'le ana lapoxoqui na judioipi, ca qaỹouaxanta'pe qamiri. Vire'ta qaraviguiu'a ma'le na nashillipi neloxoỹaripi quena qom chaqai ná'maq lashi na nashillipi sovitapigui aỹim. Ca' quiyi, ca' shichii 'xachii aỹim quena'maxare. 
MRK.13.10	Ca ma' saqa' novi' ca nqodoc, ca' dajo na'qaatec chicqaugui da nca'laxa shi'gue qaỹa'xatem ma'le ná'ogue na qomyipi. 
MRK.13.11	Chaqai ma' qaỹauegueu'alo qamiri na nashillipi, mesqai 'xoic riỹalaxahi quecá'maq 'xachii chaqai mesqa 'yiiñitaque. Ta'ta'a quiyim 'xachii cá'maq ỹaanema qamiri ma'le ñi qota'olec quiyim 'xachii; ma' mesqai qamiri nauá'maq taxahi ma'le, ta'ta'a so Espíritu Santo só'maq retaqa ma'le. 
MRK.13.12	Na qomyipi chaqai ỹaañiguit ma'le ca lelauaxa ca lqaỹa, chaqai na neta'allipi chaqai ỹaañiguit ma'le ca lelauaxa na llaalqaipi, chaqai ca ñaalec chaqai ỹaañiguit ca lelauaqa' caua leta'al. 
MRK.13.13	Ma'le, ca ná'ogue na qomyipi se nqo'talo qamiri, sovitapigui aỹim. Qam cá'maq ỹaatqajam quelec ỹovireta'a ca chi lqodoc, ca' chaqaica cá'maq ca'laaxaic ma'le.
MRK.13.14	So letaxaỹaxanqajnec ñi qota'a, leenaxat Daniel, na' ỹiriñi quiyim quecá'maq ỹo'uet cá'maq se qanqo'ta chaqai sogui nqai'en; ca ma' huañiỹa dajo qailla'ñi ca se loma'—ca cá'maq retaqalec najo, ca 'maxaraic quiyim ỹaatqajam ỹa'deenta—, ca ná'maq hueeta'ñi yi Judea i'guinshi'meguelo naua quemaralgoto ladocahi. 
MRK.13.15	Chaqai quecá'maq hueetalec ca lauo' lelaq quecajo na'xa'a, se renotec quiyim 'ue ca icona'a louenec. 
MRK.13.16	Chaqai cá'maq hueetauec quena no'ueenaxa, sqo pila'alo caua louenqa quiyim iconalo. 
MRK.13.17	¡Ca ỹaatqajam chalego le'xoric ma'le na 'aallipi ñaqai 'manaxaipi chaqai aná'maq ñaqai llipetac na llaalec quecajo na'xa'a! 
MRK.13.18	Ca' qamiri shiilahi ñi qota'olec quiyim sqai hueetougui ca no'oomaxa ma' 'guiñiuec. 
MRK.13.19	Ma' ỹaatqajam ne'xoyaxaqui' cauajo qaica nqai 'nejme' na'xata', shi'gue na' ñaqai chicqotañi na' ñaqai chita'gue qaỹo'uet na 'laua, chaqai se qaiuanapega ma'le ca 'nejem dajo ne'xoric. 
MRK.13.20	Ca no'm ñi qara'gaxala' que' nqai'ne' cauajo na'xata', ca' qaica quet cá'maq nca'leuec. Qam ñi'maxare paguec da le'xorenataxanaxa quená'maq lca'acseripi, ca' naqagaxachiñi sauajo na'xata'.
MRK.13.21	Ca no'm 'ue ca 'naac caqamiri: “'Ajñii, 'eda hueete'ena dá'maq nashi nca'laxaqui”, loqo'm 'naac: “'Ajñii, 'iyi hueete'e”, totaxan viilec. 
MRK.13.22	Ma' 'xoic ná'maq anac ma'le 'maatqaiquipi, 'naac ma'le chaqaina ná'maq nashi nca'laxaqui loqo'm 'ec letaxaỹaxanqajnec ñi qota'a. Ma' na'maxare ishit ỹo'uet na netanqaipi chaqai ná'maq se qaiuanapega, sha'apiguito' quiyim ỹayin ná'maq shi'gue lca'acseripi ñi qota'olec. 
MRK.13.23	Qam ỹaatqajam ra'iichigui dá'maq shinac caqamiri, ma' ỹim shinac na' saqa'leca canchaqaica.
MRK.13.24	Qam ma' ime' cauajo ne'xoyaxaqui' na'xata', ca' ñi ra'aasa napalligui, chaqai ñi shiraigo qaica ca lauaq, 
MRK.13.25	ca' na huaqajñi najñi quena piguim chaqai na nquesaxanaxa hueeto'ot na piguim i'loxol ma'le. 
MRK.13.26	Ca ma'le, ca qaiuañi'chiguit najo ỹale llaalec naquetaugui na naueguelec, qam chalego da lquesaxanaxa chaqai da lauaq. 
MRK.13.27	Ca ila' ma'le na lelaatqaipi piguim laseripi quiyim lapoon ná'maq lca'acseripi quenaua'que naua lahil na 'laua, vire'ta ná'maq paguec lesega quena 'laua chaqai quena piguim.
MRK.13.28	Ñaq napaxaguiñiỹa ma'le quiyim qaraloqojnaxañigui aca higo lashi: Ana'maxare quena' no'ualauec, ca' ñaxatec ana laue, ca' qamiri 'yiiñii quiyim nepalate' caua na'xata' npa'ỹaxari. 
MRK.13.29	Ca' chaqaida 'nejem ma'le ma' re'xoi' naua'que nauajo, ca' qamiri 'yiiñii nepalata ca nqodoc, sham novi'. 
MRK.13.30	Ỹaatqajam llic da shinac caqamiri, quiyim ná'ogue najo re'oq ma'le, ma' saqa' ileu na qomyipi hueetauguilo nauajo na'xata'. 
MRK.13.31	Tot qaica ma'le na piguim chaqai na 'laua, qam naua ỹa'qaatqa se ishit quiyim se ipaguiguilo.
MRK.13.32	Qam quecá'maq na'xa'a chaqai ca laloqo' qaica ỹa'den, vire'ta na nelaatqaipi piguim laseripi, chaqai vire'ta ná'maq llaalec ñi qota'olec. Qaiñiita ñí'maq qota'olec maq ỹa'den.
MRK.13.33	Vichiguiño' qamiri ỹaatqajam nelohitauec, chaqai na'maxachitañi chaqai nqouagaxaiñitac, ma' sqa 'yiiñii quiyim ỹovita ca laloqo' dajo. 
MRK.13.34	Ma' dajo 'nejem ca qom quiyim eec, qoỹoqo'tegue ca taigue. Qam ma' saqa' reloqouec, ca po'aanalec ca la'a' ca lelaatqaipi. Chaqai ỹaanem ca lo'ueenatec quiñi 'óna. Ime, ca' ila' so lasom lo'o quiyim reloqota'a. 
MRK.13.35	Ca' qamiri ỹaatqajam nelohitauec ma'le, ma' sqa 'yiiñii lagui novi' cá'maq lauo' ca 'imec, ma' sqoue novi' ma' napalchiguiñi, loqo'm ma' pe lauel, loqo'm ma' noỹen ca huaqa'e, loqo'm ma' richiitegueñi. 
MRK.13.36	'Neeto' lotqai quiyim ne'laqataxanto novi', ca iuanalgoto qamiri laxaita. 
MRK.13.37	Dá'maq shinac caqamiri, shinapega ná'ogue: Quiyim nelohitauec.
MRK.14.1	Co'na' saqa'lecaua dos na'xata', ca ỹovire'oga so na'xa'a quena' qaỹo'leente na' qoyique'e yi Egipto. Queso na'xa'a, ca' qaỹa'ic quen na pan, qam le'en ana lpe'taqate. Ca sauá'maq la'gaxalate' ná'maq netaxaỹaxanqajanqaipi quena' qaretaxaỹa'pegue' ñi qota'a chaqai na rapaxaguinataxanta'pegue na naqataxaquipi idaantaque ca la'maqa' quiyim iconlec so Jesús, ca' ỹalauat. 
MRK.14.2	Qam saua'maxare 'neraco' quen:
MRK.14.2	—Qam sqai hueetougui nqaishinaq na nemaqachic, qaiyi qaica ca le'laxa na qom.
MRK.14.3	So Jesús neeta'ñi yi Betania, quiyi la'a' so Simón só'maq qaỹamata'gue rishiita na loshicmaxa. Ca co'na' so Jesús ñaq nqa'xantañi reloqotalec so nqui'ỹaxala', ca noviro' aso 'aalo no'qoota'a aso coraxat lahi' leenaxat alabastro, no'qaachigui quena coraxat leenaxat nardo. Na'maxare ỹaatqajam 'xoic lesega'a. Ca aso'maxare ỹopoxoỹaxachigui aso coraxat lahi', ca ỹocorelec na lqahic so Jesús. 
MRK.14.4	Ca 'vio' saua ỹalequesaho ro'ỹe', ca retaxaỹata', 'neraco':
MRK.14.4	—¿Chi'negue ma' chi qaiualaxain so coraxat? 
MRK.14.5	Ma' so'maxare ishit qaimen trescientos denarios nqohin aca laseuete, ca qaỹotauan na 'xoraiquipi.
MRK.14.5	Ca ỹaatqajam qaro'ỹa aso 'aalo.
MRK.14.6	Qam so Jesús 'naaco':
MRK.14.6	—'Xañiỹac. ¿Chi'negue ma' sqai 'xañiỹac? Ma' dá'maq ỹo'uet ada'maxare caỹim ỹaatqajam ỹa'maqachiguiñi. 
MRK.14.7	Na 'xoraiquipi chaqai 'neetari' ỹalequetauguilo qamiri, ca qamiri shichii rqouaguigue quecá'maq na'xa'a quiyim taachigui qavillii. Qam aỹim sqai shintari' quiyim salequetauguilo qamiri. 
MRK.14.8	Dajo 'aalo ỹo'uet dá'maq ishit. Ada'maxare mashic ỹocorelec na ỹoshicmaxa queso coraxat ma' saqa' ỹovita quiyim qayishinñi. 
MRK.14.9	Ỹaatqajam llic da shinac caqamiri, quiyim canchaqai hua'gue quiyim qaỹa'xat dajo na'qaatec chicqaugui da nca'laxa quená'ogue na 'laua, qai'neeta qaỹa'xatetac da ỹo'uet aso 'aalo, qaiyi se qaicoua'e aso'maxare.
MRK.14.10	So 'óna queso napaxaguinatqaipi, leenaxat Judas Iscariote, quepegue' quiyim retaxaỹa'pegue' so la'gaxalateripi na netaxaỹaxanqajanqaipi quiyim na'yiiñiguit ma' ỹahotaque quiyim ỹaano so Jesús. 
MRK.14.11	Ca saua'maxare na' 'xaita dajo, ca' ỹa'maqachiguilo lavilli', ca' qohinapega quiyim qaỹo'uet aso nishiuete. Ca' quiyi, ca' so Judas idaanaque ca la'maqa' quiyim ỹaano so Jesús.
MRK.14.12	Ca quesó'maq 'auaxaic na'xa'a queso nemaqachic quena' qaỹa'ic na pan le'en lpe'taqate, chaqaiso so na'xa'a so nalauataxaqui ana qagreta quena' qaỹa'ic qaỹo'leente so na'xa'a na' qoyique'e yi Egipto. Ca' saua lapaxaguinatqa so Jesús renataxanta'po', 'neraco':
MRK.14.12	—¿Negue' hua'gue cá'maq vi'saque quiyim sa'maxataxañi ca rqui'ỹaaqachi' ma' qui'i' quecajo na'xa'a quena' qaỹo'leente na' qoyique'e yi Egipto?
MRK.14.13	Ca 'vio' saua dos ilate' quesaua lapaxaguinatqa, 'naaco':
MRK.14.13	—Quiipegue' yi na'a' lodegaxat Jerusalén. Ca' quiyi, ca huañi'tegue ma'le ca ỹale ri'llivitac. Ca' quiigue ma'le ca'maxare. 
MRK.14.14	Ca quecá'maq inoxonou'e, ca 'ñiỹac ma'le quecá'maq lalamaxaret lauo' ca'maxare: “Ñi qara'gaxala' 'naac: ¿Negue' ca na'gue cá'maq 'imec qarqui'ỹaxaqui ma'le quenaua ỹapaxaguinatqa ma' sa'guinaq ca na'ic quena' qaỹo'leente na' qoyique'e yi Egipto?” 
MRK.14.15	Ca ma'le, ca ichoxotema qamiri ñi 'imec lodegaxat, pa'aashiguim, shi'gue ỹa'maqatañi. Ca' quiyi, ca 'maxachiñi ca qarqui'ỹaaqa'.
MRK.14.16	Ca' saua lapaxaguinatqa que'. Ca co'na' ỹovirera'a yi na'a', ca ipaquichigui dá'ogue dá'maq 'naaco' so Jesús. Ca saua'maxare ỹaqatqajansari' so na'ic.
MRK.14.17	Ca co'na' mashic pe, ca noviro' so Jesús, liỹareta'pe saua doce lapaxaguinatqa. 
MRK.14.18	Ca co'na' sá'ogue reloqotalec so nqui'ỹaxala' que'eetac, ca' so Jesús 'naaco':
MRK.14.18	—Ỹaatqajam llic da shinac caqamiri, quiyim ñi 'óna iqui'ỹaxaua caqamiri yayaano ma'le.
MRK.14.19	Ca co'na'le, ca saua'maxare ỹaatqajam rachicotem'. Co'na'le, ca ñi 'óna inat ñi liỹa, 'naaco':
MRK.14.19	—¿Ma'taq ỹim?
MRK.14.19	Chaqai so liỹa qai'neeta 'naaco':
MRK.14.19	—¿Ma'taq ỹim?
MRK.14.20	Ca' so Jesús 'naaco':
MRK.14.20	—Ñi'maxare 'óna caqamiri doce, ñi'maxare ñouanqate'e' quena qanapeguet. 
MRK.14.21	Qam ma' chi leloxoỹaxac quiyim najo ỹale llaalec quiichi'ñiguilo naua naneresañi la'qaatqa ñi qota'olec. Qam ¡chalego le'xoric ñí'maq ỹale yayaano! ¡Paguec queto' la'maxa quiñijo ỹale quiyim se ne'qaañi queto' na'le!
MRK.14.22	Ca co'na' ñaq que'eeta'pe, ca' so Jesús icono' so pan, ca ỹaanshiguim da na'aachic quiñi qota'olec. Ca co'na' ime ỹasectaqchigui, ca' ỹaanouguilo saua'maxare, ca 'naaco':
MRK.14.22	—'A, a'guii najo, chaqaina najo ná'maq ỹoshicmaxa.
MRK.14.23	Co'na' ime, ca' icona aso 'taxaqui. Ca co'na' ime ỹaanshiguim da na'aachic quiñi qota'olec, ca ỹaanouguilo saua'maxare, ca sá'ogue ni'chigui aso 'taxaqui. 
MRK.14.24	Ca 'naaco' quesaua'maxare:
MRK.14.24	—Nauajo chaqainaua nauá'maq iuo', naua'maxare i'taxachiñi dá'maq dalaxaic 'maqataxac, chaqai qaỹocoraqta'pe ma'le, qaiyi 'xoic ma'le ca nca'leuec. 
MRK.14.25	Ỹaatqajam llic da shinac caqamiri, quiyim tot liỹa ñi'chigui najo li'i ana uva, toco' ma' ỹovita ca na'xa'a quiyim ñi'chigui ca dalaxaic lataxa, ma' ỹovita ca lo'ueenataxanaxac ñi qota'olec ma' ỹoiquentac ná'ogue najo.
MRK.14.26	Ca co'na' mashic ime so lo'ueenaxanaxague', ca' que', querepegue' aso quemaralec ladocai, loma' ana qo'paq leenaxat Olivos. 
MRK.14.27	Co'na'le, ca' so Jesús 'naaco' quesaua'maxare:
MRK.14.27	—Qamiá'ogue yo'ueenaqchitañi quena pe, ma' yi naneretañi na'qaatec 'neetasa': “Salauat ma'le so neloxoỹaq cana qagreta, ca' ana qagretaipi neuagaxatac ma'le.” 
MRK.14.28	Qam noma' liỹa qanca'laxatec aỹim, ca' sa'aueta'a ma'le yi Galilea.
MRK.14.29	Co'na'le, ca' so Pedro 'naaco':
MRK.14.29	—'Eno'm ná'ogue no'ueenaqtetañi qami', qam ỹim 'e'.
MRK.14.30	Qam so Jesús 'naaco' queso'maxare:
MRK.14.30	—Ỹaatqajam llic da shinac caqami', quena pe ma' saqa' ỹovi' dos noỹen ca huaqa'e, qala' ỹovi' tres quiyim noqollicchisa'pegue aỹim quiyim 'ñirac sqai huañirapiguiỹa'.
MRK.14.31	Qam so Pedro pilalec quiyim liỹa 'naac:
MRK.14.31	—'Eno'm shiqueta'ñi' aqami' ma'le, qam se ñoqolliguitegue qami' quiyim seuañiraxaua'.
MRK.14.31	Ca' sá'ogue so liỹaripi dá'ogue da 'naac.
MRK.14.32	Ca co'na' ỹovijta yi leenaxat Getsemaní, ca' so Jesús 'naaco' quesaua lapaxaguinatqa:
MRK.14.32	—Nqa'xañiñi quenajo, ca' ỹim saiquerajo, ñqouagaxain.
MRK.14.33	Ca' ỹauec so Pedro, Jacobo chaqai so Juan, ca 'ec 'xoic na lqolonaxa chaqai rachitata. 
MRK.14.34	Ca 'naapegalo':
MRK.14.34	—Añi i'taxanata ỹaatqajam rachicota, ma' ỹa'deenta'guit da lelauaxa. Ñaq qoviỹa'e najo, qam sqai laxaiỹo', ta'ta'a quiyim nelohitauec.
MRK.14.35	Ca' so Jesús liỹa eec lecocho'qui', ca nqa'paxanñi quena 'laua. Ca' ỹashiila ñi qota'olec quiyim se ỹovichiguit nqohin so naata le'xoric ma' ỹovita ca laloqo'. 
MRK.14.36	Ca co'na' nqouagaxain, 'naaco':
MRK.14.36	—Qami' ita'a, ma' qami' qaica ca qalañirac. Tegue' chaqai 'maxariñi' quiyim se sovichiguit dajo ñi'guenaxac dá'maq 'nejem aca naqana chim. Qam mesqaida quiyim chaqaida dá'maq sahotaque, ta'ta'a cá'maq vi'saque, ca' chaqaica.
MRK.14.37	Ca co'na' ime, ca' quepegueto saua lapaxaguinatqa, ca' iuanejlgoto laqatem'. Ca 'naaco' queso Pedro:
MRK.14.37	—Shimoñi', ¿mashic laqaite'? ¿Sqai shichi'o' quiyim shi'gouc nelo'isauec? 
MRK.14.38	Ỹaatqajam nelohitauec chaqai nqouagaxaiñii, qaiyi sqo viriu'a ca ne'guenaxaguii. Ma' ca qom quiyí'maq hueetagui añi le'taxanata ỹaatqajam nasapteta, qam ná'maq loshicmaxa neual.
MRK.14.39	Ca so'maxare lotqai pila yi nqouagaxainqa', ca lotqai nqouagaxain, ipaquichiguilo nqai'ne' saua 'auaxaqa la'qaatqa. 
MRK.14.40	Ime, ca' pil, ca lotqai liỹa iuanejlgoto laqate' saua lapaxaguinatqa, ma' naua nqote' la'qaatecta', paguec na lelaxac. Ca saua'maxare se ỹa'deene' cá'maq 'nerac. 
MRK.14.41	Ca co'na' mashic ỹovi' tres, ca 'naapegalo':
MRK.14.41	—Nagui maqsa' laxahi chaqai nco'machiuec. Mashic nalootañi, ma' mashic ỹovita yi laloqo' quiyim najo ỹale llaalec qoỹaanougui na qomyipi sauaqhuaiquipi. 
MRK.14.42	Ne'laxachishiguim, qolaq, ma' mashic novi' ná'maq yayaano.
MRK.14.43	Ca co'na' ñaq retaqatac so Jesús co'na' noviro so Judas. So'maxare chaqaiso' só'maq liỹa ỹalequetauguilo saua doce napaxaguinatqa, ca 'xoic so liỹaatac qomyipi ỹahote'e na lecat chaqai na nepon qo'paq. So'maxare nelaatqaipi queso lashillipi na netaxaỹaxanqajanqaipi quena' qaretaxaỹa'pegue' ñi qota'a, chaqai ná'maq rapaxaguinataxanta'pegue na naqataxaquipi, chaqai na qo'xoiquipi. 
MRK.14.44	Ca' so Judas só'maq remeenaxan, so'maxare ỹo'ueeto' so letanec, 'naaco':
MRK.14.44	—Cá'maq ñqo'goq, ca' chaqaica ca'maxare. Coñilec, ca ỹaatqajam coñirita, ca' 'xachii.
MRK.14.45	Chi noviro, ca' chaqa'ma' nqo'neu'a so Jesús, ca 'naaco':
MRK.14.45	—Qami' ỹa'gaxala'.
MRK.14.45	Ca' nqo'goq. 
MRK.14.46	Co'na'le, ca' qaiconlec so Jesús, ca qai'xat, qaicoñi'.
MRK.14.47	Qam 'uo' so 'óna quesauá'maq hueese'eyi no'vicshiguimo' so lecat, ca nouaxaneco' aso lque'la so lelaatec na lashi na netaxaỹaxanqajanqaipi. 
MRK.14.48	Co'na'le, ca' so Jesús 'naaco' queso qomyipi:
MRK.14.48	—¿Ma' qamiri nanaguii, ca ne'xachii' naua lecachi chaqai naua nepoñiri qo'pa' quiyim ycoñiri, mashic 'eco' aỹim cuataxai? 
MRK.14.49	Saua'que saua na'xata' quiyim salequetauguilo qamiri, sapaxaguinataxantac cañi no'ueenaxanaxaqui, qam se ycoñiri. Qam dajo 'viichii, qaiyi ipaquichiguilo naua naneresañi la'qaatqa ñi qota'olec.
MRK.14.50	Co'na'le, ca sá'ogue so lapaxaguinatqaipi so Jesús 'eet, no'ueenaqchichiguiñi so'maxare.
MRK.14.51	Ca' 'uo' so ne'nec coỹaretaho queso Jesús, napoota'ña so necanec hualoq lahi. Ca' qaiconlec. 
MRK.14.52	Qam so'maxare no'ueenaqtetañi so napoota'ña, ca' 'eet, neetauec.
MRK.14.53	Co'na'le, ca' qaỹauega'a so Jesús só'maq ỹaatqajam lashi na netaxaỹaxanqajanqaipi. Co'na'le, ca lapoỹata' sá'ogue so lashillipi na netaxaỹaxanqajanqaipi, chaqai so qo'xoiquipi, chaqai so rapaxaguinataxanta'pegue na naqataxaquipi. 
MRK.14.54	Ca' so Pedro co'uajalco' na'le so Jesús, qam qoỹoqo'chiguit. Ca chi ỹoviretau'o' so nasoxoc só'maq ỹaatqajam lashi na la'gaxalateripi na netaxaỹaxanqajanqaipi. Ca' quiyi, ca nqa'xantañi, ỹalequetauguilo saua nouaataxanaq lase', netonsapigui so norec.
MRK.14.55	Ca' so lashillipi so netaxaỹaxanqajanqaipi chaqai sá'ogue so nashillipi ỹo'ueetegueñi na leloxoỹaxaquipi idaantaque ca la'maqa' quiyim 'ue ca ỹachigoxochichigui quiyim qaỹalauat so Jesús, qam se ỹanata. 
MRK.14.56	Ma' 'xoico' ná'maq 'ue na ỹa'xatetac, qam chi na'majanteguelec so'maxare, qam se natenta' ná'maq la'qaataxanaxaquipi so'maxare. 
MRK.14.57	Ca 'vio' saua nachaachiñi imaqaseguelec ná'maq sqai llic quiyim lasauaxaset so'maxare, 'neraco' quen:
MRK.14.58	—Qomi' sa'xaiqachigui na'le da'maxare na' 'naac: “Ỹim sopoxoỹaxachigui ma'le najo no'ueenaxanaxaqui lo'ueenatco' na'le na qomyipi, qam quecaua tres na'xata', ca ño'xonshiguim ca liỹa se lo'ueenatec na chaqai qomyipi.”
MRK.14.59	Qam quedajo qaiyiita se natenta' ná'maq la'qaatqaipi.
MRK.14.60	Co'na'le, ca' só'maq ỹaatqajam lashi na la'gaxalateripi na netaxaỹaxanqajanqaipi ne'laxashiguim, chicqochiguiñigui so liỹaripi, ca' inato' so Jesús:
MRK.14.60	—¿Qaico' ca 'ñirac? ¿Negue' cá'maq 'neeta ná'maq qaỹa'xatetac, qaimaqateguelec aqami'?
MRK.14.61	Qam so'maxare qaica ca ỹa'xat, ca' chaqaida 'neetari' i'maqatam. Ca' so lashi so na'gaxalateripi lotqai liỹa inat so'maxare, 'naaco':
MRK.14.61	—¿Chaqaqami'o' ná'maq qami' nashi nca'laxaqui, llaalec ñi qota'olec ñí'maq qaremaqajnatec?
MRK.14.62	Ca' so Jesús 'naaco':
MRK.14.62	—Ajá'a, chaqaỹim. Ca' qamiri huañiỹa ma'le najo ỹale llaalec nqa'xantañi, pa'aata'gue da loic ñi qota'olec ñí'maq quesaxanaxaic, chaqai ma' rapil, ca naquetaugui na naueguelec hueeto'ot na piguim.
MRK.14.63	Co'na'le, ca só'maq lashi na la'gaxalateripi na netaxaỹaxanqajanqaipi, so'maxare nasectaqta'ahi saua loho. Ca' dajo netanec quiyim ro'ỹaari'. Ca 'naaco':
MRK.14.63	—¿Negue' quet cá'maq souenqataque quiyim 'ue quet ca liỹa 'ue ca ỹa'xat? 
MRK.14.64	Ma' ỹaatqajam 'xaichigui da'maxare quiyim napaqueteguelec ñi qota'olec quenaua la'qaatqa. ¿Negue' cá'maq qohinta'gue da'maxare?
MRK.14.64	Ca sá'ogue nemaashiguim quiyim qaỹalauat so'maxare.
MRK.14.65	Ca chaqa'ma' 'vio' saua natoxora'a, chaqai qaỹapogui na lashic, chaqai qaỹouaxantac. Ca qohinaco' quen:
MRK.14.65	—¡'Xachi' nagui negue' cá'maq ỹouaxan qami'!
MRK.14.65	Chaqai saua nouaataxanaq lase' ỹouaxanyigui na lashic.
MRK.14.66	Ca' so Pedro hueetalec so nasoxoc, pa'aata'anquira. Ca' quiyi, ca ỹoviriri'o' aso lelaata so lashi na netaxaỹaxanqajanqaipi. 
MRK.14.67	Ca aso'maxare co'na' iuane'ta so Pedro netontauaq queca norec, ca' ra'iito'oot, ca 'naaco':
MRK.14.67	—Qami' qai'neeta, qami' nauegaxaua da Jesús Nazaret le'ec.
MRK.14.68	Qam so Pedro noqolliguit, 'naaco':
MRK.14.68	—Se seuanapega, chaqai se sa'den dá'maq 'xachisac.
MRK.14.68	Ca ta'ogo'yi, co'na'le, ca' noỹen so huaqa'e. 
MRK.14.69	Ca' aso nelaata lotqai ra'ỹo'ot so'maxare, ca 'naaco' queso qomyipi hueete'eyi:
MRK.14.69	—Dajo ỹale qai'neeta ỹalequetauguilo' quen naua'maxare.
MRK.14.70	Qam so'maxare liỹa noqollictegue. Ca co'na' ncopaata, ca' sauá'maq hueesa'anyi lotqai liỹa 'nerac queso Pedro:
MRK.14.70	—Ỹaatqajam llic quiyim lliquisauguilo' na'le saua'maxare, ma' qami' le'ec yi Galilea, chaqai nauá'maq ra'qaataxahi' 'nejme' naua la'qaatqa saua'maxare.
MRK.14.71	Ca' so Pedro pilalec ỹaatqajam paguec i'taxajñi da la'qaatec quiyim 'naac:
MRK.14.71	—Taque', ỹaatqajam se seuanapega da ỹale dá'maq 'ue da 'xachitac caỹim.
MRK.14.72	Queco' na'le, ca lotqai liỹa noỹen so huaqa'e. Ca so Pedro no'uene'teco' dá'maq 'naaco' na'le so Jesús: “Ma' saqa' ỹovi' dos noỹen ca huaqa'e, qala' ỹovi' tres noqollicchitegue aỹim.” Ca co'na' ỹa'deentapega dajo, ca' noỹen.
MRK.15.1	Ca co'na' mashic richiguiñi, ca' so la'gaxalateripi so netaxaỹaxanqajanqaipi chaqai so qo'xoiquipi chaqai so rapaxaguinataxanta'pegue na naqataxaquipi chaqai sá'ogue só'maq nashillipi ỹo'ueetegueñi na leloxoỹaxaquipi nanchaqaina, sá'ogue lapoỹata', ca' qoỹaxateta so Jesús, ca' qaỹauegueu'a so Pilato. 
MRK.15.2	Ca' so Pilato inato' so'maxare, 'naaco':
MRK.15.2	—¿Qami'o' ná'maq qami' lashi na judioipi?
MRK.15.2	Ca' so Jesús 'naaco':
MRK.15.2	—Ajá'a, chaqaida dá'maq 'ñirac qami'.
MRK.15.3	Ca só'maq la'gaxalateripi na netaxaỹaxanqajanqaipi ỹaatqajam 'xoic na imaqateguelec quiyim lasauaxaset so'maxare. 
MRK.15.4	Ca' so Pilato lotqai liỹa inat so'maxare, 'naaco':
MRK.15.4	—¿Chi'neco' ma' qaica ca 'ñirac? 'Ajñi' mashic chalego ná'maq qaimaqateguelec qami' quiyim rasauaxashichi'.
MRK.15.5	Qam so Jesús qaica ca ỹa'xat, ca' so Pilato se ỹa'den ca 'neeta.
MRK.15.6	Qam so Pilato 'uo' quen da lanatec quiyim ỹa'ue ca ỹaxanec quena lcoñiitecseripi cá'maq qarashiilaxanegue quena qomyipi. 
MRK.15.7	Ca 'uo' so ncoñiiteguesec, leenaxat Barrabás. Qam so'maxare 'vio' saua nauegaxaua' quiyim 'uo' na ỹalauate' qom na' qanpa'guene'e' so nashi. 
MRK.15.8	Ca' so qomyipi noquiigo, ca' ỹashiila so Pilato quiyim chaqaida ipacqajanchigui nqai'en da lanatec. 
MRK.15.9	Ca' so Pilato 'naaco' queso qomyipi:
MRK.15.9	—¿'Maxariñita quiyim saxanec ñi lashi na judioipi?
MRK.15.10	Ma' so'maxare retan quiyim chi lpa'guenaxanaxa so la'gaxalateripi na netaxaỹaxanqajanqaipi quiyim qoỹaano so Jesús. 
MRK.15.11	Qam só'maq la'gaxalateripi na netaxaỹaxanqajanqaipi 'naapega so qomyipi quiyim ipacalec qarashiilaxanegue so Barrabás quiyim qaỹosouec. 
MRK.15.12	Co'na'le, ca' renataxano' so Pilato, 'naaco':
MRK.15.12	—¿Negue' cá'maq viitaque quiyim shine'tegue dá'maq machiỹa'gue nashi quena judioipi?
MRK.15.13	Ca so qomyipi nemaashiguim ỹaualqagui, 'naaco':
MRK.15.13	—¡Pachiñiro!
MRK.15.14	Ca 'naaco' so Pilato quesaua'maxare:
MRK.15.14	—¿Nega'ỹo' cá'maq ỹo'uet se ỹa'maxañi da'maxare?
MRK.15.14	Qam saua'maxare lotqai liỹa ỹaualqagui, 'neraco':
MRK.15.14	—¡Pachiñiro!
MRK.15.15	Ca' so Pilato, ma' ỹahotaque quiyim sqaicanqaida queso qomyipi, ca ỹosouec so Barrabás. Ca co'na' ime relaataxanlec quiyim qaỹouaxantac so Jesús, ca' ỹaanec quiyim qaipateno.
MRK.15.16	Co'na'le, ca' qaỹaueguec so Jesús queso nouaataxanyipi quiyi nasoxoc so nashi. Ca lapoỹata' sá'ogue so nouaataxanyipi. 
MRK.15.17	Ca' qoỹañiguilo' saua noho naue' letocqa', chaqai qoỹañigui na lqahic aso no'ueenata le qaipaxajta'. 
MRK.15.18	Ca co'na' ime, ca qaiquintac qaỹaualqato'ot qohinaco' quen:
MRK.15.18	—¡Laa', qami'o' ná'maq qami' lashi na judioipi!
MRK.15.19	Ca qaỹouaxanquio' quen na lqahic, qaỹodootapega so pon, chaqai qanatoqotacot, chaqai qaỹa'dooto naua ne'cootal, 'ec nqohin cá'maq 'ue ca 'negue. 
MRK.15.20	Ca co'na' ime da ne'naxac so'maxare, ca' qanaqate' saua noho ỹansañi naue' letocqa', ca' qoỹañiguilo sauá'maq chaqa loho. Ca na' ime, ca qaỹauegue'oga yi npatenqa'.
MRK.15.21	Ca 'uo' so ỹale na'ñi yi Cirene, leenaxat Simón, so'maxare leta'a' so Alejandro chaqai so Rufo. Noviro, chicqauec queda no'ueenaxa. Ca co'na' que'tegueyi, ca' qohinapega quiyim i'xat so npatenaxala' so Jesús.
MRK.15.22	Ca' qaỹauega so Jesús yi 'laua, leenaxat Gólgota. Ca' dajo 'naac: napal lqahic lpi'nec loma'. 
MRK.15.23	Ca' qaỹahotaque qane'taxañigui so lataxa 'ue na lalegue' na qo'paq nate leenaxat mirra. Qam so Jesús se ni'chigui. 
MRK.15.24	Ca co'na'le, ca' qaipateno. Ca' saua nouaataxanaq lase' nallichiguilo saua loho so Jesús, qaiyi ỹaataq cá'maq i'xat quiñi 'óna quesaua'maxare.
MRK.15.25	Ca mashic noỹoqshi'imgueuc aso ra'aasa co'na' qaipateno so'maxare. 
MRK.15.26	Ca 'uo' so qoỹirelec quiyim hueetalec da lasauaxaset, 'neetasa': “Lashi na judioipi.” 
MRK.15.27	So'maxare chaqai saua dos cuataxaqa na' qaipatendo, 'óna so qaipa'xana'gue da loic chaqai so liỹa queda nemaq. 
MRK.15.28	Ca' quiyi, ca' ipaquichigui da naneretañi la'qaatec ñi qota'a, 'neetasa': “Ca'maxare qaỹalecqajnougui ma'le na hualoxonyipi.”
MRK.15.29	Ca ná'maq queeta'pegue so nayic i'neetac, ỹaxaỹaxantac na lqahic. Ca 'naac:
MRK.15.29	—¡'Aaa! Chaqaqami' ná'maq 'ñiraiquen quiyim poxoỹaxachirigui ñi no'ueenaxanaxaqui, qam quecaua tres na'xata', ca' machi' liỹa no'xoñirishiguim. 
MRK.15.30	Ca' nagui, ca nca'laxachiralta', ca renochirec quena npatenaxalachi'.
MRK.15.31	Chaqai qai'neete' saua na'gaxalate' quena netaxaỹaxanqajanqaipi chaqai na rapaxaguinataxanta'pegue na naqataxaquipi qai'neeta i'neetac so'maxare. Ca 'neraco' quen:
MRK.15.31	—Ca liỹa nca'laxatec, qam ñi'maxare se ishit quiyim chi nca'laxatalta'. 
MRK.15.32	Ca no'm seuanqachigui nagui quiyim renotec quiñi npatenaxala', ñí'maq lashi lca'laxaqui na Israel llaalqaipi, ca' qaigueme seuaqlec.
MRK.15.32	Chaqai vire'talo sauá'maq npatenaxaua' qai'neeta i'neesac so Jesús.
MRK.15.33	Ca co'na' mashic na'xa'a lavinñi, ca 'ue so napalaxa quená'ogue na 'laua chi ỹovireta'a rashiiñi aso ra'aasa. 
MRK.15.34	Ca co'na' ỹovita yi laloqo', ca' so Jesús ỹaatqajam netenegue da laualaxac, 'naaco':
MRK.15.34	—Eloi, Eloi, ¿lama sabactani? —ca' da leloxoỹaxac dajo na'qaatec 'neetasa': Qami' qota'olec, qami' qota'olec, ¿chi'neco' ma' yalachi'?
MRK.15.35	Ca' 'vio' saua hueesa'anyi 'qaasapega, ca 'neraco':
MRK.15.35	—Ñaq na'xaỹaxañiỹa, ñi'maxare roỹaxantaque ca qota'a letaxaỹaxanqajnec leenaxat Elías.
MRK.15.36	Ca' quesaua'maxare 'uo' so ni'guinshiguim. Ca co'na' ime ilet aso 'ec nauol queso lataxa lochiviaxaic, ca' ỹanagui na lo'lo aso noqola late'e, ca' ỹaanshi'ma so'maxare, ma' ỹahotaque nqo'goq nqai'en. 'Naaco':
MRK.15.36	—'Xañiỹac, ñaq sa'ajnaq sha'apiguito' novi' ma'le ca Elías, ca' naqajñi.
MRK.15.37	Co'na'le, ca' so Jesús ỹaatqajam netenegue da laualaxac, ca' ileu. 
MRK.15.38	Co'na'le, ca' so lapoxot aso no'ueenaxanaxaqui shicchichiguiñigui na lavinñi, chicqashi'mquera, ca ỹovirañi so lasectaxa. 
MRK.15.39	Ca' so lashi na nouaataxanaq reloqoto'ot so Jesús iuanchigui na' ỹaualaq chaqai da 'neeto' na' ileu, ca 'naaco':
MRK.15.39	—Ỹaatqajam llic quiyim ñijo ỹale, ñi'maxare ỹaatqajam llaalec ñi qota'olec.
MRK.15.40	Qai'neeta 'vio' saua 'aalo qoỹorete'ogalo ra'iisau'a so'maxare. Quesaua'maxare ỹalequetauguilo' aso María Magdala lase, chaqai aso Salomé, chaqai aso liỹa María, late'e' so Jacobo só'maq paguec na'aasa chaqai so José. 
MRK.15.41	Chaqaisauo' saua 'aalo sauá'maq queesa'pegue'o' na'le so Jesús chaqai ỹotauansaco' na'le na' hueete'e yi Galilea. Chaqai qai'neeta 'xoico' so liỹa 'aallipi taỹa'gue da Jerusalén co'na' liỹaasac so'maxare.
MRK.15.42	Ca co'na' mashic pe queso na'xa'a 'maqataxaqui, ma' quesó'maq liỹa na'xa'a, ca' co'mataxaqui. 
MRK.15.43	Ca' nanaco' so José na'ñi yi na'a' leenaxat Arimatea. So'maxare ỹaatqajam choxoraic, chaqai ỹalequetaugui na nashillipi na ỹo'ueetegueñi na leloxoỹaxaquipi, chaqai so'maxare nauaantaque quiyim novi' ca lo'ueenataxanaxac ñi qota'olec ma' ỹoiquentac ná'ogue najo. Ca' ỹaatqajam ỹa'ñaxachigui na lauel, ca' quepegue' so Pilato, ca rashiilaxanegue so Jesús. 
MRK.15.44	Ca' so Pilato ỹaatqajam 'uo' da le'laxa quiyim shi'co' ileu so Jesús. Ca roỹaxane'oga so nouaataxanaq lashi, ca' inat quiyim llic dajo. 
MRK.15.45	Ca co'na' so nouaataxanaq lashi ỹa'xat quiyim llic dajo, ca' so Pilato ỹaanem so José so Jesús. 
MRK.15.46	Ca co'na'le, ca' so José rishiujnaxana so hualoq lahi lalagaxaic nesateta, ca' naqajñi so Jesús, ca' lepategue. Ca co'na' ime, ca inaxañigui aca lahi' naugui so qa'. Co'na' ime, ca' ỹapogui aso lahi', rapoxona so qa' lodegaxat. 
MRK.15.47	Ca' aso María Magdala lase, chaqai aso liỹa María late'e so José, saua'maxare ỹaatqajam iuanchirigui ca qailla'ñi so Jesús.
MRK.16.1	Ca co'na' ime'uegue so na'xa'a co'mataxaqui, ca' aso María, lase yi Magdala, chaqai aso liỹa María, late'e so Jacobo, chaqai aso Salomé, saua'maxare rishiujnaxandaque so coraxat lo'daxaraic lahita, ca' querepegue' ỹahosaque ỹocorrelec so Jesús. 
MRK.16.2	Qam ñaq nete'eto' na'le queso 'auaxaic na'xa'a no'ueenataxanaxaqui mashic nenoxonshiguim aso ra'aasa co'na' ỹovirere'oga aso lahi'. 
MRK.16.3	Co'na'le, ca retaqatecta', 'neraco':
MRK.16.3	—¿Nega'ỹo' cá'maq naqat ma'le ñí'maq qa' lapooque' añi lahi'?
MRK.16.4	Qam co'na' ra'iraho, ca' iuanteta so qa' lodegaxat lapooque' aso lahi', qaica, shi'co' nac. 
MRK.16.5	Ca' inoxondougui aso napal lahi', ca' iuanteta so ne'nec nqa'xantañi pa'aata'gue da loic, ladocaqa saua loho lalagaxaqa, ca no'daxateterec. 
MRK.16.6	Qam so'maxare 'naaco' quesaua'maxare:
MRK.16.6	—Totaxan ro'chii, qamiri daañitaque ca Jesús, le'ec yi Nazaret, cataq qaipateno na'le. Qam shi'gue qanca'laxatec, qaica quenajo. 'Ajñii ná'maq qailla'ñi na'le. 
MRK.16.7	Mohi, quiipegue' ca Pedro chaqai ca liỹa napaxaguinatqaipi, ca 'ñiỹapega: “So'maxare 'aueta'gue da Galilea caqamiri. Ca' quiyi, ca huañiỹa ma'le, ca' ipaquichigui dá'maq la'qaatec na'le caqamiri.”
MRK.16.8	Co'na'le, ca' saua 'aalo que', reloqorec caso napal lahi', ca' 'eete', ma' ỹaatqajam i'loxole' queda lqolonqa'. Qaica ca ra'qaataxanta, ma' ỹaatqajam no'chi'.
MRK.16.9	Co'na' ime quiyim liỹa qanca'laxatec so Jesús na' richiguiñi queso 'auaxaic na'xa'a no'ueenataxanaxaqui, ca' 'au nachaxana aso María lase yi Magdala, só'maq ỹo'dauco' na'le so siete laseripi lecmaxaiquipi. 
MRK.16.10	Ca aso'maxare, ca' eec ỹa'ue la'xaỹaxac sauá'maq nauegaxaua'o' quen na'le so'maxare, qam saua'maxare rachicotem' chaqai noỹenta'pe. 
MRK.16.11	Ca co'na' saua'maxare la'xaỹaxague' quiyim so Jesús liỹa nca'leuec, chaqai asó'maq 'aalo mashic iuana so'maxare, ca' sqai huerelec.
MRK.16.12	Ca co'na' ime dajo, ca so Jesús nachaxanalo saua dos na' taasa'uegue da no'ueenaxa, qam ỹoqa'a da no'ueenataxac. 
MRK.16.13	Ca saua'maxare pilero quiyim ỹahote la'xaỹaxague' so liỹaripi, qam vire'talo saua se qoyiuelgoto.
MRK.16.14	Ca co'na' ncopa, ca' so Jesús nachaxana so once lapaxaguinatqaipi na' ñaq nqa'amtañi, reloqotalec so nqui'ỹaxala'. Ca so'maxare nelaqauguilo saua'maxare, ma' sqaica ca lpi'ỹaxague' chaqai da la'ñaxague' naua le'taxanatal, ma' sqai huerelec ná'maq mashic iuana so'maxare quiyim shi'gue liỹa qanca'laxatec. 
MRK.16.15	Ca 'naaco' quesaua'maxare:
MRK.16.15	—Mohi, oquii, quiipegue' na qomyipi neetalec ná'ogue na 'laua, ca 'xachim da na'qaatec chicqaugui da nca'laxa. 
MRK.16.16	Ca cá'maq huelec, ca' qanachilaxan, ca' chaqaica cá'maq qanca'laxatec ma'le; qam cá'maq sqai huelec, ca' chaqai 'neetari' sqa nac ca lasauaxaset. 
MRK.16.17	Ca' quecá'maq hueeta'gue cá'maq huelec, ca' ỹo'uet ma'le na netanqaipi, 'neetasa': Da ỹeenaxat ro'ootaxana quena ne'ec lecmaxaic, chaqai ỹa'xate' naua ỹoqa'alo na'qaatqa, 
MRK.16.18	chaqai quiyim ỹacoñigui ca nanaic, loqo'm 'ue ca ni'chigui ca redoonataxan, qam qaica ca 'negue; chaqai quiyim ỹashil-lec ca 'ue ca le'ne', ca' imeuec nqai'en.
MRK.16.19	Ca co'na' ime ỹa'xatema dajo saua'maxare, ca' so qara'gaxala' Jesús naỹoxonshiguim nqohin, ca' taigue da piguim, ca' nqa'xanñi queda loic ñi qota'olec. 
MRK.16.20	Ca saua'maxare que', ca' ỹa'xate' da na'qaatec chicqaugui da nca'laxa quecanchi ỹovijtegue. Ca' so qara'gaxala' ỹotauanta'pe saua'maxare quiyim ỹaatqajam ipaquichiguilo nqai'ne' naua la'qaatqa, chaqai re'oq nqai'en na netanqaipi se qaiuanapega. Ajá'a, ca' chaqaida 'neeta dajo.
LUK.1.1	Mashic 'xoico' so qom ỹahotaque quiyim ỹiriñi dá'ogue dá'maq 'neeta da no'ueenataxanaxac quena' hueetauguilo qomi'. 
LUK.1.2	Ca saua'maxare ỹichiñi chaqaida dá'maq qarapaxaguinegue sauá'maq ỹauanchirigui da no'ueenataxanaxac na' llaqatachiguiñi, chaqai rotaanaxandegue quiyim ỹa'xate' da na'qaatec. 
LUK.1.3	Chaqai aỹim liỹa ỹaatqajam somatetac ñapaxaguintapega dá'ogue sa'maxate'tegue quecá'maq chicqochi'ñi. Ca vichiguiño', caỹim ỹa'maqachiguiñi nqaishin quiyim shiriñi dá'ogue da 'neeta, ca' selata qami' ñauochaxaua ỹaqaỹa Teófilo, 
LUK.1.4	qaiyi ỹaatqajam 'yiiñite' quiyim llic dá'maq qarapaxaguiñitegue.
LUK.1.5	Co'na' so Herodes ñaq nashi, reloqota'a yi 'laua Judea, ca 'uo' so ỹale leenaxat Zacarías só'maq letaxaỹaxanqajnec na qomyipi quena' qaretaxaỹa'pegue' ñi qota'a. So'maxare ỹalequetaugui na netaxaỹaxanqajanqaipi chicqota'guit so Abías. Chaqai aso loua Elisabet, aso'maxare qai'neeta chi laual so netaxaỹaxanqajnec leenaxat Aarón. 
LUK.1.6	Saua'maxare ỹaatqajam no'viiñi qomi', ỹa'maxarente' ñi qota'olec. Chaqai ỹaatqajam na'xaỹaxanteta dá'ogue da lelaataxanaxaquipi ñi qara'gaxala'. Ca vichiguiño' se qaishit 'ue ca qaipataxalec lasauaxasete' saua'maxare. 
LUK.1.7	Qam saua'maxare qaica ca llaalegue', ma' aso Elisabet se co'o, chaqai saua'maxare mashic ỹaatqajam qo'xoiqa.
LUK.1.8	Ca 'uo' so na'xa'a co'na' ỹovita so laloqo' quiyim inoxono ro'ueenataxan ná'maq ỹalequetaugui so Zacarías quiyim ỹo'uet na lo'ueenatqaipi ná'maq retaqata'pegue' ñi qota'olec. 
LUK.1.9	Qam dá'maq no'ueenataxaco' quen na netaxaỹaxanqajanqaipi queso na'xa'a nallijta', ca tajalco' so Zacarías, ca chaqaiso inoxonougui na lauel aso no'ueenaxanaxaqui late'ogue' quiyi Jerusalén, ma' yi huaugui quena' qaỹo'uen ñi qara'gaxala', qaiyi ỹavigaxat na nichiinaxanaxat ná'maq lo'daxaraic na lahita. 
LUK.1.10	Ca co'na' ñaq ỹavigaxatetac so nichiinaxanaxat, ca sá'ogue so qomyipi nqouagaxaintac, pa'aatauec queso nasoxoc. 
LUK.1.11	Ca' qanachaxano' so Zacarías queso nelaatec piguim le'ec quiñi qara'gaxala'. So'maxare nachaatetañi, pa'aata'gue da loic aso ncopatoxonaxalate quena nichiinaxanaxat lo'daxaraic lahita. 
LUK.1.12	Ca co'na' iuana so nelaatec piguim le'ec so Zacarías, ca' ỹaatqajam se ỹa'den ca 'neeta, chaqai ỹaatqajam 'xoic da lqolonaxa. 
LUK.1.13	Qam so nelaatec 'naaco':
LUK.1.13	—Zacarías, se ro'chi'i', ma' ñi qota'olec 'qaatapega da nqouagaxainaxaqui'. Ca' nagui añi roua'e' Elisabet 'uo' ma'le ca llaalec. Ca' ca'maxare ñiteco' ma'le leenaxat Juan. 
LUK.1.14	Ca' ỹaatqajam 'uo' ma'le ca ra'maxa'e' chaqai ca netoonaxaqui', chaqai ỹaatqajam 'xoic ma'le na netoonta'pegue da ne'xaỹoqsoxoc ca'maxare. 
LUK.1.15	Ma' ca qachaalqui', ca'maxare ỹaatqajam lodegaxat ma'le nqohin quiñi qota'olec. Ca'maxare se ishit ni'chigui canchaqaica quena lataxa, ma' ỹaatqajam no'qaachigui queso Espíritu Santo ma' saqa' ne'qaañi. 
LUK.1.16	Ca'maxare ỹo'uet quiyim ỹaatqajam 'xoic quena Israel llaalqaipi pila ñi qara'gaxala' qota'olec ñí'maq lashiilec. 
LUK.1.17	Qam cajo Juan, ca'maxare 'aueta'gue ma'le ca taata'gue ñi qara'gaxala'. Qam ỹantañi ma'le da no'ueenataxac chaqai da la'ñaxac so qota'a la'qaataxanqajnec Elías, qaiyi ca neta'a huaguiguit ca llaalec qaiyi sqaicanqaida; chaqai ná'maq se na'xaỹaxan, ca' ỹa'den na'xaỹaxan. Chaqai ỹaqatqajantari' ma'le quena qomyipi, qaiyi leuoteta quiyim qaỹacoñiguit ca qara'gaxala'.
LUK.1.18	Ca' so Zacarías inato' so qota'a lelaatec:
LUK.1.18	—¿Nega'ỹo' ca 'neeta ca leloxoỹaxac, qaiyi aỹim sa'deenta dajo? Ma' ỹim mashic aỹim qo'xoic, chaqai añi ỹoua.
LUK.1.19	Ca' so nelaatec 'naaco':
LUK.1.19	—Aỹim chaqaỹim Gabriel, ma' sento'ot ñi qota'olec. Ca' ñi'maxare nela' aỹim quiyim setaxaỹa'pegue' qami' quiyim sa'xatem qami' da no'uen ra'xaỹaxaqui'. 
LUK.1.20	Qalaxam qami' sqai vi'relec dá'maq shinac, ca' nagui sqaicaua ma'le caua ra'qaataxahi'. Se ishit taxahi', toco' ma' ne'qaañi ca qachaalqui'. Ca da'maxare ipaquichigui ma'le ma' ỹovita ca laloqo'.
LUK.1.21	Qam so qomyipi pa'aatauec, nauaantaque so Zacarías, so'maxare ỹaatqajam 'uo' da le'laxa, ma' sqaua' nenoxonec so'maxare cañi no'ueenaxanaxaqui late'ogue'. 
LUK.1.22	Ca co'na' nenoxonec so Zacarías, ca se ishit retaqa. Ca' qaỹa'den quiyim 'ue ca qaỹauanaxanaxanegue queda pa'aauo caso no'ueenaxanaxaqui late'ogue'. Ca so'maxare ra'qaataxanem so qomyipi, qam ỹahota'ahi naua napoquena, ma' qaicaua naua la'qaatqa.
LUK.1.23	Ca co'na' inoxondec saua na'xata' lo'ueenataxanaxaqui' so Zacarías quiyim ro'ueenataxantapougui añi no'ueenaxanaxaqui, ca' queho, quepegue' ca la'a'. 
LUK.1.24	Qam co'na' shi'gom dajo, ca aso loua Elisabet 'manaxai. Ca so'maxare se nenoxonec quiñi lauo', ỹoviraqterauec saua cinco shiriguiri quiyim ra'deenataxantac queca 'neeta: 
LUK.1.25	“Ñi qara'gaxala' ỹo'ueeto' nagui dajo, qaiyi na qomyipi se ishit quiyim se nqo'chiiua'.”
LUK.1.26	Ca co'na' mashic inoxondec saua seis shiriguiri, ca' ñi qota'olec ilata so Gabriel yi na'a' Nazaret huaugui yi 'laua Galilea, 
LUK.1.27	quiyim quepegue' nqai'en aso 'aalo ñaq nequetegaxai leenaxat María. Aso'maxare mashic ỹahotaque o'ñiguit so ỹale leenaxat José. So'maxare chi laual so nashi David. 
LUK.1.28	Ca' so chicqashiguim nelaatec inoxono queso 'imec quiñí'maq neetaugui aso'maxare. Ca' iquin, 'ne'tegue:
LUK.1.28	—¡Qami' mashic qami' nqouaguegue ñi qara'gaxala' qota'olec! Ñi'maxare qami' ima'guit. Ñi'maxare ỹaanem qami' da lqouagaxa, ca' sqaca nqai 'nejem aqami' caná'ogue ana liỹa 'aalo.
LUK.1.29	Qam aso'maxare co'na' iuana so nelaatec, ỹaatqajam no'daxatetec dajo na'qaatec. Ca aso'maxare chi nenateteguelta' queca 'neeta: “¿Negue' ca 'neeto' da ñiquinaxac?” 
LUK.1.30	Ca' sojo nelaatec 'naaco':
LUK.1.30	—María, qami' se ro'chi'i', ma' ñi qota'olec ỹaatqajam ỹa'maxarenta qami'. 
LUK.1.31	Nagui qami' 'manaxai ma'le. Ime, ca 'uo' ca qachaalqui'. Ca' ỹañitegue leenaxat Jesús. 
LUK.1.32	Ma' ca'maxare ỹaatqajam lodegaxat, chaqai qaỹamata'gue ma'le llaalec ñi qota'olec maq lodegaxat. Ma' ñi qota'olec ñí'maq qara'gaxala' ỹano ma'le ca'maxare quiyim nashi, 'nejem so chigoxougui nashi David, 
LUK.1.33	qaiyi ca'maxare se neme ma'le quiyim reloqota'a na llaalqaipi so Israel. Qam dajo lo'ueenataxanaxac quiyim nashi, ca' sqaica lqodoc.
LUK.1.34	Ca' aso María inato' so lelaatec ñi qota'olec, queca 'neeta:
LUK.1.34	—¿Negue' ca 'neeta ma'le dajo? Ma' aỹim saqa' seuanapega ca ỹale.
LUK.1.35	Ca' so nelaatec 'naaco':
LUK.1.35	—Ca Espíritu Santo ta'ñigui qami' ma'le, ca' da la'ñaxac ñi qota'olec ma' lodegaxat ỹapolec qami', 'nejem ca naueguelec. Ca vichiguiño' cajo noctoqui' ma' ne'qaañi, ca'maxare ỹaatqajam qoỹaanot quiyim hueeto'ot ñi qota'olec. Ca' qaỹamata'gue llaalec ñi'maxare. 
LUK.1.36	Chaqai añi qauochi' lase Elisabet, añi'maxare 'uo' ma'le ca llaalec, 'eno' mashic qo'xoi. Añí'maq qohinac quen qaica ca llaalec, ca' nagui mashic ỹovite' naua seis shiriguiri quiyim 'manaxai. 
LUK.1.37	Ma' ñi qota'olec sqaica ca lqalanec.
LUK.1.38	Ca' aso María 'naaco':
LUK.1.38	—Aỹim chaqaỹim la'a ñi qara'gaxala'. Ca' no'uen quiyim ipaquichigui caỹim ma'le da la'qaatec ñi qota'olec.
LUK.1.38	Ca' quiyi, ca' eec so nelaatec piguim le'ec.
LUK.1.39	Ca' quesaua na'xata', ca aso María iỹala quiyim quepegue' yi na'a' huaalec yi qoỹoqoshi'megue 'laua, leenaxat Judea. 
LUK.1.40	Ca quepegue' so la'a' so Zacarías, ca' iquin aso Elisabet. 
LUK.1.41	Ca' aso Elisabet co'na' 'xaỹaque da niquinaxanaxac, ca' so noctoqui' mashic hueetagui na lauel redaalec, ca' aso'maxare ỹaatqajam no'qaachigui queso Espíritu Santo. 
LUK.1.42	Ca' aso'maxare ỹaatqajam nelamaxaren 'ne'teco':
LUK.1.42	—Ñi qota'olec ỹaanem qami' da lqouagaxa, ca' sqai 'ñiite'm ná'ogue na liỹa 'aallipi. Chaqai ca qachaalqui' ỹaanem da lqouagaxa. 
LUK.1.43	¿Negue' queto' aỹim quiyim aỹim nouoỹa adá'maq late'e ñi qara'gaxala'? 
LUK.1.44	Ma' cana' sa'xaỹaque da riquinaxanaxaqui', ca' idaxanac da netoonaxac yi noctoqui' mashic hueetaugui na iuel. 
LUK.1.45	Ca' ỹaatqajam ra'maqaichiriñi, ma' vi'relco' da qohinac, ma' ỹaatqajam ipaquichigui ma'le da 'naac ñi qara'gaxala'.
LUK.1.46	Ca' aso María 'naaco':
LUK.1.46	Na iuel ỹaatqajam ỹo'ueentac ñi qara'gaxala',
LUK.1.47	chaqai da ñachaalataxac ỹaatqajam netoonta'pegue ñi qota'olec ñí'maq ica'laxala'.
LUK.1.48	Ma' ñi'maxare ỹaconta'o' aỹim qaica ca imaqachic la'a,
LUK.1.48	ca' nagui, ca chicqochi'ñi quiyim ná'ogue na qomyipi ỹamata'gue aỹim quiyim ỹaatqajam ya'maqachiguiñi.
LUK.1.49	Ma' ñi qota'olec sqaica ca lqalanec chaqai ỹaatqajam lodegaxat dá'maq ỹo'uet caỹim;
LUK.1.49	chaqai dá'maq leenaxat ñi'maxare ỹaatqajam se neualaxait.
LUK.1.50	Ñi'maxare chaqai 'neetari' 'ue da le'xorenataxanaxa quená'ogue ná'maq ỹaatqajam no'cha'a ñi'maxare.
LUK.1.51	Chaqai ñi'maxare ỹaatqajam sqaica 'nejem da lquesaxanaxa da lo'ueenataxanaxac,
LUK.1.51	chaqai loxonec ná'ogue na nemaqajnaxairipi.
LUK.1.52	Chaqai ná'maq 'ñaaxaiquipi ỹaxañiñi nqai'en naua lo'ueenataxanaxaco,
LUK.1.52	qam na 'xoraiquipi, ca lot navicshiguim.
LUK.1.53	Chaqai ná'maq 'xoic ca louenaxanaxa, ca ỹaanem quiyim qaica ca ỹouen nqai'en,
LUK.1.53	qam na nesallaxanqaipi lotqai co'taxachichiguilo naua laua', ca' ilarec.
LUK.1.54	Ca' ỹotauan na llaalqaipi so Israel só'maq lelaatqaipi,
LUK.1.54	chaqai se coua'e da le'xorenataxanaxa queso'maxare.
LUK.1.55	Quedá'maq chaqai'en ỹachaxantapeguem nallaaqo' so 'auaxaic qareta'allipi, so Abraham chaqai so llaalqaipi.
LUK.1.56	Ca' aso María no'ueena'ansop aso Elisabet, 'uo' ca tres shiriguiri. Ca co'na' ime, ca pila ca la'a'.
LUK.1.57	Ca' ipaquichigui co'na' ỹovita ca laloqo' quiyim co'o aso Elisabet, ca 'uo' so llaalec. 
LUK.1.58	Ca ná'maq sqoỹoqaque quiyi la'a' chaqai na lauo' laseripi nqo'ta aso'maxare qanetoonta'pegue co'na' qaỹa'den quiyim ñi qara'gaxala' ỹaatqajam 'xoic da le'xorenataxanaxa caso'maxare. 
LUK.1.59	Ca co'na' ỹovite' saua ocho na'xata', ca qaỹodouo so noctoqui' quiyim qaỹa'ue ca netanec na loshicmaxa. Ca' qaỹahotaque quiyim qoỹanegue da leenaxat so leta'a Zacarías. 
LUK.1.60	Qam aso late'e 'naaco':
LUK.1.60	—'E', na'maxare leenaxato' nqohin Juan.
LUK.1.61	Ca qohinapego' aso'maxare:
LUK.1.61	—¿Chi'neco'? Ma' sqaica ca leenaxat dajo quena qauochi' laseripi.
LUK.1.62	Ca' qaỹahota'ahi naua poquena co'na' qainat so leta'a so noctoqui', qaiyi ỹa'den negue' ca neenaxat qaỹahotaque qoỹanegue so'maxare. 
LUK.1.63	Ca' so leta'a roỹaxanaque so leraxanaxala', ca' ỹiriñi: “Juan dá'maq leenaxat.” Ca 'xoic da ne'laxa quedajo. 
LUK.1.64	Ca' quiyi so Zacarías lotqai liỹa 'vii naua la'qaatqa, ca ỹo'ueentac ñi qota'a. 
LUK.1.65	Ca' quiyi, hua'ñi sá'ogue so la'aayaxauaripi ỹaatqajam 'uo' da le'laxa chaqai sá'ogue só'maq neetalec so qoỹoqoshi'megue 'laua Judea, so qomyipi chaqa'ma' na'xachigui da 'neeta dajo. 
LUK.1.66	Ca' ỹaatqajam ra'deenataxantac ná'ogue ná'maq ỹovira'oga quiyim ỹa'den dajo chaqai nenatetecta' queca 'neeta:
LUK.1.66	—¿Tegue' canchaqai 'neeto' ma'le ca 'neeta so noctoqui'? Ma' ñi qara'gaxala' ỹaatqajam ỹotauantac so'maxare.
LUK.1.67	Ca so leta'a Zacarías ỹaatqajam no'qaachigui queso Espíritu Santo. Ca ỹa'xat da la'qaatec ñi qota'a mashic qoỹaanem, 'neetasa':
LUK.1.68	Ỹaatqajam qaỹo'uen ma'le ñi qara'gaxala' ñí'maq lashiilec na Israel laseripi,
LUK.1.68	ma' ñi'maxare novitalo qomi' quiyim qarca'laxatec, ma' mashic qomi' lalamqateripi.
LUK.1.69	Ñi'maxare ỹaanema qomi' só'maq ỹaatqajam 'ñaaxaic nca'laxaqui,
LUK.1.69	chicqotougui nqai'en na llaalqaipi só'maq lelaatec David.
LUK.1.70	Qam da'maxare dá'maq ỹachaxantapeguema qomi' co'na' qaỹa'xateta'guit quesá'ogue só'maq lca'acsec letaxaỹaxanqajanqaipi nallaaqo':
LUK.1.71	ma' ỹahotaque nca'laxaterec qomi' quena qanpa'guenaxauaripi chaqai quená'ogue na qomi' loquiiqate',
LUK.1.72	chaqai ỹaatqajam 'uo' da le'xorenataxanaxa queso 'auaxaic qareta'allipi,
LUK.1.72	chaqai se coua'e dá'maq na'maqataxac mashic ỹaanema saua'maxare.
LUK.1.73	Ca' 'eda dá'maq ỹachaxano' ñi qota'olec co'na' ỹaan so la'qaatec, ỹaanem so qareta'a Abraham:
LUK.1.74	quiyim nca'laxaterec qomi' quená'maq qarpa'guentac,
LUK.1.74	qaiyi sqaica ca qaro'chiitaque ma' so'ueenaxanqatalec ñi'maxare,
LUK.1.75	chaqai qaiyi ỹa'maxarente' qomi' quiyim ñañaanqot ñi'maxare ma' qomi' co'teete' quenaua'que naua na'xata' queda qanachaalataxac.
LUK.1.76	Qam qami' ỹaalcolec, qaỹamata'gue ma'le quiyim qami' letaxaỹaxanqajnec ñí'maq qota'olec ma' sqaica nqai 'nejem da lquesaxanaxa,
LUK.1.76	ma' qaỹaqatqajanta'gue qami' ma'le ca llic ñi qara'gaxala' qaiyi ỹa'maqatañi ca llicyaxac,
LUK.1.77	ma' 'qaataxañitem ná'maq lalamqateripi quiyim qaỹapalaxat na lasauaxaseteripi,
LUK.1.77	qaiyi ỹacoñiguit da nca'laxa.
LUK.1.78	Ma' chaqaida dá'maq le'xorenataxanaxa chaqai dá'maq lqouagaxa ñi qota'olec
LUK.1.78	quiyim ỹa'uo' ca chicqo'ot nqai'en na piguim quiyim ỹaanema qomi' ỹahotaque quiyim coỹarelec ca dalaxaic na'xa'a,
LUK.1.79	qaiyi coỹarelec cá'maq hueetaugui na napalaxa chaqai ca hueeto'ot ca la'al da nelauaxa,
LUK.1.79	chaqai quiyim ỹachaxanalo qomi' ca llicyaxac ca neuagaxa.
LUK.1.80	Ca' so noctoqui' noquiiquetashiguim da llaqtaxac chaqai da lquesaxanaxa da la'deenataxanaxac. Qam chaqai neetalec so 'laua sqaica qom, chi ỹovireto'o' ca na'xa'a co'na' nachaxana so Israel llaalqaipi.
LUK.2.1	Qam quesaua na'xata', ca so ỹaatqajam lashi na nashillipi, leenaxat Augusto, so'maxare ỹaanec so la'qaatec quiyim ná'ogue na qomyipi qoỹiro na leenqateripi. 
LUK.2.2	Qam sojo 'avichiguiñi neraxanaxac viichigui so na'xa'a co'na' ñaq reloqota'a yi 'laua Siria so nashi Cirenio. 
LUK.2.3	Ca ná'ogue na qomyipi quepegue' na chicqochi'ñi, qaiyi qoỹiro. 
LUK.2.4	Ca' vichiguiño' so José chicqochi'ño' yi na'a' Nazaret huaugui yi 'laua Galilea. Ca nqo'na yi na'a' leenaxat Belén huaugui yi 'laua Judea yí'maq ne'xaỹoqsoqo'o' so nashi David, ma' so José chaqa chigoxougui na lauo' so David. 
LUK.2.5	Ca quepegue' yi Belén quiyim qoỹiro, liỹaatac aso María asó'maq ỹahotaque quiyim loua, qam aso'maxare 'manaxai. 
LUK.2.6	Ca co'na' mashic neesa'ñi yi Belén, ca ỹovito' so laloqo' quiyim co'o aso María. 
LUK.2.7	Ca hua'ño'yi co'na' ne'qaañi so 'auaxaic llaalec. Ca lepataxañigui so lepataxaqui, ime, ca' illaañigui aso lqui'ỹaxaqui na iseripi neloipi, ma' sqaica ca lomate' saua'maxare quecá'maq ỹaatqajam 'imec nelaqsoqo'.
LUK.2.8	Ca' quiyi sqoỹoqaque quiyi Belén 'uo' so qomyipi reloqota'a ana lalo qagreta, hueetauec quiyi no'ueenaxa queso pe. 
LUK.2.9	Ca' chi re'laqataxanta quiyim nachaxan so lelaatec piguim le'ec ñi qara'gaxala'. Ca dá'maq lauaq ñi'maxare ỹaatqajam coỹarelgoto saua'maxare, ca ỹaatqajam 'xoic da lqolonqa'. 
LUK.2.10	Qam so nelaatec 'naaco':
LUK.2.10	—Se ro'chii, ma' ỹim ñoda'alo qamiri da no'uen ra'xaỹaxaguii. Ma' da'maxare ỹo'uet ma'le ca netoonaxac ná'ogue na qomyipi. 
LUK.2.11	Da'maxare 'neetayi: nagui ne'qaañi quiyi na'a' ne'xaỹoqsoqo' so David cá'maq qaỹahotaque quiyim rca'laxaguii, leenaxat Cristo, ca' cá cá'maq qara'gaxala'. 
LUK.2.12	Ca' 'eda ma'le da retañiguii 'neetayi: huañijlec ma'le ca noctoqui' qalepateta'gue queca lepataxaqui', hueetañigui nqohin aca lqui'ỹaxaqui na iseripi neloipi.
LUK.2.13	Ca quiyi lotqai nachaxan so liỹaripi nelaatqaipi piguim laseripi, ỹaatqajam 'xoic so'maxare ro'ueenaxantalec ñi qota'olec, 'naaco' quen:
LUK.2.14	¡Ỹaatqajam lodegaxat da quiyim qaỹo'ueentac ñi qota'olec ñí'maq neeto'ot na piguim,
LUK.2.14	chaqai quena 'laua 'uo' da la'maxa na qomyipi ná'maq ỹa'maxarenta ñi'maxare!
LUK.2.15	Ca so nelaatqaipi co'na' pilshiguim queda piguim, ca só'maq qagreta lo'ollipi retaqatecta', 'nerecta':
LUK.2.15	—'Maxaraic qolaqpegue' yi Belén, sa'ajanaxanaxa chi negue' ca 'neeta dá'maq qaỹa'xatetac, dá'maq ỹa'xatema qomi' ñi qara'gaxala'.
LUK.2.16	Ca' ỹaatqajam iỹala' quiyim taatquera saua qomi'. Ime, ca co'na' ỹovite', ca iuanteta aso María, chaqai so José, chaqai'neeta so noctoqui' hueetañigui aso lqui'ỹaxaqui na iseripi. 
LUK.2.17	Ca co'na' mashic qaiuana, ca qaỹa'xatetac da la'qaatec so nelaatec co'na' ỹa'xatetac so noctoqui'. 
LUK.2.18	Ca ná'ogue ná'maq 'qaachigui dajo na' qaỹa'xatetac, ỹaatqajam 'ue da le'laxa. 
LUK.2.19	Qam aso María ỹa'maxat cañi le'taxanata dá'ogue dajo, chaqai ỹaatqajam naloqochintac da'maxare. 
LUK.2.20	Ca' so qagreta lo'ollipi co'na' ime, ca pil ỹaatqajam netoontagui, chaqai ỹo'ueentac ñi qota'a, ma' ná'maq 'qaachigui chaqai ná'maq ỹauanchirigui ỹaatqajam ipaquichigui sá'ogue só'maq qaỹa'xat.
LUK.2.21	Ca co'na' ỹovite' saua ocho na'xata', ca qaỹa'uo' so netanaxaset na loshicmaxa so noctoqui'. Ime, ca qoỹanegue leenaxat Jesús, ma' dajo neenaxat dá'maq shi'gue qaỹa'xatem aso María queso lelaatec ñi qota'olec co'na' saqa' 'man aso'maxare. 
LUK.2.22	Ca co'na' mashic ỹovita so na'xa'a quiyim saua María chaqai so José quiyim ỹo'ueete' da nelaataxanaxac dá'maq chicqo'tot so Moisés quiyim nco'taxate', ca' qaỹodou'a yi na'a' lodegaxat Jerusalén so noctoqui' quiyim qoỹaanot ñi qara'gaxala'. 
LUK.2.23	Ca' saua'maxare ỹo'ueete' dajo, ma' chi lelaataxanaxac ñi qara'gaxala' naneretañi, 'neetasa': “Ná'ogue ma'le na 'auaxaic ñaalec qoỹaanot ñi qara'gaxala'.” 
LUK.2.24	Ime, ca' que' saua'maxare, ca qaỹa'uo' aso nachitaxanataxanqate qaỹavigaxat. Ca' qaipacqajanchigui da lelaataxanaxac ñi qara'gaxala' 'neetasa': qoỹaando' ma'le caua dos coviguiñigo', loqo'm caua dos llaalqa na coviguiñicoqui'.
LUK.2.25	Ca' quesojo ñaaxa neeta'ñi yi Jerusalén so ỹale, leenaxat Simeón. So'maxare ỹaatqajam huagaxaraic, chaqai ỹa'maxate'tegue ñi qota'a, chaqai nauaantaque ca na'xa'a quiyim ime nqohin da le'xoric na Israel llaalqaipi. Qam so'maxare hueeto'ot so Espíritu Santo. 
LUK.2.26	Ca chaqaiso so ỹa'deenaxanaxanegue quiyim se imeho da nachaalataxac quiyim saqa' iuana ca nashi nca'laxaqui cá'maq nela' ñi qara'gaxala'. 
LUK.2.27	Ca' so Espíritu Santo ỹauec sojo ỹale quiyim tau'a nqai'en aso no'ueenaxanaxaqui late'ogue'. Ca' saua leta'al so noctoqui' Jesús co'na' qaỹodou'a añi no'ueenaxanaxaqui, qaiyi qaỹo'uet ná'maq qoỹeretañi nelaataxanaxaquipi, 
LUK.2.28	ca so Simeón ỹacona so noctoqui', qa'aal'ot. Ime, ca' ỹo'ueentac ñi qota'a, 'naaco':
LUK.2.29	Qami' ỹa'gaxala', nagui, ca' shichi' nañaañirim ca sqaicanqaida ma' ime da ñachaalataxac,
LUK.2.29	ma' ipaquichigui dá'maq ra'qaachiqui' na' 'xachirim, ma' aỹim relaachiqui'.
LUK.2.30	Ma' aỹim ỹaatqajam sauanchigui nagui ná'maq qarca'laxaqui,
LUK.2.31	ma' ñi'ra'gue da reloqota'gue ná'ogue na qomyipi.
LUK.2.32	Ma' chaqaina ná'maq ncoỹeraxanaxaqui ma' coỹarelec ná'maq sqai Israel laseripi,
LUK.2.32	chaqai ỹo'uet da lichoxoric ná'maq Israel llaalqaipi ná'maq lalamqateripi.
LUK.2.33	Ca' so José chaqai aso late'e so Jesús ỹaatqajam 'ue da le'laqa' quená'maq 'qaachirigui la'qaatqaipi so Simeón co'na' retaqateguelec so noctoqui'. 
LUK.2.34	Ca so Simeón ỹaanem da no'uen la'qaatec so noctoqui'. Ime, ca 'naapega aso María só'maq late'e so Jesús, 'naaco':
LUK.2.34	—'Ajñi', ná'taq noctoqui' tai'a ma'le quiyim 'xoic ca huaañi nqai'en chaqai ca nachaalataxanñi quena Israel llaalqaipi. Na'maxare chaqaina na netanec quiyim ỹaatqajam 'xoic ma'le ca sqai huelec, 
LUK.2.35	ca' qaiyi qaỹa'den ca hueetagui añi le'taxanata quiñi 'óna qom. Qam qami' ma'le quedá'ogue dajo 'nejem ca lecat quiyim qaỹa'yigui añi re'taxanata'e'.
LUK.2.36	Chaqai hueeta'ño'yi aso 'aalo mashic la'qaataxanqajna ñi qota'a. Aso'maxare mashic ỹaatqajam qo'xoỹom, leenaxat Ana. Aso'maxare llaale so Fanuel, chicqaugui so llaalqaipi so Aser. Qam aso'maxare 'óno' na' llaq nequetegaxai, qam ỹovite' siete ñaxari quiyim reloqota'guit ca loua. 
LUK.2.37	Qam nagui aso'maxare mashic ỹovite' ochenta y cuatro ñaxari quiyim pa'ỹe. Chaqai ỹaatqajam sqai ca'e aso no'ueenaxanaxaqui, ỹo'ueentac ñi qara'gaxala' quenaua na'xatari chaqai naua piri, ỹo'ueetetac da nqouagaxainaxac chaqai nqopaaqachitetac. 
LUK.2.38	Ca aso Ana liỹa ỹalequetaho quesojo na'xa'a. Ca' co'na' ime dá, ca ỹaantacot da na'aachicyaxac ñi qota'a, ca ỹa'xatetac so noctoqui' Jesús, ra'qaataxantapeguem ná'ogue na qomyipi ná'maq ỹahotaque quiyim ca na'xa'a quiyim ỹaatqajam qaỹosouec yi Jerusalén.
LUK.2.39	Ca co'na' mashic ime qaỹo'uet ná'ogue na naneretañi lelaataxanaxaquipi ñi qara'gaxala', ca saua'maxare, ca piltegue da Galilea, querepegue' yi ỹaatqajam la'aate' quiyi na'a' Nazaret. 
LUK.2.40	Hua'ñi, ca so noctoqui' noquiiquetashiguim da llaaxa, chaqai da lquesaxanaxa, chaqai da la'deenataxanaxac. Ca' ñi qota'a ỹaatqajam ỹaanem so'maxare da lqouagaxa.
LUK.2.41	Ca' saua leta'al so Jesús naua'que naua ñaxari taasa'pegue da Jerusalén quena' ỹovire'oga so laloqo' quena' qaỹo'leenta'a so na'xa'a co'na' qoyique'e yi Egipto. 
LUK.2.42	Ca so Jesús co'na' mashic ỹovite' doce ñaxari. Ca saua'que saua'maxare taategue da Jerusalén, ma' chi no'ueenataxac quena' ỹovire'oga sojo na'xa'a lapoxoqui na qom. 
LUK.2.43	Qam co'na' pilac so qomyipi co'na' ime so lapoxoc, ca' so noctoqui' Jesús no'ueena'ñi yi Jerusalén. Qam aso late'e chaqai so José se qaỹo'leente so'maxare. 
LUK.2.44	Ma' qaipetetapega so Jesús quiyim 'ue ca liỹaatac queso qomyipi. Qam mashic ỹovi' 'óna na'xa'a quiyim queete' saua'maxare, co'na' qaimitetapigui sá'ogue so neuo' laseripi chaqai so nauanatqaipi, 
LUK.2.45	qam se qaỹanata so'maxare. Hua'ñi, ca saua'maxare piltegue da Jerusalén quiyim imijtegue.
LUK.2.46	Ca co'na' mashic ỹovirerec saua tres na'xata', ca' qaỹanata so'maxare, hueetaugui aso no'ueenaxanaxaqui late'ogue', nqa'xantañi, reloqotaugui só'maq rapaxaguinataxanta'pegue na nelaataxanaxaquipi, na'xaỹaxantapega chaqai 'uo' na nenataxanaxaquipi. 
LUK.2.47	Ca ná'ogue ná'maq na'xaỹaxantapega so'maxare ỹaatqajam 'uo' da le'laxa queda la'deenataxanaxac, chaqai quiyim ỹaatqajam ỹa'den quiyim ichoxot ná'maq qarenataxanta'pegue. 
LUK.2.48	Ca' saua leta'al co'na' idaanda'a so'maxare, ca ỹaatqajam i'laxai'. Ca aso late'e 'naapego' so'maxare, 'naaco':
LUK.2.48	—Qami' ỹaalcolec, ¿chi'neco' 'ñitetegue coqomi' dajo? 'Ajñi' da qataa'i' chaqai aỹim ỹaatqajam 'ue da qareuogoxo quiyim semitqataque qami'.
LUK.2.49	Ca' so Jesús 'naaco':
LUK.2.49	—¿Chi'neco' ma' michitaque aỹim? ¿Sqa 'yiiñiỹo' quiyim aỹim squelolta'pegue' na lo'ueenataxanaxaquipi ñi ita'a?
LUK.2.50	Qam saua'maxare se ỹa'yiinchiguit da la'qaatec so'maxare.
LUK.2.51	Hua'ñiyi, ca pil so'maxare, queuguilo saua leta'al, taategue da Nazaret. Ca' so'maxare queetalec quiyim na'xaỹaxane'talo saua leta'al. Qam aso late'e ỹaatqajam ỹa'maxat cañi le'taxanata dá'ogue dajo. 
LUK.2.52	Ca' so Jesús noquiiquetashiguim da llaaxa chaqai da la'deenataxanaxac. Ca' ñi qota'a ỹaatqajam ỹa'maxarenta so'maxare, chaqai ná'ogue na qomyipi.
LUK.3.1	Ca co'na' ỹovite' quince ñaxari da lo'ueenataxanaxac só'maq ỹaatqajam lashi na nashillipi leenaxat Tiberio, qam so Poncio Pilato reloqota'a yi Judea, ca' so Herodes reloqota'a yi Galilea, chaqai so lqaỹa Felipe lotqai reloqota'a yi Iturea chaqai Traconite, chaqai so Lisanias lotqai reloqota'a yi Abilinia. 
LUK.3.2	Qam hueetouguilo sauajo na'xata' co'na' so Anás chaqai so Caifás ñaq la'gaxalate' na letaxaỹaxanqajanqaipi na qomyipi quena' qaretaxaỹa'pegue' ñi qota'a co'na' ñi'maxare 'naapega so Juan, só'maq llaalec so Zacarías, huaalec yi 'laua sqaica qom. 
LUK.3.3	Ime, ca' eec, queeta'gue ná'ogue ná'maq sqoỹoqaque caso lachiugue Jordán quiyim ra'qaataxantapeguem na qomyipi quiyim ỹalate' naua no'ueenataxaco, chaqai qanachilaxan, qaiyi qaỹapalaxate' naua lasauaxasete'. 
LUK.3.4	Ca' dajo ipaquichigui da la'qaatec so la'qaataxanqajnec ñi qota'a, leenaxat Isaías, co'na' ỹiriñi da la'qaatec:
LUK.3.4	'Uo' ma'le ca qom 'maqateguelec ca 'laua sqaica qom, 'neetasa' da loỹaxanaxac:
LUK.3.4	“'Maxachitañi ca nayic ñi qara'gaxala',
LUK.3.4	chaqai no'ueenaqchi'tegue ca llic.
LUK.3.5	Ná'ogue na ca'megue ỹaatqajam qano'xataxachigui,
LUK.3.5	chaqai ná'ogue ana qa' ladocai chaqai ana quemaralec ỹaatqajam qanaloqojne'ta',
LUK.3.5	na nayiquipi se ỹalamaq lotqai ỹalamqata nqohin,
LUK.3.5	chaqai na nayiquipi se nala'ta' na 'laua lotqai qanaloqojonta',
LUK.3.6	qaiyi ná'ogue na qomyipi iuana da nca'laxa ỹaanec ñi qota'olec.”
LUK.3.7	Ca' na qomyipi co'na' ỹovire'oga so Juan quiyim ỹahotaque qanachilaxan, ca so'maxare 'naapego' quen:
LUK.3.7	—¡Qamiri nanaic llaalqaipi! ¿Nega'ỹo' ca ra'qaataxanema qamiri quiyim qaiyi qohite' qamiri queda lecaic da nouaxanaxaset najo nepalata? 
LUK.3.8	Ỹaatqajam na'maxachito' ma'le, qaiyi re'oq quiyim ỹaatqajam lachii' naua no'ueenataxagohi, chaqai sqai hueetapiguilo qavilyi quiyim 'ñiỹac: “Qomi' chaqaiqomi' llaalqa so Abraham”. Vichiguiño' shinapegalo qamiri nagui quiyim ñi qota'olec ishit quiyim ỹachigoxotaugui najo qa' ca llaalqaipi so Abraham. 
LUK.3.9	Aca qai'pe mashic shi'gue ỹa'maqatañi quiyim qaỹouaxañi'ñot na qo'paqsat, ca' ná'ogue ana qo'paq se no'uen ana la, ana'maxare qaỹouaxanlec. Ime, ca' qainaxañigui ca norec.
LUK.3.10	Ca' so qomyipi renataxan, 'naaco':
LUK.3.10	—Qam ¿nega'ỹo' ca shinqata qomi'?
LUK.3.11	Ca' so Juan 'naaco':
LUK.3.11	—No'm 'ue ca dos caua nelamaxaqui', ca ỹaanem ca 'oonoqui' cá'maq sqaica ca nelamaxaqui. Chaqai cá'maq 'ue ca loq, ca' ỹachit ca sqaica ca loq.
LUK.3.12	Ime, lotqai ná'maq ỹacona'piguit ana nishiuete so nashi na'ñi yi Roma, na'maxare anac quiyim qanachilaxan. Ca' qainatetac so Juan queca 'neeta:
LUK.3.12	—Qami' napaxaguinataxanaq, qam qomi', ¿negue' ca shinqa'tegue?
LUK.3.13	Ca' so Juan 'naaco':
LUK.3.13	—Ma' naqachii aca lishiuetenaxanqate na qomyipi, qam se napacalec nqai'ñii añi roỹaxanaque ca nashi.
LUK.3.14	Lotqai anac so nalliripi so nashi, ca qainatetac so'maxare, qohinac:
LUK.3.14	—Qam qomi', ¿negue' ca shinqata?
LUK.3.14	Ca' so Juan 'naaco':
LUK.3.14	—Se ỹa'maxañi quiyim 'ue ca nouorii, chaqai sqaica ca yiñitalec, chaqai taachiguiñi quiyim 'viichii ca lliiteguelec ca lasauaxaset. Añí'maq nishivichii, chaqañiita 'maxariñita.
LUK.3.15	Ca' na qomyipi ỹaatqajam pe'eeta'a so'maxare, 'neetapigui lauel quiyim so Juan chaqaiso' so qanela' nashi nca'laxaqui. 
LUK.3.16	Qam so Juan 'naapega sá'ogue so qomyipi, 'naaco':
LUK.3.16	—Aỹim llic nagui ñachilaxañiguilo qamiri na huaxaỹaq, qam 'ue na coỹaretailec, na'maxare nachilaxanguilo qamiri ma'le ca Espíritu Santo chaqai ca norec. Chaqai na'maxare paguec da lquesaxanaxa, sqai 'nejem aỹim, chaqai aỹim sqa saiguit quiyim sosoorec naua lapelate' lequeete'. 
LUK.3.17	Na'maxare lo'qoota'a na lochigoxosoxonaxat, qaiyi ỹochigoq na trigo quiyim ỹoỹoota'oga ana la chaqai na lovi. Ime, ca' ỹoỹoota'oga na la na trigo, illaañigui aca lahi'. Ca' na lovi ỹavigaxat, inaxañigui ca norec sqai 'om.
LUK.3.18	Ca' 'eda da 'neeta da letaxaỹaxac, chaqai 'xoic na liỹa nelaataxanaxaquipi mashic ỹaanec so Juan co'na' ỹa'xatetapeguem ná'ogue na qomyipi da na'qaatec chicqaugui da nca'laxa. 
LUK.3.19	Ca' so Juan retaxaỹa so nashi Herodes sauaxat loua aso Herodías só'maq loua so lqaỹa Felipe, chaqai so liỹa loiquipi se no'uen so'maxare. 
LUK.3.20	Qam so Herodes se na'xaỹaxan. Ta'ta'a noquigaxatec ỹo'uet da se ỹa'maxañi co'na' coñi' so Juan, ỹanaugui aso ncoñiitaxanaxaqui.
LUK.3.21	Ca co'na' saqa' qaicoñi' so Juan, ca so'maxare nachilaxantac ná'ogue na qomyipi, chaqai so Jesús qai'neeta qanachilaxan. Ca so'maxare co'na' ñaq nqouagaxaintac, ca na piguim huachigui. 
LUK.3.22	Ca' so Espíritu Santo naỹa'ña so'maxare, 'nejem na co'toco' ỹaatqajam re'qoota. Ime, ca 'maqot na piguim so na'qaatec, 'ne'tegue:
LUK.3.22	—Qami' maq ỹaatqajam qami' ỹalamaxat ỹaalec, qami' ỹauochaxat, aỹim ỹaatqajam ñitoonta'pegue qami'.
LUK.3.23	So Jesús co'na' ỹovite' treinta ñaxari, ca taañi ro'ueenataxan. So'maxare qohintapega llaalec so José, ca' so José leta'a so Elí, 
LUK.3.24	ca' so Elí leta'a so Matat, ca' so Matat leta'a so Leví, só'maq llaalec so Melqui, ca' so Melqui leta'a so Jana, só'maq llaalec so José, 
LUK.3.25	ca' so José leta'a so Matatías, ca' so Matatías leta'a so Amós, ca' so Amós leta'a so Nahum, ca' so Nahum leta'a so Esli só'maq llaalec so Nagai, 
LUK.3.26	ca' so Nagai leta'a so Maat, ca' so Maat leta'a so Matatías, ca' so Matatías leta'a so Semei, ca' so Semei leta'a so José só'maq llaalec so Judá, 
LUK.3.27	ca' so Judá leta'a so Joana, ca' so Joana leta'a so Resa, ca' so Resa leta'a so Zorobabel, ca' so Zorobabel leta'a so Salatiel, só'maq llaalec so Neri, 
LUK.3.28	ca' so Neri leta'a so Melqui, ca' so Melqui leta'a so Adi, ca' so Adi leta'a so Cosam, ca' so Cosam leta'a so Elmodam, só'maq llaalec so Er, 
LUK.3.29	ca' so Er leta'a so Josué, ca' so Josué leta'a so Eliezer, ca' so Eliezer leta'a so Jorim, só'maq llaalec so Matat, 
LUK.3.30	ca' so Matat leta'a so Leví, ca' so Leví leta'a so Simeón, ca' so Simeón leta'a so Judá, ca' so Judá leta'a so José, ca' so José leta'a so Jonán, só'maq llaalec so Eliaquim, 
LUK.3.31	ca' so Eliaquim leta'a so Melea, ca' so Melea leta'a so Mainán, ca' so Mainán leta'a so Matata, só'maq llaalec so Natán, 
LUK.3.32	ca' so Natán leta'a so David, ca' so David leta'a so Isaí, ca' so Isaí leta'a so Obed, ca' so Obed leta'a so Booz, ca' so Booz leta'a so Salmón, só'maq llaalec so Naasón, 
LUK.3.33	ca' so Naasón leta'a so Aminadab, ca' so Aminadab leta'a so Aram, ca' so Aram leta'a so Esrom, ca' so Esrom leta'a so Fares, ca' so Fares leta'a so Judá, 
LUK.3.34	ca' so Judá leta'a so Jacob, ca' so Jacob leta'a so Isaac, ca' so Isaac leta'a so Abraham, ca' so Abraham leta'a so Taré, ca' so Taré leta'a so Nacor, 
LUK.3.35	ca' so Nacor leta'a so Serug, ca' so Serug leta'a so Ragau, ca' so Ragau leta'a so Peleg, ca' so Peleg leta'a so Heber, só'maq llaalec so Sala, 
LUK.3.36	ca' so Sala leta'a so Cainán, ca' so Cainán leta'a so Arfacsad, ca' so Arfacsad leta'a so Sem, ca' so Sem leta'a so Noé, só'maq llaalec so Lamec, 
LUK.3.37	ca' so Lamec leta'a so Matusalén, ca' so Matusalén leta'a so Enoc, ca' so Enoc leta'a so Jared, ca' so Jared leta'a so Mahalaleel, ca' so Mahalaleel leta'a so Cainán, 
LUK.3.38	ca' so Cainán leta'a so Enós, ca' so Enós leta'a so Set, ca' so Set leta'a so Adán, só'maq llaalec ñi qota'olec.
LUK.4.1	Ca so Jesús ỹaatqajam no'qaachigui queso Espíritu Santo co'na' chicqaqso'ma aso lachiugue Jordán, ca so Espíritu ỹauec, taỹa nqai'en so 'laua sqaica qom. 
LUK.4.2	Hua'ñiyi, ca hueetalec cuarenta na'xata', ca qanovita queso na'ỹaapec, ca qai'guen. Qam ỹaatqajam qaica ca ỹa'ic so'maxare quesaua na'xata'. Ca co'na' ime, ca nauata'guit na lqopaaxa. 
LUK.4.3	Ca' so na'ỹaapec 'naapego' so'maxare, 'naaco':
LUK.4.3	—No'm ỹaatqajam llic quiyim qami' llaalec ñi qota'olec, ca' 'ñirapega najo qa' quiyim ñigui ca pan.
LUK.4.4	Ca' so Jesús 'naaco':
LUK.4.4	—Yi la'qaatec ñi qota'olec yí'maq naneretañi 'neetayi: “Mesqaicaata ca pan ỹa'ñaxat ca qom, qai'neete' naua'que naua la'qaatqa ñi qota'olec.”
LUK.4.5	Ime, ca' so na'ỹaapec lotqai ỹavicshi'megue aso qa' ladocai, ca ỹachaxanalo naua'que naua na'aate' quena lauat na 'laua. 
LUK.4.6	Ca' so na'ỹaapec 'naaco':
LUK.4.6	—Saanem qami' ma'le dá'ogue dajo na'ñaxac chaqai da lecaic naua'que nauajo 'lauari, ma' mashic qanañaañim dá'ogue da'maxare. Ca' vichiguiño' aỹim seshit saanem canchaqaica. 
LUK.4.7	Qam no'm shichi' 'yitoto naua re'cootalli' aỹim, ca' ná'ogue qatooỹaqui' ma'le na'maxare.
LUK.4.8	Qam so Jesús 'naaco':
LUK.4.8	—Noỹoochirec caỹim Satanás, ma' yi naneretañi la'qaatec ñi qota'a 'naac: “'Viiñi' ñi qara'gaxala' qota'olec, chaqai qaiñiita ñi'maxare 'ueenataxañitot.”
LUK.4.9	Ca co'na' ime, ca so na'ỹaapec lotqai ỹauec so'maxare, ỹauega so na'a' lodegaxat Jerusalén. Ca ỹauecshi'megue da pa'aashiguim caso no'ueenaxanaxaqui late'ogue'. Ca 'naapego':
LUK.4.9	—No'm ỹaatqajam llic qami' qota'olec llaalec, ca chicqoichiri'ñi najo, ca renochirauec. 
LUK.4.10	Ma' yi naneretañi la'qaatec ñi qota'a 'neetayi:
LUK.4.10	Ñi qota'olec ma'le nela' ca lelaatec piguim laseripi quiyim netela'a qami',
LUK.4.11	qaiyi ỹaantalgoto qami' naua laua' ca nelaatqaipi,
LUK.4.11	qaiyi sqaica roqopiñi' quena qa'.
LUK.4.12	Ca' so Jesús 'naaco':
LUK.4.12	—Qai'neeta naneretañi yi la'qaatec ñi qota'a 'neetayi: “Se ỹa'maxañi 'guiñi'sac ñi qara'gaxala' qota'olec.”
LUK.4.13	Ca' so na'ỹaapec co'na' se ỹanata ca liỹa la'maqa' quiyim i'guen so Jesús, ca' cocho'qui' 'vii saua na'xata' ca'e so'maxare.
LUK.4.14	Ca' so Jesús ỹaatqajam no'qaachigui queda lquesaxanaxa so Espíritu Santo co'na' pilegue da Galilea. Ca chaqa'ma' eec quiyim qana'xatetapigui so'maxare quenaua'que naua lahil yi 'laua. 
LUK.4.15	Ca rapaxaguinataxantapougui ná'ogue aná'maq lapoxoqui na judioipi. Ca ná'ogue na qomyipi ỹaatqajam imaqachintac so'maxare.
LUK.4.16	Ca' so Jesús quepegue' yi Nazaret yí'maq na'a' chaqai ỹa'ñi. Ca co'na' ỹovire'oga so na'xa'a co'mataxaqui. Ca inoxonougui aso lapoxoqui na judioipi, ma' chi no'ueenataxac so'maxare. Ime, ca nachajñi, ca retaqalec yi la'qaatec ñi qota'a. 
LUK.4.17	Ca' qoỹaanem asó'maq lerecse so la'qaataxanqajnec ñi qota'a leenaxat Isaías. Ca co'na' ỹauachigui, ca iuanejlec só'maq hueeta'ñi so nerec 'naac:
LUK.4.18	So ne'Espíritu ñi qara'gaxala' neeta'angui aỹim,
LUK.4.18	ma' qoỹanagui aỹim qaiyi sa'xatem da no'uen la'xaỹaxac na 'xoraiquipi;
LUK.4.18	chaqai qaỹamaxailec quiyim somatec na 'ue na lachicoxo,
LUK.4.18	chaqai qaiyi sa'xatem quiyim qaỹosouec na ncoñiitecseripi,
LUK.4.18	chaqai quiyim nauanñi nqaishin na se nauanñi,
LUK.4.18	chaqai sosouec ná'maq se qaỹa'maxata'gue,
LUK.4.19	chaqai qaiyi sa'xate' naua na'xata' mashic hueetauguilo quiyim ñi qara'gaxala' ỹaanec da lqouagaxa.
LUK.4.20	Ime, ca so Jesús ỹapaqajanta' aso lere, ỹaanem só'maq neloxoỹaq casó'maq lapoxoqui na judioipi. Ime, ca' nqa'xanñi, ca ná'ogue ná'maq hueetaugui asó'maq napoxoqui ỹaatqajam ra'iita'a so'maxare. 
LUK.4.21	Ca so'maxare retaqa, 'naac:
LUK.4.21	—Nagui ỹovita yi laloqo' quiyim ipaquichigui ná'ogue na ỹa'xat najo nerecse aná'maq na'xaỹaxañitapega.
LUK.4.22	Ca sá'ogue imaqachintac so Jesús chaqai qai'laqatapegalo naua la'qaatqa ỹaatqajam lo'yaxanqa. Ca nenatetecta' so qomyipi, 'naac:
LUK.4.22	—Dajo, ¿mesqaido' da llaalec ca José?
LUK.4.23	Ca' so Jesús 'naaco':
LUK.4.23	—Qamiri re'qoota quiyim dohilec aỹim ma'le da na'qaatec quen 'neeta: “Qami' natarenataxanaq, chi natariñiralta'.” Chaqai 'ñiỹac ma'le caỹim: “Ná'maq sa'xaiqateguelec quiyim 'viichi'sac quiyi Capernaum, 'viichi'o' nagui quiyim hua'ñi na ralamaxarichi' na'laua'e'.”
LUK.4.24	Ca lotqai queetalec da la'qaatec, 'naac:
LUK.4.24	—Shiñiỹapegaxaua' quiyim ỹaatqajam llic quiyim sqaica ca la'qaataxanqajnec ñi qota'a quiyim leuoteta qoyiuelec quecá'maq chi la'aayaxauaripi. 
LUK.4.25	Llic quiyim ỹaatqajam 'xoic aná'maq pa'ỹe quesó'maq llaalqaipi so Israel queso na'xa'a co'na' 'ue so la'qaataxanqajnec ñi qota'a leenaxat Elías co'na' sqaica ca ỹaxat quesaua tres ñaxari chaqai saua seis shiriguiri. Chaqai ỹaatqajam 'xoic na nqopaaxa quiyá'ogue yi 'laua. 
LUK.4.26	Qam so Elías mesqaca aca 'oono'lli' pa'ỹe qailata casá'ogue aso neetalec yi na'laua so Israel llaalqaipi. Chaqasoota aso neeta'ñi yi Sarepta yí'maq sqoỹoqaque quiyi na'a' Sidón. 
LUK.4.27	Chaqai yi la'a' na Israel llaalqaipi ỹaatqajam 'xoic na ralolaxaic, rishiita na loshicmaxa, quesauajo na'xata' co'na' 'ue so la'qaataxanqajnec ñi qota'a, leenaxat Eliseo. Qam sqaica ca 'oonoqui' quet qaỹomatec queso'maxare, chaqaisoota so Naamán. So'maxare la'a' yi 'laua Siria.
LUK.4.28	Ca co'na' qaỹa'qaachigui da qaỹa'xatetac, ca sá'ogue só'maq hueetaugui aso lapoxoqui ỹaatqajam 'xoic na lauel. 
LUK.4.29	Ime, ca nachajñi so qomyipi, ca' qaỹo'da'ogue da lahi yi na'a' so Jesús, qaỹamaqata'oga yi lqodoc aso qoỹoqoshi'megue 'laua neetalec so 'imqaipi, ma' qaỹahotaque hua'ñiyi, ca' qaỹamaxauec so'maxare. 
LUK.4.30	Qam so Jesús pile'tot, ca quiichiguiñigui na lavinñi so qomyipi. Ime, ca' eec.
LUK.4.31	Ime, ca' so Jesús quepegue' yi Capernaum yí'maq na'a' hueetaugui yi 'laua Galilea. Ca co'na' ỹovita yi'maxare, ca ỹapaxaguintac so qomyipi queso na'xa'a co'mataxaqui. 
LUK.4.32	Ca' ỹaatqajam 'uo' da ne'laxa queda 'neeta da lapaxaguinataxanaxac so'maxare, chaqai quena' retaqa, lotqai ỹaatqajam 'ue da lquesaxanqa' naua la'qaatqa.
LUK.4.33	Ca' caso lapoxoqui so judioipi ỹalequetaho' so ỹale 'uo' so le'ec lecmaxaic. Ca so'maxare ỹaualaq, 'naaco':
LUK.4.34	—Qarayaxañi'sac; ¿chi'neco' ma' se qarayaxañirac, qami' Jesús Nazaret le'ec? ¿Peeta'a na'italo qomi', vi'saque qareuagaxachirac? Aỹim sa'den aqami', chaqai sa'den ỹaatqajam chaqaqami' lalamaxat ñi qota'olec.
LUK.4.35	Ca' so Jesús nelaxa so ne'ec lecmaxaic, 'naac:
LUK.4.35	—¡Re'maqaite', chaqa'ma' yí, oquire'e nagui najo ỹale!
LUK.4.35	Ca' sojo ne'ec lecmaxaic, ca' huaañi nqai'en so ỹale, tatouguilo nqai'en saua'maxare. Ime, ca' ca'e so ỹale, qam sqaica ca loqopiaqset nqai'en. 
LUK.4.36	Ca' sá'ogue so qomyipi ỹaatqajam 'ue da lqolonaxa. Ca retaqatecta', 'naac:
LUK.4.36	—¿Nega'ỹo' dá'maq na'qaatec? ¡Ma' dá'maq ỹale ỹaatqajam 'ue da 'negue, chaqai 'ue da lquesaxanaxa da la'qaatec, ma' quena' ilarec na ne'ec lecmaxaic, ca na'maxare chaqa'ma' eec!
LUK.4.37	Ca' qana'xatetapigui so Jesús quenaua'que naua lahil yi 'laua.
LUK.4.38	Co'na' so Jesús ca'e aso napoxoqui, ca' quepegue' so la'a' so Simón. Ca' aso ni'ỹoqoro so Simón ralolaxai, ỹaatqajam 'xoic na lpa'ỹaaxa. Ca' qane'xoresene'tot so'maxare quiyim ỹomatec aso'maxare. 
LUK.4.39	Ca' so Jesús nqai'guiñi caso'maxare, ca nelaxa so ne'ne' lpa'ỹaaxa, ca' sojo lpa'ỹaaxa eec. Ca' chaqa'ma' ne'laxashiguim, ca' quelolta'pegueto.
LUK.4.40	Ca co'na' mashic inoxonñi aso ra'aasa, ca ná'ogue na qomyipi ná'maq 'ue na ralolaxaic hueeta'ñi na la'a', ỹoreta'oguit na ralolaxa, qanodou'a so Jesús. Ca' so Jesús ỹahote'e ana laua chi ỹashil-lec quiñi 'óna queso qomyipi, chaqa'ma' imeuec nqai'en. 
LUK.4.41	Chaqai 'xoic na ralolaxaiquipi eec na le'ec lecmaxaiquipi. Chi ỹaualqatagui, 'neeta'gue:
LUK.4.41	—Chaqaqami' na' qami' llaalec ñi qota'olec.
LUK.4.41	Qam so Jesús nelaxa na ne'ec lecmaxaiquipi, chaqai se ỹa'maxaren quiyim retaqa, ma' na'maxare ỹa'den quiyim chaqaiso só'maq nashi nca'laxaqui.
LUK.4.42	Ca co'na' mashic richiguiñi, ca' so Jesús ta'oga so pa'aauec quiyi na'a', quepegue' yi 'laua sqaica qom. Qam na qomyipi imitetaque, chi ỹovireta'oga ca hueeta'ñi so'maxare. Ca' ỹahotaque quiyim qanollaañi, qaiyi sqai eec. 
LUK.4.43	Qam so Jesús 'naaco':
LUK.4.43	—'E', ma' lotqai ỹouen quiyim sa'xatem na liỹa na'aateripi quiyim ñi qota'olec chaqaiñi ñi ỹoiquentac ná'ogue najo, ma' chaqaida da 'em qayila'.
LUK.4.44	Ca' so Jesús eec ra'qaataxantapouguilo naua'que naua napoxoqui' quiyi Galilea.
LUK.5.1	Ca 'uo' so na'xa'a so Jesús hueeto'ot yi tocot aso latogot late'ogue' hua'ñi yi Genesaret. Ca' ỹaatqajam 'xoic so qom novita, vire'ta npataxata', ma' so'maxare ỹahotaque quiyim na'xaỹaxana ca la'qaatec ñi qota'a. 
LUK.5.2	Ca' so Jesús idaana'alo saua dos qom lahiri huaxaỹaqse co'chiichiguilo, neeso'ot na tocot aso latogot late'ogue', ma' só'maq noqoinaxanyipi renotec quesaua'maxare. Ca' quiỹota'pe saua lalecqa. 
LUK.5.3	Ca' so Jesús renojñigui aso 'óna, aso'maxare looỹac so Simón. Ca 'naapega so'maxare cocho'qui' noquigaqtaxasom. Ime, ca so Jesús nqa'xanñi caso qom lahi', ca' quelec quiyim ỹapaxaguin so qomyipi co'na' no'ueeno'ot so tocot. 
LUK.5.4	Ca co'na' ime da letaxaỹaxac, ca' 'naapega so Simón, 'naaco':
LUK.5.4	—Nqo'naqchiraxasom quiyi la'paqa' aná'maq senqatañigui. Ime, ca' alliguiiñi ana roqoinaxanaxaguii.
LUK.5.5	Ca' so Simón 'naaco':
LUK.5.5	—Qami' napaxaguinataxanaq, qomi' sá'ogue so pe soqoinaxanqatac, qam sqaica ca qaroqoinecsec. Qalaxam qami' mashic qarelachi', ca' nagui aỹim senaxañi na ỹaleguec.
LUK.5.6	Ca co'na' mashic qainaxañi so naleguec, ca' ỹaatqajam 'xoic so noqoinecsec nallin. Ca vire'to' sham secta'gue so naleguec. 
LUK.5.7	Ca saua'maxare rategaxanalo saua liỹa' neesañigui aso liỹa huaxaỹaqse qaiyi nague', ỹotauane' saua'maxare. Ca' saua liỹa' nague', ca' ỹaatqajam qano'xataxachichiguilo saua dos qom lahiri huaxaỹaqse. Vire'to' ỹame'quet iyiñiñi saua'maxare. 
LUK.5.8	Ca co'na' iuana dajo so Simón, ca' ỹa'dooto naua le'cootal so Jesús. Ca' 'naapega, 'naaco':
LUK.5.8	—Noỹoochirec caỹim qami' ỹa'gaxala', ma' ỹim ỹaatqajam aỹim ỹale sauaqhuaic.
LUK.5.9	Ma' so Simón ỹaatqajam no'chi, chaqai sá'ogue só'maq liỹaatac sauaxat da 'neeta só'maq loqoinecseripi. 
LUK.5.10	Chaqai so Jacobo chaqai so Juan llaalqa so Zebedeo chi liỹa' so Simón qai'neeta no'chi'. Qam so Jesús 'naapega so Simón, 'naaco':
LUK.5.10	—Totaxan ro'chi'i', ma' nagui sanagui qami' quiyim qami' noqoinaxanaq quena qomyipi.
LUK.5.11	Ca co'na' mashic ỹaueguereta saua qom lahiri huaxaỹaqse, ca' ỹaatqajam qano'ueenaqtetaguilo, ca' quetegue so Jesús.
LUK.5.12	Ca co'na' hueetau'a so 'óna quiyi na'aateripi so Jesús, ca' anaco' so qom rishiita na loshicmaxa. Ca' ỹa'dooto naua le'cootal, ỹoviraqtañi na latap quena 'laua. Ca' ne'xoresene'tot so'maxare, 'naaco':
LUK.5.12	—Qami' ỹa'gaxala', 'nesam shichi'o', quiỹo'irec na yalolaxa.
LUK.5.13	Ca' so Jesús ipootau'a so'maxare, ca' 'naapega, 'naac:
LUK.5.13	—Ajá'a, seshit. Nagui, ca' qami' remi'rec.
LUK.5.13	Ca co'na' naauec da la'qaatec, ca' so nalolaxa ca'e na loshicmaxa so ralolaxaic. 
LUK.5.14	Ca' so Jesús 'naapega so'maxare:
LUK.5.14	—Qaidaata quiyim qami' oqui', nachaxañireu'a ñi letaxaỹaxanqajnec na qomyipi quena' qaitaxaỹa'pegue' ñi qota'a. Ime, ca' 'ỹaañiro aca rachitaxanataxanqachi'i' aca relaataxanlec nallaaqo' so Moisés, acá'maq ñigui quiyim qami' remi'rec, qaiyi ỹa'den ná'ogue quiyim mashic qami' remi'rec queso ralolaxa'e'.
LUK.5.15	Qam da lichoxoric so Jesús ỹaatqajam noquiiquetauec, ca' ỹaatqajam 'xoic na qomyipi quepegue', ma' ỹahotaque quiyim na'xaỹaxana, chaqai ỹahotaque quiyim ỹomatec so'maxare na ralolaxa. 
LUK.5.16	Qam so Jesús ta'oga ca 'laua sqaica qom. Ca' hua'ñiyi, ca nqouagaxaintac.
LUK.5.17	Ca 'uo' so na'xa'a so Jesús rapaxaguinataxantac, ca 'uo' na ỹalequetaho, nqa'xantañi, ná'maq ỹalequetaugui na fariseoipi, chaqai ná'maq rapaxaguinataxanta'pegue na naqataxaquipi, novi', chicqa'ogalo naua na'aate' quiyi Galilea chaqai yi Judea chaqai Jerusalén. Ca' da lquesaxanaxa ñi qota'olec re'oq queso'maxare quena' ỹomatec na ralolaxaiquipi. 
LUK.5.18	Ca' novirero' saua ỹale' notaansagui so lacanec so liỹa', ma' se ra'ñiigue. Ca' ỹahosaque inoxonaqtero queso 'imec quiyim qaỹodou'a so Jesús. 
LUK.5.19	Qam sqaica ca lliguero, ma' ỹaatqajam ỹapaguelec na qom. Ca qarenojshi'megue da pa'aashiguim queso 'imec, ca' qanaqat na lahi so lelaq. Ime, ca' quiichi'ñigui nqohin so lacanec so ralolaxaic, taachi'ñigui nqohin so qomyipi yí'maq hueete'e so Jesús. 
LUK.5.20	Ca' so Jesús co'na' iuana da lpi'ỹaxac so'maxare, ca' 'naapega so ralolaxaic, ca' 'naac:
LUK.5.20	—Qami' nagui ná'ogue na rasauaxashichi' qaỹapalaxat.
LUK.5.21	Ca ná'maq rapaxaguinataxanta'pegue na naqataxaquipi chaqai ná'maq ỹalequetaugui na fariseoipi chaqa'ma' ra'deenataxantac, 'naac:
LUK.5.21	—¿Nega'ỹo' dá'maq dajo ỹale? ma' napaqueteguelec ñi qota'olec queda la'qaatec. Ma' sqaica ca ishit ỹapalaxat na nasauaxaseteripi. Chaqaiñiita ñi qota'olec.
LUK.5.22	Qam so Jesús ỹa'den da la'deenataxanaxac so qomyipi. Ca 'naaco':
LUK.5.22	—¿Chi'neco' ma' ra'deenataxanaxaguii dá'maq dajo? 
LUK.5.23	¿Negue' ca paguec se qalaq quiyim qohinac: “Ná'ogue na rasauaxashichi' qaỹapalaxat”, loqo'm qohinac: “Ñirishiguim, ca' qui'”? 
LUK.5.24	Qalaxam nagui nachaxanalo qamiri najo ỹale llaalec quiyim ỹaatqajam 'ue da lquesaxanaxa quena 'laua quiyim ỹapalaxat na nasauaxaseteripi.
LUK.5.24	Ca' 'naapega so ỹale se ra'ñiigue, 'naaco':
LUK.5.24	—Nagui shiñirapegaxaua', ñirishiguim, nañireta' na qacanqui'. Ime, ca' qui', quirepegue' ca ra'aachi'.
LUK.5.25	Ca chaqa'ma' ne'laxashiguim só'maq se ra'ñiigue, ỹauanchigui sá'ogue so qomyipi. Ime, ca' inanta' so lacanec só'maq hueetalec, ca' pil queca la'a', imaqachintac ñi qota'a. 
LUK.5.26	Ca' sá'ogue so qomyipi ỹaatqajam 'ue da le'laxa, chaqai qaimaqachintac ñi qota'a, chaqai ỹaatqajam 'ue da lqolonaxa. Ca' 'naaco':
LUK.5.26	—Quena na'xa'a ỹaatqajam sqaica 'nejem da lecaic da seuanqachigui.
LUK.5.27	Ca co'na' ime dajo, ca' so Jesús inoxonec, ca iuanejlec so ỹaconta'piguit ana nishiuete so nashi quiyi Roma. So'maxare leenaxat Leví, ca' nqa'xantañi, neeta'ñi yi lishiuetenaxanqa' ná'maq rishiuetenaxantac. Ca' 'naapego', 'naaco':
LUK.5.27	—Naquitegue aỹim.
LUK.5.28	Ca' so Leví ne'laxashiguim, no'ueenaqtetañi sá'ogue, ca' quegue so Jesús.
LUK.5.29	Ime, ca' ỹo'uet so lqui'ỹaxac lodegaxat, illa'ñi yi la'a', lqui'ỹaxaua so Jesús. Ca' ỹaatqajam 'xoico' so ỹalequetaho quesó'maq ỹacona'piguit ana nishiuete so nashi quiyi Roma, chaqai 'xoic ná'maq liỹaripi nqa'xantañi, reloqotalec so nqui'ỹaxala'. 
LUK.5.30	Qam so fariseoipi chaqai so liỹaripi só'maq rapaxaguinataxanta'pegue na naqataxaquipi, ca' queeteguelgoto saua nale' so Jesús. Ca' 'neetapegalo:
LUK.5.30	—¿Chi'neco' qamiri ma' rqui'ỹaxauahi ná'maq sauaqhuaiquipi chaqai ná'maq ỹacona'piguit ana nishiuete ca nashi quiyi Roma?
LUK.5.31	Ca' so Jesús 'naaco':
LUK.5.31	—Se ỹouen ca natarenataxanaq ca qom quiyim no'uenta, chaqaicaata ca ralolaxaic maq ỹouen. 
LUK.5.32	Aỹim se ñanaque quiyim soỹaxana ca qom lo'yaxanec, ta'ta'a ca sauaqhuaic, qaiyi ỹalate' naua lanatqa.
LUK.5.33	Ca' so qomyipi inat so Jesús, 'naaco':
LUK.5.33	—¿Chi'neco' ma' ỹapaguec da nqopaaqachitaxac chaqai da nqouagaxainaxac ná'maq coỹareta'pegue' so Juan chaqai na fariseoipi, qam naua rapaxaguinataxahi' ta'ta'a da lqui'ỹaxague' chaqai da ne'taxague'?
LUK.5.34	Ca' so Jesús 'naaco':
LUK.5.34	—¿Tegue' chi ishit qopat nqai'ñii ca nalecsec queca shilaq, quiyim ñaq ỹalequetaho cá'maq ỹahotaque quiyim shilo? 
LUK.5.35	Qam ma' ỹovita ca laloqo' quiyim qanaqata'a ca o'naq, ca' qaigueme ishit nqopaaqachit.
LUK.5.36	Chaqai ỹa'uo' ca laloqojnaxanaxat, 'naaco':
LUK.5.36	—Qaca aca ishit naquilguec ca lahi aca neloxoqui dalaxai, ime, ca' rapalatenaxana caca itereta neloxoqui. Ma' no'm 'ne'tegue, ca na'axat aca loxoqui dalaxai, chaqai ca lahi dalaxaicolec sqa taiguit aca mashic itereta loxoqui. 
LUK.5.37	Chaqai se ishit qaỹocoriñigui ca loshicmaxa leteraxaic ca lataxa saqa' ime. Ma' no'm qohine'tegue, ca' cajo lataxa quiyim dalaxaic ishit ỹasectaqta'gue aca loshicmaxa, ca' na'laañi cá'maq lataxa dalaxaic, chaqai 'neeta aca lahi' loshicmaxa. 
LUK.5.38	Vichiguiño' ca dalaxaic lataxa, ca qaỹocoriñigui acá'maq dalaxaỹole loshicmaxa ca isecỹac, ca' qaiyi quecaua'maxare qaica ca na'laañi. 
LUK.5.39	Qai'neeta qaica ca mashic ni'chigui ca ñaaue lataxa, ime, ca' lotqai nishiitaque ca dalaxaic lataxa, ma' ca'maxare 'naac: “Na ñaaue lataxa paguec loyac.”
LUK.6.1	'Uo' so na'xa'a co'mataxaqui na' so Jesús quejelgoto naua nanaxanqate' quena trigo. Ca co'na' ñaqai queeta, ca' saua nale' napogoxonsañi quena trigo. Ime, ca' naqata'a ana la, ca' ỹa'queetac. 
LUK.6.2	Ca' 'uo' so renataxan queso fariseoipi, 'naaco':
LUK.6.2	—¿Chi'neco' qamiri 'viichitac dá'maq se qaỹo'uet quiyi na'xa'a co'mataxaqui?
LUK.6.3	Ca' so Jesús 'naaco':
LUK.6.3	—¿Qamiri peeta'a saqa' taxahilec ca 'neeto' so David co'na' so'maxare chaqai saua nale' qopate'? 
LUK.6.4	Ca' so'maxare inoxonougui so lauo' ñi qota'a, ca' ỹaconalo saua paañi' mashic qoỹaanoto ñi qota'olec, ca ỹa'gue', chaqai ỹachite' saua liỹaata'pe, ma' sojo pan qaỹauaaque loq na netaxaỹaxanqajanqaipi quena' qaretaxaỹa'pegue' ñi qota'a.
LUK.6.5	Chaqai 'naaco':
LUK.6.5	—Najo ỹale llaalec, na'maxare qai'neeta 'uo' ca 'negue quiyim 'ue ca ramaxasoxonlec quiyi na'xa'a co'mataxaqui.
LUK.6.6	Ca' queso liỹa na'xa'a co'mataxaqui, ca' so Jesús lotqai inoxonougui só'maq lapoxoqui na judioipi, ca' rapaxaguinataxantac. Ca' ỹalequetaho' so ỹale mashic rashivita da lqai'laxat loic. 
LUK.6.7	Ca ná'maq rapaxaguinataxanta'pegue na naqataxaquipi chaqai na fariseoipi chi nauaanta'a so Jesús quiyim ratarenataxan queso na'xa'a co'mataxaqui, qaiyi qaishit qaỹa'ue ca qaỹachigoxochichigui ca lasauaxaset. 
LUK.6.8	Qam so'maxare shi'gue ỹa'den da la'deenataxanaxac so qomyipi. Ca 'naapego' só'maq ỹale rashivita da lqai'laxat, 'naaco':
LUK.6.8	—Ñirishiguim, ca' 'iriñigui na lavinñi.
LUK.6.8	Ca' so ỹale ne'laxashiguim, ca taañigui na lavinñi so qomyipi. 
LUK.6.9	Ca' so Jesús 'naapego' so liỹaripi, 'naaco':
LUK.6.9	—Ỹim senate' qamiri nagui: ¿Negue' cá'maq qaỹa'maxarenta qaỹo'uet quiyi na'xa'a co'mataxaqui, peeta'a cá'maq lo'yaxanec, loqo'm ca se no'uen? ¿qanca'laxatec, loqo'm qanaqat ca nachaalataxac?
LUK.6.10	Ca' so Jesús ỹamataugui sá'ogue só'maq reloqotaugui. Ime, ca' 'naapega so ỹale, 'naaco':
LUK.6.10	—Ñaqai ỹeguec nqai'ñi' na rqai'laxachi'.
LUK.6.10	Ca' so ỹale chaqaida 'ne'tegue, ca' so lqai'laxat chaqa'ma' imeuec. 
LUK.6.11	Qam só'maq qomyipi ỹaatqajam ro'o. Ime, ca' nenatetecta':
LUK.6.11	—¿Nega'ỹo' ca 'neeta quiyim qaỹa'ue ca qohine'tegue so Jesús?
LUK.6.12	Ca 'uo' so na'xa'a, ca' so Jesús taashi'megue aso qoỹoqoshi'megue 'laua, ca' nqouagaxain, sá'ogue so 'óna pe nqouagaxaintacot ñi qota'a. 
LUK.6.13	Ca co'na' mashic richiguiñi, ca' roỹaxana so lapaxaguinatqaipi. Ime, ca' nca'au'alo saua doce quesaua'maxare ỹauaapigui lelaatqa. 
LUK.6.14	Ca saua'maxare 'ena na leenqateripi: Simón só'maq ỹanegue leenaxat Pedro, chaqai so Andrés só'maq lqaỹa so Simón, chaqai so Jacobo, chaqai so Juan, Felipe, chaqai so Bartolomé, 
LUK.6.15	Mateo, chaqai so Tomás, chaqai so Jacobo só'maq llaalec so Alfeo, chaqai so Simón só'maq chicqaugui na cananistaipi, 
LUK.6.16	Judas só'maq lqaỹa so Jacobo, chaqai so Judas Iscariote só'maq ỹaano' co'na'le so Jesús.
LUK.6.17	Ca' so Jesús co'na' renotec caso qoỹoqoshi'megue 'laua, liỹaata'pe saua'maxare. Co'na' qanoviri'ña so quemarelec, ca so'maxare chaqai saua lapaxaguinatqa huere'e. Chaqai ỹaatqajam 'xoic so qomyipi chicqa'oga yá'ogue yi 'laua Judea, chaqai yi Jerusalén, chaqai na lemanaxa yi Tiro chaqai yi Sidón. Na qomyipi nanac, ma' ỹahotaque na'xaỹaxana so Jesús, chaqai quiyim qaỹomatec na ralolaxa. 
LUK.6.18	Ca' na qomyipi ná'maq 'ue na le'ec lecmaxaic qai'neeta imeuec. 
LUK.6.19	Ca ná'ogue na qomyipi ỹahotaque quiyim qaipootau'a queso Jesús, ma' so'maxare ỹomatec ná'ogue, ỹahote'e da lquesaxanaxa.
LUK.6.20	Ca' so Jesús ỹamataugui so lapaxaguinatqaipi, ca' 'naaco':
LUK.6.20	—Ỹaatqajam ra'maxaichiguiñi qamiri ma' qamiri 'xoraiquipi, ma' ralamaxarichii da lo'ueenataxanaxac ñi qota'olec.
LUK.6.21	Chaqai qai'neeta ra'maxaichiguiñi qamiri ma' viitaugui nagui quiyim rqopachii, ma' ỹaatqajam 'ue ma'le ca rquemaraxahi.
LUK.6.21	Chaqai qai'neeta ra'maxaichiguiñi qamiri ma' noỹeñitagui nagui, ma' ỹaatqajam 'ue ma'le ca raỹalliguiriguii.
LUK.6.22	Chaqai qai'neeta ra'maxaichiguiñi ma' qamiri qanoquii'alo quena qomyipi, chaqai ma' qaro'yia'oguiyi, chaqai ma' qoyiga'alo qamiri, chaqai ma' tot qanqo'ta da qadeenaxachii, 'ec chalego la'aaxa, sovitapigui najo ỹale llaalec. 
LUK.6.23	Ỹaatqajam 'xoic ca raỹaaguii chaqai ỹaatqajam netooñitagui ma'le queca na'xa'a, ma' ỹaatqajam lodegaxat ma'le ca nishiuetenaxaguii queda piguim. Ma' chaqaida da 'neeta so 'auaxaic leta'allipi najo qomyipi 'xoic lqa'viic quesó'maq 'auaxaic letaxaỹaxaquiripi ñi qota'a.
LUK.6.24	Qam 'xoraiquipiolec qamiri ma' qamiri nesallaxanqaipi, ma' mashic 'uo' da ra'maxahi.
LUK.6.25	Chaqai 'xoraiquipiolec qamiri ma' se rqopachii nagui, ma' 'uo' ma'le ca rqopaaxahi.
LUK.6.25	Chaqai 'xoraiquipiolec qamiri ỹalliguiritagui nagui, ma' ỹaatqajam noỹeñitapeguem ma'le ca rachicoxohi.
LUK.6.26	Chaqai 'xoraiquipiolec qamiri, ma' no'uen cá'ogue ca na'qaataxaguii, ma' chaqaida dá'maq 'neeta só'maq 'auaxaic leta'allipi na qomyipi, só'maq chaqai 'naac letaxaỹaxanqajnec ñi qota'a.
LUK.6.27	Ca' qamiri mashic na'xaỹaxañitapiguiỹa', ca shiñiỹapegaxaua' quiyim 'xoriñii cá'maq rpa'guiñitac, chaqai ỹaatqajam 'maxachi'tegue cá'maq noquiaitapegaxaua', 
LUK.6.28	chaqai shiilaxañilec queca no'uen quecá'maq rashiilaxantalec qamiri queca se no'uen, chaqai nqouagaxaiñitalec ná'maq rishiviñitac. 
LUK.6.29	Chaqai no'm 'ue ca ỹouaxañigui na lahi na qashiiqui', ca' 'ỹaañitem na liỹa lahi na qashiiqui', chaqai no'm 'ue ca ỹacona ca nesaaco'e', 'ỹaañitem quiyim i'xat ca nelamaxaqui'i'. 
LUK.6.30	Chaqai no'm 'ue ca rashiila'e', ca' 'ỹaañitem ca ỹahotaque, chaqai no'm 'ue ca rouootaxana'gue ca qatooỹaqui', sqai paquira'pegue'. 
LUK.6.31	Cá'maq no'uen viitaque quiyim qaỹo'uet caqamiri, ca' chaqaica ca 'viichii quena qomyipi ma'le.
LUK.6.32	Ma' no'm qaicaata cá'maq qamiri lqo'itqate', ca' chaqaicaata rqo'chiỹa, ca ¿nega'ỹo' ca ỹa'maqachiguiñi ro'ueenataxanaxaguii? Ma' vire'ta na nocqaiquipi ishit ỹo'uet dajo. 
LUK.6.33	Loqo'm 'viichii ca lo'yaxanec quecá'maq ỹo'uet ca lo'yaxanec caqamiri, ca ¿nega'ỹo' ca ỹa'maqachiguiñi 'viichitac? Ma' na nocqaiquipi ishit ỹo'uet dajo. 
LUK.6.34	Loqo'm 'ualaxanaxañii cá'maq chi naquichita'a, ca' ¿nega'ỹo' cá'maq ỹa'maqachiguiñi mashic shichii 'viichii? Ma' qai'neeta na nocqaiquipi ishit ỹa'ualaxanaxan ca liỹa nocqaic, nauaanta'a quiyim qaỹopilaxatem. 
LUK.6.35	Qalaxam qamiri 'xoriñii cá'maq pa'guenta'pe qamiri, chaqai 'maxachi'tegue na qom, 'ỹaañiuec ca na'ualec. Qam se ỹa'maxañi quiyim 'ue ca naquichita'a, qaiyi ỹaatqajam lodegaxat ca nishiuetenaxaguii, chaqai ỹaatqajam qamiri llaalqa ñi qota'olec ñí'maq paguec lecaic. Ma' ñi'maxare ỹaatqajam 'xorenataxanaxaic, i'xoren ná'maq se ỹa'deena'a da na'agaxa chaqai ná'maq nocqaiquipi. 
LUK.6.36	Chaqai ỹaatqajam qamiri qouagaxanqachaqaiquipi ma'le, qaiyi 'ñiitam ñi qota'olec caqamiri ỹaatqajam qouagaxanqachaqaic.
LUK.6.37	Sqai michiỹaque ca lasauaxaset ca riỹahi, qaiyi ñi qota'olec se imite' qamiri. Chaqai sqo 'viichii ca nouaxanaxaset ca riỹahi, qaiyi ñi'maxare se ỹa'ue ca nouaxanaxashichii. Qam 'xorenataxaño', qaiyi ñi qota'olec i'xorene' qamiri. 
LUK.6.38	'Viichii ca 'ỹaañim ca riỹahi, qaiyi ñi qota'olec 'ue ca ỹaanema qamiri. Ca ỹaanema qamiri aca qachoxoguii ỹaatqajam no'qaata nqai'en, qaỹochicqochi'ñigui, chaqai qaipataqachigui, no'qajlec nqohin. Ma' ñi qota'olec ipacqajanchigui ca lecaata cá'maq 'ỹaañim ca riỹahi, ca' chaqaiyi yí'maq lecaata ca ỹaanema qamiri.
LUK.6.39	Ca' so Jesús ỹa'uo' so laloqojnaxanaxaqui, 'naaco':
LUK.6.39	—¿Tegue' chi ishito' ca qai'laq quiyim ỹauequeteguiri' ca liỹa qai'laq? ¿Tegue' chi ishito' quecaua'maxare sqa tari'ñigui canchaqaca tema? 
LUK.6.40	Qaica ca chi napaxaguinatec napacalec ca napaxaguinatqo'. Qam no'm ỹomateta cá'maq napaxaguinataxac, ca' vire'ta 'nejem ca napaxaguinatqo'.
LUK.6.41	Qam ¿chi'neco' ra'iisapega ca lichooqui' hueeta'ñigui añi nqote ca rqaỹa'e', qam sqa 'ajñi' añí'maq loỹo neeta'ñigui aná'maq nqochi'i'? 
LUK.6.42	Qam no'm sqa 'yiiñira'a añi loỹo neeta'ñigui ana nqochi'i', ¿chi'neco' shichi' 'ñirapega ca rqaỹa'e': “Ỹaqaỹa, ñaq yayaxañirac ñaq ñaqat yi lichooqui' hueeta'ñigui ana nqochi'i'”? ¡Ma' qami' 'ñiisapega qami' 'maxaraic! 'auaxañi' naqachi' añí'maq loỹo neeta'ñigui ana nqochi'i', qaiyi ỹaatqajam huañiterelec quiyim naqachi' cá'maq lichooqui' hueeta'ñigui aca nqote ca rqaỹa'e'.
LUK.6.43	Qaca qo'paq quiyim no'uen 'ue aca la se no'uen, chaqaca qo'paq se no'uen quiyim 'ue aca la lo'yaxana. 
LUK.6.44	Qam caca 'óna qo'paq chaqa'ma' qaỹa'den aca la. Ma' se ishit qanaqat ana la aca higo, qaỹachigoxotaugui aca qo'paq 'ue ana le. Chaqai ana 'úva quiyim qanaqat ana la, qam se qaishit qaỹachigoxotaugui aca legaxa. 
LUK.6.45	Ca' da 'neeta ca no'uen ỹale quiyim retaqa, ca' no'uen cá'maq la'qaatec, ma' dá'maq ỹa'maqachiguiñi hueetagui añi le'taxanata. Chaqai 'nejem ca se no'uen qom quiyim retaqa, chaqa'ma' se no'uen ca la'qaatec, ma' dá'maq se no'uen hueetagui añi le'taxanata. Ma' ná'maq qodap ishit ỹa'xat cá'maq hueetagui añi qare'taxanata.
LUK.6.46	Qamiri quena' ỹim ỹaxañiỹa, ca' 'ñiita'gue, “Qami' maq ỹaatqajam qami' qara'gaxala'”, qam ¿chi'neco' ma' sqo 'viichii quena' 'ue da shinac? 
LUK.6.47	Nagui aỹim sa'xatema qamiri ca 'nejem ca qom quiyim nau'a aỹim quiyim na'xaỹaxañiua', ca' ỹaatqajam ỹo'uet ca shinapega: 
LUK.6.48	ca'maxare 'nejem ca ỹale quiyim ỹo'uet ca lauo', ca' 'au quiyim ri'ỹaxan, ỹaatqajam qoỹoqochi'ñigui nqai'en ca li'ỹac. Ime, ca' pa'xanañi ca qa', ca' no'xonshiguim ca 'imec. Ca co'na' ỹovita nqo'ñishiguim aso lachiugue, ca' anac na huaxaỹaq ỹaatqajam quesaxan na lo'paxa quiyim ỹouaxanot cajo 'imec. Qam se ishit idaxanac, ma' so 'imec no'xontalec nqohin so qa'. 
LUK.6.49	Qam cá'maq na'xaỹaxantapega aỹim, qam se ỹo'uet cá'maq shintapega, ca' ca'maxare 'nejem ca ỹale quiyim chi ỹa'da'ñiyi ca lauo', qam se ỹa'ue ca lo'xonaxala' nqai'en. Ca co'na' ỹovita nqo'ñishiguim aso lachiugue, ca' anac na huaxaỹaq ỹaatqajam quesaxan na lo'paxa quiyim ỹouaxanot so'maxare, ca' ishit quiyim 'guiñi, ca' ỹaatqajam na'laañi so 'imec.
LUK.7.1	Ca' so Jesús co'na' ỹomat ỹa'xatem dajo so qomyipi, ca' eec, quepegue' yi Capernaum. 
LUK.7.2	Ca' hua'ñi yi'maxare, ca 'uo' so nouaataxanaq lashi le'ec yi Roma. So'maxare 'uo' so lelaatec ỹaatqajam lauochaxat, qam so'maxare ralolaxaic, chaqai mashic ileuetac. 
LUK.7.3	Sojo lashi na nouaataxanaq co'na' 'xaiguelec so Jesús, ca ỹo'ueete' saua ilate' quená'maq qo'xoiquipi quena judioipi, quiyim ne'xoresene'tot so Jesús quiyim nanac, ca' ỹomatec so lelaatec. 
LUK.7.4	Ca' saua'maxare co'na' ỹovirera'a so Jesús, ca ỹaatqajam 'xoic da ne'xoresenaxague', 'nerac:
LUK.7.4	—Ñí'maq lashi na nouaataxanaq, ñi'maxare ỹa'maqachiguiñi quiyim tauañi', 
LUK.7.5	ma' ñi'maxare ỹaatqajam ỹauotegue na qouo' laseripi. Ñi'maxare chaqaiñi ñi relaataxanlec añi qalapoxoqui quesom quiyim qano'xonshiguim.
LUK.7.6	Ca' so Jesús nauequetecto saua'maxare. Qam co'na' mashic qaipalatau'a ca la'a' so nashi, ca' so'maxare ilate' saua nauochaxaua' quiyim 'nerapega so Jesús, 'nerac:
LUK.7.6	—Qami' ỹa'gaxala', se ishit quiyim ỹapacauec ca rquelolaxa'e', ma' sa'deena'a quiyim ỹaatqajam sqa 'iichiguit quiyim noxoñirougui na iuo'. 
LUK.7.7	Ma' aỹim se ra'ñiigui na iuel quiyim yipaca'a quiyim se'guena'a qami'. Vichiguiño' no'uen quiyim chaqaicaata ca ra'qaachiqui' 'ỹaañirec, ca' ñi ilaatec chaqa'ma' imeuec. 
LUK.7.8	Ma' ỹim qai'neeta seueta'ñot da lelaataxanaxac na nashillipi, ca' ỹim qai'neeta 'ue na ñalliripi selaretac. Ca' quiyim 'ue ca shinapega ca 'óna quena'maxare quiyim eec, ca' eec. Chaqai no'm 'ue ca shinapega ca 'óna quena'maxare quiyim shinac: “naiquena”, ca' anac. Ca 'nejem quiyim 'ue ca selarelec ca ilaatec, ca' ỹo'uet.
LUK.7.9	Ca co'na' 'xaỹa dajo so Jesús, ca' ỹaatqajam 'uo' da le'laxa queca ỹale. Ime, ca ỹamataugui so qomyipi, ca 'naaco':
LUK.7.9	—Ỹaatqajam llic quena Israel llaalqaipi qaica ca seuana quiyim ỹaatqajam lodegaxat ca lpi'ỹaxac 'nejem cajo ỹale.
LUK.7.10	Ca co'na' pilda'a ca na'a' so nelaatqaipi, ca iuanejlec sojo nelaatec quiyim mashic imeuec.
LUK.7.11	Ca' co'na' mashic ime dajo, ca' so Jesús quepegue' so na'a' leenaxat Naín. Nauequeta'pegue' so lapaxaguinatqaipi, chaqai 'xoic so liỹa qomyipi. 
LUK.7.12	Ca co'na' mashic qaipalatau'a so na'a', ca' qaỹauañi'chiguit quiyim mashic qaỹodouec so mashic sou. So'maxare qaisoota llaalec aso pa'ỹe. Chaqai ỹaatqajam 'xoic so qomyipi chicqaugui yi na'a' quiyim co'uaate'ogue so'maxare. 
LUK.7.13	Ca so Jesús co'na' iuana aso'maxare, ca' ỹaatqajam 'ue da le'xorenataxanaxa, ca' 'naapega, 'naaco':
LUK.7.13	—Se ỹa'maxañi quiyim nohiñi'sac.
LUK.7.14	Ca' so Jesús noquiiga'a so'maxare, ca ipootau'a aso lahi'. Ca' sauá'maq ỹodorec so leuaxaic, ca huere'e. Ca so Jesús 'naapega so leuaxaic, 'naac:
LUK.7.14	—Qami' ne'necolec, shinapega qami': ¡Ne'laxachirishiguim!
LUK.7.15	Ca' só'maq leuaxaic ne'laxashiguim, ca nqa'xanñi, ca retaqa. Ime, ca' so Jesús ỹaanem aso late'e. 
LUK.7.16	Ca co'na' qaỹauanchigui dajo, ca sá'ogue so qomyipi ỹaatqajam 'uo' da lqolonaxa. Ca imaqachintac ñi qota'a, 'naaco':
LUK.7.16	—'Uo' so chalego lecaic so la'qaataxanqajnec ñi qota'a chicqochiguinguilo qomi'.
LUK.7.16	Chaqai qohine'tegueyi da na'qaatec:
LUK.7.16	—Ñi qota'olec novi', ỹahotaque quiyim ỹotauan ná'maq lalamqateripi.
LUK.7.17	Ca' sá'ogue qaỹa'den da ỹo'uet so Jesús quenaua'que naua lahil yi 'laua Judea.
LUK.7.18	Ca' so Juan la'xaỹaxac dá'ogue dajo, ma' saua lapaxaguinatqa ra'qaataxantem so'maxare. Ca' so'maxare roỹaxanalo saua dos quesaua'maxare. 
LUK.7.19	Ime, ca' ilatalo so Jesús quiyim inate' quiyim chaqaiso' so ỹaatqajam nashi nca'laxaqui so'maxare, só'maq qanauaantaque, loqo'm ñaq qanauaanaque ca liỹa. 
LUK.7.20	Ca' saua lelaatqa co'na' ỹovirera'a so Jesús, ca' qainat, qohinaco':
LUK.7.20	—Ñí'maq nachilaxanataxanaq Juan nelate' qomi' quiyim senatqai' quiyim chaqaqami' ná'maq qanauaantaque nashi nca'laxaqui, loqo'm ñaq ñauaanqaque ca liỹa.
LUK.7.21	Ca co'na' chi ỹovirero saua'maxare, ca so Jesús 'xoico' so qomyipi ỹomatec ỹoreta'oguit na ralolaxa, chaqai ỹo'daauec ná'maq le'ec lecmaxaic, chaqai 'xoic na nauanñi nqai'en quena qai'laqaipi. 
LUK.7.22	Ca' so Jesús 'naaco':
LUK.7.22	—Pilliho' ma'le, ca 'ñiỹapego' ca Juan quená'maq huañiichigui chaqai ná'maq 'xahichigui. Chaqai 'qaataxañim quiyim mashic nauanñi na qai'laqaipi, chaqai ná'maq ni'iraho naua lichil lotqai co'viiñi, chaqai ná'maq rishiita na loshicmaxa lotqai qaiquiỹouec na ralolaxa, chaqai na ra'ñaagui na lqahic lotqai 'qaa, chaqai ná'maq mashic tot qaica lotqai liỹa nca'leuec, chaqai ná'maq 'xoraiquipi mashic qaỹa'xatem da na'qaatec chicqaugui da nca'laxa. 
LUK.7.23	Ca' ỹaatqajam 'xoic la'maxa ca qom quiyim ỹaatqajam sqaica ca loqollictaxanaxac caỹim.
LUK.7.24	Ca co'na' mashic que' saua lelaatqa so Juan, ca so Jesús ỹa'xatetac so Juan, ra'qaataxantapeguem so qomyipi, 'naaco':
LUK.7.24	—¿Nega'ỹo' só'maq 'ajnaxañitapegueu'a qamiri quiyi 'laua qaica qom? ¿Aca noqola late'e ỹayoctetac na nonot? 
LUK.7.25	Chaqai ¿nega'ỹo' só'maq 'ajnaxañitapegueu'a? ¿Peeta'a ỹaatqajam lo'yaxanqa naua loho só'maq sojo ỹale? Qamiri 'yiiñii queca qom chaqaidaata da no'ueetaxac, chaqai queetalec da chi no'ueenataxac, ca chaqaina na sqai ỹaxanac na la'a' na nashillipi. 
LUK.7.26	Chaqai ¿nega'ỹo' só'maq 'ajnaxañitapegueu'a? ¿La'qaataxanqajanco' ñi qota'a so'maxare? Ajá'a, ỹaatqajam llic, chaqai ỹaatqajam napacalec cá'maq la'qaataxanqajnec ñi qota'a. 
LUK.7.27	So Juan chaqaiso so qaỹa'xat quenaua nerecse' la'qaatqa ñi qota'a co'na' 'naac:
LUK.7.27	Sela' ma'le ca ỹa'qaataxanqajnec quiyim sa'auaxanta'gue da 'i'sa'gue,
LUK.7.27	qaiyi ỹa'maxatetañi ca nayiqui'.
LUK.7.28	Qamiri shiñiỹapegaxaua', quená'ogue na qomyipi qaica ca 'nejem lecaic la'qaataxanqajnec ñi qota'a queso Juan só'maq nachilaxanataxanaq. Qam ná'maq ỹapaguec cocho'qui' queda lo'ueenataxanaxac ñi qota'a, paguec lecaic queso'maxare.
LUK.7.29	Ca co'na' qara'xaỹa dajo, ca ná'ogue na qom chaqai ná'maq ỹacona'piguit ana nishiuete so nashi quiyi Roma, quesó'maq lachilaxanatqaipi so Juan, se qaỹoqolguit, ỹaatqajam huelec ñi qota'olec quiyim ỹaatqajam llic. 
LUK.7.30	Qam ná'maq fariseoipi, chaqai ná'maq rapaxaguinataxanta'pegue na naqataxaquipi ná'maq se qanachilaxan queso Juan, se nqo'ta dá'maq sham ỹo'uet ñi qota'olec quesaua'maxare. 
LUK.7.31	Ca' so qara'gaxala' 'naaco':
LUK.7.31	—¿Nega'ỹo' ca saloqojnaxañigui quena qomyipi nagui quenaua na'xata'? ¿Nega'ỹo' cá'maq paguec 'nejem nqaishin? 
LUK.7.32	Peeta'a 'nejem na ñaaqaipioqui' nqa'xantañi, neeta'ñi ca leuallaxauqa', ca ỹaualqatalec na liỹaripi, 'neetari': “Spe'taqatapiguilo naua qarpe'tel, qam se rasochii; chaqai so'ueenqata'pe naua nelaaco ỹaatqajam chicoxoiqa, qam se nohiñii.” 
LUK.7.33	Ma' novi'o' so nachilaxanataxanaq Juan ma' se ỹa'ic ca pan chaqai se ni'chigui ca lataxa, qam qamiri 'ñiỹac queso'maxare 'ue ca le'ec lecmaxaic. 
LUK.7.34	Ime, ca' novi' najo ỹale llaalec ma' ỹa'queetac na na'ic chaqai ne'teetac, ca' qamiri 'ñiỹac quiyim quemaraxauaic chaqai ne'taaxai chaqai nauochaxaua na sauaqhuaiquipi chaqai ná'maq ỹacona'piguit ana nishiuete ñi nashi quiyi Roma. 
LUK.7.35	Qam da la'deenaxanaxa ñi qota'olec re'oq nqai'en cá'maq 'deenaxanqachaqaiquipi.
LUK.7.36	Ca 'uo' so 'oonoqui' queso fariseoipi ỹal so Jesús quiyim lqui'ỹaxaua. Ca' so Jesús eec, quepegue' ca la'a' so'maxare. Ca co'na' ỹoviro, ca' nqa'xanñi, reloqotalec yi nqui'ỹaxala'. 
LUK.7.37	Ca 'uo' aso 'aalo qaỹa'deenta nanatqa lo'o' na'ñi yi na'a'. Ca co'na' 'ue ca la'xaỹaxac queso Jesús neeta'ñi yi la'a' so fariseo quiyim lqui'ỹaaqa', ca aso'maxare eec, ỹachita aso no'ueenata qa' leenaxat alabastro, no'qaatagui queso coraxat. 
LUK.7.38	Ca noỹentac quena lichil so Jesús, ca' quiỹota'pe, quiỹoxonalo naua lachi'. Ime, ca' ỹashiviaqte' naua lichil so'maxare, ỹahote'e na laue. Ca qo'goqota'pe chaqai ỹocorelgoto queso coraxat lo'daxaraic lahita. 
LUK.7.39	Ca co'na' ỹauanchigui dajo so fariseo só'maq lalecsec so Jesús quiyim lqui'ỹaxaua, ca' ra'deenataxantac, 'naaco': “Ñijo ỹale quiyim ỹaatqajam llic la'qaataxanqajnec ñi qota'a, ca' ishit ỹa'den añi 'aalo ipooteta'pe naua lichil, ma' añi'maxare nanatqa lo'o'.” 
LUK.7.40	Ca' so Jesús 'naapego' so fariseo, 'naaco':
LUK.7.40	—Shimoñi', 'uo' da shim sa'xatem qami'.
LUK.7.40	Ca' so fariseo 'naaco':
LUK.7.40	—Ajá'a, 'xachi', qami' napaxaguinataxanaq.
LUK.7.41	Ca' so Jesús 'naaco':
LUK.7.41	—'Vio' saua dos ỹale' 'uo' aso la'uale' hueeto'ot so na'ualaxanaxala'. So 'óna quesaua'maxare ỹovi' quinientos denarios aso la'uale, qam so liỹa ỹovi' cincuenta. 
LUK.7.42	Ca' saua'maxare se ishite' ishiuetene' aso la'uale'. Ca' so na'ualaxanaxala' i'xorene' saua'maxare, ca' ỹapalaxat aso la'uale'. Ca' nagui, ca 'xachi', ¿nega'ỹo' ca quesaua'maxare paguec ca lqo'iichi?
LUK.7.43	Ca' so Simón 'naaco':
LUK.7.43	—Peeta'a só'maq ỹale só'maq ỹapaguec aca qaỹapalaxat.
LUK.7.43	Ca' so Jesús 'naaco':
LUK.7.43	—Ajá'a, llic da 'ñirac.
LUK.7.44	Ca' so Jesús ra'ỹo'ot aso 'aalo. Ime, ca' 'naapega so Simón, 'naaco':
LUK.7.44	—¿Qami' peeta'a ra'iisa'a ñijo 'aalo? Cana' ñinoxonougui na qauochi', qam se nañaañi' ca huaxaỹaq lquiỹoqte' naua ichil. Qam añí'maq ñijo 'aalo quiỹo' naua ichil, quiỹoxonalo naua lachi', chaqai ỹashiviaqte', ỹahote'e na laue. 
LUK.7.45	Se yqo'goqai', qam añi'maxare quena' ñoviro, chaqa'ma' nqo'goqota'pe naua ipiaate'. 
LUK.7.46	Chaqai sqai cochirigui na ỹaqahic quena coraxat, qam añi'maxare ỹocorelgoto naua ipiaate' queso coraxat lo'daxaraic lahita. 
LUK.7.47	Ca' vichiguiño' nagui shiñirapegaxaua', cañi'maxare queda lodegaxat le'xorenataxanaxa chicqochigui quiyim 'xoic ca lasauaxaset qaỹapalaxat; ma' ca qom quiyim sqailligueme' ca lasauaxaset qaỹapalaxat, ca' chaqai 'nejem sqailligueme' re'oq ca le'xorenataxanaxa.
LUK.7.48	Ime, ca 'naapega aso 'aalo, 'naaco':
LUK.7.48	—Na rasauaxashichi' nagui ná'ogue mashic qaỹapalaxat.
LUK.7.49	Ca' so nalecseripi nqa'xanta'ñi' so Jesús, ca ra'deenataxantac, 'naaco':
LUK.7.49	—¿Nega'ỹo' ñí'maq ñijo ỹale? ma' vire'ta na nasauaxaseteripi ishit quiyim ỹapalaxat.
LUK.7.50	Qam so Jesús 'naapega aso 'aalo:
LUK.7.50	—Qami' nagui rca'llirec, ma' vi'relec. Ca' mo'e', qui', qaica huapigui qavilli'.
LUK.8.1	Ca co'na' mashic shi'gom dajo, ca' so Jesús 'xoic na queetagui na'aateripi chaqai na qoỹoqote'ogalo na'aate', ra'qaataxantac, ỹa'xatetac quiyim ñi qota'olec ỹoiquentac ná'ogue najo. Nauequetecto saua doce lapaxaguinatqa. 
LUK.8.2	Chaqai 'uo' so nauequeta'pegue' 'aallipi quesauá'maq shi'co' imeuec nqai'en queca le'ec lecmaxaic chaqai na chi ralolaxa. Ỹalequetaho' aso María qohinaco' quen Magdala lase, aso'maxare shi'co' chicqaugui so siete ne'ec lecmaxaiquipi; 
LUK.8.3	chaqai aso Juana, loua so ỹale leenaxat Chuza, so'maxare idaaneguelec yi la'a' so Herodes; chaqai aso Susana, chaqai 'xoic aso liỹa 'aallipi rotaanaxansa'pegue quená'maq 'ue quesaua'maxare.
LUK.8.4	Hua'ñi, ca 'xoico' na eec, chicqotape'oga na na'aateripi qara'ajnaxana so Jesús. Ca co'na' mashic 'xoic so lapoỹata', ca retaqaugui, qam ỹahote'e ca laloqojnaxanaxat. 'Naaco':
LUK.8.5	—'Uo' so nanaxanaq eec, ỹanñi aso lanecse la. Ca' co'na' danaxantac, ca 'uo' aso lanecse tajlec na lahi so nayic. Ca' aso'maxare qaico'vigui, chaqai ana qo'oole anac, ca ỹa'ic. 
LUK.8.6	Ca' aso liỹa lanecse tajlec yi se no'uen 'laua, ỹalliquichigui na qa'. Ca co'na' ñaxat, chita'gue ca rashivi, ma' sqoỹoxoñi na laquitaxa na 'laua. 
LUK.8.7	Ca 'uo' aso liỹa nanecse tajlec yi 'xoic ana le, ca' sqai ñaxat, ma' qaỹapolec cana le naquetashi'megue' na' ñaxat. 
LUK.8.8	Ca' aso liỹa nanecse tajlec yi ỹaatqajam lo'yaxanec 'laua. Ca co'na' ñaxat, ca ỹaatqajam 'xoic ana la. 'Uo' ana ỹovi' cien ana la co'na' qanaqat.
LUK.8.8	Ca co'na' ime da la'qaatec so Jesús, ca' ỹaatqajam nelamaxaren, 'naaco':
LUK.8.8	—No'm qamiri 'vii caua rque'lahi lauaco, ca' 'xaiỹo'.
LUK.8.9	Ca' so lapaxaguinatqaipi inato' so'maxare negue' ca 'neeta ca leloxoỹaxac dajo naloqojnaxanaxaqui. 
LUK.8.10	Ca so'maxare 'naaco':
LUK.8.10	—Ñi qota'olec ỹa'deenaxanaxanque qamiri ná'maq se re'xogui leloxoỹaxac da lo'ueenataxanaxac. Qam na liỹaripi sahote'e ỹaloqojnaxanaxat, qaiyi na'maxare quená'maq iuana, qam 'ec se reuanaxan, chaqai 'qaatac, qam se ỹa'den ca 'neeta cá'maq qaỹa'xat.
LUK.8.11	Ca' 'eda da 'neeta só'maq saloqojnaxantapega: Aso nanecse la chaqaida da qaỹa'xatetac la'qaatec ñi qota'olec. 
LUK.8.12	Qam aso nanecse tajlec na lahi so nayic, 'nejem ca qom quiyim na'xaỹaxantac. Qam anac so na'ỹaapec, ca rouootaxana'gue so na'qaatec hueetagui añi le'taxanata, ca sqai huelec nqai'en, qaiyi se nca'leuec. 
LUK.8.13	Ca' só'maq nanecse tajlec yi 'laua 'xoic na lalegue' qa', ca 'nejem ca qom quiyim na'xaỹaxantapega da na'qaatec, ca' 'ue da netoonaxac. Qam sqai 'chi'iñi caua lpa'yii da na'qaatec. Cocho'qui' huelec, qam quena' ỹovita ca ne'guenaxac, ca rashiiuec. 
LUK.8.14	Ca' asó'maq nanecse tajlec yi 'laua 'xoic ana le, ca' 'nejem ca qom na'xaỹaxantapega da na'qaatec. Ime, ca' queetalec, qam shi'gom, ca qaỹapolec da na'qaatec sauaxat quiyim ỹapacqajnauec na hueetalec na 'laua, chaqai da nesallaxa, chaqai dá'maq lqo'itaxanqachic quená'ogue nanchaqaina se no'uen. Ca sqaica ca laỹaxac nqai'en da na'qaatec. 
LUK.8.15	Qam asó'maq nanecse tajlec yi lo'yaxanec 'laua, ca 'nejem ca qom lo'yaxana aca le'taxanata, ca ỹa'maxate'tegue da na'xaỹaxanaxac, chaqai huelec da na'qaatec, chaqai quejlec. Se qoshiiuec, ca' ỹaatqajam 'ue da loquigaxac da laỹaxac.
LUK.8.16	Qaica ca copata'a ca lcoỹeraxanaxaqui, ca ỹapolec, loqo'm ỹano'ot na lo' ca lo'paxala'. Ta'ta'a quiyim ỹanashiguim, qaiyi no'm 'ue ca nenoxono, ỹovira'oga ca lauaq. 
LUK.8.17	Ma' sqaica ca qoỹoqtetegueñi quiyim se re'oq quet. Chaqai qaica ca se re'xogui quiyim se qaỹa'den, ca qaỹachaxantec ca re'oq nqohin.
LUK.8.18	Vichiguiño' ỹaatqajam na'xaỹaxañita, ma' cá'maq 'ue ca hueeto'ot, ca qanoquigaxatec ca qoỹaanem; qam cá'maq qaica ca hueeto'ot, ca' qanouora'gue vire'ta cá'maq 'neetapigui lauel quiyim hueeto'ot.
LUK.8.19	Ca' aso late'e chaqai saua lqaỹa' so Jesús ỹovirera'a ca hueeta'ñi so'maxare, qam se ishite' inoxondo, ma' ỹaatqajam 'xoic na qom. 
LUK.8.20	Ca 'uo' so ra'qaataxanem so Jesús, 'naaco':
LUK.8.20	—Ada qachii'i' chaqai daua rqaỹachi' pa'aasauec, ỹahosaque quiyim nauanchiguita.
LUK.8.21	Qam so'maxare 'naaco':
LUK.8.21	—Cá'maq na'xaỹaxanalo naua la'qaatqa ñi qota'olec chaqai ỹaatqajam ỹo'ueete', ca' chaqaca aca ỹate'e, chaqai ỹaqaỹaripi.
LUK.8.22	Ca 'uo' so na'xa'a, ca so Jesús renojñigui aso qom lahi' huaxaỹaqse, liỹaata'pe saua lapaxaguinatqa. Ca 'naapegalo, 'naaco':
LUK.8.22	—Qolaq, saqta'gue da laseego ana latogot late'ogue'.
LUK.8.22	Ime, ca' que'. 
LUK.8.23	Ca co'na' ỹapaquesa'ta aso latogot, ca' so Jesús laqo'. Ca' chi re'laqataxanta aso latogot quiyim 'uo' so nonot quesaxanaxaic. Ca' vire'ta sham i'paxañigui aso lahite' quena huaxaỹaq, chaqai mashic sham iyinñi. 
LUK.8.24	Ca qoyicpegue' so Jesús, ca qanqo'xon. Ca' qohinapega:
LUK.8.24	—Qami' napaxaguinataxanaq, mashic sham iyiñiñi qomi'.
LUK.8.24	Ca' so Jesús ne'laxashiguim, ca nelaxa so nonot, chaqai so lo'paxa so huaxaỹaq. Ca qaguiguit sá'ogue, ca ipaque'tegue quiyim nayaarichiguiñi. 
LUK.8.25	Ime, ca 'naapegalo saua lapaxaguinatqa, 'naaco':
LUK.8.25	—¿Chi negue' ca 'neeto' ca rpi'ỹaxaguii?
LUK.8.25	Qam saua'maxare ỹaatqajam no'chi', chaqai ỹaatqajam 'ue da le'laqa'. Ca chi nenatetecta', 'nerac:
LUK.8.25	—¿Nega'ỹo' dá'maq dajo ỹale? ma' quena' ila' na nonot chaqai na huaxaỹaq, ca chaqa'ma' na'xaỹaxan.
LUK.8.26	Ca co'na' qaỹovita yi 'laua Gadara yi hua'ta'gue da liỹa lemanaxa aso latogot late'ogue', nalo'ojta'a yi Galilea. 
LUK.8.27	Ca co'na' chi ỹovijta so Jesús quiyijo 'laua, ca naco' so ỹale chicqaugui yi na'a'. Sojo ỹale mashic 'vio' saua ñaxari quiyim 'uo' so le'ec lecmaxaiquipi, ca' totqa ỹañiñi naua loho. Chaqai totqai naugui ca 'imec. Qaicaata hueeta'oga ca napalyipi. 
LUK.8.28	So'maxare co'na' iuana so Jesús, ca ỹa'chi'iñi naua le'cootal quiyi reloqota'ñi so'maxare, ỹaualqatari':
LUK.8.28	—¿Chi'negue ma' nishichirau'a aỹim, qami' Jesús, llaalec ñi qota'olec ma' ñí ỹapacauec? Qami' ñi'xoresene'tot nagui quiyim se qa'vi'rahic.
LUK.8.29	So'maxare 'naac dajo, ma' só'maq Jesús ỹo'deetapeguec so le'ec lecmaxaic quiyim ca'e so ỹale. Chaqai 'xoico' quen natot so ỹale so le'ec lecmaxaic. Ca' na qomyipi nollaaño' quen so'maxare, ca qaicoñite'o' quen naua laua' chaqai naua lichil quena caréna, qaỹahotaque quiyim qanollaañi. Qam qaiyiita ỹachipiaxate'. Ca' sojo ne'ec lecmaxaic i'guenec nqai'en quenaua hua'ñi qaica qom. 
LUK.8.30	Ca' so Jesús inato':
LUK.8.30	—¿Negue' ca qadeenaxachi'?
LUK.8.30	Ca so'maxare saat, 'naaco':
LUK.8.30	—Aỹim ỹeenaxat 'xoic.
LUK.8.30	'Naaco' dajo, ma' 'xoico' so lecmaxaiquipi neetagui so'maxare. 
LUK.8.31	Ca' sojo ne'ec lecmaxaiquipi ne'xoresene'tot so Jesús quiyim se ilari'ña ca nqa'viinqa' na sauaqhuaiquipi. 
LUK.8.32	Qam 'xoico' aso cooshipi que'eetac, neetalec aso quemarelec. Ca' sojo ne'ec lecmaxaiquipi ne'xoresentac quiyim qaỹasenta taugui sojo cooshipi. Ca' so Jesús ỹasene'tem taugui so'maxare. 
LUK.8.33	Ca' sojo ne'ec lecmaxaiquipi ca'e so ỹale, ca' taugui so cooshipi. Ca' sá'ogue i'guinñigui, chicqo'tot so lemanaxa, taañigui aso latogot late'ogue', ca' homac.
LUK.8.34	Ca' só'maq neloxoỹaq queso cooshipi co'na' ỹauanchigui dajo 'neeta, mashic ne'guentagui quena lqolonaxa, ca ra'qaataxanem ná'maq neetaugui yi na'a' chaqai na neetalec na no'ueenaxa. 
LUK.8.35	Ca' na qom eec, ra'ajnaxane'oga ca hua'ñi dajo. Ca co'na' ỹovita yi hueete'e so Jesús, ca qaiuanejlec so ỹale só'maq chicqaugui so ne'ec lecmaxaiquipi, nqa'xantañi, neeto'oto naua lichil so Jesús, ỹansañi naua loho, chaqai mashic no'ueenta. Ca' ỹaatqajam 'ue da lqolonaxa. 
LUK.8.36	Ca' ná'ogue ná'maq ỹauanchigui da 'neeta so ỹale, ca so qomyipi ra'qaataxantac, ỹa'xatetac da 'neeta co'na' qaỹomatec so ỹale 'uo' so le'ec lecmaxaiquipi. 
LUK.8.37	Ca sá'ogue so qomyipi chi la'a' yi Gadara, ca ne'xoresene'tot so Jesús quiyim ca'e yi'maxare, ma' ỹaatqajam 'xoic da lqolonaxa. Ca' so Jesús lotqai renojñigui aso qom lahi' huaxaỹaqse, ca' eec. 
LUK.8.38	Ca' so ỹale só'maq chicqaugui so lecmaxaiquipi ne'xoresentacot so Jesús quiyim qaỹa'maxarenta eec, quegue so'maxare. Qam so Jesús 'naapega quiyim no'ueenañi, ca 'naaco':
LUK.8.39	—Pillire'ogo' ma'le ca ra'aachi'. Ca 'xachi' dá'ogue dá'maq qota'olec lo'ueenataxanaxac caqami'.
LUK.8.39	Ca' so ỹale eec, ca ra'qaataxantapougui sá'ogue so na'a' quedá'maq 'ne'teco' na'le so Jesús queso'maxare.
LUK.8.40	Ca co'na' mashic pilta'gue da laseego añi latogot late'ogue' so Jesús, ca co'na' ỹovijta, ca so qomyipi ỹaatqajam ỹa'maqachigui lauel, ma' sá'ogue nauaanta'guit so'maxare. 
LUK.8.41	Ca novi'o' so ỹale leenaxat Jairo. So'maxare nashi caso lapoxoqui na judioipi. Sojo ỹale ỹa'dooto naua le'cootal so Jesús, ca ne'xoresene'tot ỹahotaque quiyim qoyicpegue' ca la'a'. 
LUK.8.42	Ma' so'maxare 'uo' aso 'oono'lli' llaale. Aso'maxare mashic ỹovite' doce ñaxari, chaqai aso'maxare mashic ileuetac. Ca co'na' eec so Jesús, ca ỹaatqajam 'xoic na coỹaretaho, ca vire'ta quiyim qanpataxagui.
LUK.8.43	Ca' queso qomyipi ỹalequetauguio' aso 'aalo 'ue so le'ne'. Aso'maxare mashic ỹovi' doce ñaxari da le'xoric quiyim naqueta'pe naua leuo'. Chi ỹomatetaho' quena natarenataxanyipi sá'ogue so louenqaipi, qam sqaica ca ishit ỹomatec. 
LUK.8.44	Ca' aso'maxare noquiiga'a so Jesús quena lelaq. Ca ipootau'a na lahi so napoxoqui. Ca chaqa'ma' so neuo' naquetac 'miguit.
LUK.8.45	Ca' so Jesús renataxano':
LUK.8.45	—¿Negue' ca yipootau'a?
LUK.8.45	Qam sá'ogue 'naac sqaica, ca' so Pedro chaqai saua liỹa' 'neraco':
LUK.8.45	—Qami' napaxaguinataxanaq, quena qomyipi, ca npataxagui qami', chaqai sqa ỹaataq cá'maq qaramaqaitegue, qam nataxañisac: “¿Negue' cá'maq yipootau'a?”
LUK.8.46	Qam so Jesús 'naaco':
LUK.8.46	—'Uo' ca yipootau'a, vichiguiño' ñauate'e quiyim 'ue so somatec queda iquesaxanaxa.
LUK.8.47	Ca' aso 'aalo co'na' ỹa'den quiyim qaỹa'den da 'neeta, ca nanac, qam i'loxolta'guit, ca' ỹa'chi'iñi naua le'cootal quiyi reloqota'ñi so Jesús. Ca' ra'qaataxanem so'maxare quedá'maq 'neeta quiyim ipootau'a so'maxare, chaqai dá'maq 'neeta quiyim imeuec. Ca' sá'ogue so qomyipi 'qaachigui aso'maxare. 
LUK.8.48	Ca' so Jesús 'naapego' aso'maxare:
LUK.8.48	—Ỹaqaỹole, mashic remi'rec nagui, ma' qami' vi'relec. Mo'e', qui', sqaicanqaida nagui caqami'.
LUK.8.49	Qam co'na' ñaq retaqatac so Jesús, ca 'uo' so novi', chicqa'a ca la'a' so Jairo só'maq na'gaxala' caso lapoxoqui na judioipi. Ca qara'qaataxanem so'maxare, qohinac:
LUK.8.49	—Ayí'maq qachaalli'i' mashic ileu. Se ỹa'maxañi quiyim 'xoic ca ledaxac nqai'ñi' na napaxaguinataxanaq.
LUK.8.50	Ca' so Jesús co'na' 'qaachigui dajo, ca 'naapego' so Jairo:
LUK.8.50	—Totaxan ro'chi'i'. Chaqaidaata quiyim vi'relec, qaiyi aca qachaalli'i' imeuec ma'le.
LUK.8.51	Ca co'na' ỹovira'a so 'imec, se ỹa'maxaren ca liỹa inoxono, chaqaisauate' saua Pedro, Jacobo, Juan, so leta'a chaqai aso late'e aso nequetegaxai. 
LUK.8.52	Ca sá'ogue so qomyipi noỹentagui chaqai naualqategueñi caso'maxare. Qam so Jesús 'naaco':
LUK.8.52	—Se nohiñii. Ma' yi nequetegaxai se ileu. Ayi'maxare chaqai laqata.
LUK.8.53	Qam chaqai qai'neetac so'maxare, ma' qaỹa'den quiyim mashic ileu aso'maxare. 
LUK.8.54	Ca' so Jesús ỹacona da lqai'laxat, ca 'naapega aso'maxare, qam netenegue da la'qaatec:
LUK.8.54	—Qami' nequetegaxai, shiñirapegaxaua' ne'laxachirishiguim.
LUK.8.55	Ca' aso'maxare rapil da lca'laxa, ca chaqa'ma' ne'laxashiguim. Ca' so Jesús relaataxanlec quiyim qaỹa'ue ca qoỹaanem loq. 
LUK.8.56	Ca' saua leta'al ỹaatqajam 'xoic da le'laqa'. Qam so Jesús 'naapegalo quiyim sqaica ca qara'qaataxanem queda 'neeto' na'le.
LUK.9.1	So Jesús lapoonta' saua doce lapaxaguinatqaipi, ca ỹaanem da la'ñaxac chaqai da lquesaxanaxa quiyim ỹo'daauec ná'ogue nanchaqaina ne'ec lecmaxaiquipi, chaqai quiyim ỹomatec na ỹoreta'oguit nalolaxaseteripi. 
LUK.9.2	Ca' ilate' quiyim ỹa'xate' quiyim ñi qota'olec ỹoiquentac ná'ogue najo, chaqai quiyim ỹomatec na ralolaxaic. 
LUK.9.3	Ca' 'naapegalo' saua'maxare, 'naaco':
LUK.9.3	—Sqaico' 'xachii quena nayic. Sqai 'xachii aca rashillichii, chaqaca qachoxoguii, chaqai ca qanoxohi, chaqaca qadamii. 'Xachii ca 'oonoqui' nelamaxaguii, mesqai dos. 
LUK.9.4	Canchaqaica 'imec vireu'a, ca chaqaica ñiỹa'ñi, toco' ma' ỹovita quiyim quihe'e ca noma'. 
LUK.9.5	Qam ca hua'ñi quiyim se qaicoñiỹaxaguit, ca' oquiỹa'e ca na'a'. Ca chigoxohi na lamoxoỹaxa quenaua qapiaachiri. Ca' chi netanec quiyim chi nasauaxaseteguelta' so'maxare.
LUK.9.6	Ime, ca' que' saua'maxare, querepegue' ná'ogue ná'maq hua'ñi na na'aaterolqai', ca' ỹa'xatesac da na'qaatec chicqaugui da nca'laxa chaqai ỹomaterec na ralolaxaiquipi.
LUK.9.7	Ca' so nashi Herodes co'na' ỹa'den ná'ogue ná'maq ỹo'ueetetac so Jesús, ca' ỹaatqajam se ỹa'den ca 'neeta, ma' 'uo' na 'neetapega quiyim liỹa nca'leuec so Juan. 
LUK.9.8	Chaqai 'uo' na 'neetapega chaqaiso so la'qaataxanqajnec ñi qota'a leenaxat Elías quiyim lotqai liỹa nachaxan. Chaqai 'uo' na 'neetapega quiyim sqoue cá queso 'auaxaic letaxaỹaxaquiripi ñi qota'a quiyim 'ue ca liỹa nca'leuec. 
LUK.9.9	Qam so Herodes 'naaco':
LUK.9.9	—Chaqaỹim selaataxanlec na'le quiyim qaichaxauec ca lqahic so Juan, qam ¿chi' nega'ỹo' case'e sa'qaateguelec quiyim ỹaatqajam 'xoic na na'qaataxanaxac?
LUK.9.9	Ca' so Herodes ỹaatqajam ỹahotaque ỹauana so'maxare.
LUK.9.10	Co'na' so lapaxaguinatqaipi so Jesús mashic rapil, ca qara'qaataxantapeguem quedá'maq lo'ueenatqaipi. Ca' so'maxare nodaqajantec so qomyipi quiyim ỹauega yi 'laua sqoỹoqaque quiyi na'a' Betsaida. 
LUK.9.11	Qam co'na' qaỹa'den dajo queso qomyipi, ca co'uaataxan. Ca' so Jesús ỹacoñi'chiguit sá'ogue, ca ra'qaataxantapeguem queda 'neeta ñi qota'olec chaqaiñi ỹoiquentac ná'ogue najo, chaqai ỹomatec so ralolaxaiquipi.
LUK.9.12	Ca co'na' mashic vit, ca saua doce lapaxaguinatqa noquiictot so Jesús. Ca' qohinapega so'maxare:
LUK.9.12	—Pilaxachi' na qomyipi, qaiyi pil, ca' nco'matec ma'le. Chaqai idaanaque ca loq quenaua na'aate', loqo'm quena sqoỹoqaque, ma' quena seuqate'e ỹaatqajam sqaica canchaqaica.
LUK.9.13	Qam so Jesús 'naapegalo':
LUK.9.13	—Qamiri 'ỹaañim cá'maq loq na'maxare.
LUK.9.13	Ca saua'maxare 'neraco':
LUK.9.13	—Qaica ca liỹa qonoq. Qainauate' naua cinco paañi' chaqai naua doosolqai' nalliñi'. Qaidaata no'm qomi' seshiujnaxanqaque ca na'ic, qaiyi que'e ná'ogue najo qomyipi.
LUK.9.14	Ma' sham ỹovi' cinco mil so ỹalliripi. Qam so Jesús 'naapega so lapaxaguinatqaipi, 'naaco':
LUK.9.14	—'Ñiỹapega quiyim nqa'xanñi, lapo'ojta' cincuentatac nqai'ñii.
LUK.9.15	Ca' chaqaida qohine'tegue, ca sá'ogue nqa'xanñi. 
LUK.9.16	Ca' so Jesús ỹaconalo saua cinco paañi' chaqai saua dos nalliñi'. Ime, ca' ra'ishiguim quena piguim, ỹaanot da na'aachic ñi qota'olec. Ca co'na' ime, ca ỹasectaqchiguilo, ca ỹaanouguilo saua lapaxaguinatqa, ca imeendec queso qomyipi. 
LUK.9.17	Ca sá'ogue so qomyipi que'e, ca co'na' sá'ogue quema'. Ca co'na' ime, ca qalapon so ni'ỹoxot, no'qaate' saua doce canastos quena lahillipi.
LUK.9.18	'Uo' so na'xa'a co'na' so Jesús nqouagaxaintac, nodaatec, ca' saua lapaxaguinatqa liỹareta'pe co'na'le. Ca inate', 'naaco':
LUK.9.18	—¿Negue' ca 'naaco' quen na qom quiyim negue' aỹim?
LUK.9.19	Ca saua'maxare 'neraco':
LUK.9.19	—'Ue na qom 'naac qami' Juan nachilaxanataxanaq, chaqai na liỹa 'naac qami' Elías, chaqai 'ue na liỹa 'naac sqoue quiyim 'ue ca nca'leuec quesaua 'auaxaiqa la'qaataxanqajanqaipi ñi qota'a quiyim liỹa nca'leuec.
LUK.9.20	Ca lot inate' saua'maxare, 'naaco':
LUK.9.20	—Qam qamiri ¿negue' ca 'ñiỹac caỹim?
LUK.9.20	Ca' so Pedro 'naaco':
LUK.9.20	—Qami' chaqaqami' na' qami' nashi nca'laxaqui, chicqoiro'ot ñi qota'olec.
LUK.9.21	Qam so Jesús qatalo saua'maxare quiyim qaica ca qara'qaataxana quedajo. 
LUK.9.22	Chaqai 'naac:
LUK.9.22	—Najo ỹale llaalec ỹaatqajam 'xoic ma'le ca le'xoric, chaqai se qaicoñiguit quena qo'xoiquipi, chaqai na lashillipi na letaxaỹaxanqajanqaipi na qomyipi quena' qaretaxaỹa'pegue' ñi qota'a, chaqai ná'maq rapaxaguinataxanta'pegue na naqataxaquipi, chaqai qaỹalauat ma'le. Qam ma' ỹovirerec caua tres na'xata', ca' liỹa nca'leuec.
LUK.9.23	Ime, ca' 'naapega sá'ogue so qomyipi:
LUK.9.23	—No'm 'ue ca ỹahotaque quegue aỹim, ca 'maxaraic quiyim coua'e da chi no'ueenataxac, ca' quegue aỹim naua'que naua na'xata', 'eno'chi na'laañi da nachaalataxac. 
LUK.9.24	Ma' ca nishiitaque nca'laxatec da nachaalataxac, ca na'laxatañi. Qam ca na'laañi da nachaalataxac soualec aỹim, ca chaqaica ca nca'laxatec da nachaalataxac. 
LUK.9.25	Ma' ¿negue' ca 'negue queca qom no'm laueguec ná'ogue na hueetalec na 'laua, qam na'laañi, loqo'm chi nasauaxatalta'? 
LUK.9.26	Ma' ca npocoxolec aỹim chaqai da ỹa'qaatec, qai'neeta najo ỹale llaalec npocoxolec ma'le ca'maxare, ma' ỹovirelec quiyim rapil ma' ỹovita quiyim nashi, naquetaugui da lauaq ñi leta'a chaqai na co'teeta lelaatqaipi piguim laseripi. 
LUK.9.27	Ỹaatqajam llic da sa'xat caqamiri 'vio' caua quená'maq hueete'ena nagui ỹalequetaho saqa' ileu iuanchigui ma'le ñi qota'olec ỹoiquentac ná'ogue najo.
LUK.9.28	Ca co'na' mashic ỹovi' ocho na'xata' ỹa'xat dajo so Jesús, ca quishi'megue aso qa' ladocai, ca nqouagaxain, liỹareta'pe saua Pedro, Jacobo, chaqai so Juan. 
LUK.9.29	Ca co'na' so Jesús nqouagaxaintac, ca ỹoqa'a da no'ueenataxac, na lashic chaqai saua loho ỹañigui, qashilec da lalacqa'. 
LUK.9.30	Ca' quiyi, ca re'xoi' saua dos qomi' retaqata'pegueto so'maxare. Qa' chaqaisauo' saua Moisés chaqai so Elías. 
LUK.9.31	Ỹaatqajam hueesaugui so nqashilegaxa, qaica ca 'nejem lauaq. Ca' retaqasapigui da 'neeta ca lelauaxa so Jesús ma' ỹovita yi Jerusalén. 
LUK.9.32	Qam so Pedro chaqai saua nauegaxaua' ỹaatqajam 'xoic na lelaxague'. Qam liyi neloosauec. Ca iuanchirigui da lauaq so Jesús chaqai saua dos ỹale' lapoota'to so'maxare. 
LUK.9.33	Ca' queco'na' saua ỹale' sham ỹore'ogalo nqo'neesauec queso Jesús, ca retaqa so Pedro, 'naaco':
LUK.9.33	—Qami' napaxaguinataxanaq, ¡chalego la'maxa quiyim quenajo seuqate'e! So'ueetaxai' caua tres ni'ỹaxaqui', 'óna caqami', chaqai ca liỹa queda Moisés, chaqai ca liỹa queda Elías.
LUK.9.33	Qam so Pedro se ỹa'den ca 'neeta da la'qaatec. 
LUK.9.34	Ca co'na' ñaq retaqatac, ca novi' so naueguelec, ca ỹaatqajam lepajlgoto, ca' ỹaatqajam 'uo' da lqolonqa' co'na' iuanchirigui quiyim hueesaugui so naueguelec. 
LUK.9.35	Ca 'uo' so qara'xaỹaque na'qaatec, 'maqatougui so naueguelec, 'naac:
LUK.9.35	—'Eda da ỹaalec ỹoqo'itaxat, chaqaida na'xaỹaxañiỹa.
LUK.9.36	Ca co'na' ỹoxogue sojo na'qaatec, ca lotqai qaiuane'ta so Jesús qaidaatam. Ca saua'maxare i'maretem', chaqai sqaica ca ra'qaataxanta quedá'maq ỹauanchirigui.
LUK.9.37	Ca queca liỹa na'xa'a, co'na' rapilliñi caso qa' ladocai, 'xoico' na qom qateta'guit so Jesús. 
LUK.9.38	Ca 'uo' so ỹale 'maqachiguiñigui so qomyipi, retaqa, netenegue da la'qaatec, 'naaco':
LUK.9.38	—Qami' napaxaguinataxanaq, ñaq qouaquiric 'ajñi' yi ỹaalec. Ma' ỹaatqajam qaiyiita 'oonoqui' ỹaalec. 
LUK.9.39	'Uo' so le'ec lecmaxaic quena' ỹovitot, ca' ỹaualqachit chaqai ileueta nqai'en. Ca nac nqai'en na ro'i quena lap. Ỹaatqajam 'ue da lqa'viic, chaqai sqai ỹaxanec. 
LUK.9.40	Qam mashic shi'gue ñi'xoresene'toto daua rapaxaguinataxahi' quiyim ỹo'derauec, qam se ishite'.
LUK.9.41	Ca' so Jesús 'naaco':
LUK.9.41	—¡Ca quena qomyipi sqaica nqai huelec chaqai hualoxonyipi! ¿Tegue' canchaqa lagui viitaque quiyim qamiri iỹaata'pe quiyim ñaqai eec da iualaxavic? Naviquitegue najo ca qachaalqui'.
LUK.9.42	Qam co'na' noquiigo so ne'nec, ca' so le'ec lecmaxaic nenaxañi quena 'laua, ca lotqai ileueta nqai'en. Qam so Jesús nelaxa so le'ec lecmaxaic, ca imeuec nqai'en so ne'nec. Ime, ca ỹopilaxatot so leta'a. 
LUK.9.43	Ca sá'ogue so qomyipi ỹaatqajam 'ue da le'laxa queda lquesaxanaxa ñi qota'a.
LUK.9.43	Qam co'na' ñaqai sá'ogue i'laqatapega da lo'ueenataxanaxac so Jesús, ca so'maxare 'naapegalo saua lapaxaguinatqa, 'naaco':
LUK.9.44	—Ñaqai ỹaatqajam na'xaỹaxañii'ta dajo, chaqai se couahi'e quiyim najo ỹale llaalec qoỹaanougui ma'le na qomyipi, ca na'maxare ỹoiquentac ma'le.
LUK.9.45	Qam so lapaxaguinatqaipi se ỹa'den da qohintapega, ma' chi qohinegue se qaỹa'deenaxanaxanegue chaqai 'ue da lqolonaxa quiyim rashiilaxan quiyim qaỹa'xatem ca leloxaỹaxac da na'qaatec.
LUK.9.46	Ca' so lapaxaguinatqaipi nqueuoreta'ta' quecá'maq paguec lecaic quesaua'maxare. 
LUK.9.47	Qam so Jesús ỹa'den da la'deenataxanaxac saua'maxare. Ca' ỹacone'oga so noctoqui', ca nauaxaỹaxane'e'. 
LUK.9.48	Ca 'naaco':
LUK.9.48	—Ca icoñiguit najo noctoqui' quiyim ỹaatqajam huelec aỹim, ca' chaqaỹim icoñiguit. Ca cá'maq icoñiguit aỹim, icoñiguit qai'neeta ñí'maq yila'. Ma' cá'maq 'ec sqaica ca lemaqachic caqamiri, ca' chaqaica cá'maq paguec ma'le ca lecaic.
LUK.9.49	Ca' so Juan 'naaco':
LUK.9.49	—Qami' napaxaguinataxanaq, 'uo' so seuanaxa ỹale ỹo'deetapeguec na ne'ec lecmaxaic, ro'goxontapega da qadeenaxachi', qam se sa'maxarenaq, ma' se liỹareta'pe qomi'.
LUK.9.50	Qam so Jesús 'naaco':
LUK.9.50	—'E', sqo lliỹapeguem, ma' no'm se qanpa'guenaxaua, ca' chi qarotaua.
LUK.9.51	Ca co'na' tot qoỹoqaque quiyim so Jesús taigue da piguim, ca ỹa'ñaxachigui na lauel quiyim taigue da Jerusalén. 
LUK.9.52	Ca ỹa'auaxante' saua lelaatqa, ca saua'maxare querepegue' na hua'ñi na sqailligueme' na qom quiyi 'laua Samaria, qaiyi ỹa'maqatañi 'ue ca lanatqa'. 
LUK.9.53	Qam so qomyipi na'ñi yi Samaria se ỹacoñiguit so'maxare, ma' ỹa'den taata'gue da Jerusalén. 
LUK.9.54	Ca' saua lapaxaguinatqa Jacobo chaqai so Juan na' ỹa'deene' dajo, ca 'neraco':
LUK.9.54	—Qami' qara'gaxala', ¿tegue' chaqai 'maxariñi' quiyim soỹaxanqaque ca norec chicqo'ot na piguim, qaiyi nomatañi ná'ogue na'maxare, 'nejem ca 'ne'tegue na'le so la'qaataxanqajnec ñi qota'a leenaxat Elías?
LUK.9.55	Ca' so Jesús ra'ỹauguilo saua'maxare, ca retaxaỹalo, ca 'naapegalo':
LUK.9.55	—Qamiri sqa 'yiiñii negue' ca se re'xogui chicqo'ot dajo se no'uen ra'deenataxanaxaguii. 
LUK.9.56	Ma' najo ỹale llaalec mesqa naque quiyim na'laxatañi na nachaalataxac na qomyipi. Chaqaidaata quiyim ỹahotaque nca'laxatec.
LUK.9.56	Ime, ca' que', querepegue' ca liỹa na'a'.
LUK.9.57	Ca co'na' queesa'gue so nayic, ca 'uo' so ỹale 'naac queso Jesús:
LUK.9.57	—Qami' ỹa'gaxala', aỹim sahotaque shiguegue qami' quecanchaqa 'itegue.
LUK.9.58	Ca' so Jesús 'naaco':
LUK.9.58	—Aca nouaxaỹaxa 'ue lauac, chaqai ana qo'oole ná'ogue 'ue na lpa'gue', qam najo ỹale llaalec qaica ca lo'xaỹoqsoqo'.
LUK.9.59	So Jesús ca lotqai 'naapega so liỹa:
LUK.9.59	—Quitegue aỹim.
LUK.9.59	Qam so'maxare 'naaco':
LUK.9.59	—Qami' ỹa'gaxala', ñaq yayaxañirac ñaqa 'au seshinñi yi ita'a.
LUK.9.60	Ca' so Jesús 'naaco':
LUK.9.60	—Ñaqa 'xañirac ná'maq 'ec leuaxaiquipi ñaq ishinñi na lasouaxanqaipi. Qam qami' qui', 'xachi' quiyim ñi qota'olec ỹoiquentac ná'ogue najo.
LUK.9.61	Ca 'uo' so liỹa 'naac:
LUK.9.61	—Qami' ỹa'gaxala', sahotaque shiguegue qami', qam ñaqai 'au spoyiguin yi iuo'.
LUK.9.62	Qam so Jesús 'naaco':
LUK.9.62	—Ca qom quiyim mashic ỹashil-lec ca lasaugaxanaxat, ca nqovilca, ca' sqa taiguit da lo'ueenataxanaxac ñi qota'olec quiyim ỹoiquentac ná'ogue najo.
LUK.10.1	Ca co'na' ime dajo, ca' so qara'gaxala' nca'au'alo saua liỹa' setenta, ca ilate', qam dooseta'pe nqai'en, 'aueta'gue da taata'gue so'maxare quiyim queetagui ná'ogue na na'aateripi chaqai ná'maq hua'ñi quiyim que'tegue ma'le so'maxare. 
LUK.10.2	Ca 'naac:
LUK.10.2	—Ỹaatqajam llic 'xoic ana la na nanecsec, qam ná'maq naqataxanyipi se nalogoñi. Ca vichiguiño' 'maxaraic quiyim shilahi ñí'maq lanecsec najo, qaiyi nela' ca no'ueenataxanyipi ñaq naqato' ana la ná'maq lanecsec. 
LUK.10.3	Mohi, oquii nagui, selarii, qam 'ñiitari' ca qagreta llaalqaipi, quiichicñigui ca iseripi ỹa'cac na qagreta llaalec. 
LUK.10.4	Sqai 'xachii aca qachoxoguii, chaqa ca qadamii lahi', chaqai caua qapelachiri, chaqai sqaica ca quiñiitac remiilec quena nayic. 
LUK.10.5	Chaqai no'm 'ue ca 'imec viriu'a, 'auaxañii quinaxañii, 'ñiỹac: “'Uo' ma'le ca la'maxa najo na'a'.” 
LUK.10.6	Ca' queca na'a' no'm 'ue ca hueeto'ot da na'maxa, ca dajo niquinaxanaxac na'maxa taalec cajo. Chaqai no'm sqaica, ca rapilaxachii da niquinaxanaxac. 
LUK.10.7	Chaqa'ma' ñiỹa'ñi cajo na'a', ca a'guii chaqai ni'chiigui quecanchaqaica 'ue, ma' ca ro'ueenataxantac taiguit quiyim ỹacoñiguit aca nishiuete. Mesqai quiitaguilo naua 'imqa. 
LUK.10.8	Ca no'm viriu'a ca na'a' quecá'maq icoñi'chiguita qamiri, ca' a'guii canchaqai qaiqui'ỹaxaneguelo qamiri. 
LUK.10.9	Ca machiuec ná'ogue na ralolaxaic quená'maq hueeta'anyi. Chaqai 'ñiỹapega quiyim: “Da lo'ueenataxanaxac ñi qota'a quiyim ỹoiquentac ná'ogue najo, mashic nepalata'alo qamiri.” 
LUK.10.10	Qam no'm viriu'a ca na'a', ca' qamiri se ỹacoñiguita, ca quiipegue' ca nayic, ca 'ñiỹac: 
LUK.10.11	“Vire'ta na lamoxoỹaxa quena ñiita'ñi inocaho quenaua qopiaate' ñochigoxosoxouec, qam dajo tai'a quiyim chi nasauaxachiỹalta'. Qam qamiri 'yiiñita quiyim da lo'ueenataxanaxac ñi qota'a nepalata'alo qamiri, ma' ỹoiquentac ná'ogue najo.” 
LUK.10.12	Ca' shinapegalo qamiri quiyim quecajo na'xa'a ma' qaimit ná'ogue najo, ma' qaỹa'ue ca nouaxanaxaset cajo na'a', ca ỹaatqajam paguec lecaic queca nouaxanaxaset so qomyipi na'ñi na'le yi na'a' Sodoma.
LUK.10.13	¡'Xoraiqolqa qamiri ñiita'ñi na na'a' Corazín! Chaqai ¡'xoraiqolqa qamiri ñiita'ñi na na'a' Betsaida! Ma' quet quiyim hua'ñi yi na'a' Tiro chaqai yi Sidón quiyim qaỹo'ueete' naua no'ueenataxanaxaco se qaiuanapegalo 'nejem dá'maq qaỹo'uet caqamiri, shi'gue quet quesom ỹalate' naua no'ueenataxaco chaqai nachaxaneta quiyim ỹañiñi naua nasouaxaqui' noho chaqai nemeetalta' quena lo. 
LUK.10.14	Qam queca pa'aatec na'xa'a ma' qaimit ná'ogue najo, ca' qamiri coñiguit ca ỹaatqajam lodegaxat nouaxanaxashichii, sqai 'nejem ma'le yi Tiro chaqai yi Sidón. 
LUK.10.15	Qam qamiri ma' ñiita'ñi yi na'a' Capernaum, ¿'ñiitapega quiyim qananojshiguim qamiri, qaroviraqchi'ot na piguim? 'E', qamiri qaropilaxachiñi ma'le, ca viriỹa'ña ca lapooqo' na lqui'i na leuaxaiquipi.
LUK.10.16	Qam ca na'xaỹaxanalo qamiri, ca' chaqaỹim na'xaỹaxana. Qam ca se ỹacoñiguita qamiri, ca' chaqaỹim se ỹacoñiguit. Qam ca se ỹacoñiguit aỹim, ca' chaqaiñi ñí'maq yila' ñi se ỹacoñiguit.
LUK.10.17	Ca' so setenta napaxaguinatqaipi co'na' novi' ỹaatqajam 'xoic da netoonaxac. Ca ra'qaataxantac, 'naaco':
LUK.10.17	—Qami' qara'gaxala', vire'ta na ne'ec lecmaxaiquipi ỹaatqajam na'xaỹaxanalo qomi' quena' sodaqa'a da qadeenaxachi'.
LUK.10.18	Ca' so Jesús 'naaco':
LUK.10.18	—Ajá'a, ỹim seuanchi'ñigui na'le so na'ỹaapec na' najñi, chicqo'tot na piguim, 'ec na nqai'legaxa. 
LUK.10.19	Aỹim saanema qamiri da nquesaxanaxa, qaiyi co'viigui na nanaiquipi chaqai na pa'lotoxoiquipi, chaqai quiyim naviguii ná'ogue na lquesaxanaxa so pa'guenaxantac, chaqai sqaica ca que'maqachite' qamiri. 
LUK.10.20	Qam se netooñigue quiyim na ne'ec lecmaxaic na'xaỹaxanalo qamiri, qaidaata quiyim yi qadeenaxachii naneretañi queda piguim.
LUK.10.21	Ca' so Espíritu Santo ỹo'uet quiyim 'xoic da netoonaxac so Jesús, ca 'naaco':
LUK.10.21	—Qami' ita'a, semaqachiñi', qami' la'gaxala' na neeto'ot na piguim chaqai na 'laua, ma' 'xochiriño' naua'que nauajo quena 'deenaxanqachaqaiquipi chaqai na 'xaỹaxanqachaqaiquipi, ca chaxañitem ná'maq 'ec ñaaqaipioqui'. Ajá'a, qami' ita'a, ma' chaqaida da vi'saque.
LUK.10.22	Ca' 'naapego' so qomyipi, 'naaco':
LUK.10.22	—Ñi ita'a nañaañim ná'ogue na na'deenataxanaxac. Ma' qaica ca ỹa'den negue' najo llaalec, chaqaiñiita ñí'maq leta'a. Chaqai qaica ca ỹa'den negue' ñí'maq leta'a, qainaata ná'maq llaalec, chaqai quecauajo cauá'maq ñi'maxare ỹahotaque ỹa'deenaxanaxanque.
LUK.10.23	Ca ra'ỹauguilo saua lapaxaguinatqa, ca qaisauate' 'naapegalo:
LUK.10.23	—Ỹaatqajam chalego la'maxa cá'maq iuanchigui ná'maq qamiri 'ajñitac. 
LUK.10.24	Ma' qamiri shiñiỹapegaxaua' quiyim 'xoic so letaxaỹaxaquiripi ñi qota'a chaqai so nashillipi ỹahotaque iuana dajo dá'maq qamiri huañiỹa, qam se iuanta; chaqai ỹahotaque quiyim 'xaỹa dajo nagui 'xaitapega, qam sqa 'xaita.
LUK.10.25	Ca' so napaxaguinataxanaq quena nelaataxanaxaquipi nachajñi, quepegue' so Jesús, ỹahotaque quiyim retaxaỹa'pegue'. Ca' chi i'guen, inat, 'naaco':
LUK.10.25	—Qami' napaxaguinataxanaq, ¿negue' ca shinta'co' quiyim sovira'a secoñiguit ca nca'laxa sqaica lqodoc?
LUK.10.26	Ca' so Jesús 'naaco':
LUK.10.26	—¿Negue' ná'maq naneretañi quena naqataxaquipi chicqo'ot so Moisés? ¿Negue' ca 'ñiisa'co' quena' taqairelec?
LUK.10.27	Ca so napaxaguinataxanaq quena nelaataxanaxaquipi 'naaco':
LUK.10.27	—“Ỹaatqajam rauochitegue ñi ra'gaxalachi' qota'olec, ỹaatqajam machiro'ot añi re'taxanata'e' chaqai da nachaalataxaqui', chaqai da rquesaxanaxa'e', chaqai dá'ogue da ra'deenataxanaxaqui'; chaqai rauochitegue ca liỹa qom, 'nejem qami' nauochiralta'.”
LUK.10.28	Ca' so Jesús 'naaco':
LUK.10.28	—Ajá'a, ỹaatqajam ỹa'maqachiguiñi da 'ñirac, ca no'm 'viichi' dajo, ca rca'llirec.
LUK.10.29	Qam so napaxaguinataxanaq ỹahotaque quiyim iuejlec da lenataxanaxac, ca 'naapego' so Jesús:
LUK.10.29	—¿Negue' cá'maq iỹa shinta malam?
LUK.10.30	Ca' so Jesús 'naaco':
LUK.10.30	—'Uo' so ỹale chicqotashi'ma yi Jerusalén, queeta'gue so nayic tai'a yi Jericó. Ca' qai'laxateta qanouo' quesaua cuataxaqa. Ỹaatqajam qaicona sá'ogue so hueeto'ot, vire'talo saua loho qaiconalo, chaqai qaỹouaxantac, ca qoyique'e co'na' mashic 'ec ileu. 
LUK.10.31	Ỹaatqajam chaqaiso' so na'xa'a, ca' que'teco' so nayic so 'óna quená'maq letaxaỹaxanqajnec na qomyipi quena' qaretaxaỹa'pegue' ñi qota'a. Qam co'na' idaana'a, ca ỹa'iitauec. 
LUK.10.32	Lotqai qai'neeta que'tegueyi so lotaua na netaxaỹaxanqajanqaipi. Qam co'na' ỹovita yi hua'ñi so ỹale, ca idaana'a, qam yí ỹa'iitalec. 
LUK.10.33	Qam naco' so ỹale na'ñi yi Samaria, qai'neeta queeta'gue so nayic. Qam co'na' iuane'ta so ỹale, ca ỹaatqajam 'xoic da le'xorenataxanaxa. 
LUK.10.34	Ca quepegue' so ỹale, ca nataren queso aceite chaqai so lataxa. Ime, ca' ỹa'ue so laxa'. Ca co'na' ime, ca inaxalec so lañaxala', ca ỹauego queso nanatqa'. Ca' quiyi, ca reloxoỹa'a. 
LUK.10.35	Ca' queso liỹa na'xa'a, co'na' mashic reloqouec quiyim liỹa eec so Samaria le'ec, ca' naviquishiguim saua dos lishiuetenaxanqate, ca ỹaanem só'maq la'a' yi nanatqa'. Ca 'naapega: “Loqoira'a ma'le najo ỹale. Ca no'm 'ue aca ỹa'ỹaauec la'uale, ca' seshiueten ma' yapil.” 
LUK.10.36	Ca' nagui, ca' senachi', ¿negue' cá quesaua tres piichira'a quiyim re'oq quiyim ỹaatqajam 'neeta'gue ca liỹa qom sojo ỹale qanouo' quesaua cuataxaqa?
LUK.10.37	Ca só'maq napaxaguinataxanaq 'naaco':
LUK.10.37	—Só'maq 'ue da le'xorenataxanaxa queso'maxare.
LUK.10.37	Ca' so Jesús 'naaco':
LUK.10.37	—Mo'e', qui', 'viichi' dajo qai'neeta.
LUK.10.38	Ime, lotqai eec so Jesús, ca co'na' ỹovita yi na'a', ca 'uo' aso 'aalo leenaxat Marta, ỹauegueu'a yi la'a'. 
LUK.10.39	Qam aso Marta 'uo' aso lqaỹa leenaxat María. Ca' so'maxare nqa'xanñi, ne'toto naua lichil so Jesús, ca na'xaỹaxantapega ná'ogue na ỹa'xatetac so'maxare. 
LUK.10.40	Qam aso Marta ỹaatqajam qaica ca ledaaqa', ma' quelolta'pegue' ná'ogue na ledaxaseteripi. Ca' quepegue' so Jesús, ca 'naapega, 'naaco':
LUK.10.40	—Qami' ỹa'gaxala', ¿ỹaatqajam qaico' ca huapigui qavilli' ma' ñi ỹaqaỹa yodaqajantec quená'ogue na idaxaseteripi? 'Ñirapega añi'maxare, qaiyi yotauan.
LUK.10.41	Qam so Jesús 'naaco':
LUK.10.41	—Marta, Marta, ỹaatqajam remi'relec, chaqai ỹachicoqochit qami' ná'maq 'xoic redaxashichi'. 
LUK.10.42	Qalaxam 'oonoqui' dá'maq ỹapacauec quiyim qaỹouen. Añi María ỹaatqajam paguec loyac dá'maq nca'atau'a, ca da'maxare qaica ca ishit rouootaxana'gue.
LUK.11.1	'Uo' so na'xa'a so Jesús 'uo' ca hueeta'ñi, nqouagaxaintac. Ca co'na' ỹomat da nqouagaxainaxac, ca 'uo' so lapaxaguinatec 'naapego':
LUK.11.1	—Qarapaxaguiñi' queca shinqa'tegue ca qanqouagaxainaxac, 'nejem da 'ne'tegue so Juan co'na' ỹapaxaguin so lapaxaguinatqaipi.
LUK.11.2	Ca' so Jesús 'naaco':
LUK.11.2	—Ma' nqouagaxaiñii, ca 'ñiỹaco':
LUK.11.2	Qami' qota'olec ñiiso'ot na piguim,
LUK.11.2	qaỹapacqajnauec qaimaqachin da qadeenaxachi'.
LUK.11.2	Ñaq nelachiriño' ma'le ca ro'ueenataxanaxaqui',
LUK.11.2	qaiyi qaỹo'uet quena 'laua cá'maq vi'saque, 'nejem dá'maq qaỹo'ueetetac quena piguim.
LUK.11.3	Nañaañiroxorom ca qonoq nala'guit na na'xa'a.
LUK.11.4	Chaqai palaxachi' na qarasauaxaset, ma' qomi' qai'neeta sapalaxataq ná'ogue ná'maq se no'uen ca 'neeta'pegue coqomi'.
LUK.11.4	Chaqai sqa shiñichiguita qomi' ca qane'guenaxac, qaidaata quiyim 'ootaxañiseguelgoto qomi' queca se no'uen.
LUK.11.5	So Jesús qai'neeta 'naaco':
LUK.11.5	—Saloqojnaxanaxagui quiyim 'ue ca 'óna caqamiri 'ue ca namígo. Ca' quiyim pe lauel, ca qoyicpegue' ca la'a', ca 'naac: “Ñamígo, vite ỹa'ualqa tres paañi'. 
LUK.11.6	Ma' 'ue ñi ñamígo chita'gue noviro quiyi ỹa'a', chicqotauec. Qam ỹaatqajam qaica quet cá'maq noq quiyim saanem.” 
LUK.11.7	Chaqai saloqojnaxanaxa quecá'maq liỹa, chaqai saat pa'aataho, ca 'naac: “Yaap, se yidaxañi'sac; na lasom napootagui, chaqai naua ỹaalqa llapaata'anto quena ỹoma'. Ca' se seshit ñi'laxashiguim quiyim 'ue ca saañiraxarom.” 
LUK.11.8	Ca' ỹim shinac qaiyiita quet ne'laxashiguim, qam mesqaida quiyim so'maxare namígo. Qam ỹo'uet, qaiyi totqai queeta da ledaxanataxanaxac, ca ỹaanem cá'ogue cá'maq ỹouentaque. 
LUK.11.9	Vichiguiño' ỹim nagui shinapegalo qamiri: Shiilaxañii, ca' ñi qota'olec ỹaanema qamiri ca viñitaque; miitaxañii, qaiyi nachiỹa ca michitaque; ca ỹotogoxou'a ca lasom, ca' qaỹauate'oga. 
LUK.11.10	Ma' ca rashiilaxan, icoñiguit ca rashiilaxantaque. Chaqai ca remiitaxan, ca' ỹanata ca imitetaque. Chaqai ca ỹotogoxouo ca lasom, ca qaỹauate'oga.
LUK.11.11	¿Ca' 'uo' ca neta'a ishit quiyim ỹaanem ca qa' ca llaalec quiyim rashiilaxanaque ca pan? ¿loqo'm ỹaanem ca qai'guaalo quiyim qaỹashiilatac queca nallin? 
LUK.11.12	¿Loqo'm ca llaalec quiyim roỹaxanaque ca lco'ue', ca' ỹaanem ca pa'lotoxoic? 
LUK.11.13	No'm qamiri nogoraqa, qam 'yiiñii quiyim 'ỹaañim ca lo'yaxanec ca qachaalaxahipi, ¡huose'quet ñi qata'ahi neeto'ot na piguim ỹaanem ca Espíritu Santo quecá'maq rashiilaxanaque!
LUK.11.14	So Jesús ỹo'deetape'oguiyi so ne'ec lecmaxaic mashic qaicaua naua la'qaatqa nqai'en so ỹale. Qam co'na' inoxonec so ne'ec lecmaxaic, ca lotqai ishit retaqa só'maq qaicaua caua la'qaatqa. Ca' so qomyipi i'laxa dajo. 
LUK.11.15	Qam 'uo' na 'naac queso qomyipi:
LUK.11.15	—Dajo ỹale ỹo'deetapeguec na ne'ec lecmaxaiquipi, da'maxare ro'ootaxantapega da lquesaxanaxa so lashi na ne'ec lecmaxaiquipi, leenaxat Beelzebú.
LUK.11.16	'Uo' na liỹa chi i'guen, ỹashiilatac quiyim 'ue ca ỹachaxan ca netanec se qaiuanapega chicqo'ot nqai'en na piguim. 
LUK.11.17	Qam so'maxare mashic ỹa'deentari' dá'maq la'deenataxanaxac, ca 'naaco':
LUK.11.17	—Canchaqaica nashi no'm ỹoretecchi ca relaataxan, ca' ca 'óna nco'ỹa'e' ca liỹa, ca' ca'maxare tai'a quiyim nimiguiñi; chaqai caua neta'al quiyim ỹoretecchi nco'uaata'ta', qai'neeta nimi'iñi. 
LUK.11.18	Ca' da 'neeta qai'neeta so na'ỹaapec, no'm ỹoretecchi na queeta'pegue', ca ¿negue' quet ca 'neeta quiyim queeta ca lquesaxanaxa? Qam dajo shinac, ma' qamiri 'ñiỹac quiyim aỹim so'deetapeguec na ne'ec lecmaxaiquipi quiyim so'ootaxantapega da lquesaxanaxa so Beelzebú. 
LUK.11.19	Qam no'm chaqaida 'neeta, ¿negue' ca ỹaanem ná'maq queeta'pegueto qamiri ca nquesaxanaxa quiyim ỹo'daauec na ne'equipi? Vichiguiño', chaqaina na'maxare quiyim re'oq quiyim qamiri o'miitac. 
LUK.11.20	Qam chaqaida da lquesaxanaxa ñi qota'olec da so'ootaxantapega quena ne'ec lecmaxaic, qam dajo ichoxot quiyim qamiri novitalo da lo'ueenataxanaxac ñi qota'a quiyim mashic ỹoiquentac ná'ogue najo.
LUK.11.21	Quena' 'ue ca qom quesaxanaxaic quiyim naloochiguiñi na lo'goxonaxat, ca reloxoỹa'a ca na'a', ca cá'ogue ca cochiitapega qaica ca i'guentau'a. 
LUK.11.22	Qam no'm novi' ca liỹa ỹale paguec ca la'ñaxac queso'maxare, ca loxonec. Ime, ca' rouootaxana'gue ná'ogue na lo'goxonqateripi ná'maq pe'eetapega, ca' chaqa ỹoiquentac ná'maq louootaxanqateripi.
LUK.11.23	Ma' cá'maq noỹootec caỹim, ca' chaqaica ca pa'guenaxaua; chaqai ca mese llapoonaxanaxaua, ca' chaqaica ca reuacqataxan.
LUK.11.24	Quena' ca ne'ec lecmaxaic quena' eec queca qom, queeta'guelo naua nomaate' rashivijlgoto, idaantaque ca nco'matqa'. Qam quena' sqaica ca ỹanata, ca ra'deenataxantac: “'Maxaraic sopila ca ỹa'a' cá'maq sachicqotougui na' ñinoxonec.” 
LUK.11.25	Qam quena' novita so rapila, iuanejlec sojo ỹale 'ec ca 'imec ỹaatqajam qai'lequeta chaqai qaỹa'maxachichiguiñi. 
LUK.11.26	Ca eec, que'ogalo saua liỹa' siete paguec leleguemqa' queso'maxare, ca saua'que tarougui so ỹale. Ca ỹovita quiyim sojo ỹale paguec la'aaxa da 'neetari' quecá'maq 'auaxaic.
LUK.11.27	Ca co'na' ñaq ỹa'xatetac dajo so Jesús, ca 'uo' aso 'aalo hueetaugui so qomyipi, ỹaualaq, 'naaco':
LUK.11.27	—¡Ỹaatqajam chalego loyaco' acá'maq 'aalo quiyim co'ỹegue qami', chaqai iỹaxat qami'!
LUK.11.28	Qam so'maxare 'naaco':
LUK.11.28	—¡Qam ỹaatqajam chalego loyac cá'maq 'xaỹa da la'qaatec ñi qota'olec chaqai ỹaatqajam ỹo'uet!
LUK.11.29	Ca' ỹaatqajam noquiiquetauec na qomyipi lapou'a so Jesús. Ca' so'maxare retaqa, 'naaco':
LUK.11.29	—Na qomyipi nagui ỹaatqajam hualoxonaq, chaqai roỹaxantaque quiyim 'ue ca qaỹachaxanem netanec se qaỹauanapega, qam se qoỹaanem. Chaqaisoota so netanec queso la'qaataxanqajnec ñi qota'a, leenaxat Jonás. 
LUK.11.30	Ma' chaqai 'nejem da 'neeta so Jonás chi letanec nqohin so qomyipi na'ñi yi Nínive, ca' chaqaida 'neeta ma'le najo ỹale llaalec chi letanec nqohin na qomyipi hueetauguilo nauajo na'xata'. 
LUK.11.31	Qam quecajo pa'aatec na'xa'a, ma' qaimit na qomyipi hueetauguilo nauajo na'xata', ca' aso nashi na'gue da 'guiñi, aso'maxare nachajñi ma'le ichoxot ca lasauaxaset najo qomyipi. Ma' aso'maxare chicqa'gue da ỹaatqajam qoỹoqo'tegue 'laua quiyim na'xaỹaxana ca la'deenec so nashi Salomón, ca' nagui hueetauguilo qamiri dá'maq ỹapacauec queso Salomón. 
LUK.11.32	Ca' ná'maq neeta'ñi yi na'a' lodegaxat Nínive qai'neeta nachajñi ma'le quecajo pa'aatec na'xa'a, ma' ỹovita quiyim qanimit na qomyipi hueetauguilo nauajo na'xata', ca ichoxot quiyim 'ue ca lasauaxaset. Ma' ná'maq na'ñi yi Nínive ỹalate' naua no'ueenataxaco co'na' qara'qaataxanem queso Jonás queda la'qaatec ñi qota'olec, qam nagui hueetauguilo qamiri dá'maq ỹapacauec queso Jonás.
LUK.11.33	Qaica ca copata'a aca lcoỹeraxanaxaqui, ca' ỹa'ue ca ỹana'ñi quiyim ỹoxojñi loqo'm ỹapolec. Qaidaata quiyim ỹanashiguim aca'maxare, qaiyi canchi inoxono, ca re'qojlec. 
LUK.11.34	Naua qanqote' chaqainaua naua 'neete'm aca ncoỹeraxanaxaqui coỹarelgoto qomi'. Qam no'm naua nqochichi' lo'yaxanqa, ca' qamirá'ogue viisaugui ca 'ec lauaq. Qam naua nqochichi', no'm se no'viiñi, ca ná'ogue na no'ueenataxaqui' hueetaugui na napalaxa. 
LUK.11.35	Rovichirari'o' 'neeto' aca rcoỹeraxanaxagui'i' 'ec ca napalaxa. 
LUK.11.36	Ma' no'm dá'ogue da no'ueenataxaqui' re'qojlec, ca' sqaica ca napaltalec, ca ná'ogue re'qojlec nqai'ñi', 'nejem quena' qaicoỹarelec aqami' caso ncoỹeraxanaxaqui lauaq.
LUK.11.37	Ca co'na' ỹomat da letaxaỹaxac so Jesús, ca 'uo' so fariseo ỹauec so'maxare quiyim lqui'ỹaxaua queca la'a'. Ca' so Jesús inoxono, ca nqa'xanñi, reloqojlec ca nqui'ỹaxala'. 
LUK.11.38	Ca' so fariseo ỹaatqajam 'ue da le'laxa, ma' iuanchigui so Jesús quiyim se ipacqajanchigui quiyim quiỹo' naua lqai'laqate' quena' sham que'e. 
LUK.11.39	Qam so qara'gaxala' 'naaco':
LUK.11.39	—Qamiri fariseoipi, 'auaxañii co'taxachii na pa'aauec cana ne'taxaguii chaqai ca peguet rqui'ỹaxaguii, qam na pa'aauo quena re'taxanatallii ra'ñichigui quena chigoqchiỹaugui da rocataxaguii chaqai ná'ogue na se no'uen. 
LUK.11.40	¡Ỹaatqajam sqaico' ca ra'deenataxanaxaguii! ¿Qamiri sqa 'yiiñiỹo' peeta'a quiyim cá'maq ỹo'uet quena pa'aauec, qai'neeta ỹo'uet quena pa'aauo? 
LUK.11.41	Ca' vichiguiño' qamiri quiyim chitaxanataxañii, qam 'ỹaañiuec cá'maq pa'aauo, qaiyi ná'ogue co'teeta.
LUK.11.42	¡Ỹaatqajam 'xoraiqolqa qamiri fariseo! Ma' qamiri 'ỹaañiỹot ñi qota'olec aca 'oono'lli' laue cana diez quena nalequetenaxanaxat ỹo'uet quiyim lo'daxaraic na lahita na neuolec chaqai ná'ogue ana liỹa nalequetenaxanqate. Qam se na'xaỹaxañii queca nalamqataxaguii chaqai da re'xorenataxanaxahi quiñi qota'olec. Ca' chaqaida 'viichii quet, qam se couahi'e quiyim 'viichii da liỹaripi.
LUK.11.43	¡Ỹaatqajam 'xoraiqolqa qamiri fariseo! Ma' qamiri rqo'itaxachii quiyim nqa'xañitañigui ná'maq ỹaatqajam 'ue da lichoxoric cañi lapoxoqui na judioipi, chaqai ỹaatqajam qaỹa'maxate'teguelo qamiri quena' 'ue ca qaiquin queca nayic.
LUK.11.44	¡Ỹaatqajam 'xoraiqolqa qamiri napaxaguinataxana' quena naqataxaquipi chaqai na fariseoipi, ma' 'ñiitapega qamiri 'maxaraqa! Qam 'ñiitam aca napal lahi' se re'oq, ca' na qomyipi chi qauaateguelec, qam se ỹa'den.
LUK.11.45	Ca 'uo' so retaqa quesaua napaxaguinataxana' quena naqataxaquipi, 'naaco':
LUK.11.45	—Qami' napaxaguinataxanaq, ca' quedajo 'xachi' qai'neeta ỹovira'ogalo qomi' quiyim qomi' qarayilqochichi'.
LUK.11.46	Qam so Jesús 'naaco':
LUK.11.46	—¡Ỹaatqajam 'xoraiqolqa qamiri qai'neeta, ma' paxaguinataxañita'pegue na naqataxaquipi! Ma' ỹoxoilec ca liỹa quiyim i'xat cana' tot qaica ishit i'xat, qam qamiri sqo taanaxañiỹau'a da nesallaxa cada 'oono'lli' rpalaaqachii.
LUK.11.47	¡Ỹaatqajam 'xoraiqolqa qamiri! Ma' no'xoñitecshiguim na lahi' so letaxaỹaxaquiripi ñi qota'a ỹalauat so 'auaxaic qataa'illipi. 
LUK.11.48	Ca' quedajo 'viichii chaqaida re'oq nqai'en quiyim qamiri ỹaatqajam 'maxariñita dá'maq ỹo'uet so 'auaxaic qataa'illipi. Ma' só'maq qataa'illipi ỹalauat so qomyipi, ca' nagui qamiri chi no'xoñishiguim na lahiripi.
LUK.11.49	Vichiguiño' ñi qota'olec queda la'deenaxanaxa 'naac: “Selata ma'le na ỹa'qaataxanqajanqaipi chaqai ca ilaatqaipi, ca 'uo' ma'le ca qaỹalauat, chaqai ca liỹaripi, ca' qaỹocantac.” 
LUK.11.50	Ca' najo qomyipi hueetaugui nagui, ñi qota'olec ro'laxana'pegue' ma'le ná'ogue na leuoripi só'maq la'qaataxanqajanqaipi shi'gue qaỹalauat, chicqochi'ñi nqai'en na' ñaqai chita'gue qaỹo'uet na 'laua. 
LUK.11.51	Ca' chicqochi'ñi nqai'en co'na' qaỹalauat so Abel, ca chi ỹovireta'a ca nalauataxac so Zacarías, na' qaỹalauat huaugui añi no'ueenaxanaxaqui late'ogue' yí'maq na'ñi aso ncopatoxonaxalate. Ca' vichiguiño' shiñiỹapegaxaua' quiyim ñi qota'olec ro'laxana'pegue' ma'le da lelauaxa so qomyipi quenajo qomyipi hueetaugui nagui.
LUK.11.52	¡Ca' vichiguiño' 'xoraiqolqa qamiri napaxaguinataxana' quena naqataxaquipi! Ma' qamiri npa'xañilec aso lauaatqate ñi lasom da na'deenaxanaxa, qam sqai noxoñiho qamiri chaqai sqa shiñiho quiyim inoxono ná'maq ỹahotaque inoxono.
LUK.11.53	Ca co'na' ime ỹa'xat dajo so Jesús, ca ná'maq napaxaguinataxanaripi quena naqataxaquipi chaqai na fariseoipi, ỹaatqajam ro'ỹa so'maxare. Ca' quiyi, ca se qoỹaxanac quiyim 'xoic na nenataxanaxac. 
LUK.11.54	Qaỹahotaque quiyim qaỹachiguiñi so'maxare, quiyim no'm 'ue ca la'qaatec se ỹa'maxañi, ca' chaqaica qaỹachigoxochichigui quiyim qaỹa'ue ca qaimaxalec lasauaxaset so'maxare.
LUK.12.1	Ca co'na' nqo'neetauec so lapootecta', ca' co'na' ỹaatqajam 'xoic so qomyipi. Ca vire'ta ỹapaguelec, ca' npataxata'. Ca' so Jesús ỹa'auaxan 'naapega so lapaxaguinatqaipi, 'naaco':
LUK.12.1	—'Neeto' se rovichii'a ana pe'taxachigui na pan hueetaugui na fariseoipi, qam da 'neeta: chaqaida da 'neeta quiyim 'neetapigui lauel quiyim 'maxaraic. 
LUK.12.2	Ma' sqaica ca se re'xogui quiyim se qaỹa'den, chaqai qaica ca qoỹoqtetegueñi quiyim se re'oq nqohin. 
LUK.12.3	Vichiguiño' cá'ogue cá'maq qamiri 'ñiỹac queca lapalqa', qara'xaỹa queca 'ec na'xa'a; chaqai quecá'maq 'xachii pa'xañitaho, loqo'm pohitagui ca 'imec lasom, ca' 'ec naualaxac queca pa'aashiguim queca 'imec.
LUK.12.4	Qamiri ỹaqaỹarolqa, shiñiỹapegaxaua' totaxan ro'chiỹa cá'maq ishit quiyim ỹalauat ca qom, ca' ime quiyim ỹalauat, ca se ishit quiyim 'ue ca liỹa 'ne'tegue. 
LUK.12.5	Qam sa'xatema qamiri cá'maq ỹaatqajam ro'chiỹa: ro'chiỹa ma'le ñi qota'olec ñí'maq 'ue ca 'negue. Ma' ime quiyim naqata'a ca nachaalataxac ca qom, ime, ca lotqai ishit quiyim ilari'ña ca ncopatqo' na sauaqhuaiquipi. Ca' 'iñi ñi paguec quet ro'chiỹa.
LUK.12.6	¿Se qaimeene' caua cinco qo'oole, ñiguita nqohin caua dos namirolli'? Qam ñi qota'olec sqaca aca coua'e 'oono'lli' cana'maxare. 
LUK.12.7	Ma' vire'ta na laue quena rqahiguii ná'ogue qanaloqochinta 'onatac nqohin. Totaxan ro'chii, ma' qamiri paguec lecaic aca rashivichii cacajo 'xoic qo'oole.
LUK.12.8	Ca' aỹim shinac quecá'ogue cá'maq ra'qaataxanem na qomyipi quiyim queeta'pegue' aỹim, ca' qai'neeta najo ỹale llaalec ichoxot quiyim lalamaxat na'maxare ma' hueetaugui na piguim le'ec lelaatqaipi ñi qota'a. 
LUK.12.9	Qam ca se ra'qaataxanougui na qomyipi quiyim queeta'pegue' aỹim, ca' ca'maxare qai'neeta se sa'xat quiyim ỹalamaxat ma' seuetaugui na lelaatqaipi piguim laseripi ñi qota'a.
LUK.12.10	Chaqai no'm 'ue canchaqaica qom quiyim 'ue ca inaxalec ca se no'uen la'qaatec najo ỹale llaalec, qaiyiita qaỹapalaxat ca lasauaxaset. Qam ca se no'uen ca ỹa'xat queso Espíritu Santo, se ishit quiyim qaỹapalaxat ca lasauaxaset.
LUK.12.11	Ca ma' ỹovita quiyim qaraviguiu'a aca lapoxoqui na judioipi, loqo'm na nashillipi chaqai na na'gaxalateripi, qam sqai hueetapigui qavillii cá'maq 'xachii chaqai cá'maq 'ñiỹac. 
LUK.12.12	Ma' quiyim ỹovita ca laloqo' quiyim taxahi, ca' so Espíritu Santo ỹapaxaguinguelo qamiri cá'maq leloxoỹaxac ca ra'qaachiguii.
LUK.12.13	Ca 'uo' so ỹale hueetañigui so qomyipi 'naapego' so Jesús:
LUK.12.13	—Qami' napaxaguinataxanaq, 'ñirapega ñi ỹaqaỹa quiyim ỹasectaqchigui da nesallaxa no'ueenaqto'oto qomi' na'le so qareta'a.
LUK.12.14	Qam so Jesús 'naaco':
LUK.12.14	—Shinapega qami', ¿negue' ca ỹaanem aỹim ca ỹo'ueenataxanaxac quiyim ño'laaque ca nasauaxaset, loqo'm quiyim sasectaqchigui ca nesallaxa?
LUK.12.15	Qai'neeta 'naaco':
LUK.12.15	—'Ajnaxañii chaqai rovichiỹa'a ná'ogue na nqo'itaxanqachic, ma' da nachaalataxac ca qom se ishit quiyim chicqaugui ná'maq 'xoic lesallaxa hueeto'ot.
LUK.12.16	Ca' quiyi, ca ỹa'uo' so raloqojnaxana, 'naaco':
LUK.12.16	—'Uo' so ỹale ỹaatqajam nesallaxanec. Ca so ro'ueenataxanteguelec 'laua ỹaatqajam 'xoic ana la so lanecsec co'na' naqat. 
LUK.12.17	Ca' so nesallaxanec ra'deenataxantac, 'naaco': “¿Nega'ỹo' ca shi'ntegue nagui? Ma' ỹim qaica ca sella'gue quiyim sa'maxat ma' ñaqat ana la na ỹanecsec.” 
LUK.12.18	Ca' ra'deenataxantac, ca 'naaco': “Ca' nagui sa'den dá'maq shine'tegue. Ỹim nagui samaxañi ñí'maq 'auaxaic ỹapoonaxanaxaqui cana la na ỹanecsec, qaiyi so'uet ca liỹa paguec lecaic nqaishin. Ca ma' ime, ca sellaugui ná'ogue ana la na ỹanecsec ma' ñaqat, qai'neeta ná'ogue ná'maq liỹa hueetaỹot. 
LUK.12.19	Ime, ca' ñanecalta': Qami' ñachaalataxac, nagui mashic 'xoic na rovinqui' lapootañi, nalauguilo caua 'xoic ñaxaripi. Nagui, ca' nco'machirec, qui'i', ni'chi', chaqai netooñi'sac.” 
LUK.12.20	Qam ñi qota'olec 'naapego': “Qami' ỹale ỹaatqajam qaico' ca 'yiiñiraque, quena pe qami' rillivi', ca' ná'ogue ná'maq 'maxachi'sac, ¿negue' cá'maq taalec ma'le?” 
LUK.12.21	Ca' chaqaida da 'neeta ca qom quiyim chi lapoonñi ca lesallaxa, qam 'xoratam quiñi qota'olec.
LUK.12.22	Co'na' ime, ca' so Jesús 'naapegalo saua lapaxaguinatqa, 'naaco':
LUK.12.22	—Nagui shinapegalo qamiri: Se ishit quiyim chigohita 'yiiñitaque ca qanoxohi chaqai ca qatooỹaguii quiyim ñiiñi. 
LUK.12.23	Ma' da chaalataxac sqai 'nejem cá'maq na'ic, chaqai da 'ueenataxac sqai 'nejem ca chi qoỹanñi nooỹac. 
LUK.12.24	'Ajñii na ratecsan, ma' ná sqai danaxan, chaqai se raqataxan, chaqai sqaica ca lapoonaxanaxaqui, chaqai qaica ca lo'xac. Qam ñi qota'olec qui'ỹaxantac na'maxare. ¡Qam qamiri ỹapacauec ca rashivichaxaguii, sqai 'ñiita ana qo'oollipi! 
LUK.12.25	¿Ca negue' ca caqamiri quiyim ỹapaguec ca lachitachic, ca' ishit quiyim noquiicshiguim ca ladogaxa? 
LUK.12.26	Ma' quiyim qamiri sqai shichii cá'maq sqa lo, ca ¿chi'negue queta' 'xoic ca rque'guenataxanaxahi queca liỹa?
LUK.12.27	Ñaqa 'ajñii da lañaqtaxac ana peue 'ue ana lenoỹaxai. Ma' ana'maxare se ro'ueenataxan, chaqai se raqaletenaxan. Qam aỹim shinac quiyim vire'ta so nashi Salomón quesá'ogue so no'ueetaxat, sqai 'nejem da no'ueetaxac cana lenoỹaxai. 
LUK.12.28	Ma' no'm ñi qota'olec ỹa'ue na no'ueetaxat ana peue quiyim nagui hueetalec na no'ueenaxa, ca nete'e, ca qaỹavigaxat qainaxaugui ca nqatelaxanaxaqui, ¡huose'quet se ỹa'ue ca no'ueetaxachii, qamiri cocho'qui' ca rpi'ỹaxaguii! 
LUK.12.29	Ca' vichiguiño' mesqai 'xoic ca rachitachiguii, quiyim daañitaque ca qanoxohi chaqai queca ni'chiigui. 
LUK.12.30	Ma' na qomyipi hueetalec ana 'laua chaqainaua nauá'maq coỹaretecto naua'que nauataxare'. Qam qamiri 'ue ñi qata'ahi quiyim shi'gue ỹa'den quiyim qamiri viñitapigui naua'que nauajo. 
LUK.12.31	Qam qamiri ỹaatqajam na'xaỹaxañiỹa da lo'ueenataxanaxac ñi qota'a quiyim mashic ỹoiquentac ná'ogue najo, ca' qai'neeta coñiguit ma'le naua'que nauajo.
LUK.12.32	Totaxan ro'chii, ma' qamiri 'ñiita acá'maq ỹalamqate iloxoiqatecse qagreta. Qamiri sqo vite', qam ñi qata'ahi ỹaatqajam ỹa'maxarente' qamiri quiyim nouañiỹau'a da lo'ueenataxanaxac ma' ỹoiquentac ná'ogue najo. 
LUK.12.33	Miiñii naua rouenaxahi. Ime, ca' 'ỹaañim na 'ue ca ỹouentaque. Ime, ca' 'viichii aca qachoxoguii se ishit quiyim qo'oq, chaqai da nesallaxa hueeta'gue da piguim ma' se imeho, chaqai se inoxono ca cuataxai, chaqai se rechigaxan ca pit. 
LUK.12.34	Ma' cá'maq hueeta'gue ca resallaxahi, ca' chaqaica hueeta'ñi añi re'taxanatahi.
LUK.12.35	Ỹaatqajam na'maxachitañi, ỹaviquetaugui nqai'ñii aca rcoỹeraxanaxaguii. 
LUK.12.36	'Ñiitam ca nelaatec quiyim nauaanta'guit ca na'co' quiyim novi' chicqa'a ca nashilaxac, qaiyi leuoteta ỹauachigui ca lasom ma' novi' ca'maxare, loqo'm chi roỹaxan. 
LUK.12.37	Chalego la'maxa quecauajo nelaatqa quiyim ma' novi' ca na'coote' iuanejlgoto quiyim ñaq neloosauec ma' novi'. Ỹaatqajam llic da shinac quecajo a'co' na'maxajñi, ca nqa'xanaxañiñi caua'maxare, iloxoỹaxandelec ca nqui'ỹaxala', ime, ca' niỹoqshiguim ca na'ic. 
LUK.12.38	'Eno'm novi' queca pe lauel, loqo'm ma' na'xa'atac, qam no'm novi' iuanejlgoto ñaq neloosauec, chalego la'maxa ma'le quecauajo nelaatqa. 
LUK.12.39	Ca' 'yiiñita dajo shinac quiyim 'ue ca lalamaxat ca 'imec quiyim ỹa'deenta ca loviraqa' ca cuataxai chaqa'ma' yi nelootauec, ca se ỹasen quiyim qai'guentau'a quiyim qarocachot. 
LUK.12.40	Ca' qamiri qai'neeta ỹaatqajam na'maxachitañi, ma' ne'laqataxanto ca loviraqa' najo ỹale llaalec.
LUK.12.41	Ca' so Pedro renataxan:
LUK.12.41	—Qami' qara'gaxala', dajo raloqojnaxanaxachi', ¿peeta'a nodaaterec tauguilo qomi', loqo'm ná'ogue na liỹa qomyipi qai'neeta?
LUK.12.42	Ca' so qara'gaxala' 'naaco':
LUK.12.42	—¿Ca nega'ỹo' ca 'nejem ca nelaatec qamaxaraic chaqai 'deenaxanqachaqaic quecá'maq ca na'co' pataxalec cá'ogue ca louenec queca la'a' quiyim qui'ỹaxanataxan ma' ỹovirelec ca laloqo'? 
LUK.12.43	Chalego la'maxa quecajo nelaatec quecá'maq quiyim novi' ca na'co', ca natenejlec ỹo'ueetetac ca nelaataxaset. 
LUK.12.44	Aỹim ỹaatqajam llic da shinac quecajo a'co' ỹamaxalec ma'le quiyim reloxoỹa'a cá'ogue cá'maq louenec. 
LUK.12.45	Qam quecajo 'neetapega quiyim sqaua' novi' ca na'co', ca' ỹouaxantac na liỹaripi nelaatqaipi chaqana nelaataipi, ime, ca' quelec da lqui'ỹaxac, chaqai da ne'taxac quena lataxa, 
LUK.12.46	ca' so na'co' novi' quecajo na'xa'a quiyim so lelaatec se ỹahotaque chaqai ca laloqo' se ỹa'den, ime, ca' qaỹa'ue ca nouaxanaxaset chalego lecaic, 'nejem nqohin ca nouaxanaxaset ná'maq mese na'xaỹaxan.
LUK.12.47	Qam ca nelaatec quiyim ỹa'den ca ỹahotaque ca na'co', qam se na'maxatetañi, chaqai se na'xaỹaxan, ca' ca'maxare ỹaatqajam 'xoic ca nouaxanaxac ma'le. 
LUK.12.48	Qam ca nelaatec quiyim se ỹa'den ca ỹahotaque ca na'co', ca' ỹo'uet ca chicqaugui ca nouaxanaxaset, ca sqailligueme' ca nouaxanaxaset. Ma' ca 'xoic ca qoỹaanem, ca 'xoic ma'le ca qaroỹaxanaque, chaqai ca 'xoic ca qaipataxalec, ca paguec lecaic ca qaroỹaxanaque.
LUK.12.49	Aỹim ñanac quiyim scopata'a ca norec quena 'laua; chaqai ¡chalego na ishoxo quiyim chaqa'ma' ỹaviquetaugui nagui! 
LUK.12.50	Aỹim sai'a quiyim 'xoic ca i'xoric, 'nejem ca nocoraxanaxac, chaqai ¡chalego na ỹachicoxo quiyim chaqa'ma' sahotaque quiyim ỹovirelec! 
LUK.12.51	Qamiri ¿pe'taxañitaque quiyim ñodo ca leuagaxa na qomyipi? 'E', qaidaata quiyim neuagaxat na qom. 
LUK.12.52	Ma' nagui taachi'ñi quiyim quecaua cinco queca na'a' chaqa'ma' neuagaxate', quecaua tres npa'guento caua dos, chaqai caua dos npa'guento caua tres. 
LUK.12.53	Ca neta'a npa'guente'e' ca llaalec, chaqai ca ñaalec npa'guente'e' ca leta'a. Aca nate'e npa'guente'e' aca llaale, chaqai aca ñaale npa'guente'e' aca late'e. Aca 'ỹoqoro npa'guente'e' aca late, chaqai aca nate npa'guente'e' aca ni'ỹoqoro.
LUK.12.54	So Jesús qai'neeta 'naapega so qomyipi:
LUK.12.54	—Quena' qamiri huañiỹa na naueguelec chicqo'tegue da lauashiguim, ime, ca' 'ñiỹac ỹaxat ma'le. Ca' chaqaida ipaquichigui. 
LUK.12.55	Chaqai quena' pe'taxanshiguim na nonot queda 'guiñi, ca' 'ñiỹac 'xoic ma'le ca npa'ỹaaxa. Ca' chaqaida ipaquichigui. 
LUK.12.56	Ca' ¡qamiri mashic 'ñiitapega quiyim qamiri 'maxaraqa! Ma' qamiri 'yiiñii 'xachii na netanqaipi na piguim chaqai na 'laua, qam ¿chi'negue ma' sqa 'yiiñii ca 'neete' naua na'xata' seuqatauguilo nagui?
LUK.12.57	Qam qamiri ¿chi'neco' ma' se nimichiỹalta', qaiyi 'viichii ca ỹa'maqachiguiñi? 
LUK.12.58	Ma' no'm 'ue ca ỹamaxalec qami' ca rasauaxashichi', ime, ca' talaxanegue qami' queca nashi, qam no'm ñaq quiita'gue ca nayic, 'maxaraic quiyim chaqa'ma' na'maxachire'e' ca npa'guenaxaua'e', qaiyi se ishit qaỹauegueu'a qami' cá'maq imitaque ca rasauaxashichi'. Ca' queca nimiitaxanaq queca nasauaxaset ilara'a qami' ca nouaataxanaq, ca' queca nouaataxanaq ỹanaugui qami' ca ncoñiitaxanaxaqui. 
LUK.12.59	Ca' aỹim shinapega qami' quiyim sqai shichi' nenoxoñirec cacajo ncoñiitaxanaxaqui quiyim saqa' shivichiñi' aca pa'aatec ra'ualli'i'.
LUK.13.1	Ca' chaqaisaua sauajo na'xata', ca 'vio' saua novite', ca' ra'qaataxansapeguem so Jesús queso nashi Pilato 'vio' saua ỹalauate' qomi' nera'ñi yi Galilea. Ime, ca' ỹalecqajñiguit na leuoripi só'maq leuoripi ca lalauatec iseripi, ỹahosaque ỹavigaxate' quiyim lachitaxanataxanqate'. 
LUK.13.2	Ca' so Jesús 'naaco':
LUK.13.2	—¿Qamiri pe'taxañitaque quiyim sojo qomyipi qohine'tegue dajo paguec sauaqhuaiquipi quiyá'ogue yi liỹaripi na'ñi yi Galilea? 
LUK.13.3	Ỹim shinac 'e'. No'm qamiri se retacochahi, qamiá'ogue 'ñiita ma'le caua'maxare. 
LUK.13.4	Loqo'm 'ñiitapega quesaua dieciocho qaipataqarañi co'na' 'guiñi aso naue na'ñi yi Siloé, ¿peeta'a 'ñiitapega paguec sauaqhuaiquipi quená'ogue na neeta'ñi yi Jerusalén? 
LUK.13.5	Ca' shinapegalo qamiri 'e'. Ma' qamiri qai'neeta no'm se retacochahi, ca' qamiá'ogue 'ñiita ma'le caua'maxare.
LUK.13.6	Ca' so Jesús ỹa'uo' aso raloqojnaxana, 'naaco':
LUK.13.6	—'Uo' so ỹale 'uo' aso lanecse higo, ỹantalec yi na'laua. Ca' eec ra'ajnaxana, qam sqaca aca ỹanata la. 
LUK.13.7	Ime, ca' 'naapega só'maq neloxoỹaq queso 'laua, 'naaco': “'Ajñi', mashic tres ñaxari yapilta'quena, qam sqaca aca sanata cacá'maq ñi'guena'a la. Ca 'maxaraic huaxañirelec ada'maxare, ¿negue' quet cá'maq 'negue quiyim neetalec yi 'laua?” 
LUK.13.8	Qam só'maq neloxoỹaq quiyi 'laua 'naaco': “Qami' ña'co', ñaqai 'xañirac quenajo ñaaxa ada'maxare, ñaq ñi'ỹot chaqai semeetot. 
LUK.13.9	Ca' queda, ca' sqoue 'ue aca la. Qam no'm se ishit 'ue aca la, ca' qaỹouaxanlec ma'le.”
LUK.13.10	Ca 'uo' so na'xa'a co'mataxaqui, ca' so Jesús rapaxaguinataxantac, hueetaugui aso lapoxoqui na judioipi. 
LUK.13.11	Ca' ỹalequetaho' aso 'aalo mashic ỹovi' dieciocho ñaxari queso le'ne'. 'Uo' so le'ec lecmaxaic qoyimigui nqai'en, ca' aso'maxare se ishit nalamaxajñi. 
LUK.13.12	Ca co'na' so Jesús idaana'a, ca roỹaxana, ca' 'naapego':
LUK.13.12	—Qami' 'aalo, nagui mashic souec qami' quena ralolaxa'e'.
LUK.13.13	Ca' ỹashil-lec queda lqai'laxat aso'maxare, ca chaqa'ma' nalamaxajñi, ca' imaqachintac ñi qota'olec. 
LUK.13.14	Qam só'maq nashi cañí'maq napoxoqui ỹaatqajam ro'o, ma' so Jesús ỹomatec queso na'xa'a co'mataxaqui. Ca' 'naapego' so qomyipi, 'naaco':
LUK.13.14	—'Vii naua seis na'xata' quiyim ỹa'maqachiguiñi qaro'ueenataxanguilo. Ca chaqainaua quet naua huauguilo quiyim qaromachiuec, qam mesqaiyi yi na'xa'a co'mataxaqui.
LUK.13.15	Ca' so qara'gaxala' saat, 'naaco':
LUK.13.15	—Qamiri mashic 'ñiitapega quiyim qamiri 'maxaraqa, ¿peeta'a sqaica canchaqaica caqamiri ỹosouec ca lalo ñii'lola, loqo'm aca lalo 'ashina queca na'xa'a co'mataxaqui quiyim ỹauegaxasom, ne'taxan queca huaxaỹaq? 
LUK.13.16	Qam cadajo 'aalo ma' llaale so Abraham, ca' so na'ỹaapec coñiretari' ada'maxare quedajo nalolaxa nagui mashic ỹovi' dieciocho ñaxari, ca' ¿se ỹa'maxaño' quiyim qaỹosouec quedajo ralolaxa queca na'xa'a co'mataxaqui?
LUK.13.17	Ca co'na' 'naac dajo so Jesús, ca' sá'ogue so npa'guenaxauaripi ỹaatqajam 'xoic da layiloxo. Qam sá'ogue so liỹa qomyipi ỹaatqajam 'ue da netoonaxac na' iuanchigui da lecaic da ỹo'uet so Jesús.
LUK.13.18	Lotqai 'naaco':
LUK.13.18	—¿Nega'ỹo' ca 'nejem nqaishin da lo'ueenataxanaxac ñi qota'a quiyim ỹoiquentac ná'ogue najo? ¿Chaqai nega'ỹo' ca saloqojnaxana? 
LUK.13.19	Da'maxare 'nejem aca la ana mostaza quiyim ca qom ỹanlec ca na'laua, ime, ca' ñaxat, vire'ta quiyim 'nejem aca qo'paq late'ogue'. Ime, ca' anac ana qo'oollipi, ca' ỹo'uet na lco'vichaxaquiripi ỹanauguilo naua lasote.
LUK.13.20	Qai'neeta 'naaco' so Jesús:
LUK.13.20	—¿Nega'ỹo' ca saloqojnaxana quiyim 'nejem nqaishin da lo'ueenataxanaxac ñi qota'a quiyim ỹoiquentac ná'ogue najo? 
LUK.13.21	Da'maxare 'nejem aca lpe'taqate ca pan quiyim aca 'aalo icona. Ime, ca' inaxañigui ca lodegaxat laqaulatec, ca' aca'maxare pe'taxachigui cá'ogue cá'maq naqaulatec.
LUK.13.22	So Jesús ñaqai taata'gue da Jerusalén, ca' taỹalec so na'aateripi chaqai naua na'aaterolqai', ca' rapaxaguinataxantac. 
LUK.13.23	Ca 'uo' so renataxan, 'naaco':
LUK.13.23	—Qami' qara'gaxala', ¿sqo vite' cauá'maq nca'lerec?
LUK.13.23	Ca' so'maxare 'naaco':
LUK.13.24	—Nquipichiỹa'pegue' quiyim noxoñiho quiñi cocho'qui' lasom, ma' ỹim shinac quiyim ỹaatqajam 'xoic ma'le ca ỹahotaque inoxono, qam se ishit. 
LUK.13.25	Ma' ime, ca' cajo lauo' ca 'imec ne'laxashiguim, ỹapogui ca lasom ca 'imec, ca' qamiri pa'aitauec, ca' ỹaxañitapegueu'a ca lasom, 'ñiỹac: “Qami' qara'gaxala', huachire'ogalo qomi'.” Qam ca'maxare saat, ca' 'naac: “Taque', se sa'den ca chigoxoita'gue qamiri.” 
LUK.13.26	Ca' quiyi, ca qamiri 'ñiỹac: “Qomi' qami' qarqui'ỹaxaua, chaqai qane'taxaua quen, chaqai qami' paxaguinataxañisac quena' senqata'ñi yi qara'a'.” 
LUK.13.27	Qam ca'maxare 'naapegalo qamiri, 'naac: “Ỹim shinapegalo qamiri quiyim aỹim se sa'den ca chigoxoita'gue. Oquiỹe'e najo qamiá'ogue qamiri, ma' qamiri 'viichitac da se ỹa'maxañi.” 
LUK.13.28	Ca' quiyi hua'ñi, ca' nohiñitac chaqai quishquintecta' naua rovii quena qavillii, ma' daañiỹau'a ca Abraham, Isaac, Jacob, chaqai ná'ogue na letaxaỹaxaquiripi ñi qota'a, qoyinta'ñi ca lo'ueenataxanqa' ñi'maxare, qam qamiri, ca' qaro'yiỹauec. 
LUK.13.29	Ma' nac ma'le na qom chicqa'gue da rapiguim chaqai da 'guiñi chaqai da lqodoigue chaqai da lauashiguim, ca' nqa'xanñi quiyim que'e queca lo'ueenataxanqa' ñi qota'olec. 
LUK.13.30	Ca' queca ma'le 'uo' quena nagui co'uaataxantaho, ca' 'ue ca 'auetaho; chaqai 'uo' ná'maq nagui 'auetaho, ca' co'uaataxantaho ma'le.
LUK.13.31	Ca' chaqaiso so na'xa'a, ca novirero saua chicqoraugui na fariseoipi. Ca' qara'qaataxanem so'maxare, qohinac:
LUK.13.31	—Oquire'e najo, ma' ñi nashi Herodes ỹahotaque ralauachi'.
LUK.13.32	Qam so'maxare 'naaco':
LUK.13.32	—Mohi, 'qaataxañim ma'le cataq co'ỹaxaraic: “Nagui chaqai nete'e so'da'oguiyi na ne'ec lecmaxaiquipi, chaqai somatec na ralolaxaic, ca' nete'e liỹa, ca' yime.” 
LUK.13.33	Qalaxam no'uen quiyim shic lecocho'qui' quena na'xa'a chaqai nete'e chaqai ca liỹa na'xa'a, ma' se ỹa'maxañi quiyim qaỹalauat ca letaxaỹaxaqui ñi qota'a pa'aatauec quiyi Jerusalén.
LUK.13.34	¡'Xoraiqolqa qamiri ñiita'ñi na Jerusalén, ma' qamiri lauachiỹac na la'qaataxanqajanqaipi ñi qota'a, chaqai naxahitalec quena qa' ná'maq nelaatalo qamiri ñi qota'olec! ¡Ỹoto'o' quiyim sahotaque llapoonta' na qachaalaxai'pi, shine'tegue quiyim 'ec aca huaqa'e quena' lapoonta' na llaalqaipioqui', illo'oto naua laua', qam sqa 'maxariñii! 
LUK.13.35	'Ajñii qamiri, ma'le naua ra'aachiri co'tejelgoto; chaqai aỹim shinapegalo qamiri quiyim tot liỹa huañiua', toco' ma' 'ñiỹac: “Ỹaatqajam chalego loyac da llicyaxac ná'maq nelaatalo qomi' ñi qara'gaxala'.”
LUK.14.1	Ca 'uo' so na'xa'a co'mataxaqui, ca' so Jesús quepegue' quiyim lqui'ỹaaqa' yi la'a' so lashi na fariseoipi. Ca' so liỹaripi fariseoipi chi rauaanaxantac, ra'iitapegueu'a so'maxare. 
LUK.14.2	Ca' hueeta'anyi qai'neeta so ỹale na'uat na loshicmaxa reloqoto'ot so'maxare. 
LUK.14.3	Ca' so Jesús inat ná'maq rapaxaguinataxanta'pegue na naqataxaquipi chaqai so fariseoipi, 'naaco':
LUK.14.3	—¿Peeta'a qaỹasenta quiyim qaỹomatec ca ralolaxaic quiyi na'xa'a co'mataxaqui, loqo'm 'e'?
LUK.14.4	Qam só'maq qomyipi ỹaatqajam i'maqajlem. Ca' so Jesús ipootau'a so ralolaxaic, ca chaqa'ma' imeuec nqai'en, ca' 'naapega quiyim eec. 
LUK.14.5	Ca' 'naapega so fariseoipi, 'naaco':
LUK.14.5	—'Uo' cá caqamiri, no'm 'ue ca qalohi 'ashin, loqo'm ca ñii'lola, quiyim ta'ñigui aca ni'ỹa, ¿mesqai chaqa'ma' navicshiguim, 'eno'm nachinchigui ca na'xa'a co'mataxaqui?
LUK.14.6	Qam sqaica ca ishit 'ue ca ỹa'xat quesaua'maxare.
LUK.14.7	Ca co'na' so Jesús iuanchigui da 'neetari' so nalecseripi quiyim nca'atapegueu'a ná'maq paguec loyac qa'xanaxaquiripi quesó'maq nqui'ỹaxala', ca' ỹa'ue da laqataxac, 'naaco':
LUK.14.8	—Ca no'm 'ue ca qami' lalecsec queca nashilaxac, se nqa'xañiri'ñi ca qa'xanqa' paguec loyac, ma' sqoue noviro ca liỹa nalecsec qaỹapacqajnauec caqami'. 
LUK.14.9	Ca cá'maq qamiri lalecse' ishit quepegue' qami', ime, ca' 'naac: “'Ỹaañitem na nqa'xanaxaqui'i' najo liỹa.” Ca' ne'laxachirishiguim, qam 'ue na rayiloxo'e', ca' nqa'xañirelec ca pa'aatec qa'xanaxala'. 
LUK.14.10	Vichiguiño' no'm qami' nalecsec, ca' nqa'xañiringui ca pa'aatec qa'xanaxala', qaiyi ma' novi' cá'maq qami' lalecsec, ca 'naapega qami': “Qami' ñamígo, na'itquena nqa'xañiriñi quena paguec loyac qa'xanqa'.” Ca qaimaqachin qami' quecauá'maq nqa'xañisa'anto. 
LUK.14.11	Ma' cá'maq chi ỹauaaque ca lecaic, ca' se qaimaqachin, chaqai cá'maq neneequesenta, ca qaimaqachin.
LUK.14.12	'Naapega qai'neeta só'maq ỹale talaxantaco':
LUK.14.12	—Noma' 'ỹaañirec ca na'ic, loqo'm 'viichi' ca nqui'ỹaxac, sqai ỹalli' na namigoi'ipi, chaqai na rqaỹachi'ipi, chaqai na qauochi' laseripi, chaqai na sqoỹoqaque quena ra'aachi' nesallaxanqaipi, ma' caua'maxare ma'le lotqai ỹale' aqami', ca' 'ue ca coñichiguit lopilaxaset. 
LUK.14.13	Qam no'm 'viichi' ca nqui'ỹaxac, talaxañi' quena 'xoraic, chaqai na tot qaica ca 'negue, chaqai na ni'iraho naua lichil, chaqai na qai'laqaipi, 
LUK.14.14	qaiyi ỹaatqajam chalego ca ra'maxa'e'. Ma' na'maxare se ishit quiyim rishivichiñi'. Qam qami' ma'le 'ue ca nishiuetenaxaqui', ma' ỹovita quiyim liỹa qanca'laxatec ná'maq ỹaatqajam 'maxaraic da no'ueenataxac qomyipi.
LUK.14.15	Ca co'na' 'qaachigui dajo so 'óna quesauá'maq nqa'xansañi, reloqotalec ca nqui'ỹaxala', ca 'naapego' so Jesús:
LUK.14.15	—Ỹaatqajam chalego loyac ma'le quecá'maq nouanau'a ca na'ic ma' qoyinta'ñi ca lo'ueenataxanqa' ñi qota'a.
LUK.14.16	Ca' so Jesús 'naaco':
LUK.14.16	—'Uo' so ỹale ỹo'ueeto' so ỹaatqajam lodegaxat nqui'ỹaxac, ca' relaataxan quiyim qoỹal ca 'xoic qom. 
LUK.14.17	Ca co'na' ỹovita ca laloqo' quiyim que'e, ca ila' so lelaatec quiyim 'naapegalo caua lalecse': “Naguii, ma' mashic yá'ogue ỹa'maqatañi.” 
LUK.14.18	Qam sá'ogue daachiguiñi na 'ue na ỹeguelec. Ca só'maq 'auaxaic 'naaco': “Ỹim chita'gue quiyim seshiujnaxana yi ña'laua, ca' ỹim shic quiyim sa'ajnaxane'oga. Ca' nagui ñi'xoresene'tot qami' quiyim chi yi'xoriñi'sac.” 
LUK.14.19	Ca' so liỹa 'naaco': “Ỹim, qam chita'gue seshiujnaxanalo yaua cinco notauaripi toorollipi, ca' nagui sahotaque quiyim se'guen. Ca' ỹim chi qouaquiric chaqai yi'xoriñi'.” 
LUK.14.20	Ca' so liỹa 'naaco': “Aỹim, qam chita'gue so'on, ca' vichiguiño' ỹim se seshit quiyim shic.” 
LUK.14.21	Qam co'na' rapil so nelaatec, ca' ra'qaataxanem dá'ogue dajo só'maq na'co'. Ca só'maq na'co' ro'o. Ca 'naapego' so lelaatec: “Mo'e', quiteguelo naua nayico chaqai naua nayicolqai' quenajo na'a'. Ime, ca naviquiro ma'le na 'xoraiquipi chaqai na tot qaica ca 'negue chaqai na ni'iraho naua lichil, chaqai na qai'laqaipi.” 
LUK.14.22	Ca co'na' mashic shi'gom, ca lotqai novi' so nelaatec, ca' ra'qaataxan, 'naaco': “Qami' ña'co', mashic shi'gue so'uet da relaataxanaxaqui', qam qaiyiita 'ue nedaaqa'.” 
LUK.14.23	Ca' so 'co' 'naapego' so lelaatec: “Mo'e', quiteguelo ma'le naua nayico leta'al chaqai naua nayicolqai' chaqai repaquira'a na liỹa quiyim nenoxono, qaiyi no'xagui na iuo'. 
LUK.14.24	Ma' ỹim shinac quiyim sqaica ca quenataq 'auaxaic ỹalecseripi tot ishit quiyim ñouanaxaua quena noq.”
LUK.14.25	Ca ỹaatqajam 'xoic na qom coỹareta'pegue' so Jesús, ca' so'maxare nqovilque'e, ca 'naaco':
LUK.14.26	—No'm 'ue ca nacpegue' aỹim, qam no'm se ỹamaqa'gue ca leta'a, aca late'e, aca loua, llaalqa, caua lqaỹa' ỹale' chaqai caua lqaỹa' 'aalo, chaqai vire'ta dá'maq chi nachaalataxac, se ishit quiyim ỹapaxaguinatec. 
LUK.14.27	Chaqai ca sqai quegue aỹim, quiyim se ileualec aỹim, se ishit quiyim ỹapaxaguinatec. 
LUK.14.28	No'm 'ue ca 'óna caqamiri ỹahotaque quiyim no'xonshiguim aca naue, ca' ¿mesqai 'au nqa'xanñi quiyim retan, ime, ca' naloqochin, tegue' chi nalootañi acá'maq laseuete aca sham ỹo'uet? 
LUK.14.29	Chaqai no'm ỹo'uet cá'maq pa'aañi quiyim ỹahotaque no'xonshiguim, qam se ỹomat, ca ná'ogue ná'maq iuana chaqa'ma' i'neetac ca'maxare. 
LUK.14.30	Ca' qohinac: “Dajo ỹale mashic no'xonshiguim ada naue, qam se ỹomat.” 
LUK.14.31	Loqo'm ca nashi sham nalauate'e' ca liỹa nashi, ¿peeta'a sqai 'au nqa'xanñi, retan quiyim tegue' chi ishit nalo'guit ca diez mil nalliripi quiyim nalauate'e' ca naqueto'ot ca veinte mil qomyipi? 
LUK.14.32	Chaqai no'm retan quiyim se nalo'guit, ca' ma' ñaq qoỹoqo'chiguit cá'maq liỹa nashi, ca ỹa'ue ca lelaatec quiyim rashiilaxanaque quiyim liyi se ipacta', ca' sqaicanqaida. 
LUK.14.33	'Eda da 'neeta quiyim 'ue cá caqamiri quiyim se ỹalat ná'ogue na louenqaipi, se ishit quiyim ỹapaxaguinatec.
LUK.14.34	Na 'ue ỹaatqajam lo'yaxanec, qam no'm tot nochaua, ca' ¿negue' quet ca 'neeta quiyim liỹa qaỹouen? 
LUK.14.35	Ca' tot qaica ca taiguit, vire'ta sqa taiguit quiyim qainaxaguit na 'laua, loqo'm quiyim qaỹalecqajñiguit cá'maq qainaxalec ca nanaxanqa'. Qaidaata quiyim qaỹalat. Cá'maq 'vii caua lque'laa lauaco, ca' na'xaỹaxan.
LUK.15.1	Ná'ogo' na sauaqhuaiquipi chaqai na ỹacona'piguit ana nishiuete so nashi quiyi Roma, nqo'neetau'a so Jesús, ỹahotaque na'xaỹaxana. 
LUK.15.2	Ca' quedajo, so fariseoipi chaqai ná'maq rapaxaguinataxanta'pegue na naqataxaquipi, queeteguelec se no'uen na ỹa'xatetac queso'maxare, 'naaco':
LUK.15.2	—Dajo ỹale ỹacoñi'chiguit na sauaqhuaiquipi, chaqai lqui'ỹaxauaripi na'maxare.
LUK.15.3	Ca' so Jesús ỹa'uo' so raloqojnaxana, 'naaco':
LUK.15.4	—¿Negue' cá caqamiri, no'm cien aca lalo qagreta, ca 'ue aca 'oono'lli' na'laañi, mesqai po'an aca noventa y nueve quena no'ueenaxa, ca' idaanaque acá'maq na'laañi, vire'to' ma' ỹanata? 
LUK.15.5	Ca noma' ỹanata, ca illaalec na lallaac, ca ỹaatqajam ỹa'maqachiguiñi. 
LUK.15.6	Ca' ma' ỹoviro queca la'a', ca lapoonta' ca namigollipi chaqai ca la'aayaxauaripi. Ca' 'naapega: “'Maxaraic qamiri ñitoonaxaua', ma' mashic sanata añi ilo qagreta na'laañi.” 
LUK.15.7	Ca' ỹim shinac chaqai 'nejem queda piguim ỹaatqajam 'xoic ca toonaxac quiyim 'ue ca qom sauaqhuaic netacocha queca noventa y nueve qomyipi 'maxaraic se ỹouen quiyim netacocha.
LUK.15.8	Loqo'm ¿negue' aca 'aalo quiyim hueeto'oto caua diez chiróla, ca 'ue aca na'laañi, mese copata'a aca lcoỹeraxanaxaqui, ca' i'lec ca la'a', qam ỹaatqajam 'xoic da letelaxa ra'iite'e vire'to' ma' ỹanata? 
LUK.15.9	Ca' ma' ỹanata, ca lapoonta' na namigallipi chaqai na la'aayaxaua 'aallipi, ca 'naapega: “Netoonaxauahi aỹim, nagui mashic sanata ayí'maq ỹam chiróla na'laañi.” 
LUK.15.10	Ca' ỹim shinapegalo qamiri ỹaatqajam 'ue qai'neeta da netoonaxac ná'maq qota'a lelaatqaipi piguim laseripi, quena' 'ue ñi netacocha quena sauaqhuaiquipi.
LUK.15.11	So Jesús qai'neeta 'naac:
LUK.15.11	—'Uo' so ỹale 'vio' saua dos llaalqa. 
LUK.15.12	Ca' so na'aasa quesaua'maxare 'naapego' so leta'a: “Qami' ita'a, nañaañirim dá'maq qatqajañisari' quiyim taalec aỹim isallaxa.” Ca' so leta'a ỹasectaqchigui da lesallaxa quesaua'maxare. 
LUK.15.13	Ca co'na' saqa' vite' saua na'xata', ca so ñaalec na'aasa imen sá'ogue só'maq chi louenec. Ca' aso laseuete i'xat, quepegue' so liỹa 'laua. Ca' quiyi, ca chi iualaxain aso lam, chaqai nalecqajantaugui na se no'uen da llicyaxac. 
LUK.15.14	Ca co'na' imeho sá'ogue aso lam, ca novi' so nqopaaxa lodegaxat queso neetalec 'laua. Ca' quiyi, so'maxare ỹaatqajam ỹoviro'ot da lqopaaxa. 
LUK.15.15	Ca' eec imitaque ca lo'ueenatec, ca quepegue' so ỹale chi la'a' sojo 'laua. Ca' sojo ỹale ilata só'maq na'laua quiyim reloxaỹa'a nqai'en aso lalo cooshipi. 
LUK.15.16	Ca' so'maxare ỹaatqajam 'ue da lishoxo quiyim ỹa'ic, ca' quema' quená'maq map ỹa'queetac so cooshipi, qam qaica ca ỹaanem. 
LUK.15.17	Ca' quiyi, ca ra'deenataxantac, 'naaco': “¡Ỹaatqajam cá'ogue ca ro'ueenataxantac queca la'a' ca ita'a ỹaatqajam se ỹouen na loq, qam ỹim quena seueta'ñi yalauat na ỹoqopaaxa! 
LUK.15.18	Aỹim sopila ma'le yi la'a' ca ita'a. Ime, ca' shinapega ma'le, shinaco': Qami' ita'a, ỹim 'uo' da ỹasauaxaset hueeto'ot ñi qota'olec chaqai caqami'. 
LUK.15.19	Ca' vichiguiño' nagui sqa taiguit quiyim 'ñirapiguiỹa' ỹim qachaalqui'. Ta'ta'a quiyim 'ñi'sahic relaachiqui'.” 
LUK.15.20	Ca' quiyi, ca' eec, pila yi la'a' so leta'a.
LUK.15.20	Ca co'na' ñaq qoỹoqo'chiguit, ca so leta'a ỹauañi'chiguit so'maxare. Ca' ỹaatqajam 'uo' da le'xorenataxanaxa. Ca' ne'guenta ca'guit. Ca co'na' ỹovichiguit, ca' qa'aalegue chaqai nqo'goq. 
LUK.15.21	Ca' só'maq llaalec 'naaco': “Qami' ita'a, aỹim 'uo' da ỹasauaxaset hueeto'ot ñi qota'olec chaqai qami'. Ca' vichiguiño' sqa taiguit nagui quiyim 'ñirapiguiỹa' ỹim qachaalqui'.” 
LUK.15.22	Qam so leta'a 'naapego' so lelaatqaipi, 'naaco': “Chaqa'ma' coñiỹalo caua no'viiñi noho, ca' ỹañiñi nqai'ñii, chaqai ỹanñi nqai'ñii aca lichicshaqate chaqai caua lapelate'. 
LUK.15.23	Ime, ca' naviguiuo cá'maq ỹaatqajam 'uegaxasaq huaqui llaalec, ca' lauachii. Ime, ca ¡squi'ỹaq, so'ueetaq ca qaremaqachic! 
LUK.15.24	Ma' dajo ỹaalcolec mashic tot qaica, qam liỹa nca'leuec. Da'maxare mashic na'laañi, qam mashic sanataxa.” Ca' qaỹo'uet sojo nemaqachic.
LUK.15.25	Qam ñaqai hueeta'oga na no'ueenaxa só'maq ỹi llaalec. Qam co'na' rapilo, ca mashic ipalatau'a yi la'a', ca 'qaatapegueu'a so neviiguellipi chaqai so rasotaxaripi. 
LUK.15.26	Ca' roỹaxana so 'óna queso ne'naqaipi, ca inatetac chi negue' ca 'em qaỹo'uet dajo. 
LUK.15.27	Ca só'maq ne'nec 'naaco': “Ñi rqaỹa'e' novi', vichiguiño' ñi qata'ahi relaataxanlec quiyim qaỹalauat so ỹaatqajam 'uegaxasaq huaqui llaalec, ma' ñi'maxare novi' 'maxaraic chaqai no'ueenta.” 
LUK.15.28	Qam só'maq lqaỹa ỹi ro'o, ca' se inoxono. Ca' vichiguiño' so leta'a que'oga, ne'xoresene'tot quiyim inoxono. 
LUK.15.29	Qam so'maxare 'naaco' queso leta'a: “Qami' 'yiiñite' ỹoto'o' naua ñaxari quiyim so'ueenataxantacot qami', chaqai se ỹauana quiyim se ña'xaỹaxana qami'. Qam se ỹauanapega quiyim 'ue ca 'oonoqui' 'ỹaañitem aỹim quetaq llaalec, qaiyi so'uet ca iqui'ỹaxac, ca ñouanta'ai' na ñamigollipi. 
LUK.15.30	Qam nagui novi' ñi qachaalqui' ma' chi iualaxain aso qadami' cana nanatqa lo'o', ca' lauataxañirelec, lauachi' so huaqui llaalec 'uegaxasaq.” 
LUK.15.31	Ca' so leta'a 'naaco': “Qami' ỹaalcolec, qami' sqoỹoqape'oga caỹim. Ca vichiguiño' ná'ogue ná'maq hueetaỹot ná'ogue qatooỹaqui'. 
LUK.15.32	Qalaxam nagui 'maxaraic quiyim so'ueetaq ca qarqui'ỹaxac quiyim ñitoonqatac. Ma' ñi rqaỹa'e', ñi'maxare mashic tot qaica, qam lot liỹa nca'leuec; ñi'maxare mashic na'laañi, qam mashic sanataxa.”
LUK.16.1	So Jesús 'naapega qai'neeta so lapaxaguinatqaipi:
LUK.16.1	—'Uo' so ỹale ỹaatqajam nesallaxanec. Ca' so'maxare 'uo' so roỹaxana reloxoỹa'a nqai'en so la'a'. Ca' qara'qaataxana'a so'maxare quesojo neloxoỹaq queso la'a', so'maxare chi iualaxaintac da lesallaxa so na'co'. 
LUK.16.2	Ca' so na'co' roỹaxane'oga so'maxare, ca 'naapega, 'naaco': “¿Negue' ca 'neeta dá'maq qaỹa'xatetac caqami'? Naloqojñi' ma'le ca ro'ueenataxanaxaqui'. Ime, ca' nodo'iro quenajo, ma' totqa qami' neloxoỹaq ma'le quiyi ỹa'a'.” 
LUK.16.3	Ca' sojo neloxoỹaq queso na'a' ra'deenataxantac, 'naaco': “¿Negue' ca shinto' nagui, ma' ñi ña'co' tot ỹa'ue ca ỹo'ueenatec? Ma' ỹim qaica ca iquesaxanaxa quiyim so'ueenataxan quena 'laua. Chaqai 'xoic da ipocoxo quiyim saỹaata da ỹashiilaxanaxac. 
LUK.16.4	Ajá'a, sanata nagui da shine'tegue, qaiyi 'vii ma'le caua iconchiguit aỹim quiyim 'ue ca sau'a ca la'a', ma' qaica ca ỹo'ueenatec.” 
LUK.16.5	Ca roỹaxane'oga 'onatac nqai'en quesó'maq no'ueenaho la'uale queso na'co'. Ca só'maq 'au ỹoviro inat, 'naaco': “¿Ỹote' aca ra'ualli'i' queso ña'co'?” 
LUK.16.6	Ca' so'maxare 'naaco': “Cien aso lahi' na aceite so ỹa'uale.” Ca só'maq neloxoỹaq queso na'a' 'naaco': “'Ana na ra'ualli'i' lomalate; qamqai', nqa'xañiriñi. Ime, ca 'chiriñi caua cincuenta.” 
LUK.16.7	Ime, lotqai inat so liỹa, 'naac: “Qam qami' ¿ỹote' aca ra'ualli'i'?” Ca so'maxare 'naaco': “Cien naloqojnaxaqui na trigo.” Ca só'maq neloxoỹaq queso na'a' 'naaco': “'Ana na ra'ualli'i' lomalate; 'chiriñi aca ochenta.” 
LUK.16.8	Ca' so na'co' retan so se no'uen lelaatec, quiyim so'maxare se ỹouene'te ca 'ne'tegue ca lo'ueenataxanaxac. Ma' 'eda da 'neeta quena hueetalec na 'laua, ma' na'maxare ỹaatqajam se qalana'a quiyim 'ue ca 'ne'tegue queca liỹa, sqai 'nejem ná'maq hueetaugui ná'maq re'qoochiguiñi.
LUK.16.9	Ca' vichiguiño' saqachiỹaxaua' qamiri quiyim 'ueenataxañiỹa dá'maq lesallaxa ná'maq qomyipi ỹo'ueeteta'pe naua se no'viiñi, qaiyi 'ue ca namigohi, qaiyi ma' ỹovita imeho da nesallaxa, ca' ishit quiyim 'ue ca ỹacoñiguita qamiri queca na'a' sqaica lqodoc queda piguim.
LUK.16.10	Cá'maq ỹa'maxate'tegue quiyim sqa lo ca reloqota'a, ca chaqaida 'neeta ỹa'maxate'tegue quiyim 'xoic ca reloqota'a. Qam ca se ỹa'maxata'gue cá'maq sqo vite', qai'neeta se ỹa'maxata'gue ca 'xoic quiyim reloqota'a. 
LUK.16.11	Ca' vichiguiño' queda 'neeta quiyim sqa 'maxachiỹa'gue da lesallaxa na qomyipi sauaqhuaic, ca' ¿nega'ỹo' ca ishit quiyim pi'ỹa'alo qamiri quiyim pataxalgoto qamiri cá'maq ỹaatqajam nesallaxa? 
LUK.16.12	Chaqai no'm sqa 'maxachiỹa'gue cá'maq ỹoqa'a, ca' ¿nega'ỹo' ca ỹaanema qamiri cá'maq ralamaxarichii?
LUK.16.13	Qaica ca nelaatec ishit quiyim ro'ueenataxanoto caua dos na'cooro', ma' noquii'a ca 'óna, ca nqo'ta ca liỹa, loqo'm na'xaỹaxane'ta ca 'óna, ca sqaica ca ỹauaaque ca liỹa. Chaqai se qaishit qaro'ueenataxanot ñi qota'olec, chaqai ca nesallaxa.
LUK.16.14	Ca' 'qaatapega dajo sá'ogue so fariseoipi ma' ỹaatqajam lqo'itaxat da nesallaxa, ca chi i'neetac so Jesús. 
LUK.16.15	Ca' so Jesús 'naapegalo':
LUK.16.15	—Qamiri ma' nachaxañitac quiyim qamiri huagaxaraqa quena qom, qam ñi qota'olec ỹa'deene' naua re'taxanatahi. Ca' quecá'maq na qomyipi ỹaatqajam 'xoic lecaic nqai'en, ca' cajo ỹamaqa'gue ñi qota'olec.
LUK.16.16	Na naqataxaquipi chicqo'ot na'le so Moisés chaqai da lapaxaguinataxanaxac na la'qaataxanqajanqaipi ñi qota'a ñaqa 'uo' na' novi' so Juan. Ca' quiyi, ca qaỹa'xat da lo'ueenataxanaxac ñi qota'a quiyim ỹoiquentac ná'ogue najo, ca ná'ogue na qomyipi ỹaatqajam 'xoic da leuogoxo, ỹahotaque quiyim inoxoneu'a da'maxare.
LUK.16.17	Qam paguec se qalaq quiyim ime na piguim chaqai na 'laua, qam se ishit quiyim se ipaguigui cá'maq ỹa'xat ca 'oonoqui' quena nerec quená'maq naqataxaquipi.
LUK.16.18	Ca qom quiyim nalate'e' aca loua, ime, ca lotqai o'ñiguit aca liỹa 'aalo, ca' ca'maxare 'ue ca lasauaxaset. Chaqai cá'maq o'ñiguit aca 'aalo nalate'e' ca loua, qai'neeta 'ue ca lasauaxaset.
LUK.16.19	'Uo' so ỹale ỹaatqajam nesallaxanec, so'maxare ỹansegueñi naua paguec loyaague' noho, chaqai qaica 'nejme'. Ca' so'maxare ỹo'ueetetac quenaua'que naua na'xata' ca lodegaxat lqui'ỹaxac. 
LUK.16.20	Chaqai qai'neeta 'uo' so ỹale ỹaatqajam 'xoraic, leenaxat Lázaro. So'maxare ỹaatqajam no'qaata na loshicmaxa quena li'i na lquenaxa, ca' so'maxare nqa'xantañi quena 'laua, nqa'xantau'a na lahi ñi lauo' lasom so nesallaxanec. 
LUK.16.21	Sojo 'xoraic nishiitaque quiyim quemategue na lete na na'ic najñi queso lqui'ỹaxala' so nesallaxanec. Chaqai vire'ta na pioqripi quepegue', colliitac na li'i na loshicmaxa so'maxare. 
LUK.16.22	Ca 'uo' so na'xa'a, ca' sojo 'xoraic ileu. Ca' anac na lelaatqaipi piguim laseripi ñi qota'a, ca' ỹaueguegue da piguim cá'maq neeta'ñi so Abraham. Ca' so nesallaxanec qai'neeta ileu. Ca' qaishinñi. 
LUK.16.23	Ca co'na' so nesallaxanec ỹaatqajam 'xoic da le'xoric queca hueeta'ñi lapooqo' na lqui'i na leuaxaiquipi. Ca' quiyi, ca' ra'ishiguim, ca iuane'ta so Abraham ỹaatqajam qoỹoqoshi'ma, chaqai so Lázaro huaqate'e' so'maxare. 
LUK.16.24	Ca' ỹaualaq, 'naaco': “Qami' ita'a Abraham, yi'xoriñi'. Ñaq nelachi' na Lázaro, quiyim pi'guiloxolaxat na lo'lo ada lpalaaqate queca huaxaỹaq, ca' anac quiyim ipenachit ñi ỹo'legaxanaxat, mashic ỹapaguec na i'xoric quena seuetañigui norec.” 
LUK.16.25	Qam so Abraham 'naapego' so'maxare: “Qami' ỹaalec, no'viñitegue quiyim caqami', ma' ỹaatqajam qaica ca viñire'e na' llaq rca'lli'sauec, qam ñi Lázaro se no'uen na'le. Ca' nagui ñi'maxare 'xoic da nqouagaxa quenajo neeta'ñi, qam qami' 'xoic da re'xoriqui'. 
LUK.16.26	Chaqai sqaidaata quedá'ogue dajo, ma' 'ue na ỹaatqajam qoỹoqochi'ñigui lqodoc hueetanguilo qamiri qai'neeta coqomi'. Ca' vichiguiño' se ishit quiyim 'ue ca chicqochi'ñi najo quiyim ta'ñina, chaqai se ishit quiyim 'ue ca chicqa'ñina, ca naashi'ma na senqata'ñi.” 
LUK.16.27	Ca' so nesallaxanec 'naaco': “Qami' ita'a Abraham, ñi'xoresene'tot qami' nagui quiyim lachi' ñi Lázaro quiyim quepegue' yi la'a' ca ita'a, 
LUK.16.28	yi'maxare neesa'ñi caua cinco ỹaqaỹa', qaiyi ra'qaataxanema, qaiyi caua'maxare sqa nara'a qai'neeta najo ne'xoyaqa'.” 
LUK.16.29	Qam so Abraham 'naapego' so'maxare: “Caua'maxare shi'gue hueeto'oto ana lerecse so Moisés chaqai so la'qaataxanqajanqaipi ñi qota'a, ca' ¡chaqainaua ma'le na'xaỹaxanalo!” 
LUK.16.30	Ca' so nesallaxanec 'naaco': “Ajá'a, qami' ita'a Abraham, qam no'm 'ue ca quiyim liỹa nca'leuec quena leuaxaiquipi, ca' quepegueto caua'maxare, ca ishit quiyim netogochigui na lauel, ca' ỹaxañiñi naua lanatqa.” 
LUK.16.31	Qam so Abraham 'naaco': “Quiyim se na'xaỹaxana so Moisés chaqai so la'qaataxanqajanqaipi ñi qota'a, ¡qaiyiita sqai huelec, 'eno'm 'ue ca liỹa nca'leuec, chicqochi'ñi ca leuaxaiquipi!”
LUK.17.1	So Jesús 'naaco' queso lapaxaguinatqaipi:
LUK.17.1	—Aỹim ỹaatqajam sa'deenta quiyim sqoue ca 'em quena qom 'ue ca lasauaxaset; qam ¡'xoic le'xoric ca qom quiyim 'ue nqai'en ca lasauaxaset ca liỹa! 
LUK.17.2	Ca no'm 'ue ca sham chicqochigui ca lasauaxaset ca 'óna quenajo collo'olqaipioqui', ca'maxare paguec la'maxa quiyim qaicoñira'gue na lqosot ca qa' lodegaxat nopoxoiqataxanaxat, ime, ca' qainaxañigui aca huaaxai. 
LUK.17.3	Ca' rovichiỹari'o'.
LUK.17.3	No'm ca rqaỹa'e' ỹo'uet ca se ỹa'maxañi caqami', ca' taxahita ca'maxare. Ca no'm netogochigui na lauel, ỹadalaxat ca no'ueenataxac, ca' mesqo quirapeguem, 'xoriñi'. 
LUK.17.4	'Eno'm chaqai ỹovi' siete ỹo'uet ca se ỹa'maxañi queca na'xa'a, chaqai siete rapilau'a qami' quiyim 'naapega qami', 'naac: “Nagui tot sopilalec 'ue ca so'uet se ỹa'maxañi caqami'”, ca' qami' paguec la'maxa quiyim sqo quirapeguem chaqai 'xoriñisac ca'maxare.
LUK.17.5	Ca' so lelaatqaipi 'nerapego' so Jesús, 'neraco':
LUK.17.5	—Qami' qara'gaxala', noquigaqchirishiguim ma'le ca qarpi'ỹaxac.
LUK.17.6	Ca' so qara'gaxala' 'naapegalo' saua'maxare, 'naaco':
LUK.17.6	—Qamiri quiyim 'ue ca rpi'ỹaxaguii quiyim lecaato'lli' ana la ana leenaxat mostaza, ca' 'ñiỹapega ada qo'paq late'ogue', 'ñiỹac: “Oquire'e na ñi'sa'ñi, ime, ca' nqo'ñiri'ingui aso huaaxai”, ca' ada qo'paq na'xaỹaxane'talo qamiri.
LUK.17.7	No'm 'ue ca 'óna caqamiri 'ue ca lelaatec, quiyim ca'maxare chicqa'oga na no'ueenaxa quiyim ỹomat lasaugaxanaxac, loqo'm reloqota'a ca qaloi'ipi, ¿peeta'a qami' shichi' 'ñirapega: “Nenoxoñiro, nqa'amiriñi, qui'i'”? 
LUK.17.8	'E', ta'ta'a quiyim 'ñirapega: “'Maxachiriñi ca noq, chaqai quelollira'pegue' aỹim, toco' ma' ime sque'e chaqai ñi'et. Ca' qaigueme shichi' qui'i' chaqai ni'chi' qami'.” 
LUK.17.9	Ca' ¿peeta'a shichi' quiyim 'ỹaañitem ca na'aachicyaxaqui' ca relaachiqui' quiyim mashic ỹomat cá'maq lachirelec? 'E'. 
LUK.17.10	Ca' da 'neeta ma'le caqamiri ma' ỹovita quiyim ime dá'ogue da qailarelgoto qamiri quiñi qota'olec, ca' 'ñiỹac: “Qomi' ma' qomi' nelaatqa, ỹaatqajam qaica ca shinaxague, ma' ná'maq so'ueetqatac chaqainaata ná'maq chi qailaroxolec.”
LUK.17.11	Ca co'na' mashic eec so Jesús taigue da Jerusalén, quiichiguilo' yaua 'lauari huauguilo yi Samaria chaqai yi Galilea. 
LUK.17.12	Ca co'na' ỹovita só'maq hua'ñi na na'aaterolqai', ca' qaỹanaqta'guit so'maxare queso diez qomyipi mashic rishiita na loshicmaxa, qam qoỹoqo'ta yi hueete'e queso'maxare. 
LUK.17.13	Ca' ỹaualqagui, 'naaco':
LUK.17.13	—Jesús, qami' napaxaguinataxanaq, qare'xoriñi'.
LUK.17.14	Ca' so Jesús co'na' iuana so qomyipi, ca' 'naapego':
LUK.17.14	—Quiipegue', nachaxañiu'a cá'maq letaxaỹaxanqajanqaipi na qomyipi quena' qaretaxaỹa'pegue' ñi qota'a.
LUK.17.14	Ca' co'na' queeta'gue so nayic so qomyipi, ca chaqa'ma' imeuec. 
LUK.17.15	Ca so 'óna queso qomyipi co'na' iuana quiyim mashic imeuec na loshicmaxa, ca' pil, ỹaantacot da na'aachicyaxac ñi qota'olec, ỹaatqajam ỹaualqatari'. 
LUK.17.16	Ca ỹa'yi'iñi naua le'cootal queca reloqota'ñi so Jesús, ỹaatqajam ỹoviraqta'guit na latap na 'laua, ca' ỹaantacot da na'aachic so'maxare. Qam sojo ỹale, so'maxare le'ec yi Samaria. 
LUK.17.17	Ca' so Jesús 'naaco':
LUK.17.17	—¿Mesqai diezo' ca imeuec nqohin na loshicmaxa? ¿Hueesa'gue caua liỹa' nueve? 
LUK.17.18	Yijo chicqa'a ca liỹa 'laua, ¿chaqaiyiito' yi'maxare 'oonoqui' rapil ỹaanot da na'aachicyaxac ñi qota'olec?
LUK.17.19	Ca' 'naapega so ỹale, 'naaco':
LUK.17.19	—Ñirishiguim ma'le. Ime, ca' qui'. Mashic qami' remi'rec, ma' qami' vi'relec.
LUK.17.20	Ca' so fariseoipi inatetac so Jesús lagui novi' cá'maq lo'ueenataxanaxac ñi qota'a ma' ỹoiquentac ná'ogue najo. Ca' so'maxare saat, 'naaco':
LUK.17.20	—Ca loviraxac da lo'ueenataxanaxac ñi qota'a ma' ỹoiquentac najo, ca'maxare se re'xogui. 
LUK.17.21	Chaqai se qohinac: “'Ena hueeta'ñi”, loqo'm “'Eda hueeta'gue”; ma' da lo'ueenataxanaxac ñi qota'a mashic hueetanguilo qamiri.
LUK.17.22	Ca' 'naapega so lapaxaguinatqaipi, 'naaco':
LUK.17.22	—'Vio' ma'le caua na'xata' quiyim qamiri viitaque huañiỹa 'eno'chaqai 'oonoqui' quecaua na'xata' najo ỹale llaalec ma' liỹa novi', qam sqai huañiỹa. 
LUK.17.23	Ca' quiyi ma'le, ca' qohiñiỹapegaxaua': “Najo hueete'e”, loqo'm “'Iyi hueeta'ñi.” Qam mesqo quii, chaqai se coỹari'tegue. 
LUK.17.24	Ma' 'nejem quiyim qaiuana ca lauaq ca nqai'legaxa quena' nqai'lliguiñi quená'ogue na piguim, ca' chaqaida 'neeta ma'le ca loviraxac najo ỹale llaalec ma' ỹovirelec quiyim ca na'xa'a quiyim rapil. 
LUK.17.25	Qam 'au quiyim 'xoic ma'le ca le'xoric, chaqai se qaicoñiguit quena qomyipi hueetauguilo nauajo na'xata'. 
LUK.17.26	Ca 'nejem ma'le da 'neete' saua ñaxari hueetauguilo nallaaqo' so Noé, ca' chaqaida 'neeta ma'le caua na'xata' ma' rapil najo ỹale llaalec. 
LUK.17.27	So qomyipi que'eetac, chaqai ne'teetac, shiltecta' chaqai ỹaantapeguec ana llaallipi quiyim 'on, chi ỹovireta'a so na'xa'a co'na' so Noé inoxonougui aso lo'ueenata qom lahi' huaxaỹaqse. Ca' naco' so ỹaxat, ca' nomachichiguiñi sá'ogue so qomyipi. 
LUK.17.28	Ca' chaqaida 'neete' saua ñaxari hueetauguilo so Lot: so qomyipi que'eetac, chaqai ne'teetac, chaqai chi nemeentecta', chaqai danaxantac, chaqai ỹo'ueeteta'pe naua la'aate'. 
LUK.17.29	Qam co'na' so Lot ca'e yi na'a' Sodoma, ca' naco' so norec ỹalliqui'chiguit na quiquiaxaic, chicqo'ot na piguim, ca' ỹalauat sá'ogue so qomyipi. 
LUK.17.30	Ca chaqaida 'neeta ma' ỹovi' ca na'xa'a quiyim liỹa nachaxan najo ỹale llaalec.
LUK.17.31	Ca' quecajo na'xa'a, no'm 'ue ca hueetalec na lelaq ca lauo', chaqai 'ue ca hueetaugui louenec ca lauo', se renotec quiyim queu'a; chaqai no'm 'ue ca hueeta'oga ca no'ueenaxa, mesqo pila'a ca la'a'. 
LUK.17.32	Totaxan 'laxachiỹo' da 'neeta na'le aso loua so Lot. 
LUK.17.33	Ma' ca ỹahotaque nca'laxatec da nachaalataxac, ca' na'laxatañi; qam ca na'laxatañi da nachaalataxac, ca' chaqaica cá'maq nca'laxatec.
LUK.17.34	Ca' ỹim shiñiỹapegaxaua' quecajo pe 'vio' ma'le caua napaata'anta', qam 'oonoqui' ma'le ca qaỹauec quecaua'maxare, qam ca liỹa qano'ueenaqtañi. 
LUK.17.35	Chaqai 'vio' ma'le caua dos 'aalo ra'daxanta'pe, huaqata'ta', ca' 'oono'lli' ma'le aca qaỹauec, chaqai aca liỹa qano'ueenaqtañi. 
LUK.17.36	Chaqai 'vio' ma'le caua dos ỹale' hueesalec na no'ueenaxa, ca' 'oonoqui' ma'le ca qaỹauec, qam ca liỹa qano'ueenaqtañi.
LUK.17.37	Ca co'na' qara'qaachigui dajo, ca' qainat so'maxare, qohinaco':
LUK.17.37	—Qami' qara'gaxala', ¿canchaqai hua'gue ma'le dajo?
LUK.17.37	Ca' so'maxare 'naaco':
LUK.17.37	—Cá'maq hueeta'gue ma'le ca leuaxaic, ca chaqaica ca hua'ñi ca lapooqo' na ratecsanyipi.
LUK.18.1	So Jesús ỹa'uo' ca raloqojnaxana co'na' ỹahotaque quiyim rapaxaguinataxanegue quiyim se neme ca qouagaxainaxac ỹaatqajam se qoỹaxanñi. 
LUK.18.2	Ca' 'naapegalo':
LUK.18.2	—'Uo' so na'a' neeta'ñi so nimiitaxanaq quena nasauaxaset. So'maxare sqaica ca ỹauaaque ñi qota'olec chaqai ná'ogue na qomyipi. 
LUK.18.3	Ca' quesojo na'a' qai'neeta neeta'ñi aso 'aalo pa'ỹe. Ca' aso'maxare piltau'a so ỹale, ỹashiilatac quiyim ñaqai qaro'ootaxanlec aso'maxare queso npa'guenaxaua. 
LUK.18.4	Qam sojo ỹale ỹaatqajam 'vio' saua na'xata' quiyim se na'xaỹaxana aso'maxare. Qam co'na' shi'gom, ca so'maxare ra'deenataxantaco', ca 'naaco': “Aỹim 'eno' sqaica ca sauaaque ñi qota'a chaqai ná'ogue na qomyipi. 
LUK.18.5	Qam asojo pa'ỹe mashic ỹapaguec se yayaxanac, ca 'maxaraic quiyim so'ootaxanlec aso'maxare, qaiyi ỹaxanñi quiyim rapiltau'a ỹim. 'Ase' no'm ỹoviraqchigui aỹim, ca so'ỹa.”
LUK.18.6	Ca' so qara'gaxala' 'naaco':
LUK.18.6	—Ca' 'eda da 'naaco' na'le so nocqaic nimiitaxanaq quena nasauaxaset. 
LUK.18.7	Ca' ñi qota'olec ¿se iuejelco' qai'neeta ca lca'acseripi quiyim ne'xoresentacot ñi'maxare naua'que naua na'xata' chaqai naua piri? Ca' ¿peeta'a 'uo' ca nauaantaque nqai'en? 'E'. 
LUK.18.8	Ca ỹim shiñiỹapegaxaua' quiyim chaqa'ma' iuejlec. Qam ma' najo ỹale llaalec rapil, ¿peeta'a ñaqa 'uo' ca npi'ỹaxac ma'le quená'maq hueetalec na 'laua?
LUK.18.9	Sauaxat ná'maq 'neetapega quiyim 'maxaraic qomyipi, ca se ỹacoñiguit na liỹaripi, ca' so Jesús ỹa'uo' so liỹa raloqojnaxana, 'naaco':
LUK.18.10	—'Vio' saua dos qomi' querepegue' añi no'ueenaxanaxaqui late'ogue' quiyim nqouagaxaine'. Ca' so 'óna quesaua'maxare fariseo, chaqai so liỹa ỹacona'piguit ana nishiuete so nashi na'ñi yi Roma. 
LUK.18.11	Ca' so fariseo nachaatetañi, 'ne'teco' quen yí da nqouagaxainaxac: “Qami' qota'olec, qami' saanot da ña'aachic, ma' sqai shinta na liỹaripi, ma' cuataxairipi, hualoxonyipi, chaqai lapaatapi'ñi' aca se loua. Chaqai sqai shinta nataxare' ỹacona'piguit ana nishiuete so nashi quiyi Roma. 
LUK.18.12	Ỹim dos pilac quiyim ñqopaaqachilta' quiyaua siete na'xata', chaqai ỹim soỹoote'oga añi 'óna quiyaua diez quená'ogue caná'maq ỹauegue, ca' saanot qami'.” 
LUK.18.13	Qam so ỹacona'piguit ana nishiuete so nashi, qoỹoqo'ta yi hueete'e, chaqai se ra'ishiguim quena piguim. Chaqaidaata quiyim ỹouaxantalec ana lotogue, ca 'naaco' quen: “¡Qami' qota'olec, yi'xoriñi', ma' ỹim sauaqhuaic!” 
LUK.18.14	Ca' ỹim shiñiỹapegaxaua' quesojo ỹale co'na' pila ca la'a', ca' ỹaatqajam qaỹa'maxarenta quiñi qota'olec, ca' sqai 'nejem so fariseo. Ma' ca chi nemaqachin, ca' sqaica ca lemaqachic nqohin; qam ca se nemaqachin, ca chaqaica ca 'xoic ca lemaqachic nqohin.
LUK.18.15	Ca' qai'neeta qanauega'a na ñaaqaipioqui' so Jesús, qaiyi so'maxare ỹashil-lec. Qam so lapaxaguinatqaipi co'na' ỹauanchigui dajo, ca' qaretaxaỹa ná'maq nauecqataxanaripi. 
LUK.18.16	Qam so Jesús roỹaxane'ogalo saua nale', ca' 'naapegalo:
LUK.18.16	—'Xañiỹac na ñaaqaipioqui' ñaqa nacpegue' aỹim, chaqai se quepaqchita'piguit; ma' ca hueetaugui da lo'ueenataxanaxac ñi qota'a quiyim ỹoiquentac ná'ogue najo, ca'maxare neneequesenaxai 'nejme' naua'maxare. 
LUK.18.17	Ma' ỹim shinapegalo qamiri quiyim ca ỹacoñiguit da lo'ueenataxanaxac ñi qota'a ma' ỹoiquentac ná'ogue najo quiyim sqai 'nejem ca noctoqui', ca ca'maxare se inoxono.
LUK.18.18	Ca' 'uo' so eec queso na'gaxalateripi. Ca' inat so Jesús, 'naaco':
LUK.18.18	—Qami' huagaxaraic napaxaguinataxanaq, ¿negue' ca shine'tegue quiyim sovirau'a ca nca'laxa sqaica lqodoc?
LUK.18.19	Ca' so Jesús 'naaco':
LUK.18.19	—¿Chi'negue ma' 'ñirapiguiỹa' ỹim huagaxaraic? Ma' qaica ca liỹa ñí'maq huagaxaraic, qaiñiita ñi qota'olec. 
LUK.18.20	Qami' peeta'a 'yiiñi' na nelaataxanaxaquipi da 'neeta ma' 'naac: “Se rapa'ira'ñi' aca mese roua'e'; se ỹa'maxañi quiyim lauataxañi'; sqo cachi'; se na'majñirelec ca liỹa; na'xaỹaxañita ca qataa'i' chaqaca qachii'i'.”
LUK.18.21	Ca' so'maxare 'naaco':
LUK.18.21	—Ajá'a, ná'ogue na'maxare ỹaatqajam ña'xaỹaxane'ta, shi'gue na' llaq aỹim noctoqui'.
LUK.18.22	Ca co'na' 'qaachigui dajo so Jesús, ca 'naaco':
LUK.18.22	—'Uo' da 'oonoqui' saqa'leca caqami': miiñi' ma'le ná'ogue na rovinqui'. Ime, ca' 'ỹaañirougui na 'xoraiquipi, qaiyi 'ue ca resallaxa'e' hueeta'gue da piguim. Ca' ma' ime, ca anaqui', co'uaachitegue aỹim.
LUK.18.23	Qam sojo ỹale co'na' 'xaỹa dajo, ca' ỹaatqajam rachicota, ma' so'maxare ỹaatqajam nesallaxanec. 
LUK.18.24	Ca' so Jesús co'na' iuana so'maxare quiyim ỹaatqajam rachicota, ca' 'naaco':
LUK.18.24	—¡Ỹaatqajam 'xoic lqalaic quena nesallaxanqaipi quiyim inoxoneu'a da lo'ueenataxanaxac ñi qota'a ma' ỹoiquentac ná'ogue najo! 
LUK.18.25	Ỹaatqajam 'ue da lqalaic aca nauaanaxanaxa late'e quiyim taugui nqohin ca 'na lauac, qam ỹapacauec lqalaic queca nesallaxanec quiyim inoxoneu'a da lo'ueenataxanaxac ñi qota'a ma' ỹoiquentac ná'ogue najo.
LUK.18.26	Ca' quedajo, ca quená'maq na'xaỹaxantac 'naaco':
LUK.18.26	—Ca ¿nega'ỹo' ca ishit qanca'laxatec?
LUK.18.27	Ca' so Jesús 'naaco':
LUK.18.27	—Cá'maq na qomyipi se ishit ỹo'uet, qam ñi qota'olec ishit ỹo'uet.
LUK.18.28	Ca' so Pedro 'naaco':
LUK.18.28	—Qami' qara'gaxala', qomi' ño'ueenaxatqatañi cá'ogue ca qarouenqaipi, ca' ñanaguinaxague qami'.
LUK.18.29	Ca' so Jesús 'naaco':
LUK.18.29	—Ỹaatqajam llic da shiñiỹapegaxaua', quecanchaqaica quiyim ca'e ca la'a', loqo'm caua leta'al, loqo'm ca lqaỹaripi, loqo'm aca loua chaqai ca llaalqaipi, sauaxat quiyim hueetaugui da lo'ueenataxanaxac ñi qota'a ma' ỹoiquentac ná'ogue najo, 
LUK.18.30	ca'maxare paguec 'xoic ca icoñiguit nagui quenaua na'xata' seuqatauguilo, chaqai ca nca'laxa sqaica lqodoc ñaqa naataho.
LUK.18.31	Ca' so Jesús roỹaxana so doce lapaxaguinatqaipi, ca ỹoỹoota'ogalo, ca' 'naapegalo':
LUK.18.31	—Nagui qomi' saxague da Jerusalén, ca hua'ñiyi ma'le quiyim ipaquichigui ná'ogue na na'qaatec quenajo ỹale llaalec dá'maq ỹiriñi só'maq la'qaataxanqajanqaipi ñi qota'a. 
LUK.18.32	Qam qoỹaanougui ma'le na chicqauec qomyipi, ca' qai'neetac chaqai qaishiuentac chaqai qanatoqot. 
LUK.18.33	Chaqai qaỹouaxantac ma'le. Ca' ma' ime, ca qaỹalauat. Qam ma' ỹovirerec caua tres na'xata', ca' liỹa nca'leuec.
LUK.18.34	Qam saua'maxare se ỹa'yiinchiguit dajo. Se ỹa'deene' ca 'neeta dá'maq qohinac. Ma' dá'maq qaỹa'xatetac se ỹa'deene'.
LUK.18.35	Co'na' so Jesús ipalatau'a yi na'a' Jericó, ca 'uo' so qai'laq nqa'xantañi quena lahi so nayic. So'maxare rashiilaxantac. 
LUK.18.36	Ca so'maxare co'na' 'xaỹaque quiyim 'xoic so qomyipi queeta'pegue yi'maxare, ca renataxan negue' cá'maq sham 'ue. 
LUK.18.37	Ca' qara'qaataxanem so'maxare quiyim so Jesús, le'ec yi Nazaret, só'maq queetalec yí'maq hueeta'ñi so'maxare. 
LUK.18.38	Ca' so qai'laq ỹaualaq, roỹaxan, 'naaco':
LUK.18.38	—¡Jesús, chaqaqami' llaalec so nashi David, yi'xoriñi'!
LUK.18.39	Ca só'maq 'auetauec qomyipi cochaqatac so'maxare quiyim i'maqata, qam so'maxare paguec netenegue da loỹaxanaxac:
LUK.18.39	—¡Qami' llaalec so nashi David, yi'xoriñi'!
LUK.18.40	Ca' so Jesús hua'e, ca relaataxana so'maxare quiyim qaỹaviguiri'. Ca co'na' sqoỹoqaque so'maxare, ca' inat, 'naaco':
LUK.18.41	—¿Negue' ca viisaque quiyim so'uet caqami'?
LUK.18.41	Ca' so'maxare 'naaco':
LUK.18.41	—Qami' ỹa'gaxala', sahotaque quiyim nauañiñi naua ñqote'.
LUK.18.42	Ca' so Jesús 'naaco':
LUK.18.42	—¡Nagui coñichiguit quiyim liỹa neuañiriñi! Qami' nagui remi'rec, ma' qami' vi'relec.
LUK.18.43	Ca' quiyi, ca so qai'laq neuanñi, ca' co'uaategue so Jesús, imaqachintac ñi qota'a. Chaqai sá'ogue so qomyipi só'maq iuanchigui dajo qai'neeta imaqachintac ñi qota'a.
LUK.19.1	Ca co'na' so Jesús queetaugui yi na'a' Jericó. 
LUK.19.2	Ca' queso na'a' na'ñi so ỹale nesallaxanec, leenaxat Zaqueo. So'maxare la'gaxala' ná'maq ỹacona'piguit ana nishiuete so nashi na'ñi yi Roma. 
LUK.19.3	Ca' so'maxare ỹahotaque ỹauana so Jesús. Qam se iuana, ma' 'xoic na qom, chaqai se ladocoqui'. 
LUK.19.4	Ca' ni'guinshiguim 'aua'gue da taata'gue so'maxare, ma' ỹahotaque quiyim ỹauana. Ime, ca' quishi'megue aso qo'paq leenaxat sicómoro na'ñigui so nayic quiyí'maq sham que'tegue so Jesús. 
LUK.19.5	Ca' so Jesús co'na' ỹovita so'maxare, ca ra'ỹaashi'megue. Ca 'naapego':
LUK.19.5	—Zaqueo, chaqa'ma' renochirec, ma' ỹim sahotaque quiyim shicpegue' ca ra'aachi' quena na'xa'a.
LUK.19.6	Ca' so Zaqueo ỹaatqajam chaqa'ma' renotec, ca' ỹa'maqachigui lauel, ca ỹauegueu'a ca la'a' so Jesús. 
LUK.19.7	Ca co'na' qaỹauanchigui dajo, ca chaqa'ma' 'ue na qaỹa'xat, qohinaco': “So Jesús quepegue' yi la'a' so sauaqhuaic.” 
LUK.19.8	Ca' so Zaqueo nachajñi, ca 'naaco' queso qara'gaxala', 'naac:
LUK.19.8	—Qami' ỹa'gaxala', aỹim ma'le sasectaqchigui na lavinñi na isallaxa. Ime, ca' saanem na 'xoraiquipi. Chaqai no'm 'ue ca socacha ca louenec chi sayinta, ca sopilaqtem, qam cuatro nqaishine'.
LUK.19.9	Ca' so Jesús 'naaco':
LUK.19.9	—Nagui quena na'xa'a, ca novira'o' da nca'laxa najo na'a', ma' dajo ỹale qai'neeta llaalec so Abraham. 
LUK.19.10	Ma' najo ỹale llaalec, na'maxare anac quiyim idaantaque chaqai quiyim nca'laxatec ná'maq ỹo'meetac qomyipi.
LUK.19.11	Ca co'na' so qomyipi ñaq na'xaỹaxantapega so Jesús queda ỹa'xatetac, ca so'maxare ỹa'uo' ca raloqojnaxana, ma' mashic tot qoỹoqaque yi Jerusalén. Ma' so qomyipi pe'taxantaque quiyim mashic ỹovita ca laloqo' quiyim ñi qota'a ỹoiquentac ná'ogue najo. 
LUK.19.12	Ca' so'maxare 'naaco':
LUK.19.12	—'Uo' so ỹale chicqaugui ná'maq ỹaatqajam 'maxaraiquipi. Ca so'maxare eec, quepegue' ca liỹa 'laua qoỹoqo'ta quiyim qoỹano nashi. Ca' ma' ime, ca rapil. 
LUK.19.13	Ca co'na' ipalata'a eec, ca roỹaxanalo saua diez lelaatqa. Ca ỹaanem añi 'oono'lli' que'óna quesauá'maq diez nichiróla, qam cañi 'oono'lli' 'xoic lecaic. Ca' 'naapegalo': “'Ueenataxañiguiỹo' anajo nam, nimiiñitac, toco' ma' liỹa ñovi', yapil.” 
LUK.19.14	Qam so qomyipi chi la'a' sojo 'laua ỹaatqajam ro'ỹa so'maxare. Ca' qaỹa'vio' saua qailate' coỹaresalec so'maxare quiyim qohinac: “Qomi' se sa'maxarenaq quiyim qarashi najo ỹale.” 
LUK.19.15	Qam qaiyiita qoỹano quiyim nashi so'maxare. Ime, ca' rapila so la'a'. Ca co'na' mashic novi', ca roỹaxane'ogalo saua lelaatqa quesauá'maq ỹaanema aso lam, ma' ỹahotaque quiyim ỹa'den ỹote' aca lauegue que'óna. 
LUK.19.16	Ca' so 'auaxaic noviro, 'naaco': “Qami' ỹa'gaxala', ana qadami' ỹovi' diez ayi dalaxai lauegue.” 
LUK.19.17	Ca' so nashi 'naaco': “Ajá'a, maq no'uen, ỹa'maqachiguiñi, ỹaatqajam qami' no'uen nelaatec. Ma' qami' na'maxachite' quecá'maq sqa lo, ca' nagui qami' sanagui quiyim qami' nashi, reloxoiqachicshiqui' ca diez na'aateripi.” 
LUK.19.18	Lotqai nac só'maq co'uaataxantaho, ca 'naaco': “Qami' ỹa'gaxala', ana qadami' ỹovi' cinco yaua laueque dalaxai.” 
LUK.19.19	Ca' qai'neeta qohinapega so'maxare: “Qami' qai'neeta qami' sanagui nagui quiyim qami' nashi, ra'irelgoto caua cinco na'aate'.” 
LUK.19.20	Lotqai anaco' só'maq pa'aatec, ca 'naaco': “Qami' ỹa'gaxala', 'ana ana qadami'. Ana'maxare chi sa'maxat, sellaalec ca colligue', 
LUK.19.21	ma' ỹim 'ue da ỹoqolonaxa caqami', ma' ỹaatqajam qami' pagaxalaic quiyim coñita cá'maq se ralamaxachi' chaqai quiyim naqachi' cá'maq hua'ñi ca se qadanaxanqachi'.” 
LUK.19.22	Ca só'maq nashi 'naaco': “Qami' nelaatec se no'uen, quedá'maq chi ra'qaachiqui', ca' chaqaida da sachigoxochichigui ca nouaxanaxashichi' quiyim sa'ue. Qami' mashic 'yiiñi' quiyim ỹim pagaxalaic quiyim secona cá'maq se ỹalamaxaret, chaqai ñaqat ana la cá'maq sqai ỹanecsec. 
LUK.19.23	Qam ¿chi'neco' sqai 'ỹaañirouguio' añí'maq lahi' ana nam, qaiyi sacoñiguit aca lauegue ana ỹam ma' ỹovita quiyim yapila na ỹa'a'?” 
LUK.19.24	Ca' 'naapega ná'maq hueete'e yi'maxare, 'naaco': “Ñaqa coñiỹa ada chiróla hueeto'ot da'maxare. Ime, ca' 'ỹaañim dá'maq hueeto'oto daua diez.” 
LUK.19.25	Ca só'maq qomyipi 'naaco': “Qami' qara'gaxala', qam da'maxare mashic hueeto'oto daua diez chiróla.” 
LUK.19.26	Ca só'maq nashi 'naaco': “Aỹim shinapegalo qamiri quecá'maq 'ue ca hueeto'ot, ca' ca'maxare ỹapacauec nqohin ca qoỹaanem; ca cá'maq qaica ca hueeto'ot, vire'ta quiyim qarouootaxana'gue cá'maq qaica ca nishaaque hueeto'ot. 
LUK.19.27	Qam ná'maq ñpa'guenaxauaripi ná'maq se ỹa'maxaren quiyim aỹim nashi, ca' naviguiu'a aỹim, ca' lauachii ma'le quena seloqota'ñi.”
LUK.19.28	Ca co'na' ime ỹa'xat dajo so Jesús, ca' eec taỹa'gue da Jerusalén. 
LUK.19.29	Qam co'na' mashic ipalatau'alo yaua na'aaterolqai' Betfagé chaqai yi Betania, sqoỹoqaque yi qoỹoqoshi'megue 'laua leenaxat loma' ana qo'paq olivo. Ca' hua'ñi, ca ilate' saua dos lapaxaguinatqa. 
LUK.19.30	Ca 'naapegalo':
LUK.19.30	—Quiipegueto naua na'aaterolqai' sqoỹoqapigui quenajo. Ca ma' viriho, huañijlec ma'le ca 'ashin qaicoñiretari'. Ca'maxare saqa' ỹauanapega qoyinalec. Ca' sohiuec ma'le, ca' naviguiiri' quenajo. 
LUK.19.31	Qam no'm 'ue ca inate' qamiri, 'naac: “¿Chi'negue ma' sohiuec?”, ca' 'ñiỹac: “Ñi qara'gaxala' ỹouen ñi'maxare.”
LUK.19.32	Ca' saua lapaxaguinatqa que', ca' ipaquichigui dá'ogue dá'maq 'naac so Jesús. 
LUK.19.33	Ca co'na' ỹosoosapeguec so 'ashin, ca' 'nerac sauá'maq lalo' so 'ashin. Ca renataxane':
LUK.19.33	—¿Chi'negue ma' sohitapeguec na 'ashin?
LUK.19.34	Ca' saua'maxare 'neraco':
LUK.19.34	—Qaỹouen ñi'maxare quiñi qara'gaxala'.
LUK.19.35	Ca' qaỹauega so'maxare so Jesús. Ime, ca qaillaalgoto saua nepooto' so 'ashin, ca' qarenotaxanaxanlec so Jesús so'maxare. 
LUK.19.36	Ca co'na' queeta so Jesús, ca qaipiguiñi'ñigui so llic na napoxoquiripi. 
LUK.19.37	Ca co'na' qaipalata'a so ca'megue quesó'maq qoỹoqoshi'megue 'laua leenaxat loma' ana qo'paq olivo, ca' sá'ogue só'maq huelec so'maxare chaqai queeta'pegue', ca ỹaualqatagui queda netoonaxac. Chaqai qaro'ueenaxantalec ñi qota'olec quená'ogue ná'maq se qaiuanapega, qam qaiuanchigui quiyim ỹo'uet so'maxare. 
LUK.19.38	Ca' qohinac:
LUK.19.38	—¡Ỹaatqajam no'uen da llicyaxac na qarashi, ma' naquetaugui da leenaxat ñi qara'gaxala'! ¡'Uo' ma'le ca na'maxa quena piguim chaqai quedá'maq lecaic ñi qota'olec!
LUK.19.39	Ca' na fariseoipi ỹalequetaho queso qomyipi 'naaco':
LUK.19.39	—Qami' napaxaguinataxanaq, cochaqai', i'maqata nqai'ñi' ná'maq coỹareta'pegue' qami'.
LUK.19.40	Qam so Jesús 'naaco':
LUK.19.40	—Shinapegalo qamiri no'm nauajo i'machiñi, ca na qaripi ỹaualaq.
LUK.19.41	Ca co'na' ipalatau'a yi na'a' lodegaxat Jerusalén, ca co'na' iuana yi'maxare, ca' so'maxare noỹenlec. 
LUK.19.42	Ca 'naac:
LUK.19.42	—¡Quetaxan 'yiiñi'o' quenajo na'xa'a'e', quecá'maq ishit ỹaañiraxarom ca na'maxa! Qam nagui dajo nañoxotetañi, ca sqai huañita. 
LUK.19.43	Ma' ma'le novitalo qami' caua na'xata' se no'viiñi quiyim naua npa'guenaxauachi' no'xonshiguim ca lquepaqataxanaxat, ca chicqote'ogalo na lo'goxonaxat ro'o'e'. 
LUK.19.44	Ca' nenaxañi qami' quena 'laua. Ime, ca' qaỹalauat ná'maq neetalec na ra'aachi', chaqai sqaica ca qano'ueenaqtañi caqami', vire'ta quiyim ca qa' hueetalec ca liỹa; ma' qami' sqa 'yiiñichiguit ca laloqo' quiyim novita qami' ñi qota'olec.
LUK.19.45	Ca' so Jesús inoxonougui aso no'ueenaxanaxaqui late'ogue' na'ñi yi Jerusalén. Ime, ca' chaqa'ma' ỹo'daauec sá'ogue só'maq nemeenaxanyipi chaqai ná'maq nemeenaxauaripi quiyi'maxare. 
LUK.19.46	Ca' 'naapegalo':
LUK.19.46	—Naua nerecse' la'qaatqa ñi qota'a, 'nerac: “Ná'maq ỹa'a', la'a' ca qouagaxainaxac”; qam qamiri 'viichii quiyim nqañoqotqa' na cuataxairipi.
LUK.19.47	Ca saua'que saua na'xata' so Jesús rapaxaguinataxantac caso no'ueenaxanaxaqui late'ogue'. Qam na lashillipi na netaxaỹaxanqajanqaipi quena' qaretaxaỹa'pegue' ñi qota'a, chaqai ná'maq rapaxaguinataxanta'pegue na naqataxaquipi, chaqai qai'neeta na lashillipi na qomyipi, idaantaque ca la'maqa' quiyim ỹalauate' so Jesús. 
LUK.19.48	Qam se qaỹanata cá'maq qohine'tegue, ma' sá'ogue só'maq qomyipi ỹaatqajam i'maqatam, na'xaỹaxantapega.
LUK.20.1	Ca' 'uo' so na'xa'a co'na' so Jesús hueetaugui aso no'ueenaxanaxaqui late'ogue' quiyi Jerusalén, rapaxaguinataxantac queso qomyipi, chaqai ỹa'xatetac da na'qaatec chicqaugui da nca'laxa. Ca novirero sauá'maq la'gaxalate' na netaxaỹaxanqajanqaipi quena' qaretaxaỹa'pegue' ñi qota'a chaqai ná'maq rapaxaguinataxanta'pegue na naqataxaquipi chaqai so qo'xoiquipi. 
LUK.20.2	Ca qohinapego' so'maxare:
LUK.20.2	—'Qaataxañitema qomi' ¿negue' ca chigoxochira'gue ca 'em 'viichisac dajo? ¿Negue' ca ỹaañiraxarom dajo quiyim qami' 'viichi'?
LUK.20.3	Ca' so Jesús 'naapegalo':
LUK.20.3	—Aỹim qai'neeta sa'uo' da inataxanaxac, ca' qamiri choxochii ma'le. 
LUK.20.4	¿Negue' ca ila' so Juan quiyim rachilaxanataxan? ¿Ñi qota'olec, loqo'm na qom?
LUK.20.5	Ca' so qomyipi chi retaqata'ta', 'neraco':
LUK.20.5	—¿Nega'ỹo' ca shinqac? No'm shinqac ñi qota'olec ila', ca' da'maxare 'naapegoxoua': “Qam ¿chi'neco' ma' sqai viilec?” 
LUK.20.6	Chaqai no'm shinqac chaqai qom ca ilarelec, ca' ná'ogue na qomyipi caalata'm qaralauat, inaxai' qomi', ỹodoxoua' na qa', ma' ỹaatqajam llic nqai'en quiyim so Juan ỹaatqajam la'qaataxanqajnec ñi qota'a.
LUK.20.7	Ca' saua'maxare 'neraco' quiyim se ỹa'deene' negue' ca ila' so Juan quiyim rachilaxanataxan. 
LUK.20.8	Ca' so Jesús 'naaco':
LUK.20.8	—Aỹim qai'neeta se sichoxot cá'maq yilarelec quiyim so'uet dajo.
LUK.20.9	Ca co'na' ime, ca' so Jesús ra'qaataxanem so qomyipi, ỹahote'e ca raloqojnaxana, 'naaco':
LUK.20.9	—'Uo' so ỹale ỹa'uo' so lanaxanqa', ca ỹanñi ana 'úva. Ca co'na' ime, ca' ỹanalec so lelaatqaipi. Ime, ca' quepegue' ca liỹa 'laua, ca mashic 'vio' caua ñaxari queca neeta'gue. 
LUK.20.10	Ca co'na' ỹovita ca laloqo' quiyim qanaqat ana la, ca ila'o' so lelaatec quiyim rashiilaxanegue quiyim qaỹoỹoote'oga cá'maq taalec so'maxare queso no'ueenataxanyipi. Qam so qomyipi ỹouaxantaco' so nelaatec. Ime, ca' ila', qam qaica ca ỹaanem. 
LUK.20.11	Ca' só'maq 'co' lotqai ila' so liỹa lelaatec. Qam qai'neeta qaishiuentac chaqai qaỹouaxantac so'maxare, lotqai qaỹopilaxat, qam qaica ca qoỹaanem. 
LUK.20.12	Qam so a'co' lotqai liỹa ila' so liỹa lelaatec, qam so no'ueenataxanyipi qai'neeta coñirqachit so'maxare, ca ỹo'da'oguiyi.
LUK.20.13	Ca' só'maq lalamaxat lanaxanqa' sojo 'naaco': “¿Nega'ỹo' ca shine'tegue? Nagui sela'o' ñi ỹaatqajam ỹoqo'itaxat ỹaalec, qaiyi ma' qaiuana, ca qana'xaỹaxane'ta ma'le.” 
LUK.20.14	Qam só'maq no'ueenataxanyipi co'na' idaana'guit so'maxare, ca na'deenta' 'neraco': “'Ena ná'maq taalec ma'le dá'ogue da nesallaxa. 'Maxaraic salauataq, qaiyi spa'axalec ma'le da'maxare.” 
LUK.20.15	Ca qaỹauegue'oguiyi queso nanaxanqa'. Ca' ime, ca qaỹalauat.
LUK.20.15	Ca' so Jesús renataxan, 'naaco':
LUK.20.15	—¿Negue' ca 'ne'tegue ma'le so qomyipi só'maq ỹaatqajam lanaxanqa' yi 'laua? 
LUK.20.16	Ma' novita, ca nalauajñi so no'ueenataxanyipi. Ime, ca' ỹaanem ca liỹa 'ueenataxanaxaiquipi so 'laua.
LUK.20.16	Ca co'na' qara'xaỹa dajo, ca 'neraco':
LUK.20.16	—¡Saxanchi' sqai 'ne'tegue dajo ñi qota'olec!
LUK.20.17	Qam so Jesús ra'ỹaugui so qomyipi, ca 'naaco':
LUK.20.17	—¿Negue' ca reloqo'tegue yi naneretañi la'qaatec ñi qota'olec? Ma' 'naac:
LUK.20.17	So qa' lañijnec ná'maq ỹo'ueetac na 'imec,
LUK.20.17	ca chaqaica ca ỹovira'a quiyim ra'ñichiguiñi nqai'en ca 'imec.
LUK.20.18	Qam no'm 'ue canchaqaica huaañi queso qa', ca ca'maxare lahiletajlec; chaqai no'm so qa' 'ue ca taalec, ca ramoxoỹañi nqai'en.
LUK.20.19	Ca' so lashillipi na netaxaỹaxanqajanqaipi quena' qaretaxaỹa'pegue' ñi qota'a chaqai so rapaxaguinataxanta'pegue na naqataxaquipi, saua'maxare chaqa'ma' ỹahosaque ỹacondelec queso na'xa'a so Jesús, ma' retane' quiyim chaqaisaua saua taachiguilo so qaraloqojnaxana. Qam qano'chitapega so qomyipi. 
LUK.20.20	Ca ỹa'vio' saua nelarerec quiyim na'ajnaxande'oga so'maxare chaqai 'ec 'maxaraic ỹalliripi, quiyim qaỹahotaque 'ue ca ỹa'xat se ỹa'maxañi, ca qaỹachigoxochichigui ca lasauaxaset, ca qaỹodou'a so nashi Roma le'ec. 
LUK.20.21	Ca' vichiguiño' saua'maxare ỹo'ueete'o' da lenataxanaxague', 'neraco':
LUK.20.21	—Qami' napaxaguinataxanaq, qomi' sa'deenaq quiyim ca ra'qaachiqui' chaqai ca rapaxaguinataxanaxaqui' ỹaatqajam ỹa'maqachiriñi, chaqai nalo'ojta' nqai'ñi' na qomyipi, qaica ca pacqajñirauec. Chaqaidaata quiyim qami' paxaguinataxañisa'pegue ca ỹaatqajam llic nayic ñi qota'olec. 
LUK.20.22	Ca' 'qaataxañitema qomi': ¿ỹa'maqachiguiño' quiyim qaishiueten ñi lashi na nashillipi na'ñi yi Roma, loqo'm 'e'?
LUK.20.23	Qam so Jesús retan quiyim se no'uen da 'neesa'pegue saua'maxare. Ca 'naac:
LUK.20.23	—¿Chi'negue ma' viitaque quiyim yachiiñi? 
LUK.20.24	Ñigo', ñaq nachaxañim cá'maq chiróla. ¿Negue' lqui'i ñi hueetalec? chaqai ¿negue' leenaxat yí'maq hueetalec?
LUK.20.24	Ca' saua'maxare 'neraco':
LUK.20.24	—Chaqaiñi ñí'maq lashi na nashillipi quiyi Roma.
LUK.20.25	Ca' so Jesús 'naapegalo':
LUK.20.25	—'Ỹaañim cá'maq chi lalamaxat ñí'maq lashi na nashillipi quiyi Roma, chaqai qai'neeta 'ỹaañim ñí'maq qota'olec cá'maq chi lalamaxat ñi'maxare.
LUK.20.26	Ca se qaishit quiyim qaỹachiguiñi chaqai qaỹa'ue ca lasauaxaset quedá'maq 'naac reloqotaugui so qomyipi. Chaqaidaata quiyim ỹaatqajam 'xoic da le'laxa quedá'maq 'naac so Jesús. Ca' quiyi, ca i'maqajlem.
LUK.20.27	Ca co'na' ime, ca lotqai 'vio' saua chicqoraugui so saduceoipi, nqo'nera'a so Jesús. Ma' na'maxare 'naaco' quen quiyim se liỹa nca'leuec na leuaxaiquipi. Ca' qohinapega so Jesús:
LUK.20.28	—Qami' napaxaguinataxanaq, so Moisés no'ueenaqtauguilo qomi' ỹeretañi quiyim no'm 'ue ca ỹale ileu, qam no'ueenañi aca loua saqa'leca llaalec, ca se ishit quiyim se loua aca pa'ỹe ca lanoq, qaiyi ỹa'ue ca llaalec ca lopiichi mashic ileu. 
LUK.20.29	Ca 'vio' saua siete nqaỹa'. Ca só'maq ỹi 'on, qam so'maxare ileu, qam qaica ca llaalqaipi. 
LUK.20.30	Ca' só'maq lqaỹa o'ñiguit asó'maq li'ỹoxoua, qam so'maxare qai'neeta ileu, se ishit 'ue ca llaalqaipi. 
LUK.20.31	Co'na'le, ca' so lanoxoi' o'ñiguit aso'maxare, ca' eec sá'ogue so nqaỹaripi. Qam sá'ogue so siete nqaỹaripi ileu, qam se ishit 'ue ca llaalqaipi. 
LUK.20.32	Ca' co'uaataxanta qai'neeta aso 'aalo ileu. 
LUK.20.33	Ca' ma' ỹovita quiyim liỹa qanca'laxatec na leuaxaiquipi, ca ¿nega'ỹo' ca ỹaatqajam loua aso'maxare? ma' sá'ogue só'maq siete loua aso'maxare.
LUK.20.34	Ca' so Jesús 'naaco':
LUK.20.34	—Quenajo 'laua seuqatalec, na ỹalliripi chaqai na 'aallipi ishit o'nata'. 
LUK.20.35	Qam cá'maq taachigui quiyim inoxoneu'a ca liỹa 'laua quiyim mashic liỹa nca'leuec, quecajo liỹa 'laua, ca tot ishit quiyim 'ue ca 'on, chaqai tot ishit 'ue ca ỹo'naxan aca llaale. 
LUK.20.36	Ma' quiyi, ca' tot qaica ileu. Ma' 'nejem na piguim laseripi lelaatqaipi ñi qota'olec. Chaqai mashic llaalqaipi ñi qota'olec, ma' mashic liỹa nca'leuec. 
LUK.20.37	Vire'ta so Moisés ỹa'xat quiyim ishit liỹa nca'leuec na leuaxaiquipi queda na'qaatec co'na' hueetau'a aso qo'paqo'lli' ỹaviquetaugui, qam se nasogoñi. Ca' quiyi, ca 'naac ñi qara'gaxala': “Aỹim chaqaỹim qota'olec queso Abraham, Isaac, chaqai so Jacob.” 
LUK.20.38	Ma' ñi qota'olec mese qota'olec quena leuaxaiquipi, chaqainaata na nca'leetauec, ma' chaqaiñi ñí'maq 'em nca'leetauec na qomyipi.
LUK.20.39	Ca 'vio' saua napaxaguinataxana' quena naqataxaquipi 'neraco':
LUK.20.39	—Ỹaatqajam 'maxaraic da ra'qaachiqui', qami' napaxaguinataxanaq.
LUK.20.40	Ca' quiyi, ca totqo pilac liỹa qainat so'maxare.
LUK.20.41	Ca' so Jesús 'naaco':
LUK.20.41	—¿Chi negue' ca 'neeta quiyim qohinaiquen llaalec so qarashi David cá'maq nashi nca'laxaqui? 
LUK.20.42	Ma' so David 'ne'tegueyi da la'qaatec naneretañi cana lere leenaxat No'ueenqaipi, 'naaco':
LUK.20.42	Ñi qara'gaxala' qota'a 'naapega ñi ỹa'gaxala', 'naaco':
LUK.20.42	“Nqa'xañiriñi quena ỹoic,
LUK.20.43	toco' ma' sello'oto naua qapiaachichi' na npa'guenaxaua'e'ipi.”
LUK.20.44	Ca ¿negue' ca 'neeta quet quiyim so nashi nca'laxaqui llaalec quet so David? ma' chaqaiso só'maq David 'naac quiyim la'gaxala'.
LUK.20.45	Ca sá'ogue so qomyipi na'xaỹaxantac na' so Jesús 'naapega so lapaxaguinatqaipi, 'naaco':
LUK.20.46	—Rovichii'o' na rapaxaguinataxanta'pegue na naqataxaquipi, ma' ỹaatqajam nqo'talo ỹansañi naua noho ladocaqa, chaqai nqo'ta quiyim qaỹa'maxate'tegue qaiquin quena co'matqa'. Chaqai na'maxare ỹahotaque nqa'xanñigui aca qa'xanaxaqui paguec loyac cana lapoxoqui', chaqai ná'maq ỹaatqajam lo'yaxanqa nqui'ỹaaqate'. 
LUK.20.47	Chaqai qai'neeta na'maxare nouora'que naua la'aate' na pa'ỹellipi, ca na'maxare chi nqañoqotaxac, ca ỹo'uet quiyim ladocaic nqai'en ca nqouagaxainaxac. Qam na'maxare paguec lecaic ma'le ca nouaxanaxaset.
LUK.21.1	Ca co'na' ñaqai hueetau'a aso no'ueenaxanaxaqui late'ogue' so Jesús quiyi Jerusalén, ca ỹa'ajantac so nesallaxanqaipi inaqategueñi ana lame. 
LUK.21.2	Qai'neeta ỹa'ajantac aso pa'ỹe 'xorai, so'maxare inaqaiñi saua dos lamirolli'. 
LUK.21.3	Ca' so Jesús 'naaco':
LUK.21.3	—Aỹim ỹaatqajam llic da shinapegalo qamiri, quiyim adajo pa'ỹe 'xorai ỹapacauec aso inaxañi quená'ogue na liỹaripi. 
LUK.21.4	Ma' ná'ogue na liỹaripi chi li'ỹoqote ana inaqategueñi, qam ada'maxare queda le'xoric, qam ỹomataho sá'ogue aso louenec quet laseuete.
LUK.21.5	Ca 'uo' na ỹa'xatetac aso no'ueenaxanaxaqui late'ogue' quiyi Jerusalén quiyim ỹaatqajam qaica 'nejem loyac na qa' chaqai na liỹa nachitaxanataxanqateripi. Ca' so Jesús 'naaco':
LUK.21.6	—'Uo' ca na'xa'a quiyim qanopoxoỹaxajñi ná'ogue najo 'ajñitac nagui. Ma'le, ca' sqaica ca 'oonoqui' qa' no'ueenashiguim quiyim hueetalec ca liỹa qa'.
LUK.21.7	Ca' qainato' so Jesús, qohinaco':
LUK.21.7	—Qami' napaxaguinataxanaq, ¿laguio' ỹovita ca laloqo' dajo? ¿Negue' ca netanec ma' ỹovita ca na'xa'a re'oq dajo?
LUK.21.8	Ca' so Jesús 'naaco':
LUK.21.8	—Rovichiỹari'o' ma'le, 'neeto' 'ue ca rayiñii. Ma' 'xoic ma'le ca anac, naquetaugui da ỹeenaxat, ca 'naac: “Aỹim chaqaỹim ná'maq nashi nca'laxaqui”; chaqai “Nagui ỹovita yi laloqo'.” Qam qamiri se coỹari'tegue. 
LUK.21.9	Chaqai no'm 'ue ca ra'xaỹaxaguii queca nalauatetecta', chaqai ca 'neeta'pegue ca nashi, qam mese ro'chii. Ma' dajo 'au ỹovita ma'le, qam saqa' novi' ca nqodoc.
LUK.21.10	Ca' so Jesús queetalec quiyim ra'qaataxantac, ca 'naaco':
LUK.21.10	—Ca qomyipi nalauate'e' ca liỹa qomyipi, chaqai ca nashi nalauate'e' ca liỹa nashi. 
LUK.21.11	Chaqai 'ue ma'le ca lodegaxat le'loxolaxa na 'laua, chaqai ca nqopaaxa. Chaqai 'vii ma'le caua nalolaxaco quena 'lauari. Chaqai 'vii ma'le caua leta'al netanqa quena piguim, chaqai 'ue ca qaidaana'a qaica 'nejem lichic.
LUK.21.12	Qam ma' saqa' re'xoi' naua'que nauajo, ca qaỹaconlgoto qamiri ma'le, chaqai qaỹocana'pe qamiri ma'le. Ime, ca' qaỹodou'alo qamiri na lapoxoqui' na judioipi, ca qaimite' qamiri. Ca' qaicoñite' qamiri, chaqai qaỹauegueu'alo qamiri na nashillipi chaqai na lotauaripi, ma' soviỹalec ma'le da ỹeenaxat. 
LUK.21.13	Qam da'maxare ỹa'ue quiyim qamiri ya'xachitac yimaqajñitac. 
LUK.21.14	Qam 'neeto' quiyim 'au 'maxachitañi cá'maq shim 'xachii quiyim rqoshaxaguii, 
LUK.21.15	ma' ỹim saanema ma'le qamiri caua ra'qaataxahi chaqai ca ra'deenaxanaxahi, qaiyi qaica ca ishit retaxaỹa'guita qamiri. 
LUK.21.16	Qalaxam qoỹaanero qamiri ma'le, vire'ta queca ralamaxarichii qata'ahi loqo'm ca rqaỹahi, loqo'm ca qauori laseripi, loqo'm ca namigohi. Ca 'uo' ca qaỹalauat ma'le caqamiri. 
LUK.21.17	Chaqai ná'ogue na qom hueetalec na 'laua noquii'alo qamiri, sovitapigui aỹim. 
LUK.21.18	Qam se ishit quiyim 'ue ca 'oonoqui' na'laañi laue na rqahiguii. 
LUK.21.19	Qam cá'maq ishit ra'ñiigui lauel, ca' chaqaica ca laueguec ca nca'laxa sqaica lqodoc.
LUK.21.20	Qam ma' daañii'a na na'a' lodegaxat Jerusalén qaỹoviraqta'ta' quena nouaataxanyipi, ca' qamiri 'yiiñii quiyim sqaỹaloq qanopoxoỹaxajñi. 
LUK.21.21	Ca ná'maq neeta'ñi yi Judea i'guinshi'megue ma'le na qoỹoqoshi'megue 'laua, chaqai na neeta'ñi yi Jerusalén ca'e ma'le yi'maxare, chaqai cá'maq hueetauec quena no'ueenaxa sqo pila'a yi na'a'. 
LUK.21.22	Ma' quecajo na'xa'a loviraxaqui quiyim qaỹa'ue ca nouaxanaxaset ná'ogue na qomyipi, ma' qaipacqajanchiguilo naua'que naua naneresañi la'qaatqa ñi qota'olec. 
LUK.21.23	¡Chalego le'xoric aca 'aalo quiyim 'manaxai quecauajo na'xata', chaqai aca ñaq illipaxantac ca llaalec! Ma' 'xoic ma'le ca nqui'ic quena 'laua, ma' chalego lecaic ma'le ca nouaxanaxaset ná'ogue na qomyipi neetalec najo. 
LUK.21.24	Ca 'uo' ma'le ca ileuaugui ca lauataq, chaqai ca liỹa noxonec, ime, ca' qaỹauegue'galo naua liỹa' 'lauari. Chaqai na chicqauec qomyipi ỹaatqajam co'ueeteguelec na na'a' lodegaxat Jerusalén, toco' ma' ỹovitalo caua naloqojonqa na'xata' quiyim qoỹaanem 'neeta'gue dajo.
LUK.21.25	Ca 'uo' ma'le ca netanqaipi cañi ra'aasa, chaqai ñi shiraigo, chaqai cana huaqajñipi. Chaqai na ỹoreta'oguit qomyipi hueetalec ana 'laua ỹaatqajam se ỹa'den ca 'neeta, chaqai ỹaatqajam no'chi, ma' paguec lichic na lelamaxa na lo'paxa aso huaaxai. 
LUK.21.26	Ca' na qomyipi ỹaatqajam ileueta ma'le quena lqolonaxa ma' ỹa'deene'ta na naatalec na 'laua, ma' vire'ta na nquesaxanaxa hueeto'ot na piguim i'loxol. 
LUK.21.27	Ca' qaidaana'guit ma'le najo ỹale llaalec naquetaugui ca naueguelec ỹaatqajam qaica 'nejem ca lquesaxanaxa chaqai ca lauaq. 
LUK.21.28	Ma' ỹovita quiyim re'xoi' naua'que nauajo, ca' ỹaatqajam na'ñaxachii chaqai nanorishiguim naua rqahigori, ma' sqaỹaloq quiyim qarosohiuec qamiri.
LUK.21.29	Qai'neeta so Jesús ỹa'uo' so raloqojnaxana, 'naaco':
LUK.21.29	—Ñaqa 'ajñii aca higo lashi, loqo'm canchaqaca liỹa qo'paq. 
LUK.21.30	Ma' huañiỹa quiyim ñaqterec naua laue, ca' qamiri chaqa'ma' 'yiiñii quiyim qaỹaloq novite' caua npa'ỹaxari. 
LUK.21.31	Ca' chaqaida 'neeta caqamiri ma' huañiỹalo naua'que nauajo, ca 'yiiñii quiyim mashic tot qaỹaloq novi' da lo'ueenataxanaxac ñi qota'a ma' ỹoiquentac ná'ogue najo.
LUK.21.32	Ỹaatqajam llic da shinapegalo qamiri quedá'ogue dajo re'oq ma' saqa' ileu na qomyipi hueetauguilo nauajo na'xata'. 
LUK.21.33	Na piguim chaqai na 'laua ishit 'ue ca lqodogue', qam naua ỹa'qaatqa se ishit quiyim se ipaguiguilo.
LUK.21.34	Rovichiỹari'o', 'neeto' 'xañii'tegue ca la'ñaxac añi re'taxanatahi sauaxat ca ramaanaxanaxahi quenanchaqaina chaqai quena lataxa, chaqai ná'maq liỹa nouenqaipi quiyi na'xa'a, qaiyi cajo na'xa'a se i'laxatete' qamiri, 
LUK.21.35	ca 'neetam aca noqoinaxanaxaqui quiyim pogui. Ca 'eda da 'neeta ma'le ca loviraxac cajo na'xa'a ma' qanovita ná'ogue na qom hueetalec na 'laua. 
LUK.21.36	Ca' qamiri na'maxachitañi ma'le, ca' queetauguilo naua na'xata' da nqouagaxainaxaguii, qaiyi qohite' qamiri quenaua'que nauajo, chaqai qaiyi shichii quiyim viriu'a ma' novi' najo ỹale llaalec.
LUK.21.37	Ca' so Jesús rapaxaguinataxantac quiyi na'xa'a cañi no'ueenaxanaxaqui late'ogue', ca' quiyi pe lelaqsoqo' aso qoỹoqoshi'megue 'laua leenaxat nananqa' ana qo'paq olivo. 
LUK.21.38	Ca ná'ogue na qomyipi o'teetau'a quiyi nete'etam aso no'ueenaxanaxaqui late'ogue', ỹahotaque na'xaỹaxana so'maxare.
LUK.22.1	Ca' mashic ipalata'a so laloqo' quiyim qaỹa'ic na pan sqaca lpe'taqate, só'maq hueetaugui so na'xa'a quiyim qaỹo'leenta'a co'na' qanaqata'a so qomyipi quiyi Egipto. 
LUK.22.2	Ca' so la'gaxalateripi na netaxaỹaxanqajanqaipi quena' qaretaxaỹa'pegue' ñi qota'a, chaqai na rapaxaguinataxanta'pegue na naqataxaquipi, idaantaque ca la'maqa' quiyim ỹalauat so Jesús, qam 'ue na lqolonaxa quena qom.
LUK.22.3	Ca' so na'ỹaapec inoxonougui so Judas, da liỹa leenaxat Iscariote. So'maxare chaqaiso so 'óna quesaua doce lelaatqaipi so Jesús. 
LUK.22.4	So'maxare eec, quepegue' retaxaỹa'pegue' so lashillipi na netaxaỹaxanqajanqaipi chaqai ná'maq idaaneguelec añi no'ueenaxanaxaqui late'ogue' quiyi Jerusalén, ca na'deene'e' quecá'maq 'neeta ca leloxoỹaxac quiyim qaiconlec so Jesús. 
LUK.22.5	Ca' saua'maxare ỹaatqajam netoonete'. Ca' quiyi, ca qohinapega quiyim qaỹa'ue aca nishiuete. 
LUK.22.6	Ca' so'maxare saat, ca' imitaque ca la'maqa' quiyim ỹaano so Jesús ma' qaica ca qom.
LUK.22.7	Ca noviro' so na'xa'a quiyim qaỹa'ic na pan sqaca lpe'taqate. Sojo na'xa'a nalauataxaqui na qagreta llaalec quiyim qaỹa'ic, ca qaỹo'leente so na'xa'a co'na' qanaqata'a so qomyipi quiyi Egipto. 
LUK.22.8	Ca' so Jesús ilate' saua Pedro chaqai so Juan, ca' 'naapegalo:
LUK.22.8	—Mohi, oquii 'maxachitañi ca qonoq quiyim qaỹo'leente so na'xa'a quiyim qanaqata'a so qomyipi quiyi Egipto.
LUK.22.9	Ca saua'maxare renataxane', 'nerac:
LUK.22.9	—¿Huá'gue ca vi'saque quiyim sellaqa'gue cá'maq sa'maxatqatañi?
LUK.22.10	Ca' so Jesús 'naaco':
LUK.22.10	—Ma' noxoñiu'a qamiri yi na'a' lodegaxat, ca' huañiỹa ma'le ca ỹale i'xateta aca no'xona 'laua no'qaachigui quena huaxaỹaq. Ca' chaqaica coỹari'tegue viraqchitau'a ca 'imec taugui. 
LUK.22.11	Ca' 'ñiỹapega ma'le cá'maq ỹaatqajam lauo' ca 'imec: “Ñi napaxaguinataxanaq 'naapega qami': ¿Huá'gue ca 'imec cá'maq iqui'ỹaxaqui, quiyim squi'ỹa'e' na ỹapaxaguinatqaipi ma' sa'guinaq ca na'ic tai'a quena' qaỹo'leenta'a co'na' qanaqata'a so qomyipi quiyi Egipto?” 
LUK.22.12	Ca' ca'maxare ỹachaxanalo qamiri ma'le yi nqui'ỹaaqa' ỹaatqajam lodegaxat, pa'aashiguim queda lelaq ñi 'imec, shi'gue qaỹa'maxatetañi; ca' 'maxachiñi ma'le ca qonoq.
LUK.22.13	Ca' saua'maxare que', ca' ipaquichigui nateneralec dá'ogue dá'maq 'neetapega so Jesús. Ca quiyi, ca ỹa'maxachiñi so na'ic.
LUK.22.14	Ca co'na' ỹovita ca laloqo' ca nqui'ỹaxac, ca so Jesús chaqai saua lelaatqa nqa'xañiñi, reloqosalec so nqui'ỹaxala'. 
LUK.22.15	Ca' so Jesús 'naaco':
LUK.22.15	—¡Ỹaatqajam chalego na ishoxo quiyim qamiri iqui'ỹaxaua' quenajo na'ic ma' saqa' ỹovita yileu! 
LUK.22.16	Ma' shinapegalo qamiri, quiyim nagui tot ishit liỹa pilalec sa'ic liỹa najo na'ic, toco' ma' ỹovita ca laloqo' quiyim ỹoiquentac ná'ogue najo ñi qota'olec.
LUK.22.17	Ca ỹacona aso 'taxaqui. Ime, ca' ỹaanot da na'aachic ñi qota'a. Ca co'na' ime, ca' 'naac:
LUK.22.17	—Coñiguit anajo 'taxaqui. Ca' nimiiñigui, quiñi 'óna ỹaanem ca liỹa. 
LUK.22.18	Ma' ỹim shiñiỹapegaxaua' totqo pilac liỹa ñi'chigui najo li'i ana 'úva, toco' ma' ỹovita ca laloqo' quiyim ñi qota'a ỹoiquentac ná'ogue najo.
LUK.22.19	Ca co'na' ime, ca ỹacona so pan, ca ỹaanot da na'aachic ñi qota'a. Ime, ca' ỹasectaqchigui, ca ỹaanouguilo saua'maxare, ca 'naaco':
LUK.22.19	—Najo chaqaina ná'maq ỹoshicmaxa qoỹaañiguit ca nelauaxa tai'a quiyim ra'maxaiñi qamiri ma'le. 'Viichiho' dajo, qam se couahi'e aỹim.
LUK.22.20	Ca' chaqaida 'ne'tegue nqai'en caso 'taxaqui na' ime da lqui'ỹaxague'. Ca' 'naac:
LUK.22.20	—Najo 'taxaqui tai'a dajo dalaxaic 'maqataxac, qai'taxajñi quenaua iuo', qaỹocoraqta'pe qaỹahotaque ca ra'maxahi.
LUK.22.21	Qam nagui dá'maq ỹale yayaano ma'le ñqa'xanqata'ñi' quena qarqui'ỹaxala'. 
LUK.22.22	Ma' najo ỹale llaalec queeta'gue so nayic só'maq qaỹachaxañi'ñigui, qam ¡'xoraicolec ñí'maq ỹale ỹahotaque ỹaano na'maxare!
LUK.22.23	Ca' quiyi, ca chi nenatetecta' saua'maxare nega'ỹo' ca shim ỹaano so'maxare.
LUK.22.24	Ca' quiyi, ca retaqata'ta' saua'maxare negue' ca ỹapaguec lecaic nqohin quesaua'maxare. 
LUK.22.25	Qam so Jesús 'naapegalo':
LUK.22.25	—Na nashillipi quená'ogue na qom ỹaatqajam ỹoiquentac 'ec na ỹaatqajam 'co', chaqai ná'maq lashillipi na'maxare ỹamata'gue huagaxaraic qomyipi. 
LUK.22.26	Qam qamiri sqai 'ñiita dajo ma'le. Ma' cá'maq ỹapacauec caqamiri, da no'ueenataxac 'neeta'gue ca paguec ne'necolec; chaqai cá'maq relaataxan, 'nejem nqai'en da no'ueenataxac ca nelaatec. 
LUK.22.27	Ca ¿negue' ca ỹapacauec, cá'maq nqa'xanñi reloqojlec ca nqui'ỹaxala' que'e, loqo'm cá'maq qailaretac? ¿Mesqai llico' chaqaiso só'maq reloqotalec so lqui'ỹaxala'? Qam aỹim salequetauguilo qamiri, shintari' quiyim chaqaỹim nelaatec.
LUK.22.28	Qamiri nauá'maq ỹaatqajam ñauequetecto ñi'guenaxaua' quenaua ñi'guenaxaco. 
LUK.22.29	Vichiguiño' saanema qamiri ca ro'ueenataxanaxaguii quiyim 'viiquiñitac ná'ogue najo, 'nejem ñi qota'a ỹaanem aỹim da ỹo'ueenataxanaxac, 
LUK.22.30	qaiyi qui'ii chaqai ni'chii queca iqui'ỹaxala' ma' seuetaugui ca ỹo'ueenataxanaxac, chaqai nqa'xañingui caua nashi nqa'xanaxaqui', ca' michii na llaalqaipi so doce llaalqaipi so Israel.
LUK.22.31	Qai'neeta 'naaco' so qara'gaxala':
LUK.22.31	—Qami' Shimoñi', ñaqa 'ajñi' so na'ỹaapec lashiilaxanqate' qamiri, ma' ỹahotaque ri'guiñii quiyim ỹochigoxoi' qamiri, 'nejem nqai'en ca trigo; 
LUK.22.32	qam aỹim ñqouagaxainteguelec qami', qaiyi sqo viñire'e ca rpi'ỹaxaqui'. Qam qami' ma' ỹovita quiyim rapillita ỹim, tauañi'o' na rqaỹachi'ipi, qaiyi qaidaata 'neetari' da lpi'ỹaxac.
LUK.22.33	Ca' so Simón 'naaco':
LUK.22.33	—Qami' ỹa'gaxala', ỹim sqaica ma' sqa shiquetau'e' ma'le qami' cañi ncoñiitaxanaxaqui, vire'ta quiyim yileua'ñi' qami'.
LUK.22.34	Qam so Jesús 'naapego' so'maxare:
LUK.22.34	—Pedro, nagui shinapega qami', quiyim nagui ma' saqa' noỹen ca huaqa'e, ca' tres pilliralec ma'le noqollicchitegue aỹim quiyim huañiriua'.
LUK.22.35	Ca' so Jesús renataxan, 'naaco':
LUK.22.35	—Quecana' selate' qamiri, cana' le'en aca qachoxoguii chaqai aca qadamii lahi', chaqai qapelachiri, ca ¿'uo' ca viñitaque na'le?
LUK.22.35	Ca saua'maxare 'neraco';
LUK.22.35	—'E', qaica.
LUK.22.36	Ca 'naapegalo':
LUK.22.36	—Qam nagui cá'maq 'ue aca lloxoqui, ca' i'xat, chaqai qai'neeta aca lam lahi'. Chaqai cá'maq qaica ca lecat, ca' imen ca lapo', ca rishiujnaxanaque ca'maxare. 
LUK.22.37	Ma' ỹim shinapegalo qamiri quiyim ỹaatqajam ipaquichigui caỹim dajo 'nerac naua nerecse' la'qaatqa ñi qota'a, ma' 'nerac: “Ca qaỹalecqajnougui na sauaqhuaiquipi ca'maxare ma'le.” Ma' ná'ogue na qoỹeretañi caỹim ipaquichigui ma'le.
LUK.22.38	Ca saua'maxare 'neraco':
LUK.22.38	—Qami' qara'gaxala', 'enaua 'vii naua dos lecachi.
LUK.22.38	Ca' so'maxare 'naaco':
LUK.22.38	—Hua' yí, nalootañi.
LUK.22.39	Ime, ca' so Jesús inoxonec, qam quedá'maq chi no'ueenataxac, ca quepegue' so qoỹoqoshi'megue 'laua leenaxat nananqa' ana qo'paq olivo; chaqai so lapaxaguinatqaipi coỹaretaho. 
LUK.22.40	Ca co'na' ỹovijta yi'maxare, ca 'naapegalo':
LUK.22.40	—Nqouagaxaiñii, qaiyi sqo viriu'a ca ne'guenaxaguii.
LUK.22.41	Ime, ca' so Jesús noỹootec quesaua'maxare, ca na' ỹoxe'gauc, ca' ỹa'chi'iñi naua le'cootal, ca' nqouagaxain. 
LUK.22.42	Ca 'naac:
LUK.22.42	—Qami' ita'a, sqo viraqchira'a ỹim dajo ñi'guenaxac 'ec aca naqana chim. Qam mesqai chaqaica cá'maq sahotaque, qaicaata cá'maq vi'saque.
LUK.22.43	Ca' nanac so nelaatec piguim le'ec ỹaanem da lquesaxanaxa so'maxare. 
LUK.22.44	Ca co'na' paguec da le'xoric, ca lotqai noquigaxatec da lquesaxanaxa da nqouagaxainaxac, chaqai na nenoxoỹaxa naquetac, 'ec naua leuo' ñitetañi quena 'laua.
LUK.22.45	Ca co'na' ỹomat da nqouagaxainaxac, ca ne'laxashiguim, ca quepegueto saua lapaxaguinatqa. Ca co'na' ỹovita, ca iuanejlec sá'ogue laqata, ma' ỹapaguec na lachicoxo. 
LUK.22.46	Ca 'naapegalo' saua'maxare:
LUK.22.46	—¿Chi'negue ma' laxaita? Ne'laxachishiguim, ca' nqouagaxaiñii, qaiyi se ỹovira'alo qamiri ca ne'guenaxaguii.
LUK.22.47	Ca' ñaq retaqatac so Jesús co'na' novi' so 'xoic qomyipi. Ca' só'maq leenaxat Judas, sojo 'óna quesaua doce lapaxaguinatqa, na'aueta, ca nqo'neu'a so Jesús, ca' nqo'goq. 
LUK.22.48	Ca' so Jesús 'naapego':
LUK.22.48	—Judas, ¿qami' nqo'goqai' najo ỹale llaalec, ma' viisaque quiyim 'ỹaañiro?
LUK.22.49	Ca' só'maq nauegaxauaripi so Jesús co'na' ỹauanchigui da qohintari', ca' qainat so'maxare, qohinac:
LUK.22.49	—Qami' qara'gaxala', ¿se'guenqataugui, sahoqote'e na qalecat?
LUK.22.50	Ca 'óno' so quesaua'maxare nouaxanec aso loicse lque'la só'maq lelaatec so la'gaxala' na netaxaỹaxanqajanqaipi quena' qaretaxaỹa'pegue' ñi qota'a. 
LUK.22.51	Qam so Jesús 'naaco':
LUK.22.51	—'Xañaac, yí, nalootañi.
LUK.22.51	Ca' so Jesús ipootau'a so lque'la so nelaatec, ca ỹomatec. 
LUK.22.52	Ime, ca' 'naapega só'maq lashillipi na netaxaỹaxanqajanqaipi, chaqai so leloxoiqatecse aso no'ueenaxanaxaqui late'ogue', chaqai so qo'xoiquipi só'maq nac ne'guena'oga so'maxare quiyim i'xat, ca' 'naapegalo:
LUK.22.52	—¿Naguiho' qamiri vita'ahi naua lecachi chaqai naua neponyi, mashic 'eco' ỹim cuataxai? 
LUK.22.53	Quena' ỹim salequetauguilo qamiri quesaua'que saua na'xata' cañi no'ueenaxanaxaqui late'ogue', qam qaica ca 'ñii'tegue aỹim. Qam mashic ỹovita ca laloqo' quiyim 'ueenataxañii chaqai quena' ỹapacauec da lquesaxanaxa da lo'ueenataxanaxac na napalaxa.
LUK.22.54	Ca qaiconleco' so Jesús quiyim qaicoñi', ca qaỹauegueu'a ca la'a' so lashi na netaxaỹaxanqajanqaipi quena' qaretaxaỹa'pegue' ñi qota'a. Ca so Pedro coỹaretaho queso'maxare, qam qoỹoqo'chiguit. 
LUK.22.55	Ca co'na' ỹovirero saua'maxare, ca' qaỹalon so norec, qaillaañigui na lavinñi so nasoxoc. Ca' qai'neeta so Pedro nqa'xanñi, ỹalequetauguilo saua'maxare. 
LUK.22.56	Ca' aso nelaata, co'na' iuana so Pedro nqa'xantañi reloqotañigui ca norec, ca' ra'iito'ot, ca' 'naaco':
LUK.22.56	—Qai'neeta ñijo ỹale nauegaxaua da Jesús.
LUK.22.57	Qam so Pedro noqolliguit, 'naaco':
LUK.22.57	—Taque', ỹim se seuanapega da'maxare.
LUK.22.58	Qam co'na' ncopa dajo, lotqai 'uo' so liỹa iuana so Pedro, ca 'naaco':
LUK.22.58	—Qami' qai'neeta lapaxaguinatec da Jesús.
LUK.22.58	Ca' so'maxare 'naaco':
LUK.22.58	—Taque', ỹim 'e'.
LUK.22.59	Ca co'na' mashic shi'gom dajo, ca pilalec renataxan so liỹa, 'naaco':
LUK.22.59	—Ỹaatqajam llic quiyim ñijo ỹale chi nauegaxaua da'maxare, ma' ñi'maxare qai'neeta chicqa'gue da Galilea.
LUK.22.60	Ca' so Pedro 'naaco':
LUK.22.60	—Taque', se sa'den da 'xachisac.
LUK.22.60	Ca co'na' ñaq retaqatac so Pedro, ca' noỹen so huaqa'e. 
LUK.22.61	Ca' quiyi, ca' so qara'gaxala' nqovilca'a so Pedro. Ca' so Pedro ỹo'leente'te ca la'qaatec so qara'gaxala', co'na' 'naac: “Ma' saqa' noỹen ca huaqa'e ma'le', ca' qami' tres noqollicchitegue aỹim, 'ñirac sqa huañirapiguiỹa'.” 
LUK.22.62	Ca' quiyi, ca inoxonec so Pedro, ca' ỹaatqajam 'xoic da noỹenaxac.
LUK.22.63	Ca só'maq ỹalliripi reloqota'a so Jesús ỹaatqajam i'neetac so'maxare chaqai ỹouaxantac. 
LUK.22.64	Ca qaỹapoguilo naua nqote' so'maxare, ca' qaỹouaxañigui na lashic, ca' qohinac:
LUK.22.64	—¡Ñaqa 'xachi' negue' ca rouaxañi'!
LUK.22.65	Chaqai 'xoic na liỹa na'qaatec so'maxare chaqai qaishiuentac.
LUK.22.66	Ca co'na' mashic richiguiñi, ca lapoỹata' so qo'xoiquipi quena judioipi, chaqai saua lashil na netaxaỹaxanqajanqaipi, chaqai na rapaxaguinataxanta'pegue na naqataxaquipi. Ca' qaỹauegueu'a so Jesús so nashillipi ỹo'ueetegueñi na leloxoỹaxaquipi. Ca qainatetac, qohinac:
LUK.22.67	—'Qaataxañitema qomi' quiyim ¿chaqaqami' ná'maq nashi nca'laxaqui?
LUK.22.67	Ca' so'maxare 'naaco':
LUK.22.67	—No'm shinapegalo qamiri ajá'a, chaqaỹim, qam qamiri sqai viilec aỹim. 
LUK.22.68	Chaqai no'm sa'ue ca inataxanaxac, ca' qamiri sqai taxahi, chaqai mese yosohiuec. 
LUK.22.69	Qam quenagui najo ỹale llaalec shi'gue nqa'xantañi queda loic ñi qota'a, ñí'maq sqaica 'nejem lquesaxanaxa.
LUK.22.70	Ca na' ime, ca sá'ogue qaimaalec qainat, qohinac:
LUK.22.70	—¿Ca' qami'o' na' qami' llaalec ñi qota'olec?
LUK.22.70	Ca' so Jesús 'naaco':
LUK.22.70	—Ajá'a, chaqaỹim, ma' qamiri qai'neeta 'ñiỹac.
LUK.22.71	Ca' saua'maxare 'neraco':
LUK.22.71	—¿Negue' queto' ca liỹa souenaq quiyim retaqa? Ma' qomi' ỹaatqajam sa'xaiqachigui dá'maq ỹa'xat.
LUK.23.1	Ca sá'ogue so'maxare ne'laxashiguim, ca' qaỹauegueu'a so Jesús so nashi Pilato. 
LUK.23.2	Ca' quiyi, ca qaỹa'uo' na qaimaxalec, qohinac quiyim lasauaxaset, ca qohinac:
LUK.23.2	—Qomi' seuanqajlec dajo ỹale quiyim ỹaatqajam se i'maxañi nqai'en na qouo' laseripi. Chaqai 'neetapega quiyim se seshiuetenaq ñi lashi na nashillipi neeta'ñi yi Roma, chaqai 'naac quiyim chaqaida dá'maq nashi nca'laxaqui.
LUK.23.3	Ca' so Pilato inato' so'maxare, 'naaco':
LUK.23.3	—¿Chaqaqami'o' ná'maq qami' lashi na judioipi?
LUK.23.3	Ca' so Jesús 'naaco':
LUK.23.3	—Ajá'a, chaqaida dá'maq 'ñirac.
LUK.23.4	Ca' so Pilato 'naapego' so lashillipi na netaxaỹaxanqajanqaipi chaqai so qomyipi, 'naaco':
LUK.23.4	—Ỹim sqaica ca sanata lasauaxaset dajo ỹale.
LUK.23.5	Qam saua'maxare ipaquera'a paguec lquesaxanaxa da ỹa'xate', 'nerac:
LUK.23.5	—Ñi'maxare ỹasauaxatetecta' yá'ogue yi qomyipi na'ñi yi Judea queda lapaxaguinataxanaxac. Chicqochi'ñi yi Galilea, chaqai nagui, ca' novireta'a najo.
LUK.23.6	Ca co'na' so Pilato 'xaỹa dajo, ca renataxanegue quiyim so ỹale na'ñi yi Galilea. 
LUK.23.7	Ca co'na' qaỹa'qaataxanem quiyim so'maxare chicqa'gue da Galilea, ca' ilata so Herodes ma' so nashi quiyi Galilea, ma' so'maxare qai'neeta hueetau'a yi Jerusalén queso na'xa'a. 
LUK.23.8	Ca' so nashi Herodes co'na' iuana so Jesús, ca' ỹaatqajam netoon; ma' shi'gom ỹahotaco' quen iuana, ma' 'qaateguelco' quen quena' qaỹa'xatetac so'maxare, chaqai ỹahotaque quiyim ỹauanchigui 'ue ca ỹo'uet quena se qaiuanapega. 
LUK.23.9	Ca' ỹaatqajam 'xoic na lenataxanaxac, inatetac so'maxare, qam so Jesús qaica ca ỹa'xat. 
LUK.23.10	Chaqai qai'neeta hueete'eyi só'maq lashillipi na netaxaỹaxanqajanqaipi chaqai ná'maq rapaxaguinataxanta'pegue na naqataxaquipi, ỹaatqajam ipaca'a 'xoic na imaqateguelec lasauaxaset so'maxare. 
LUK.23.11	Ca' so nashi Herodes chaqai so nalliripi ỹaatqajam i'naari' so Jesús, ca' qaipeguenlec so nepo' ỹaatqajam qaica 'nejem loyac, 'nejem nqohin no'ueetaxac ca nashi. Ca co'na' ime, lotqai qaỹopilaxata so Pilato. 
LUK.23.12	Ca' queso na'xa'a so Pilato chaqai so Herodes lotqai liỹa huagata', ma' saua'maxare shi'co' quen pa'guenaxaua'.
LUK.23.13	Ca' so Pilato lapoonta' so lashillipi na netaxaỹaxanqajanqaipi chaqai so lashillipi na qomyipi chaqai so qomyipi. 
LUK.23.14	Ca 'naapego':
LUK.23.14	—Qamiri naviguiu'a ỹim dajo ỹale, quiyim 'ñiỹac chaqaida da ỹasauaxatetecta' na qomyipi. Ca' huañichigui quiyim ỹim shi'gue senatetac da'maxare, qam sqaica ca sanata lasauaxaset quená'maq pataxahiteguelec da'maxare. 
LUK.23.15	Qai'neeta ñi Herodes, vichiguiño' rapilaxat da'maxare. Chaqai qamiri huañichigui da'maxare quiyim qaica ca lasauaxaset quiyim qaỹachigoxochichigui ca nalauataxac. 
LUK.23.16	Ca' ỹim selaataxanlec da'maxare quiyim qaỹouaxan. Ca' ma' ime, ca sosouec.
LUK.23.17	Ca' so Pilato queda chi no'ueenataxac quiyim ỹa'ue ca ỹosouec quena ncoñiiteguesec quena' ỹovire'oga yi napoonaxanaxaqui, qaiyi na qomyipi ỹa'maxarenta so'maxare. 
LUK.23.18	Qam sá'ogue nemashiguim ỹaualqatagui, 'naac:
LUK.23.18	—¡Qaỹalauat najo ỹale! ¡Ca' qaỹosouec ca Barrabás!
LUK.23.19	Qam sojo Barrabás qoỹanauguio' añi ncoñiitaxanaxaqui sauaxat co'na' npa'guene'e' so nashi hua'ñi yi na'a' lodegaxat Jerusalén, chaqai sauaxat quiyim lauataxanaxai. 
LUK.23.20	Qam so Pilato ỹahotaque ỹosouec so Jesús, vichiguiño' lotqai pilalec quiyim renataxan. 
LUK.23.21	Qam saua'maxare ỹaatqajam pilesalec paguec lelamaxa da laualaxague', 'nerac:
LUK.23.21	—¡Qaipateno na'maxare!
LUK.23.22	Ca' mashic tres pilalec so Pilato 'naapegalo saua'maxare, 'naaco':
LUK.23.22	—¿Nega'ỹo' ca ỹo'uet se ỹa'maxañi da'maxare? Ma' ỹim qaica ca sanata lasauaxaset cá'maq ñigui quiyim qaỹalauat. Ca' ỹim chi selaataxanlec quiyim qaỹouaxan da'maxare, ca' ma' ime, ca sosouec.
LUK.23.23	Qam so qomyipi ỹaatqajam ipaca'a ỹaualqatagui, rashiilaxanta'pegue quiyim qaipateno so Jesús. Ca co'na' ỹapaguec da laualaxac so qomyipi chaqai so lashillipi na netaxaỹaxanqajanqaipi, ca vire'ta qarasaachiguit quecá'maq ỹahotaque. 
LUK.23.24	Ca' quiyi, ca so Pilato saachiguita quiyim ỹo'uet cá'maq rashiilaxansaque saua'maxare. 
LUK.23.25	Ca' ỹosouec só'maq ỹale qanca'atapegueu'a quesaua'maxare, só'maq qaicoñi' sauaxat co'na' npa'guene'e' so nashi chaqai ralauataxan. Ca' ỹaanec so Jesús quecá'maq shim 'neesa'gue saua'maxare.
LUK.23.26	Ca co'na' mashic qaỹaueguec so Jesús, qaỹahotaque quiyim qaipateno. Ca' qaỹaconeu'a so ỹale, leenaxat Simón, ca la'a' na'ñi yi Cirene. So'maxare chicqauec quena no'ueenaxa. Ca' qohinapega quiyim i'xat so lpatenaxala', ca coỹaretaho nqohin queso Jesús.
LUK.23.27	Ca ỹaatqajam 'xoic so qomyipi coỹaretaho, chaqai 'xoic so 'aallipi, sá'ogue noỹentagui, ỹaualqatagui, paguec na le'xorenataxanaxa queso'maxare. 
LUK.23.28	Ca so Jesús nqovilca'guit, ca 'naapega so 'aallipi, 'naaco':
LUK.23.28	—Qamiri 'aallipi ra'aari na Jerusalén, se nohiñilec aỹim, ta'ta'a chaqaqamii chaqai naua qachaalaxahi nohiñilec. 
LUK.23.29	Ma' naate' naua na'xata' quiyim qohinac: “Ỹaatqajam chalego la'maxa acá'maq se ishit 'ue ca llaalec, chaqai aca se ỹauanapega 'man, chaqai aca se ỹauanapega quiyim illipaxantaho ca llaalec.” 
LUK.23.30	Ca' quiyi, ca 'uo' na qom 'naapega na qoỹoqoshi'megue 'laua, 'naac: “Tahilgoto qomi'”; chaqai 'naapegalo naua quemarelgoto: “Ñaq qarayoqchiriñi.” 
LUK.23.31	Ma' no'm qohine'tegue dajo aca ladala qo'paq, ¿huose'quet sqai paguec qohine'tegue aca qo'paq laso?
LUK.23.32	Ca qai'neeta qaỹaueguerec saua dos ỹale' lauataxanaxaqa, ma' qaỹahotaque nalauataxaua' nqohin so Jesús. 
LUK.23.33	Ca co'na' qaỹovire'oga so 'laua leenaxat leuaxaic lqahic lpi'nec, ca' qaipateno so Jesús, chaqai qai'neeta saua dos lauataxanaxaqa. So 'óna qoỹana'gue da loic, chaqai so liỹa qoỹana'gue da nemaq. 
LUK.23.34	Ca co'na' ñaq qaipatentapego, ca' so Jesús 'naaco':
LUK.23.34	—Qami' qota'olec, 'xoriñi' na qomyipi, ma' se ỹa'den da ỹo'ueetetac.
LUK.23.34	Ca' so nouaataxanyipi nallitetapiguilo saua loho so Jesús quiyim negue' ca taalgoto saua'maxare. 
LUK.23.35	Ca' sá'ogue so qomyipi ỹa'ajantac so'maxare, chaqai vire'ta so nashillipi i'neetac, 'naac:
LUK.23.35	—Nca'laxatec quen na liỹa; ca' nagui 'maxaraic chi nca'laxatalta', no'm ỹaatqajam llic chaqaiñi ñí'maq nashi nca'laxaqui, lca'acsec ñi qota'olec.
LUK.23.36	Chaqai qai'neeta so nouaataxanyipi ỹaatqajam i'neetac so'maxare, ca' qanoquiiga'a, qaỹahotaque quiyim qane'taxañigui so lataxa chim. 
LUK.23.37	Chaqai qohinapega:
LUK.23.37	—No'm chaqaqami' na' qami' lashi na judioipi, ca 'maxaraic quiyim chi nca'laxachiralta'.
LUK.23.38	Ca 'uo' so nerec qoỹeretalec na pa'aashiguim, hueetalec naua la'qaatqa na griegoipi chaqai na latinoipi chaqai hebreoipi, 'naac: “Ñi'maxare chaqaiñi ñí'maq lashi na judioipi.”
LUK.23.39	Ca' so 'óna npatenaxaua quesaua lauataxanaxaqa qai'neeta i'neetac so'maxare, 'naaco':
LUK.23.39	—No'm llic quiyim qami' nashi nca'laxaqui, ca' 'maxaraic quiyim chi nca'laxachiralta', chaqai qai'neeta qomi' qarca'laxachirec.
LUK.23.40	Qam so liỹa retaxaỹa'a so nauegaxaua, ca 'naapego':
LUK.23.40	—¿Sqaico' ca rqolonaxa'e' quiñi qota'olec? Ma' qami' chaqai 'ñiite' malam nouaxanaxaua'e' ñi'maxare. 
LUK.23.41	Qomi' ỹaatqajam ỹa'maqachiguiñi quiyim 'xoic qare'xoric, ma' chi seshiuetenqatac dá'maq ñigui ca qarasauaxaset. Qam ñí'maq ñijo ỹale, qaica ca ỹo'uet se ỹa'maxañi.
LUK.23.42	Ca 'naaco':
LUK.23.42	—Qami' Jesús, totaxan coua'airo'o' aỹim ma' liỹa novichi' quiyim 'viiquiñi'sac ná'ogue najo.
LUK.23.43	Ca' so Jesús saachiguit, ca 'naaco':
LUK.23.43	—Ỹaatqajam llic nagui da shiñirapegaxaua', quiyim nagui chaqa'ma' ỹim qauora'e' quiyi la'a' na ca'laxaiquipi queda piguim.
LUK.23.44	Ca 'uo' ca mashic na'xa'a lavinñi. Ca ná'ogue na 'laua hueetalec na napalaxa, chi ỹovireta'a rashiiñi aso ra'aasa. 
LUK.23.45	Ca' aso ra'aasa ỹaatqajam napalgui, ca' so lapoxonaxat pa'aauo aso no'ueenaxanaxaqui late'ogue' quiyi Jerusalén shicchichiguiñigui na lavinñi. 
LUK.23.46	Ca' so Jesús ỹaualqo', 'naaco':
LUK.23.46	—Qami' ita'a, sañiguilo naua rqai'laqachichi' na ỹa'al.
LUK.23.46	Ca co'na' naauec da la'qaatec, ca' ileu.
LUK.23.47	Ca' co'na' iuanchigui dajo so lashi so nouaataxanaq, ca' imaqachin ñi qota'olec, 'naaco':
LUK.23.47	—Ỹaatqajam llic ñijo ỹale qaica ca lasauaxaset.
LUK.23.48	Ca' sá'ogue so qomyipi ỹauanchigui dajo, ca neuagaxatac, ca'e yi'maxare, nouaxante'e ana lotogue queda le'xoric nqai'en. 
LUK.23.49	Ca sá'ogue so lauanatqaipi so Jesús, chaqai qai'neeta so 'aallipi quesó'maq queco' so'maxare co'na' chicqochi'ñi yi Galilea, qoỹoqote'oga yi hueete'e, ỹa'ajantac dá'ogue dajo.
LUK.23.50	Ca 'uo' so ỹale 'maxaraic da no'ueenataxac chaqai huagaxaraic, leenaxat José, na'ñi yi na'a' Arimatea huaugui yi 'laua Judea. So'maxare ỹalequetaugui so nashillipi ỹo'ueetegueñi na leloxoỹaxaquipi quena judioipi. 
LUK.23.51	Sojo José nauaantaque quiyim novi' ca lo'ueenataxanaxac ñi qota'a ma' ỹoiquentac ná'ogue najo. Ca' so'maxare se ỹa'maxaren dá'maq 'ne'tegue lo'ueenataxanaxac so liỹa nashillipi. 
LUK.23.52	Ca' so'maxare quepegue' so Pilato quiyim rashiilaxanegue so Jesús. 
LUK.23.53	Ca co'na' ime naqajñi so Jesús queso npatenaxala', ca lepategue queso hualoq lahi lalagaxaic. Ca' illaugui aso lahi' chita'gue no'ueenata, naagui aso qa'. So'maxare saqa' ỹauanapega 'ue ca qaillaugui. 
LUK.23.54	Ca' sojo na'xa'a chaqaiso' so na'xa'a 'maqataxaqui quiyim qana'maxateta'guit so liỹa na'xa'a co'mataxaqui ma' sham noviro.
LUK.23.55	Ca' so 'aallipi só'maq liỹaataco' so Jesús co'na' chicqochi'ñi yi Galilea qai'neeta eec ra'ajnaxane'oga so lahi'. Ca ỹauanchigui aca qaillaugui so Jesús. 
LUK.23.56	Ca co'na' pilda'alo naua la'aate', ca ỹa'maxachiñi so coraxat lo'daxaraic lahita. Ca' nco'materec queso na'xa'a co'mataxaqui, ipacqajanchirigui da nelaataxanaxac.
LUK.24.1	Ca co'na' nete'etam queso 'auaxaic na'xa'a no'ueenataxanaxaqui, ca so 'aallipi quepegue' aso lahi', qai'xatete' saua corqate' mashic qaỹa'maxatesañi. Chaqai 'uo' so liỹa 'aallipi coỹaataxan. 
LUK.24.2	Ca co'na' qaỹovire'oga aso lahi', ca qaiuanejlec so qa' lapooque' aso'maxare totqai hua'ñi ca loma'. 
LUK.24.3	Ca' qainoxonougui aso'maxare, qam se qaỹanata so qara'gaxala' Jesús. 
LUK.24.4	Ca' ỹaatqajam 'uo' da lqolonqa' saua'maxare, chaqai se ỹa'deene' ca 'neete', ca idaanda'alo saua dos ỹale' nachaatesañi, huaqata'to saua'maxare, qashilgue' saua loho. 
LUK.24.5	Ca' saua'maxare ỹa'yi'iñi naua le'cootal, ca' ỹaatqajam ỹovirera'guit na 'laua, paguelec da lqolonqa'. Ca' sauajo ỹale' 'neraco':
LUK.24.5	—¿Chi'neco' ma' michitaque quena leuaxaiquipi cá'maq nca'leetauec? 
LUK.24.6	Sqaica quenajo, ma' liỹa nca'leuec nqohin. Ñaq o'lliinchi'e da ỹa'xat na' llaq riỹahitac quiyi Galilea, na' 'naac: 
LUK.24.7	“Najo ỹale llaalec qoỹaanougui ma'le na sauaqhuaiquipi, ca' ma'le, ca qaipateno. Qam ma' ỹovirerec caua tres na'xata', ca lotqai liỹa nca'leuec nqohin.”
LUK.24.8	Ca' saua'maxare chi no'uentetegue da la'qaatec so Jesús. 
LUK.24.9	Ca co'na' ime chicqorau'a aso lahi', ca ỹa'xate' dá'ogue dajo queso once lelaatqaipi, chaqai quesá'ogue so liỹaripi. 
LUK.24.10	Ca' saua ỹodooro da la'xaỹaxague' saua nelaatqa, chaqaisaua saua María lase yi Magdala, Juana, María late'e so Jacobo, chaqai so liỹa 'aallipi. 
LUK.24.11	Qam saua nelaatqa 'ec chi nasaguiric nqai'ne' da ỹa'xatesac saua'maxare, ca sqai huerelec.
LUK.24.12	Qam so Pedro inoxonec, ca' eec ne'guenta ra'ajnaxane'oga aso lahi'. Ca co'na' ra'i'ñigui na lauel aso'maxare, ca iuanalo saua hualoq lahil lalagaxaqa hueesau'e na lahi aso'maxare. Ime, ca' queho queca la'a', ỹaatqajam 'xoic le'laxa quedá'maq 'neeto' na'le dajo.
LUK.24.13	Ca' chaqaisoota sojo na'xa'a, ca 'vio' saua dos quesaua'maxare taira'gue yi na'a', leenaxat Emaús, 'uo' ca once kilómetros lesega quiyi Jerusalén. 
LUK.24.14	Ca co'na' queesa'gue so nayic, ca na'qaataxansapigui dá'ogue dá'maq 'neeto' na'le dajo. 
LUK.24.15	Ca co'na' retaqasapigui chaqai noqollictetecta', ca' chaqai huaqato so Jesús, ca nauequetecto saua'maxare. 
LUK.24.16	Ca ỹaatqajam qara'iito'ot, qam 'eco' 'ue só'maq 'em se qano'uenegue so'maxare. 
LUK.24.17	Ca' so Jesús inato'o':
LUK.24.17	—¿Negue' cá'maq noqollicchitapigui quena' naguita'gue na nayic? chaqai ¿chi'negue ma' chigoita?
LUK.24.18	Ca 'óno' so quesaua, leenaxat Cleofas, saat, ca 'naaco':
LUK.24.18	—Ná'ogue na qomyipi na'ñi na Jerusalén qaica ca se ỹa'den da 'ue quesauajo na'xata'. ¿Chaqaqamito'o' ñi'sa'ñi yi'maxare sqa 'yiiñi'o' dajo?
LUK.24.19	Ca so'maxare 'naaco':
LUK.24.19	—¿Negue' ca 'neeto' ca'maxare?
LUK.24.19	Ca' saua'maxare 'neraco':
LUK.24.19	—Dá'maq 'neeta ca Jesús, Nazaret le'ec, cá'maq la'qaataxanqajnec ñi qota'a. Sojo ỹale qaica ca qalanac quena la'qaatec chaqai quená'maq ỹo'uet, chaqai ỹaatqajam ỹa'maxarenta so'maxare ñi qota'olec chaqai ná'ogue na qomyipi. 
LUK.24.20	Qam na lashillipi na netaxaỹaxanqajanqaipi quena' qaretaxaỹa'pegue' ñi qota'a chaqai na qarashillipi ỹaanchiguit so'maxare da lelauaxa chaqai quiyim qaipateno. 
LUK.24.21	Qam qomi' 'ue da qanaquitaxac quiyim chaqaiso só'maq nca'laxatec ma'le na llaalqaipi so Israel. Chaqai nagui quedá'ogue dajo, ca' mashic ỹovite' tres na'xata' quiyim 'ue dajo. 
LUK.24.22	'Nesa ma' 'vii caua 'aalo chicqauguilo qomi' quiyim qo'ỹoqochite' qomi'. Ma' ñaq na'xa'ataco' na'le, ca' querepegue' aca lahi'. 
LUK.24.23	Ca co'na' se ỹanajta ca'maxare, ca rapilerec, ca ỹa'xatesac ca lauanaxanaxague' co'na' iuanalo saua nelaatqa piguim lase' ỹa'xatesac quiyim so Jesús nca'leetauec. 
LUK.24.24	Ime, ca' que' saua chi qanauegaxaua' ra'ajnaxande'oga aso lahi'. Ca co'na' ỹovirere'oga, ca iuanterelec co'chiichigui, ca' ipaquichigui da 'nerac saua 'aalo, qam se qaiuana ca Jesús.
LUK.24.25	Ca' so Jesús 'naaco':
LUK.24.25	—¡Ỹaatqajam qaico' ca 'yiiñii qamii, chaqai chalego laỹaloxo quiyim viilec ná'ogue na la'qaataxanaxaquipi so la'qaataxanqajanqaipi ñi qota'a! 
LUK.24.26	¿Sqa 'yiiñiỹo' quiyim cajo nashi nca'laxaqui 'au ca le'xoric, ca' qaigueme ỹovira'a quiyim ỹapacauec da lichoxoric quená'ogue?
LUK.24.27	Ca' quiyi, ca ichoxotema da leloxoỹaxac da na'qaatec naneretañi, quenaua nerecse' la'qaatqa ñi qota'a ỹa'xatesa'guit so'maxare, ỹachigoxochichiguilo saua 'avichiriñi lerecse' so Moisés, ỹovira'oga nqai'en aso pa'aatec lerecse so la'qaataxanqajanqaipi ñi qota'a.
LUK.24.28	Ca co'na' ỹovirera'a yi na'a' tairau'a, ca' so Jesús chaqai 'negue 'eco' sham ỹa'iitauec. 
LUK.24.29	Qam saua'maxare ipaquera'a nolliisegueñi, 'neraco':
LUK.24.29	—Ro'viñira'ansopa qomi', ma' nagui avit, chaqai mashic sham lepe.
LUK.24.29	Ca' so Jesús inoxono no'ueena'ansopa saua'maxare. 
LUK.24.30	Ca co'na' mashic nqa'xansañi, reloqosalec so nqui'ỹaxala', ca so'maxare ỹacona so pan, nqouagaxainlec. Ime, ca ỹaanouguilo saua'maxare. 
LUK.24.31	Ca' quiyi, ca saua'maxare 'ec naviqueterec naua nqote', ca no'uentegue so'maxare. Qam so'maxare palac. 
LUK.24.32	Ca saua'maxare retaxaỹata', 'neraco':
LUK.24.32	—¡Ỹaatqajam llic mashic ỹaviquetauguilo nqai'ne' naua qare'taxanata na' ñanaguinqata'gue na nayic, na' ichoxotetapeguema qomi' da leloxoỹaxac naua nerecse' la'qaatqa ñi qota'olec!
LUK.24.33	Ca' quiyi, ca qaica ca nauaandaque, chaqa'ma' quetegue so nayic, pile' queda Jerusalén. Ca co'na' ỹovite', ca iuanterelec lapoota'ta' so once lelaatqaipi, chaqai sá'ogue so liỹaripi. 
LUK.24.34	Ca chaqa'ma' qara'qaataxanalo, qohinac:
LUK.24.34	—Ỹaatqajam llic quiyim liỹa nca'leuec nqohin so qara'gaxala', ma' so Simón ỹauano'.
LUK.24.35	Ca saua'maxare lotqai ra'qaataxane'o' quedá'maq 'neeto' quesaua'maxare queso nayic, chaqai dá'maq 'neeto' na' no'uentegue so Jesús co'na' ỹasectaqchigui ca pan.
LUK.24.36	Ca' ñaq qaretaqatapigui dajo, ca' so Jesús nachaachichiguiñi quena lavinñi so qomyipi. Ca' riquinaxan, 'naaco':
LUK.24.36	—Ỹaatqajam 'uo' da ra'maxahi ma'le.
LUK.24.37	Qam saua'maxare no'daxateterec chaqai 'xoic da lqolonqa', 'neesapega nqui'i so iuanta. 
LUK.24.38	Qam so Jesús 'naapegalo':
LUK.24.38	—¿Chi'neco' ma' ro'chii? chaqai ¿chi'neco' ma' 'uo' da roqollictaxanaxahi quenaua re'taxanatahi? 
LUK.24.39	Ñaqa 'ajñii' naua ñapoquena chaqai naua ipiaate'. Quiyim chaqaỹim. Poochiu'a aỹim chaqai ya'ajñii, ma' ca nqui'i qaica ca la'at chaqai ca lpi'nec, qam qamiri huañichigui nagui caỹim 'ue.
LUK.24.40	Ca co'na' 'naac dajo, ca ỹachaxane' naua napoquena chaqai naua lapiaate'. 
LUK.24.41	Qam saua'maxare saqa' huerelec, paguec da netoonaxague' chaqai da le'laqa' ñaqa 'ue. Ca' so Jesús 'naaco':
LUK.24.41	—¿Meca qanoxohi quenajo?
LUK.24.42	Ca' qoỹaanem so nallin lahi nqueualatec chaqai so li'ỹaac so 'laua nate' leta'a. 
LUK.24.43	Ca so'maxare ỹacoñiguita. Ime, ca' ỹa'ic, ỹa'ajansac nqai'ne' saua'maxare. 
LUK.24.44	Ca co'na' ime, ca 'naapegalo' saua'maxare, 'naaco':
LUK.24.44	—Dá'maq sovirau'a chaqaida dá'maq shi'gue shinac na' llaq ñauequetecto qamiri: quiyim ipaquichigui nqohin ná'ogue ná'maq qoỹeretañi caỹim quena nelaataxanaxaquipi queso Moisés, chaqai ana lerecse so la'qaataxanqajanqaipi ñi qota'a, chaqai so nerecseripi leenaxat No'ueenqaipi.
LUK.24.45	Ca' quiyi, ca' ỹa'deenaxanaxanque saua'maxare naua nerecse' la'qaatqa ñi qota'a. 
LUK.24.46	Ca 'naapegalo':
LUK.24.46	—'Eda 'neeta da qoỹeretañi quiyim ca nashi nca'laxaqui 'au quiyim qaỹalauat, qam ma' ỹovi' tres na'xata', ca lotqai liỹa nca'leuec nqohin. 
LUK.24.47	Ca' dajo leenaxat qaỹa'xat ma'le, qara'qaataxanougui na ỹoreta'oguit qomyipi, quiyim qohinapega ná'ogue na'maxare quiyim ỹalate' naua no'ueenataxaco, qaiyi naua lasauaxasete' qaỹapalaxate', qaỹachigoxochichi'ñi na Jerusalén. 
LUK.24.48	Ca' qamiri ỹa'qaataxanqajanqa quedá'ogue dajo. 
LUK.24.49	Ca' ỹim ñilatalo qamiri ma'le cá'maq ỹachaxantac nallaaqo' ñi ita'a, qam sqai daiỹari' quena na'a' lodegaxat Jerusalén, toco' ma' coñiguit ca nquesaxanaxa chigoxoshiguim.
LUK.24.50	Ca' so Jesús ỹaueguerec queda pa'aauec quiyi na'a' lodegaxat. Ca co'na' ỹovire'oga yi Betania, ca' ỹachaxañishiguim naua laua', ca ỹaanem da nqouacqa' saua'maxare. 
LUK.24.51	Ca co'na' mashic ỹaanema da lqouagaxa saua'maxare, ca' ca'ahi, ca qaỹaueguegue da piguim. 
LUK.24.52	Ca saua'maxare co'na' ime nqouagaxaintacot so'maxare, ca piltegue da Jerusalén, ỹaatqajam netoonta'pe. 
LUK.24.53	Ca' chaqai 'neesari' sqai ỹaxandac hueesau'a aso no'ueenaxanaxaqui late'ogue', ỹo'ueensac ñi qota'olec. Ajá'a, ca' chaqaida 'neeta dajo.
JHN.1.1	Co'na' ná'ogue taañi quiyim qaỹo'uet, ca shi'co' 'ue só'maq qohinaco' na'qaatec. Ca' só'maq qohinaco' quen na'qaatec shi'co' neeto'ot ñi qota'a chaqai so'maxare qota'a. 
JHN.1.2	Quecá'maq ñaqa 'avichiguiñi, qa' so'maxare neeto'ot ñi qota'a. 
JHN.1.3	Ca' ñi qota'olec ỹachigoxochichigui so'maxare na' ỹo'uet ná'ogue nanchaqaina, chaqai quená'ogue ná'maq mashic 'ue, qaica quet cá'maq sqa chicqaugui so'maxare. 
JHN.1.4	So'maxare só'maq hueetagui da nca'laxa, ca' dajo nca'laxa chaqaida dá'maq qaỹauaaque coỹarelec na qomyipi. 
JHN.1.5	Ca' da lauaq na' naviguec quena napalaxa, ca na napalaxa se ishit ỹo'mat.
JHN.1.6	'Uo' so ỹale qaila' quiñi qota'olec, leenaxat Juan. 
JHN.1.7	So'maxare anac, qam chi ỹa'xateta'guit da lauaq so ncoỹeraxanaxat, qaiyi ná'ogue na qomyipi huelec, chicqochigui dá'maq la'qaataxanaxac so'maxare. 
JHN.1.8	Qam so Juan mesqaiso só'maq ncoỹeraxanaxat, ta'ta'a quiyim chi qanela' quiyim ỹa'xat só'maq ncoỹeraxanaxat. 
JHN.1.9	Só'maq ỹaatqajam ncoỹeraxanaxat, só'maq coỹarelec ná'ogue na qomyipi, so'maxare naata'a na 'laua.
JHN.1.10	Ca' só'maq qohinaco' quen na'qaatec mashic hueetalec na 'laua. Chaqai 'eno'm ñi qota'olec ỹachigoxochichigui so'maxare na' ỹo'uet na 'laua, qam ná'maq hueetalec na 'laua se ỹa'den so'maxare. 
JHN.1.11	Ca' so'maxare nacpegue' ná'maq lalamaxaret na'laua, qam ná'maq lalamaxat lauo' laseripi se icoñiguit so'maxare. 
JHN.1.12	Qam qaiyiita 'uo' ná'maq ỹacoñiguit chaqai huelec so'maxare, ca' chaqaina ná'maq ỹaanem quiyim ỹaatqajam 'chichiguiñi llaalqaipi ñi qota'olec. 
JHN.1.13	Qam na'maxare sqai 'nejem da ne'xaỹoqsoxoc na llaalqaipi na re'qoochigui qom. Ma' na'maxare ne'qaañi, qam 'nejem da no'ueenataxac ca chaqai qom, loqo'm ca chi lqo'itaxanqachic ca ỹale. Ta'ta'a quiyim ỹaatqajam llaalqaipi ñi qota'olec ma' huelec ñi'maxare.
JHN.1.14	Ca' só'maq qohinaco' quen na'qaatec ñigui qom. Ca so'maxare ỹalequetauguilo qomi', qam ỹaatqajam no'qaachigui queda nqo'iichi chaqai dá'maq ỹaatqajam llic leloxoỹaxac. Ca' qomi' seuanqachigui da lauaq, qam dajo lauaq da'maxare chi lalamaxaret lauaq só'maq 'oonoqui' llaalec ñí'maq qota'olec. 
JHN.1.15	So Juan ỹa'xatetac na'le so'maxare na' 'naac:
JHN.1.15	—Chaqaida dajo dá'maq ỹim sa'xateta'guit na' shinac cá'maq co'uaataxanta ma'le caỹim, ca'maxare 'auaxaic caỹim, ma' shi'co' 'ue na' saqa'leca aỹim.
JHN.1.16	Qomá'ogue mashic seconaxaguit dá'maq chalego lecaic lesallaxa, dá'maq lqouagaxa se neme piltalec ỹaanema qomi'. 
JHN.1.17	Na nelaataxanaxaquipi na' qoỹaanec chicqochigui nqohin so Moisés, qam da nqo'iichi chaqai da lliqueta chicqochirigui so Jesucristo. 
JHN.1.18	Ñi qota'olec qaica iuanapega, qam so 'oonoqui' llaalec só'maq ỹaatqajam neeto'ot ñi'maxare ñí'maq leta'a, chaqaiso só'maq ỹa'deenaxanaxanque qomi' ñi qota'olec.
JHN.1.19	Na judioipi na'ñi yi Jerusalén ila' so netaxaỹaxanqajanqaipi quena' qaretaxaỹa'pegue' ñi qota'a chaqai so llaalqaipi so Leví chi lotauaripi so'maxare quiyim renataxana so Juan quiyim nega'ỹo' so'maxare. 
JHN.1.20	Ca' so'maxare ỹaatqajam ỹa'xateta, ca 'naaco':
JHN.1.20	—Ỹim mesqaỹim cá'maq qaỹa'xateta'guit nashi nca'laxaqui.
JHN.1.21	Ca lotqai qaỹopilalec quiyim qainat:
JHN.1.21	—Cha'regue, ¿negue' ná'maq qami'? ¿Peeta'a qami' Elías liỹa novichi'?
JHN.1.21	Ca' so Juan 'naaco':
JHN.1.21	—'E', sqaỹim Elías.
JHN.1.21	Ca lotqai qaỹopilalec qainat:
JHN.1.21	—Cha'regue, ¿peeta'a qami' ná'maq na'qaataxanqajnec qaỹa'xateta'guit naỹa'quena?
JHN.1.21	Ca' so'maxare 'naaco':
JHN.1.21	—'E', mesqaỹim.
JHN.1.22	Ca' qohinapego':
JHN.1.22	—Ca' ¿nega'ỹo' qami'? Ma' qomi' sahoqotaque quiyim 'ue ca qari'ỹaac ra'qaachiqui' quiyim sodaxalo yauá'maq nelate' qomi'. Ñaqai 'qaataxañitalo qomi' negue' aqami'.
JHN.1.23	Ca' so Juan 'naaco':
JHN.1.23	—Aỹim ná'maq ỹim lavillaxac ca ỹaualaq, 'maqateguelec yi 'laua qaica qom, qam da laualaxac 'neetasa': “Huachigue lamaxachita ca nayic, llic ma'le ca qara'gaxala'” —ca' chaqaida dá'maq 'naaco' na'le so la'qaataxanqajnec ñi qota'a leenaxat Isaías.
JHN.1.24	Sauá'maq querepegue' inatesac so Juan, saua'maxare lelaatqa so fariseoipi. 
JHN.1.25	Ca saua'maxare inate' so Juan, ca 'nerac:
JHN.1.25	—Cha'regue, no'm sqaqami' cajo nashi nca'laxaqui, chaqai ma' sqaqami' Elías, loqo'm ca na'qaataxanqajnec naỹa'quena, ¿chi'negue ma' chilaxanataxañi'?
JHN.1.26	Ca' so Juan 'naaco':
JHN.1.26	—Ỹim sachilaxanataxana na huaxaỹaq, qam 'ue so ỹalequetauguilo qamiri, qam qamiri sqai huañiỹapega. 
JHN.1.27	Da'maxare co'uaatetalec aỹim, qam da'maxare shi'co' 'ue na' saqa'leca aỹim. Chaqai se yalou'a quiyim sosoorec naua lequeete' naua lapelate'.
JHN.1.28	Ca' dá'ogue dajo 'uo' na'le hua'ñi yi 'laua leenaxat Betábara, yi'maxare pa'ỹa'gue da lqodoigue caso lachiugue Jordán, yí'maq hua'ño' na' rachilaxanataxantac so Juan.
JHN.1.29	Ca' queso liỹa na'xa'a, ca' so Juan idaana'guit so Jesús naataxaso'ma so'maxare. Ca' so'maxare 'naaco':
JHN.1.29	—Ñaqa 'ajñii, najo ná'maq ỹale ỹaanec ma'le ñi qota'olec, 'neeta'gue meca qagreta llaalec, ná'maq rouootaxana'gue ná'ogue na nasauaxaseteripi quena 'laua. 
JHN.1.30	Ỹim sa'xatetac na'maxare na' shinac: “Co'uaatetalec aỹim na ỹale, na'maxare 'auaxaic caỹim, ma' shi'co' 'ue na' saqa'leca aỹim.” 
JHN.1.31	Qam ỹim ỹaatqajam se seuanapega na'le na'maxare, qam ñanaquetalec quiyim sachilaxanataxantapega na huaxaỹaq, ma' chaqaida dá'maq qaỹahotaque quiyim qaỹa'den na'maxare quena llaalqaipi so Israel.
JHN.1.32	Qai'neeta 'naaco' so Juan:
JHN.1.32	—Ỹim seuañi'chiguit so Espíritu Santo na' chicqo'ot na piguim, 'nejem na co'toco', ca' hueetalec so'maxare. 
JHN.1.33	Qam ỹim saqa' sa'den na'le nega'ỹo'ca cajo ỹale. Qam ñí'maq yila' quiyim sachilaxanataxana na huaxaỹaq, 'naapega aỹim: “Ma' huañita so Espíritu Santo ma' anac chicqashiguim, ca' quecá'maq hueetalec qom, ca' chaqaica cajo ỹale rachilaxanataxana ma'le ca Espíritu Santo.” 
JHN.1.34	Ca' ỹim ma' mashic sauanchigui so'maxare, vichiguiño' sa'xatetac quiyim chaqaiso só'maq llaalec ñi qota'olec.
JHN.1.35	Ca' queso liỹa na'xa'a, ca lotqai liỹa hueetalec yi 'laua so Juan chaqai saua dos lapaxaguinatqa. 
JHN.1.36	Ca co'na' so Juan iuane'tegue so Jesús, ca 'naaco':
JHN.1.36	—'Ajñii, chaqaiso sojo só'maq ỹale 'ec ca qagreta llaalec ma' ỹaanec ñi qota'olec.
JHN.1.37	Ca' saua dos lapaxaguinatqa so Juan co'na' 'qaachirigui da la'qaatec so'maxare, ca' quetegue so Jesús. 
JHN.1.38	Ca co'na' nqovilca so Jesús, ca' iuañi'chiguita quiyim coỹaresaho. Ca 'naaco':
JHN.1.38	—¿Negue' ca daañitaque?
JHN.1.38	Ca' saua'maxare 'neraco':
JHN.1.38	—Qami' napaxaguinataxanaq, ¿negue' ca ñira'gue?
JHN.1.39	Ca' so Jesús 'naaco':
JHN.1.39	—Ỹalahi, 'ajnaxañiỹa.
JHN.1.39	Ca' saua'maxare que' ra'ajnaxanta, ca iuanta cá'maq neeta'ñi so Jesús. Ca' neesa'anyi sá'ogue so avit saua'maxare, ma' mashic lavito' na'le, 'uo' ca las cuatro queso avit.
JHN.1.40	Ca' so 'óna quesauá'maq 'qaachiguilo' na'le so Juan, ca' co'uajtegue so Jesús, so'maxare chaqaiso so Andrés, lqaỹa so Simón Pedro. 
JHN.1.41	Ca' so Andrés chaqa'ma' idaanaque so lqaỹa Simón, ca 'naapego':
JHN.1.41	—Mashic sauanaxa ñí'maq qohinac Mesías —qam dajo leloxoỹaxac da neenaxat 'neetasa' Cristo, loqo'm ca qaỹa'xateta'guit nashi nca'laxaqui.
JHN.1.42	Na' ime, ca' so Andrés ỹauec so Simón, ỹauega yi neeta'ñi so Jesús. Ca' so Jesús co'na' idaana'guit so'maxare, ca 'naaco':
JHN.1.42	—Qami' Shimoñi', ma' qami' llaalec so Jonás, qam nagui qadeenaxachi'o' Cefas —qam dajo neenaxat leloxoỹaxac quiyim Pedro, loqo'm qa'.
JHN.1.43	Ca' queso liỹa na'xa'a so Jesús ỹahotaque quiyim taigue da 'laua Galilea. Ca iuanejlec so Felipe, ca 'naapego':
JHN.1.43	—Quitegue aỹim.
JHN.1.44	So Felipe na'ño' yi na'a' Betsaida, yi'maxare nera'ño' qai'neeta so Andrés chaqai so Pedro. 
JHN.1.45	Ca' so Felipe eec idaanaque so Natanael, ca 'naapego':
JHN.1.45	—Mashic sauanaxa ñi ỹale ñí'maq ỹiriño' na'le so Moisés quenaua naqataxaco naneresañi cana lere. Ñi'maxare qai'neeta qoỹiriñi queso la'qaataxanqajanqaipi ñi qota'a. Ñi'maxare chaqaiñi ñi Jesús, ñí'maq llaalec so José na'ñi yi na'a' Nazaret.
JHN.1.46	Ca' so Natanael 'naaco':
JHN.1.46	—¿Peeta'a 'uo' ca ishit nenoxonec 'maxaraic quiyi Nazaret?
JHN.1.46	Ca' so Felipe 'naaco':
JHN.1.46	—Ỹala'e', ñaq 'ajnaxañita ñi'maxare.
JHN.1.47	Ca co'na' so Jesús iuañi'chiguit so Natanael tot qoỹoxoguit, ca 'naaco':
JHN.1.47	—'Ena ná'maq ỹaatqajam llic llaalec so Israel, na'maxare sqai 'maatqaic.
JHN.1.48	Ca' so Natanael inato':
JHN.1.48	—¿Negue' ca 'neeto' quiyim ya'yiiñi'?
JHN.1.48	Ca' so Jesús 'naaco':
JHN.1.48	—Ỹim shi'gue seuana qami' na' saqa' roỹaxana qami' so Felipe, na' ñiiso'ot ada higo lashi.
JHN.1.49	Ca' so Natanael 'naaco':
JHN.1.49	—Qami' napaxaguinataxanaq, chaqaqami' ná'maq llaalec ñi qota'olec, chaqai qami' lashi na Israel.
JHN.1.50	Ca' so Jesús 'naaco':
JHN.1.50	—¿Ca' virelec aỹim ma' shinac sedaanta'a qami' na' viiso'ot ada higo lashi? Ca' nagui shinac paguec lecaic ma'le ca huañita sqai 'nejem dajo.
JHN.1.51	Qai'neeta 'naac so Jesús:
JHN.1.51	—Ỹaatqajam llic nagui da shinac caqamiri, quiyim qamiri huañiỹa ma'le na piguim nauatetaugui chaqai na lelaatqaipi ñi qota'a piguim laseripi taỹashi'mquera chaqai quiyim naỹa'ña najo ỹale llaalec.
JHN.2.1	Ca co'na' ime' saua tres na'xata', ca 'uo' so shilaq hua'ñi yi na'a' Caná huaugui yi 'laua leenaxat Galilea. Ca aso late'e so Jesús ỹalequetaho quiyi'maxare. 
JHN.2.2	Ca' so Jesús chaqai saua lapaxaguinatqa qai'neeta qoỹale' quiyim ỹalequesaho queso shilaq. 
JHN.2.3	Ca' imeho so lataxa, ca' aso late'e so Jesús 'naapego' so'maxare:
JHN.2.3	—Mashic imeho so lataxa.
JHN.2.4	Ca' so Jesús 'naapego' aso'maxare:
JHN.2.4	—Qami' 'aalo, ¿chi'negue ma' 'ñirac dajo caỹim? Ma' ỹim saqa' ỹovita ca ỹaloqo'.
JHN.2.5	Qam aso'maxare 'naapegalo' sauá'maq quelolta'pe quiyi'maxare:
JHN.2.5	—'Viichii cá'ogue cá'maq 'naac ma'le da'maxare caqamiri.
JHN.2.6	Qam 'vio' saua seis homa qa', saua'maxare ỹaatqajam loueno' quen na judioipi quena' ỹo'uet da no'ueenataxac quiyim quiỹo na nqui'ỹaxaquipi. Qam ỹovi' ochenta loqo'm cien litros huaxaỹaq le'ec cañi 'oono'lli' quesauá'maq homa. 
JHN.2.7	Ca' so Jesús 'naapego' so nelaatqaipi:
JHN.2.7	—Ỹoxoiguilo' ma'le quena huaxaỹaq ñaua nehoma.
JHN.2.7	Ca' qaiỹoxoguilo na'le saua'maxare ỹaatqajam qano'xataxatete'. 
JHN.2.8	Ca' so Jesús lotqai 'naapegalo saua'maxare:
JHN.2.8	—Ca' nagui, ca' 'ue ca qanaqajshiguim quena huaxaỹaq. Ca' qaỹodou'a ñí'maq reloqota'a na nemaqachic.
JHN.2.8	Ca' qaỹo'uet dá'maq 'naac so'maxare. 
JHN.2.9	Ca só'maq neloxoỹaq queso shilaq co'na' i'guen so huaxaỹaq ñigui nqohin na lataxa ma' se ỹa'den ca chicqa'gue, chaqaisoota so nelaatqaipi maq ỹa'den ma' chaqaisaua sauá'maq niỹoqosecshiguim na'le so huaxaỹaq. Ca' só'maq reloqota'a so shilaq roỹaxana só'maq shilo. 
JHN.2.10	Ca 'naapego':
JHN.2.10	—Ná'ogue na qom ỹa'auaxan imeenec quen ná'maq no'uen lataxa. Ca quena' mashic 'xoic na qani'chigui, ca' qane'taxañigui ná'maq qailligueme' no'uen. Qam qami' ỹovireta'a nagui ñaqai 'maxachisac ná'maq no'uen lataxa.
JHN.2.11	Dajo dá'maq 'avichiguiñi netanec ỹo'uet so Jesús hua'ñi yi Caná huaugui yi 'laua Galilea, na' ỹachaxan da se qaiuanapega lo'ueenataxanaxac. Ca so lapaxaguinatqaipi ỹaatqajam huejlec so'maxare.
JHN.2.12	Ca co'na' ime dajo, ca' so Jesús quepegue' yi na'a' leenaxat Capernaum, liỹaatac aso late'e, chaqai saua lqaỹa', chaqai saua lapaxaguinatqa. Ca 'xoico' so na'xataripi hueesa'ñi yi'maxare.
JHN.2.13	Ca mashic tot qoỹoqaque so na'xa'a lemaqachic na judioipi quiyim ỹo'leente so na'xa'a co'na' ca'e nqohin yi Egipto, ca' so Jesús quepegue' yi na'a' lodegaxat Jerusalén. 
JHN.2.14	Ca co'na' ỹovira'a aso no'ueenaxanaxaqui late'ogue', ca iuanejlec ná'maq imeentac ana huaca, chaqai ana qagreta, chaqai na coviguiñiguiripi, nqa'xantañi, reloqotalec na lemeenaxanaxala', ỹosootapigui ana lam na qomyipi. 
JHN.2.15	Ca co'na' ra'ijlec so'maxare, ca' so Jesús ỹacona so ñic, lepajta' ỹa'ue louaxanaxanaxat. Ca' ỹo'daauec sá'ogue cañi no'ueenaxanaxaqui so nemeenaxanyipi, liỹa'uegue' nqai'en aso lemeena qagretaipi, chaqai aso huacallipi. Chaqai só'maq nosoqnaripi cana nam, ná'maq nosoqnaxaqui ỹocorec, chaqai ỹoco' qai'neeta ana lam ná'maq hueetalec na lemeenaxanaxala'. 
JHN.2.16	Ca quená'maq imeenac na coviguiñic, ca 'naaco':
JHN.2.16	—¡Naqachii ná'ogue najo quenajo! ¡Mese nemeenaxanaxaqui nqai'ñii na la'a' ñi ita'a!
JHN.2.17	Ca' saua lapaxaguinatqa taachirigui lauele' yaua naneresañi la'qaatqa ñi qota'a, 'nerac: “'Eco' ỹaatqajam ỹavic nqai'en aỹim, ma' paguec da ỹauochaxa quena ra'aachi'.”
JHN.2.18	Ca' so judioipi inato' so'maxare, ca 'naaco':
JHN.2.18	—¿Negue' ca netanec chaxañitalo qomi', qaiyi seuaqlec qami' quiyim ỹaatqajam llic 'ue ca 'ñitegue quiyim 'viichi' dajo?
JHN.2.19	Ca' so Jesús 'naaco':
JHN.2.19	—Poxoỹaxachigui anajo no'ueenaxanaxaqui. Ca' ỹim liỹa ño'xonshiguim, qam quecaua tres na'xata', ca' somat.
JHN.2.20	Ca' so judioipi 'naaco':
JHN.2.20	—Cuarenta y seis ñaxari ỹovite', ca' qaigueme qaỹomat na' qano'xontegueshiguim najo no'ueenaxanaxaqui, ¿qam qami' machi' quet quecaua tres na'xata' quiyim no'xoñirishiguim?
JHN.2.21	Qam so no'ueenaxanaxaqui 'neetapega so Jesús chaqaiso só'maq chi loshicmaxa. 
JHN.2.22	Ca vichiguiño', na' so Jesús na' liỹa nca'leuec queso lelauaxa, ca' saua lapaxaguinatqa lotqai viichigui lauele' da la'qaatec so'maxare. Ca' lama'xa quiyim ỹaatqajam hueterelec naua naneresañi la'qaatqa ñi qota'a chaqai naua la'qaatqa so'maxare.
JHN.2.23	So Jesús na' hueeta'ñi yi Jerusalén, ỹalequetau'a so lemaqachic na judioipi quena' ỹo'leenta'oga so na'xa'a na' ca'e nqohin yi Egipto, ca 'xoico' na huelec so'maxare na' qaiuanchigui ỹo'uet na netanqaipi se qaiuanapega. 
JHN.2.24	Qam so Jesús sqai ỹaatqajam huelec so'maxare, ma' ỹa'den ná'ogue na la'deenataxanaxac so qomyipi. 
JHN.2.25	Se ipaquetaque quiyim 'ue ca ra'qaataxanem so'maxare quedá'maq 'neeta ná'maq qomyipi, ma' so'maxare ỹa'den ná'ogue na la'deenataxanaxac na qomyipi.
JHN.3.1	'Uo' so ỹale ỹalequetaugui na fariseoipi, leenaxat Nicodemo. La'gaxala' so'maxare na judioipi. 
JHN.3.2	Sojo Nicodemo 'uo' so pe ra'pichi'oga so Jesús, ca' 'naaco':
JHN.3.2	—Qami' napaxaguinataxanaq, qomi' sa'deenqata quiyim qanela' qami' quiñi qota'olec quiyim qarapaxaguiñi', ma' qaica ca ishit ỹo'uet ná'maq 'viichisac netanqaipi quiyim re'oq da rquesaxanaxa'e', qaicaata cá'maq hueeto'ot ñi qota'olec.
JHN.3.3	Ca' so Jesús 'naaco' queso'maxare:
JHN.3.3	—Ỹaatqajam lliqueta dá'maq sa'xatem qami', quecá'maq sqo pilac liỹa ne'qaañi, ca' se iuana da lo'ueenataxanaxac ñi qota'a ma' ỹoiquentac ná'ogue najo.
JHN.3.4	Ca renataxano' so Nicodemo:
JHN.3.4	—Qam ¿negue' queto' ca la'maqa' queca qom quiyim mashic ỹi, ca lotqai liỹa ne'qaañi? ¿Qa' ishit quet quiyim liỹa pilougui na lauel aca late'e, ca lotqai liỹa ne'qaañi?
JHN.3.5	Ca' so Jesús 'naaco':
JHN.3.5	—Ỹaatqajam llic dá'maq sa'xatem qami', quiyim cá'maq se nañan quiyim qanachilaxan chaqai quiyim qaỹadalaxat queso Espíritu Santo, ca se inoxona'a da lo'ueenataxanaxac ñi qota'a ma' ỹoiquentac ná'ogue najo. 
JHN.3.6	Cá'maq chaqai llaalec cá'maq chaqai qom, ca' ca'maxare qom, qam cá'maq chicqaugui da ne'xaỹoqsoxoc so Espíritu Santo, ca' ca'maxare ỹantañi da no'ueenataxac só'maq Espíritu. 
JHN.3.7	'Neeto' re'laqaita dá'maq shinac caqami' quiyim “ná'ogue na qomyipi ỹouen quiyim liỹa ne'qaañi.” 
JHN.3.8	Na nonot quena' npe'taxanshiguim, qam chaqai ỹoiquentac cá'maq reloxoigue; ca 'qa'isaque na lelamaxa, qam sqa 'yiiñi' cá'maq chicqochi'ñi chaqai cá'maq taigue. Ca' chaqaida 'neeta ná'ogue ná'maq ne'xaỹaugui so Espíritu Santo.
JHN.3.9	Ca' so Nicodemo lotqai liỹa renataxan, 'naaco':
JHN.3.9	—¿Negue' cá'maq 'neeto' ca leloxoỹaxac dajo?
JHN.3.10	Ca' so Jesús 'naaco':
JHN.3.10	—Ỹaatqajam qami' napaxaguinataxanaq quena llaalqaipi so Israel, qam ¿sqa 'yiiñi'o' dajo? 
JHN.3.11	Ỹaatqajam llic dá'maq sa'xatem qami', ma' qomi' sa'xataq dá'maq sa'deenaq chaqai cá'maq sauanqachigui, qam qamiri sqai viilec dá'maq sa'xataq. 
JHN.3.12	No'm sqo viilec aỹim quena' sa'xate' naua hueralec na 'laua, ¡huose'quet viilec aỹim queta' sa'xatema qamiri cá'maq hueeta'gue da piguim!
JHN.3.13	Ma' qaica ca taigue da piguim, ta'ta'a ná'maq nenojñi chicqashiguim queda piguim, ná'maq qohinac ỹale llaalec, chaqai'en neeta'gue da piguim. 
JHN.3.14	Ca' chaqaida dá'maq 'ne'teco' so Moisés na' nanojshiguim so nadenqatec nanaic quiyi 'laua qaica qom, ca qai'neeta najo ỹale llaalec ỹouen quiyim qananojshiguim, 
JHN.3.15	qaiyi se ileu ná'ogue ná'maq huelec so'maxare, ta'ta'a quiyim 'ue da lca'laxa sqaica lqodoc.
JHN.3.16	Ma' ñi qota'olec ỹaatqajam 'xoico' da lauochaxa quena qomyipi, ca ỹaanec na 'oonoqui' llaalec, qaiyi se ileu cá'ogue cá'maq huelec na'maxare. Ta'ta'a quiyim 'ue da lca'laxa sqaica lqodoc. 
JHN.3.17	Ñi qota'olec se nelata na llaalec na 'laua quiyim ỹa'ue ca nouaxanaxaset na qomyipi. Ta'ta'a quiyim ỹahotaque nca'laxatec na'maxare.
JHN.3.18	Cá'maq huelec na llaalec ñi qota'olec, ca' qaica ca nouaxanaxaset. Qam cá'maq sqai huelec, chaqa'ma' shi'gue 'ue da nouaxanaxaset nqohin, ma' sqai huelec na 'oonoqui' llaalec ñi qota'olec. 
JHN.3.19	Ná'maq sqai huelec, ca' 'ue ca nouaxanaxaset, ma' na' novita na 'laua so ncoỹeraxanaxat, ỹapacqajnauec da lqo'iichi quena napalaxa, ma' se no'uen ná'maq ỹo'ueetetac. 
JHN.3.20	Ma' ná'ogue ná'maq ỹo'ueetetac na se no'uen ỹaatqajam loquiiaxat so ncoỹeraxanaxat, chaqai se nqo'neu'a so'maxare, qaiyi se re'xoi' naua se no'viiñi ỹo'ueeteta'pe. 
JHN.3.21	Qam ná'maq natenta dá'maq ỹaatqajam lliqueta leloxoỹaxac, ca' nqo'neu'a so ncoỹeraxanaxat, qaiyi re'oq quiyim chicqo'ot ñi qota'olec ná'ogue ná'maq ỹo'ueetetac.
JHN.3.22	Ca co'na' ime dajo, ca' so Jesús eec, liỹareta'pe saua lapaxaguinatqa, querepegue' yi 'laua Judea. Ca' 'vii saua na'xata' hueeta'anyi chaqai rachilaxanataxantac. 
JHN.3.23	So Juan qai'neeta rachilaxanataxantac hueeta'ñi yi Enón, yi'maxare sqoỹoqaque quiyi Salim, ma' 'xoic na huaxaỹaq quiyi'maxare. Ca' anac na qomyipi, ca' qanachilaxan. 
JHN.3.24	Ca' dajo 'neeto' na'le, na' saqa' qaicoñi' so Juan.
JHN.3.25	Ca 'vio' saua lapaxaguinatqa so Juan nco'uaata'to saua judío lase' na' retaqasapigui da no'ueenataxac ca qom nco'taxateta. 
JHN.3.26	Querepegue' so Juan, ca' 'nerec:
JHN.3.26	—Qami' napaxaguinataxanaq, 'ajñi' dá'maq ỹovireta'a qami' na'le queda pa'ỹa'gue da lqodoigue caso lachiugue Jordán, dá'maq 'xachisac na'le coqomi', da'maxare nagui rachilaxanataxantac chaqai ná'ogue na qomyipi queeta'pegue'.
JHN.3.27	Ca' so Juan 'naapegalo':
JHN.3.27	—Qaica ca qom quiyim chi nanoiquentac 'ue ca ỹo'uet, no'm sqo ỹaanem quiñi qota'olec cá'maq ỹo'uet. 
JHN.3.28	Qamiri nauá'maq ỹaatqajam 'xaichigui aỹim na' shinac mesqaỹim cajo nashi nca'laxaqui, ta'ta'a quiyim qayila' sa'aueta'gue cá'maq taata'gue ca'maxare. 
JHN.3.29	Quiyim 'ue ca shilaq, ca cá'maq ỹaatqajam shilliguit acá'maq nequetegaxai, ca' chaqaica cá'maq nauonaxaua. Qam cá'maq nauochaxaua cá'maq shilo hueetau'e na lahi, ca 'qaatapega. Ca 'xoic da netoonaxac quiyim 'qaatapega só'maq 'on. Ca' chaqaida dá'maq 'neeta caỹim quiyim 'xoic da ñitoonaxac. 
JHN.3.30	Ca'maxare cá'maq nqo'neetauec ma'le da lichoxoric, ca' ỹim nqo'neeta'ta' ma'le da ichoxoric.
JHN.3.31	Cá'maq chicqa'gue da piguim, ca'maxare napacalec ná'ogue nanchaqaina; qam cá'maq hueetalec ana 'laua, ca'maxare 'lauasec, chaqai quena' retaqa, ca' ỹa'xatetac ná'maq huelec ana 'laua. Qam cá'maq chicqa'gue da piguim napacalec ná'ogue nanchaqaina, 
JHN.3.32	chaqai ỹa'xat ná'maq iuanchigui chaqai ná'maq 'xaỹa. Qam qaica cá'maq huelec dá'maq ỹa'xat. 
JHN.3.33	Qam no'm 'ue ca huelec da'maxare, ca' quedajo, ca' i'taxajñi quiyim ỹaatqajam llic da la'qaatec ñi qota'olec. 
JHN.3.34	Ma' cá'maq qaila' quiñi qota'olec, ca ỹa'xat da la'qaatec ñi'maxare, ma' ñi qota'olec se naloqojnañi quiyim ỹaanec so ne'Espíritu. 
JHN.3.35	Ma' ñi qota'olec ỹaatqajam ỹauotegue so llaalec, vichiguiño' ỹomato'ot ná'ogue ná'maq lalamqateripi. 
JHN.3.36	Cá'maq huelec so llaalec ñi qota'olec, ca' 'ue da lca'laxa sqaica lqodoc; qam cá'maq sqai huelec so llaalec, ca' sqaica da lca'laxa. Ta'ta'a quiyim hueetalec dá'maq chalego lecaic nouaxanaxaset quiñi qota'olec.
JHN.4.1	Ca' na fariseoipi co'na' ỹa'den quiyim paguec na queeta'pegue' so Jesús chaqai paguec na lachilaxanatec queso Juan. 
JHN.4.2	Qam mesqaiso so Jesús só'maq rachilaxanataxantac, qaisoota só'maq lapaxaguinatqaipi. 
JHN.4.3	Ca co'na' ỹa'den dajo so Jesús, ca' ca'e yi Judea, ca' pila yi Galilea.
JHN.4.4	Qam na' pil so'maxare, ca' quejlec yi 'laua Samaria. 
JHN.4.5	Ca co'na' ỹovira'a yi na'a' quiyi Samaria leenaxat Sicar. Yi'maxare sqoỹoqaque yi na'laua so Jacob yí'maq ỹaanemo' na'le so llaalec José. 
JHN.4.6	Ca na'ño' aso ni'llivioxoqui qohinac li'ỹa so Jacob. Qam so Jesús mashic isot queda louoxoc, ca nqa'xanlco' so lap aso ni'ỹa, ma' mashic 'uo' ca na'xa'a lavinñi. 
JHN.4.7+JHN.4.8	Ma' saua lapaxaguinatqa tareu'a so na'a' rishiujnaxandaque ca na'ic. Ca ỹoviraxasomo' aso 'aalo Samaria lase cañi ni'ỹa, ỹahotaque naqajshiguim huaxaỹaq. Ca' so Jesús 'naaco' caso'maxare:
JHN.4.7+JHN.4.8	—Vite ỹaquip.
JHN.4.9	Ca' aso 'aalo Samaria lase 'naaco':
JHN.4.9	—¡'A! ¿Chi'neco' ma' qami' judío le'ec, qam yashiila'e' queca raquipi', ma' ỹim Samaria lase?
JHN.4.9	(Ma' na judío laseripi se retaxaỹa'pegue' na Samaria laseripi.) 
JHN.4.10	Ca' so Jesús 'naaco':
JHN.4.10	—Huategue' queta' 'yiiñi' cá'maq ỹaan ñi qota'olec chaqai ná'maq ỹashiilatac qami' queca laquip, ca' qami' quet aná'maq yashiila'e', ca' ỹim saanem qami' ca huaxaỹaq se neme ne'paxantashiguim.
JHN.4.11	Ca' aso 'aalo 'naaco':
JHN.4.11	—Qami' ỹa'gaxala', vire'ta qaica ca re'maxasoxonaqchi' quiyim naviquirishiguim ca huaxaỹaq, chaqai aná'maq ni'ỹa qoỹoqochi'ñigui. Ca ¿nega'ỹo' ca chigoxochira'gue ca huaxaỹaq se neme ne'paxantashiguim quiyim nañaañi'? 
JHN.4.12	So 'auaxaic qareta'a Jacob no'ueenaqto'oto qomi' najo li'ỹa aná'maq ne'taxaqui so'maxare chaqai ne'taxaqui qai'neeta so llaalqaipi chaqai so laloipi. Ca ¿paquirauco' qami' queso'maxare?
JHN.4.13	Ca' so Jesús 'naaco':
JHN.4.13	—Ná'ogue ná'maq ni'chigui najo huaxaỹaq, ma'le liỹa iuet laquip. 
JHN.4.14	Qam cá'maq ni'chigui cá'maq huaxaỹaq saanem, ca' qaica ma' liỹa quet iuet laquip. Ma' cá'maq huaxaỹaq saanem, ca'maxare 'ec la'uaxac ne'paxantashiguim quena lauel ca'maxare. Ca' chaqaica cá'maq ỹoviraqta'a ca nca'laxa sqaica lqodoc.
JHN.4.15	Ca' aso 'aalo 'naaco' queso'maxare:
JHN.4.15	—Qami' ỹa'gaxala', nañaañi' cajo huaxaỹaq, qaiyi tot liỹa seuet ỹaquip, chaqai qaiyi tot liỹa ñanagaxaso'ma huaxaỹaq canajo ni'ỹa.
JHN.4.16	Ca' so Jesús 'naaco' caso 'aalo:
JHN.4.16	—Mo'e', ỹaxañira'a ca roua'e'. Ca' ime, ca naqui' quenajo.
JHN.4.17	Qam aso 'aalo 'naaco':
JHN.4.17	—Qaica ỹoua.
JHN.4.17	Ca' so Jesús 'naaco':
JHN.4.17	—Ỹaatqajam llic da 'ñirac qaica roua'e'. 
JHN.4.18	Ma' shi'gue 'vii saua cinco rouachi', ca ñí'maq loqoisa'guit nagui se roua'e'. Ca' quedajo, ca ỹaatqajam llic da 'ñirac.
JHN.4.19	Ca co'na' 'xaỹa dajo aso 'aalo, ca 'naaco':
JHN.4.19	—Qami' ỹa'gaxala', re'oq nqaishin quiyim ỹaatqajam llic qami' la'qaataxanqajnec ñi qota'a. 
JHN.4.20	Ca' só'maq 'auaxaic qareta'allipi Samaria laseripi, na' nqouagaxainot ñi qota'olec, qam huaalec nqai'en ñijo qa'. Qam qamiri judío laseripi 'ñiỹac quiyim yi Jerusalén yí'maq hua'ñi quiyim qanqouagaxainot.
JHN.4.21	Ca' so Jesús 'naaco':
JHN.4.21	—'Aalo'ee', qami' virelec aỹim, quiyim ỹovita ma'le yi laloqo' quiyim totqo quiishi'megue ñijo qa' quiyim nqouagaxaiñiỹot ñi qota'olec, loqo'm quiyim quiipegue' yi Jerusalén. 
JHN.4.22	Qamiri Samaria laseripi sqa 'yiiñii cá'maq nqouagaxaiñitacot. Qam qomi' sa'deenaq ñí'maq ñqouagaxainqatacot, ma' da nca'laxa chicqotougui na judioipi. 
JHN.4.23	Qam mashic ỹovita yi laloqo', ca' chaqaina nagui ỹovita yi'maxare, quiyim quená'maq ỹaatqajam llic imaqachintac ñi qota'olec, ca imaqachin, qam chicqochigui nqai'en so ne'Espíritu ñi qota'olec. Ma' ñí'maq qota'olec chaqaida dá'maq ỹahotaque 'ne'tegue ná'maq imaqachin ñi'maxare. 
JHN.4.24	Ñi qota'olec Espíritu. Ca' vichiguiño' quiyim quecá'maq imaqachin ñi'maxare, ca i'taxachichiguiñi, chicqochigui nqai'en so ne'Espíritu ñi qota'olec.
JHN.4.25	Ca' aso 'aalo 'naaco':
JHN.4.25	—Sa'den quiyim naata cá'maq qohinac Mesías —qam dajo 'naac Cristo, ca qaỹa'xateta'guit nashi nca'laxaqui. Ca ma' novi' ca'maxare, ca ỹa'xatema qomi' ná'ogue na leloxoỹaxaquipi.
JHN.4.26	Ca' so Jesús 'naaco' caso'maxare:
JHN.4.26	—Chaqaỹim ná'maq qami' 'qui'saque, ná'maq retaqata'pegue' qami'.
JHN.4.27	Ca' quiyi, ca novito'o' saua lapaxaguinatqa, ca saua'maxare ỹaatqajam 'uo' da le'laqa' quiyim so Jesús retaqata'pegue' aso 'aalo. Qam qaica ca ishit renataxan negue' cá'maq ỹahotaque, loqo'm negue' cá'maq retaqasapigui caso'maxare. 
JHN.4.28	Ca' aso 'aalo no'ueenaxatañi aso nehoma, ca quepegue' yi na'a'. Co'na' ỹoviro, ca 'naaco' quena qomyipi:
JHN.4.29	—Ỹalahi, ñaqa 'ajñii da ỹale mashic ỹa'xachim ná'ogue ná'maq shi'gue so'uet. ¿Mesqaido' dá'maq qaỹa'xateta'guit nashi nca'laxaqui?
JHN.4.30	Ca' so qomyipi eec, quepegue' yí'maq hueeta'ñi so Jesús. 
JHN.4.31	Ca' saua lapaxaguinatqa nquipitesa'pegue' quiyim 'neesapega:
JHN.4.31	—Qami' napaxaguinataxanaq, qui'i' lecocho'qui'.
JHN.4.32	Qam so'maxare 'naaco':
JHN.4.32	—Ỹim 'ue da noq, qam da'maxare qamiri sqai huañiỹapega.
JHN.4.33	Ca' so lapaxaguinatqaipi chi nenatetecta', ca 'neraco':
JHN.4.33	—¿'Uo' ca nodou'a ca loq da'maxare?
JHN.4.34	Qam so Jesús 'naaco':
JHN.4.34	—Dá'maq noq chaqaida dá'maq quiyim so'uet cá'maq ỹahotaque ñí'maq yila', chaqai quiyim somat da lo'ueenataxanaxac. 
JHN.4.35	Qamiri 'ñiỹac: “Quiyim saqa'lecaua cuatro shiriguiri, ca ỹovita yi laloqo' quiyim qanaqat ana la na nanqaipi.” Qam ỹim shinac caqamiri: Ñaqai 'ajñii na nanqaipi, mashic nalootañi quiyim qanaqat, ma' mashic ỹi ana la. 
JHN.4.36	Ca cá'maq raqataxantac ỹacoñiguit aca laseuete ca lo'ueenataxanaxac, qam ná'maq laqatec quená'maq naqatetac taỹaugui da nca'laxa sqaica lqodoc, qaiyi quecá'maq danaxan chaqai quecá'maq raqataxantac caua'que netoone'. 
JHN.4.37	Ma' ỹaatqajam llic dá'maq 'naac yi na'qaatec: “'Óna cá'maq danaxan, qam cá'maq liỹa, ca raqataxan.” 
JHN.4.38	Ỹim selarelgoto qamiri quiyim naqachii ná'maq sqa chicqaugui ca redaxaguii. Ma' ỹoqa'a só'maq shi'gue ro'ueenataxantac, ca' qamiri chaqai coñijlec ná'maq lo'ueenatec so'maxare.
JHN.4.39	Ca 'xoico' so qomyipi na'ñi yi na'a' Samaria huelec so Jesús quedá'maq la'qaatec aso 'aalo co'na' i'taxajñi da la'qaatec co'na' 'naac: “Na' retaqa, qam 'ec ra'iitau'a ná'ogue ná'maq shi'gue so'ueetetac.” 
JHN.4.40	Ca co'na' so qomyipi na'ñi yi Samaria novire'oga so'maxare, ca qane'xoresene'tot quiyim na'anyi. Ca' so Jesús na'ño'yi quesaua dos na'xata'. 
JHN.4.41	Ca paguec 'xoico' na huelec na'le so'maxare, co'na' qara'xaỹalo nauá'maq ỹa'xateta'pe. 
JHN.4.42	Ca na'le, ca qohinapego' aso 'aalo:
JHN.4.42	—Nagui, ca' seuaqlec mesqaidaata dá'maq 'ñirapegalo qomi', ma' qai'neeta qomi' sa'xaỹaxa dá'maq la'qaatec so'maxare. Ca sa'deenaq quiyim chaqaiso só'maq qaỹa'xateta'guit nashi nca'laxaqui, só'maq nca'laxatec na qomyipi quena 'laua.
JHN.4.43	Ca co'na' ime' saua dos na'xata', ca' so Jesús ca'e yi Samaria, ca' quepegue' yi 'laua Galilea. 
JHN.4.44	Ma' chaqaiso só'maq Jesús 'naac, ca 'óna, no'm letaxaỹaxanqajnec ñi qota'a, se qanqo'ta quecá'maq chi lalamaxat la'aayaxauaripi. 
JHN.4.45	Ca co'na' ỹovita yi Galilea, ca ỹaatqajam qaiquelola. Ma' qai'neeta ỹalequetaho' na'le queso nemaqachic hua'ñi yi Jerusalén quena' qaỹo'leente na' qoyique'e yi Egipto. Ca' sojo qomyipi iuanchigui ná'ogue ná'maq ỹo'uet so'maxare queso nemaqachic.
JHN.4.46	Ca' so Jesús lotqai quepegue' yi Caná huaugui yi 'laua Galilea yí'maq hua'ño' na' ñigui lataxa nqai'en so huaxaỹaq. Ca 'uo' so ỹale lotaua so nashi, so'maxare 'uo' so llaalec ralolaxaic hueetau'a yi Capernaum. 
JHN.4.47	Sojo ỹale co'na' 'xaiguelec so Jesús quiyim chicqota'gue da Judea novita yi Galilea, ca quepegue' quiyim retaxaỹa'pegue'. Co'na'le, ca ne'xoresene'tot quiyim quepegue' ca la'a', qaiyi imeuec nqai'en ca llaalec mashic ileuetac. 
JHN.4.48	Ca' so Jesús 'naaco':
JHN.4.48	—Qamiri sqai viilec no'm sqaica huañiỹa quena netanqaipi chaqai quena se qaiuanapega.
JHN.4.49	Qam so ỹale 'naaco':
JHN.4.49	—Qami' ỹa'gaxala', qamqai' riỹalli'sac, tomaq saqa' ileu yi ỹaalec.
JHN.4.50	Ca' so Jesús 'naaco':
JHN.4.50	—Mo'e', pilli' queca ra'aachi'; ca qachaalqui' ñaq nca'leetauec.
JHN.4.50	Ca' so ỹale huelco' dá'maq 'naac so Jesús, ca pil. 
JHN.4.51	Ca co'na' ipalataho queca la'a', ca' so lelaatqaipi queeta'guit, ca' qara'qaataxana qohinapega:
JHN.4.51	—Yi qachaalqui', yi'maxare mashic nca'leuec.
JHN.4.52	Ca renataxano' so'maxare nega'ỹo' ca ñichi'ñi aca ra'aasa na' ỹa'maxañi so llaalec. Ca saua'maxare 'neraco':
JHN.4.52	—Scavit na' rashiiñi aca ra'aasa, ca' taauec ca lpa'ỹaaxa.
JHN.4.53	Ca' so leta'a retan quiyim chaqaiyi ñichi'ñi aca ra'aasa co'na' qohinapega queso Jesús: “Mashic nca'leuec ca qachaalqui'”. Ca' so'maxare chaqai so lauo' huelec so Jesús.
JHN.4.54	Ca' 'eda da liỹa netanec se qaiuanapega ỹo'uet so Jesús na' chicqota'gue da Judea, ca taỹa'ñi yi Galilea.
JHN.5.1	Ca co'na' ime dajo, ca' na judioipi lotqai 'ue so lemaqachic, ca' so Jesús pila'a yi Jerusalén. 
JHN.5.2	Ca' quesojo na'a' lodegaxat 'uo' so lasom leenaxat nqohin nasom ana qagreta. Ca 'uo' so huaxaỹaq lahi' leenaxat nqohin quenaua hebreo la'qaatqa Betesda. Aso'maxare ỹovi' cinco naua naquiite' quenaua lahil. 
JHN.5.3	Ca quiyi'maxare hueeta'ñi saqatajlec na 'xoic ralolaxaic: 'uo' na qai'laq, ni'iraho lichil, chaqai na se ra'ñiigue, chi nauaanta'a quiyim qaidaxan na le'ec huaxaỹaq aso'maxare. 
JHN.5.4	Ma' 'uo' quen yi na'xa'a quiyim novi' so piguim le'ec lelaatec ñi qota'a quiyim novita aso lahi' na huaxaỹaq quiyim idaxan na le'ec. Ca cá'maq 'au tangui aso'maxare quena' ime qaidaxan na le'ec, ca chaqa'ma' imeuec quecanchaqaica ralolaxa. 
JHN.5.5	Ca hueeta'ño'yi so ỹale mashic ỹovi' treinta y ocho ñaxari ralolaxaic so'maxare. 
JHN.5.6	Ca co'na' so Jesús iuane'ta so'maxare nenantañi, ca retan quiyim shi'gom 'neetari' dajo, ca inato':
JHN.5.6	—¿Vi'saque remi'rec?
JHN.5.7	Ca só'maq ralolaxaic 'naaco':
JHN.5.7	—Qami' ỹa'gaxala', qaica quet cá'maq inaxañigui aỹim añi huaxaỹaq lahi' quena' qaidaxan na huaxaỹaq. Ma' quena' sahotaque saañigui, ca 'ue quen na 'auñi caỹim.
JHN.5.8	Ca' so Jesús 'naaco' queso'maxare:
JHN.5.8	—Ne'laxachirishiguim, coñitot na qacanqui', ca' qui'.
JHN.5.9	Ca' chaqa'ma' imeuec so ỹale, ca iconot nallaaquen so lacanec, ca ỹouootegueri'. Qam co'mataxaqui sojo na'xa'a, 
JHN.5.10	ca' so judioipi 'naapego' só'maq ỹale imeuec:
JHN.5.10	—Najo na'xa'a co'mataxaqui, se ỹa'maxañi quiyim 'xachisegueri' na qacanqui'.
JHN.5.11	Ca' so ỹale 'naaco':
JHN.5.11	—Só'maq yomatec 'naapiguiỹa': “Coñitot na qacanqui'; ma'le, ca' qui'.”
JHN.5.12	Ca' qainato' so'maxare, qohinac:
JHN.5.12	—¿Nega'ỹo' cá'maq 'naapega qami': “Coñitot na qacanqui', ca' qui'”?
JHN.5.13	Qam so ỹale se ỹa'den só'maq ỹomateco' na'le, ma' so Jesús na'laugui so 'xoic qomyipi hueeta'ñi yi'maxare. 
JHN.5.14	Co'na' ime, ca' so Jesús iuanejlec so ỹale caso no'ueenaxanaxaqui, ca 'naapego':
JHN.5.14	—'Ajñi', nagui mashic remi'rec qami', ca tot liỹa vite ca rasauaxashichi', qaiyi sqai paguec lecaic ca ralolaxa'e'.
JHN.5.15	Ca' so ỹale eec ra'qaataxanem na judioipi quiyim chaqaiso so Jesús só'maq ỹomateco' na'le so'maxare. 
JHN.5.16	Ca vichiguiño' so judioipi ỹocantac so Jesús ỹahotaque quiyim ỹalauat, ma' ỹo'ueeto' dajo queso na'xa'a co'mataxaqui. 
JHN.5.17	Qam so Jesús 'naaco' queso qomyipi:
JHN.5.17	—Ñi ita'a ñaqai ro'ueenataxantac, ca' ỹim qai'neeta so'ueenataxan.
JHN.5.18	Ca' quedajo, ca na judioipi paguec lama'xa ỹahotaque quiyim ỹalauat, ma' mesqaidaata quiyim se na'xaỹaxana da leloxoỹaxac yi na'xa'a co'mataxaqui, qam qai'neeta 'naac 'nejem ñi qota'olec ma' 'naac ỹaatqajam leta'a ñi'maxare.
JHN.5.19	Ca' so Jesús 'naapego' so qomyipi:
JHN.5.19	—Ỹaatqajam lliqueta shinapegalo qamiri quiyim najo llaalec ñi qota'olec qaica ca ishit ỹo'uet no'm chi nanoiquenta'pegue', ta'ta'a ná'maq iuana ỹo'uet ñí'maq leta'a. Ca ná'ogue ná'maq ỹo'uet ñí'maq leta'a, qai'neeta ná'maq llaalec ỹo'uet. 
JHN.5.20	Ma' ñí'maq leta'a nqo'ta ná'maq llaalec, ca' ỹachaxanem ná'ogue ná'maq ỹo'uet ñi'maxare; chaqai paguec lecaic ma'le ná'maq ỹachaxana, quená'maq ỹo'uet ca re'laxahi qamiri ma'le. 
JHN.5.21	Ma' quiyim ñí'maq leta'a ishit quiyim liỹa nca'leuec nqai'en cá'maq mashic ileu ỹaanem da lca'laxa, ca qai'neeta ná'maq llaalec ỹaanem da lca'laxa cá'maq nqo'ta. 
JHN.5.22	Chaqai ñí'maq ita'a se ỹa'ue ca nouaxanaxaset ca qom, ta'ta'a quiyim ỹaanem na llaalec dá'ogue da lquesaxanaxa quiyim ỹa'ue ca nouaxanaxaset ca qom, 
JHN.5.23	qaiyi ná'ogue na qomyipi imaqachin na llaalec, 'nejem nqai'en da lemaqajnataxanaxa quiñí'maq leta'a. Cá'maq se imaqachin ná'maq llaalec, ca se imaqachin ñí'maq leta'a ñí'maq nela'.
JHN.5.24	Ca' ỹaatqajam lliqueta dá'maq sa'xat caqamiri: Cá'maq ỹa'maxachichiguiñi ca na'xaỹaxanaxac quedá'maq sa'xat, chaqai huelec ñí'maq yila', ca 'ue ca lca'laxa sqaica lqodoc; chaqai sqaica ca nouaxanaxaset, ma' mashic shi'gue napaguelec da nelauaxa, ca inoxona'a da nca'laxa. 
JHN.5.25	Ỹaatqajam lliqueta dá'maq shinac caqamiri, quiyim 'ue ca laloqo', ca' chaqaina ná'maq nagui ỹovita quiyim ma' ná'maq leuaxaiquipi 'xaỹaque da lavillaxac na llaalec ñi qota'a; ca ná'maq na'xaỹaxanta, ca nca'leuec. 
JHN.5.26	Ma' ñí'maq leta'a 'ue da lquesaxanaxa quiyim chaqaiñi ỹaanec da nca'laxa. Ca' qai'neeta ỹaanem na llaalec da lquesaxanaxa quiyim ỹaanec da nca'laxa; 
JHN.5.27	chaqai ỹaanem da lquesaxanaxa quiyim ỹa'ue ca nouaxanaxaset ca qom, ma' chaqaina najo ná'maq ỹale llaalec. 
JHN.5.28	'Neeto' re'laxaiỹa dajo, ma' ỹovita ma'le ca laloqo' quiyim ná'ogue na leuaxaiquipi 'xaỹaque ma'le da lavillaxac, 
JHN.5.29	ca nenoxonshiguim ma'le quena leuaxaic lahiripi. Ca ná'maq ỹa'maqachiguiñi ná'maq ỹo'uet, ca icoñiguit da lca'laxa; qam ná'maq se no'uen dá'maq ỹo'uet, liỹa nenoxonshiguim, qam icoñiguit da nouaxanaxaset.
JHN.5.30	Aỹim qaica ca shinegue, no'm chaqaỹim 'ue ca so'uet. Ma' ỹim so'uet ca lasauaxaset ca qom, qam quiyim qaỹamaxailec, ca' se ỹo'maac cá'maq so'uet. Ma' ỹim se so'uet cá'maq chaqai sahotaque shine'tegue, ta'ta'a cá'maq ỹahotaque ñi ita'a, ma' ñi'maxare yila'. 
JHN.5.31	No'm chaqaỹim ña'xateteguelta', ca cá'maq ỹa'qaataxanaxac se re'oq nqai'en quiyim ỹaatqajam llic cá'maq sa'xat. 
JHN.5.32	Qam ma' 'ue ñí'maq liỹa quiyim i'taxajñi dá'maq sa'xatetac, chaqai ỹim sa'den quiyim ñi'maxare quedá'maq 'naac caỹim ỹaatqajam lliqueta. 
JHN.5.33	Qamiri 'viichii ca relaachiguii na'le quiyim renataxana so Juan, ca dá'maq 'naac so'maxare ỹaatqajam lliqueta. 
JHN.5.34	Qam aỹim mesqaida quiyim 'ue quet ca qom 'ue ca ỹa'xatetac ỹa'maqachiguiñi caỹim, qaidaata shinac dajo quiyim qamiri rca'lliiuec. 
JHN.5.35	So Juan na'le 'neetari' aca ncoỹeraxanaxaqui quena' ỹaviquetaugui ca coỹeraxan, ca' qamiri netooñita'gue da lauaq, qam sqoỹoxouec da netoonaxaguii. 
JHN.5.36	Qam caỹim 'ue dá'maq paguec i'taxajñi quedá'maq 'naac so Juan. Ma' quena' 'ue yí'maq so'uet, qam chaqainaua nauá'maq ỹamaxailgoto ñí'maq ita'a quiyim so'ueete'. Ca' chaqainaua nauá'maq re'xoi' nqai'ne' quiyim llic chaqaiñi ñí'maq ita'a yila'. 
JHN.5.37	Qai'neeta ñí'maq yila' ita'a i'taxajñi dajo caỹim, 'eno'm se ỹauanapega 'xaiỹa da lavillaxac chaqai sqai huañiỹapega. 
JHN.5.38	Qam da la'qaatec ñi'maxare sqa tauguilo qamiri, ma' sqai viilec ná'maq nela' ñi'maxare. 
JHN.5.39	Qamiri ỹaatqajam 'ue da reuogoxohi quena' napaxaguiñitapegalo naua naneresañi la'qaatqa ñi qota'a, ma' 'ue da naquitaxaguii quiyim chigoqchiỹaugui quiyim nachiỹa ca nca'laxa sqaica lqodoc. Qam chaqainaua naua naneresañi na'qaatqa nauá'maq ỹa'xatesa'guit aỹim. 
JHN.5.40	Qam qamiri sqa 'maxariñii naguipegue' aỹim, qaiyi coñiguit dajo nca'laxa.
JHN.5.41	Aỹim se sacoñiguit ca nemaqajnataxanaxa chicqotougui na qomyipi caỹim. 
JHN.5.42	Chaqai aỹim sa'deente' qamiri, chaqai sa'den quiyim sqai 'xoriñii ñi qota'olec. 
JHN.5.43	Ma' ỹim ñanac, qam yila' ñí'maq ita'a, qam qamiri sqai coñiguit aỹim; qam queta' 'ue ca chi nanoiquentac nanac, ca' coñiguit queta'le. 
JHN.5.44	¿Negue' cá'maq 'neeto' quiyim 'ue ca viilec qamiri quiyim coñi'chiguit ca lemaqajnataxanaxa quiñi 'óna 'nejemalam, qam sqai michiỹaque cá'maq nemaqajnataxanaxa chicqo'ot ñí'maq qaiñiita qota'olec? 
JHN.5.45	Sqai 'ñiitapega quiyim aỹim sa'xatem ñi ita'a ca rasauaxashichii. Ma' chaqaiso so Moisés só'maq ỹa'xat ca ro'maxaguii só'maq lliito'ot da naquitaxaguii qamiri. 
JHN.5.46	Ma' quetqai viilec dá'maq ỹa'xat so Moisés, ca viilec quet aỹim qai'neeta, ma' so Moisés chaqaỹim ná'maq 'em deraxan na'le. 
JHN.5.47	Qam no'm sqai viilec ná'maq ỹiriñi na'le so'maxare, ca ¿huose'quet viilec dá'maq sa'xat caqamiri?
JHN.6.1	Ca' co'na' ime dajo, ca' so Jesús taita'gue da laseego aso latogot late'ogue' quiyi Galilea, ca' chaqaso aso ỹovira'ta'gue yi na'a' Tiberias. 
JHN.6.2	Ca 'xoic na qomyipi queeta'pegue' so'maxare, ma' 'xoic na qaiuantapigui ỹo'ueetetac so'maxare quena netanqaipi se qaiuanapega quena' ỹomatec na ralolaxaiquipi. 
JHN.6.3	Ca so Jesús taashi'megue aso quemaralec ladocai. Ca' quiyi, ca hua'ñi ca nqa'xanñi chaqai so lapaxaguinatqaipi. 
JHN.6.4	Ca mashic nepalataho so na'xa'a lapoxoqui na judioipi ỹa'ue lemaqachic quena' ỹo'leente na' ca'e yi Egipto. 
JHN.6.5	Co'na' namatashiguim so Jesús, ca iuañi'chiguit so 'xoic qomyipi coỹareta'pegue' so'maxare. Ca 'naaco' queso Felipe:
JHN.6.5	—¿Nega'ỹo' ca sachigoxotqa'gue quiyim seshiujnaxanqaque ca na'ic, qaiyi que'e ná'ogue najo qomyipi?
JHN.6.6	Qam so Jesús 'naaco' dajo, ma' ỹahotaque ỹa'den cá'maq 'naac so Felipe. Ma' chaqaiso só'maq Jesús ỹaatqajam ỹa'deenta ca leloxoỹaxac cá'maq ỹo'uet. 
JHN.6.7	Ca so Felipe 'naaco':
JHN.6.7	—Quiyim doscientos aca denarios, ca' qarishiujnaxanaque ca pan, qam qayiita se nalouec, 'eno'm cocho'qui'tac nqohin ca loq quiñi 'óna.
JHN.6.8	Ca' so Andrés, ma' liỹa ỹalequetaugui so napaxaguinatqaipi chaqai chi lqaỹa so Simón Pedro, 'naaco':
JHN.6.9	—Quenajo 'ue da noctoqui' 'vii daua li'ỹaaco cinco paañi' chicqaugui ana cebada chaqai dos nalliñi', qam ¿negue' queto' ca nishaapigui mashic ỹapaguelec na qom?
JHN.6.10	Ca' so Jesús 'naaco':
JHN.6.10	—'Ñiỹapega nqa'xanñi ná'ogue na qomyipi.
JHN.6.10	Qam 'xoico' na 'uaqapi quiyi qoyiueta'ñi. Ca nqa'xanñi so 'uo' ca cinco mil qomyipi. 
JHN.6.11	Ca' so Jesús ỹaconalo saua paañi'. Ca na' ime ỹaanshiguim da na'aachic quiñi qota'olec, ca ỹaanouguilo saua lapaxaguinatqa, ca saua'maxare imeendec quesá'ogue so nqa'xantañi. Ca chaqaida 'ne'tegue quesaua nalliñi' qai'neeta imeendec quesá'ogue so qomyipi, chi ỹovireta'a sá'ogue quema'. 
JHN.6.12	Ca co'na' mashic sá'ogue quema' so qomyipi, ca' so Jesús 'naapegalo' saua lapaxaguinatqa:
JHN.6.12	—Lapooñii ná'ogue na naauec ni'ỹoqoteripi, qaiyi qaica ca na'laañi.
JHN.6.13	Ca' qalapoon, vire'ta no'xahi' saua doce canastos quesó'maq lahillipi ni'ỹoxot quesaua cinco paañi' chicqoraugui ana cebada. 
JHN.6.14	Ca co'na' so qomyipi iuanchigui dajo netanec se qaiuanapega ỹo'uet so Jesús, ca 'naaco':
JHN.6.14	—Ỹaatqajam llic quiyim chaqaida da'maxare dá'maq la'qaataxanqajnec ñi qota'a qaỹa'xateta'guit quiyim naỹa'a ana 'laua.
JHN.6.15	Qam so Jesús co'na' retan quiyim qaỹahotaque quiyim qaỹaconeu'a, qaỹahotaque quiyim nashi, ca so'maxare lotqai ca'e so qomyipi, ca taashi'megue aso quemaralec ladocai, ma' ỹahotaque qaisoota nodaatec.
JHN.6.16	Ca co'na' mashic pe, ca saua lapaxaguinatqa so Jesús, ca taaraxaso'ma aso latogot late'ogue'. 
JHN.6.17	Ca renojonyigui aso qom lahi' huaxaỹaqse, ca paquera'ta na lavinñi aso latogot, ma' ỹahosaque ỹovirereta quiyi Capernaum. Qam mashic napalñi, qam so Jesús saqa' ỹoviraxasom. 
JHN.6.18	Ca pe'taxanshiguim so nonot quesaxanaxaic, ca ỹaatqajam 'ue na lo'paxa quena huaxaỹaq. 
JHN.6.19	Ca co'na' mashic qoỹore'teguelo saua'maxare, ca qaiuañi'chiguit so Jesús nai'a aso neesañigui, queetalec na huaxaỹaq. Ca saua'maxare ỹaatqajam 'ue da lqolonqa'. 
JHN.6.20	Qam so'maxare 'naaco' quesaua'maxare:
JHN.6.20	—Totaxan ro'chii, chaqaỹim na'taxare.
JHN.6.21	Ca saua'maxare chaqa'ma' ỹahosaque renojshiguim so'maxare caso lahite'. Ca' quiyi, ca chita'gue, ca ỹovirereta queso laseego quiyí'maq taira'ta'a 'laua.
JHN.6.22	Ca' queso liỹa na'xa'a só'maq qomyipi no'ueena'ta'gue da laseego añi latogot late'ogue' retan quiyim que' saua lapaxaguinatqa so Jesús, nerañigui aso qasooto'lli' qom lahi' huaxaỹaqse neeta'anyi, qam so Jesús se nauequetecto saua'maxare. 
JHN.6.23	Qam co'na'le, ca lotqai 'vio' saua liỹa' qom lahiri chicqora'gue da na'a' Tiberias, novite' quiyi sqoỹoqaque quiyí'maq hua'ño' na' qaỹa'ic so pan co'na' ime ỹaanshiguim da na'aachic so qara'gaxala'. 
JHN.6.24	Ca co'na' ỹa'den so qomyipi quiyim sqaica so Jesús chaqai saua lapaxaguinatqa, ca só'maq qomyipi renojñiguilo saua qom lahiri huaxaỹaqse, ca taita'gue yi Capernaum idaanaque so'maxare.
JHN.6.25	Ca co'na' so qomyipi ỹovijta'gue da liỹa laseego añi latogot late'ogue', ca qaiuanejlec so Jesús. Ca' qainato', qohinaco':
JHN.6.25	—Qami' napaxaguinataxanaq, ¿laquio' na' novichireta quenajo?
JHN.6.26	Qam so Jesús 'naaco' queso qomyipi:
JHN.6.26	—Ỹaatqajam llic da shinac caqamiri, quiyim qamiri daañitaque aỹim ma' na' qui'ii ỹovire'ta quemari, qam mesqaida quiyim 'yiiñichigui ca netanec se qaiuanapega. 
JHN.6.27	Mesqo 'ueenataxañii hiñiteguelec ca na'ic tai'a quiyim imeho, ta'ta'a ca na'ic se imeho chaqai chicqaugui ca nca'laxa sqaica lqodoc. Ca chaqaica cá'maq na'ic ỹaanema qamiri najo ỹale llaalec, ma' ñi qota'olec chaqaina ná'maq ỹiquichigui quiyim ỹa'maxarenta.
JHN.6.28	Ca co'na'le, ca qainat so'maxare, qohinaco':
JHN.6.28	—¿Negue' queto' ca shinqa'tegue quiyim so'ueetaq cá'maq ỹahotaque ñi qota'olec quiyim so'ueetaq?
JHN.6.29	Ca' so Jesús 'naaco':
JHN.6.29	—Dá'maq ỹahotaque 'viichii ñi qota'olec, dá'maq quiyim viilec ná'maq nela' ñi'maxare.
JHN.6.30	Ca qainato' so'maxare:
JHN.6.30	—¿Negue' ca netanec chaxañitalo qomi' quiyim seuanqachigui, qaiyi seuaqlec qami'? ¿Negue' cá'maq 'viichi'? 
JHN.6.31	Saua 'auaxaqa qareta'al ỹa'gue'o' so maná co'na' queetalec so 'laua qaica qom, ma' chaqaida dá'maq 'nerac yaua naneresañi na'qaatqa. 'Nerac: “Ñi qota'olec qui'ỹaxanegue so qomyipi so pan chicqashiguim queda piguim.”
JHN.6.32	Ca' so Jesús 'naaco':
JHN.6.32	—Ỹaatqajam lliqueta da shinac caqamiri: Quiyim mesqaiso so Moisés só'maq ỹaanema qamiri so pan chicqashiguim, ta'ta'a ñí'maq ita'a ñí'maq ỹaanema qamiri cá'maq ỹaatqajam pan chicqashiguim queda piguim. 
JHN.6.33	Ma' cá'maq pan ỹaan ñi qota'olec, chaqaica cá'maq nenojñi chicqashiguim queda piguim, ca ỹaanem da lca'laxa na qomyipi.
JHN.6.34	Ca qohinapego' so Jesús:
JHN.6.34	—Qami' qara'gaxala', chaqai 'neetari' se neme 'ỹaañisapeguema qomi' cajo pan.
JHN.6.35	Ca' so Jesús 'naaco':
JHN.6.35	—Chaqaỹim ná'maq pan chicqaugui da nca'laxa. Cá'maq nacpegue' aỹim, ca se ỹauanapega quiyim qopat; chaqai cá'maq huelec aỹim, ca se ỹauana ỹalauat laquip. 
JHN.6.36	Qam mashic shi'gue shinac caqamiri, qamiri sqai viilec, 'eno'm qamiri ra'iitaỹot. 
JHN.6.37	Ná'ogue ná'maq nañaañim ñi ita'a nacpegue' aỹim; chaqai ná'maq nacpegue' aỹim, se so'da'guit. 
JHN.6.38	Ma' ỹim se ñanac quiyim chi ñanoiquentac quiyim sachicqa'gue da piguim, ta'ta'a quiyim so'uet dá'maq ỹahotaque ñí'maq yila'. 
JHN.6.39	Ma' dá'maq ỹahotaque ñí'maq yila' ita'a quiyim aỹim qaica ca ña'laxatañi quená'maq nañaañim, ta'ta'a quiyim liỹa ñca'laxatec quecá'maq pa'aatec na'xa'a. 
JHN.6.40	Dá'maq ỹahotaque ñí'maq yila' quiyim ná'ogue ná'maq ra'ỹo'ot na llaalec ñi qota'olec chaqai huelec, ca 'ue da lca'laxa sqaica lqodoc; chaqai ỹim liỹa ñca'laxatec queca pa'aatec na'xa'a.
JHN.6.41	Ca' quedajo, ca so judioipi queeteguelec so Jesús quedá'maq 'naac quiyim 'naac: “Ỹim chaqaỹim ná'maq pan chicqo'ot na piguim.” 
JHN.6.42	Ca 'naaco' so qomyipi:
JHN.6.42	—¿Dajo mesqaido' da Jesús da llaalec so José? Qomi' seuanaxa so leta'a chaqai aso late'e, qam ¿chi'neco' da'maxare ma' 'naac chicqo'ot na piguim?
JHN.6.43	Co'na'le, ca 'naaco' so Jesús:
JHN.6.43	—'Xañiñi quiyim quiiteguelec aỹim. 
JHN.6.44	Sqaica ca ishit nacpegue' aỹim, no'm se qanauego quiñi ita'a ñí'maq yila'; chaqai aỹim liỹa ñca'laxatec queca pa'aatec na'xa'a. 
JHN.6.45	Naua naneresañi la'qaatqa só'maq letaxaỹaxanqajanqaipi ñi qota'a 'neetayi da 'nerac: “Ñi qota'olec ỹapaxaguin ná'ogue ma'le na qomyipi.” Vichiguiño' ná'ogue ná'maq na'xaỹaxana ñi ita'a, chaqai 'ue na ỹa'den chicqo'ot ñi'maxare, ca nacpegue' aỹim.
JHN.6.46	Mesqaida quiyim 'uo' ca iuanapega ñí'maq ita'a; chaqainaata ná'maq chicqo'ot ñi qota'olec, ca iuana ñi'maxare. 
JHN.6.47	Ỹaatqajam llic da shinac caqamiri, quecá'maq huelec aỹim, ca 'ue ca lca'laxa sqaica lqodoc. 
JHN.6.48	Chaqaỹim ná'maq ỹim pan chicqaugui da nca'laxa. 
JHN.6.49	So 'auaxaic qataa'illipi ỹa'ico' na'le so maná na' queetalec yi 'laua qaica qom, qam qaiyiita sá'ogue nelliviñi. 
JHN.6.50	Qam ỹim sa'xatetac só'maq pan chicqo'ot na piguim, ca no'm 'ue ca ỹa'ic so'maxare, ca' se ileu. 
JHN.6.51	Chaqaỹim ná'maq ỹim pan nca'leetauec chicqa'gue da piguim. Cá'maq ỹa'ic najo pan, ca' 'ue da lca'laxa sqaica lqodoc. Chaqai cá'maq pan ỹim saanec, chaqaina ná'maq ỹoshicmaxa. Ca ỹim saanec, qaiyi nca'leuec na qomyipi quena 'laua.
JHN.6.52	Co'na'le, ca so judioipi chi retaqata'ta', ca 'naaco':
JHN.6.52	—¿Chi negue' queto' ca 'neeta quiyim da'maxare nañaanoxorom quiyim sa'guinaq ná'maq chi loshicmaxa?
JHN.6.53	Ca' so Jesús 'naaco' queso qomyipi:
JHN.6.53	—Ỹaatqajam lliqueta da shinac caqamiri, ma' no'm qamiri sqa 'guii na loshicmaxa najo ỹale llaalec, chaqai se ni'chiiguilo caua leuo', ca' sqaica ca rca'laxahi. 
JHN.6.54	Cá'maq ỹa'ic na ỹoshicmaxa chaqai ni'chiguilo naua iuo', ca' 'ue da lca'laxa sqaica lqodoc. Ca' ỹim liỹa ñca'laxatec ma'le queca pa'aatec na'xa'a. 
JHN.6.55	Ma' ỹaatqajam na'ic na ỹoshicmaxa chaqai ỹaatqajam 'taqate' naua iuo'. 
JHN.6.56	Cá'maq ỹa'ic na ỹoshicmaxa chaqai ni'chiguilo naua iuo', ca'maxare na'deetau'a aỹim chaqai aỹim qai'neeta queca'maxare. 
JHN.6.57	Ñí'maq ita'a ñí'maq yila', ñi'maxare 'ue da lca'laxa, ca' dajo ica'laxa chicqo'ot ñi'maxare. Ca 'nejem cá'maq ỹa'ic aỹim, ca' ca'maxare ỹachigoxoto'ot aỹim da lca'laxa. 
JHN.6.58	Ỹim sa'xatetac so pan chicqo'ot na piguim. Najo pan mesqai 'nejem so maná só'maq ỹa'gue' saua 'auaxaqa reta'allii, qam qaiyiita ileue'. Qam cá'maq ỹa'ic najo pan, ca' tot ileu.
JHN.6.59	Dajo rapaxaguinataxanegue so Jesús na' hueetaugui añi lapoxoqui na judioipi quiyi Capernaum.
JHN.6.60	Ca co'na' qara'xaỹa dajo napaxaguinataxanaxac, ca 'xoico' só'maq coỹareta'pegue' so Jesús 'naaco':
JHN.6.60	—Dá'maq dajo ỹa'xat chalego lqalaic quiyim qaicoñiguit; ¿negue' queto' ca ishit na'xaỹaxana?
JHN.6.61	Ca' so Jesús retan quiyim qanqalantapigui da la'qaatec so'maxare, ca so'maxare inat so qomyipi, 'naaco':
JHN.6.61	—¿Peeta'a qamiri quiỹapeguem, se rqo'chiỹa dajo? 
JHN.6.62	¿Negue' quet ca 'ñiita queta' huañishi'megue najo ỹale llaalec pilshiguim quedá'maq shi'gue neeta'gue? 
JHN.6.63	So ne'Espíritu ñi qota'a chaqaiso só'maq ỹo'uet da nca'laxa; da chi lquesaxanaxa ca qom qaica ca 'negue. Ca dauá'maq sa'xate' ỹaatqajam lliquete' chaqai chicqoro'ot so Espíritu chaqai ỹa'ue da nca'laxa. 
JHN.6.64	Qam qaiyiita ñaqa 'ue na saqa' huelec caqamiri.
JHN.6.64	Ca' so Jesús 'naaco' dajo, ma' shi'gue na' llaqai taachiguiñi chaqa'ma' ỹa'den ná'maq sqai huelec, chaqai negue' cá'maq ỹaano ma'le so'maxare. 
JHN.6.65	Ca 'naaco':
JHN.6.65	—Vichiguiño' shi'gue shinac caqamiri, quiyim qaica ca ishit nacpegue' aỹim, no'm se qanauegueu'a aỹim quiñi ita'a.
JHN.6.66	Co'na'le, ca 'xoico' ná'maq queeta'pegue' so Jesús, ca totqai quegue so'maxare. 
JHN.6.67	Ca' so Jesús inato'o' saua doce lapaxaguinatqa:
JHN.6.67	—¿Qamiri qai'neeta viitaque quiyim oquii?
JHN.6.68	Qam so Simón Pedro 'naaco':
JHN.6.68	—Qami' qara'gaxala', ¿negue' queto' cá'maq saxague? Ma' naua ra'qaataxahi' ỹaatqajam na'qaatqa chicqoraugui da nca'laxa sqaica lqodoc. 
JHN.6.69	Chaqai qomi' shi'gue seuaqlec, chaqai sa'deenaq quiyim chaqaqami' ná'maq nashi nca'laxaqui, llaalec ñi qota'a, ñí'maq chaqai'en nca'leetauec.
JHN.6.70	Ca' so Jesús 'naaco':
JHN.6.70	—¿Ỹim se ica'acse'o' qamiri doce? Qam 'óna ñi na'ỹaapec caqamiri.
JHN.6.71	Ca co'na' 'naac dajo so Jesús, ca 'neetapega so Judas Iscariote, llaalec so Simón. Ma' so Judas ỹaano ma'le so'maxare, chaqai so'maxare ỹalequetaho quesaua doce lapaxaguinatqa.
JHN.7.1	Ca co'na' ime dajo, ca' so Jesús ỹouoxontac yi 'laua Galilea. Sqai quepegue' yi Judea, ma' quiyi'maxare na judioipi ỹahotaque ỹalauat so'maxare. 
JHN.7.2	Qam mashic tot qoỹoqaque so lemaqachic na judioipi quena' qoyinauguilo naua chi qaỹa'derañi 'imqolqai'. 
JHN.7.3	Ca' saua lqaỹa' so'maxare 'neraco':
JHN.7.3	—Mesqai viise'ena, qui' queda Judea, qaiyi caua queesa'pegue' qami' hueesa'gue da'maxare qai'neeta iuanta ca ro'ueenataxanaxaqui'. 
JHN.7.4	Ma' cá'maq qom ỹahotaque quiyim qaiuana cá'maq ỹo'uet, ca' se nañoxotetañi quecá'maq ỹo'uet. Ma' mashic 'viichi' dajo, ca iuanchigui quet nqai'ñi' ná'ogue na qomyipi.
JHN.7.5	Ma' vire'talo saua lqaỹa' sqai huerelec so'maxare. 
JHN.7.6	Ca' so Jesús 'naaco' quesaua'maxare:
JHN.7.6	—Saqa' ỹovita ca ỹaloqo'. Qam caqamiri canchaqaica quenaua na'xata' ỹa'maqachiguiñi nqai'ñii. 
JHN.7.7	Quená'maq qomyipi hueetalec na 'laua se ishit quiyim noquii'alo quet qamiri. Qam aỹim qanoquii'a, ma' ỹim ỹaatqajam sechoxote'tem quiyim dá'maq ỹo'ueetetac se no'uen. 
JHN.7.8	Mohi, quiipegue' qamiri ca nemaqachic. Qam ỹim 'e', sqa shic, ma' saqa' ỹovita cá'maq ỹaloqo'.
JHN.7.9	Ca co'na' ime ỹa'xat dajo, ca no'ueenañi quiyi Galilea.
JHN.7.10	Qam na'chaqai que' saua lqaỹa', ca' so Jesús qai'neeta eec queso nemaqachic. Qam se nachaxanta. 
JHN.7.11	Ca' na judioipi imitetaque so'maxare queso nemaqachic. Ca 'naaco' quen:
JHN.7.11	—¿Tegue' canchaqai hueeta'gue cajo ỹale?
JHN.7.12	Ca' quesó'maq qomyipi 'xoico' só'maq retaqatapigui so'maxare. 'Uo' quen na 'naac: “Ỹaatqajam huagaxaraic ỹale.” Qam 'uo' quen na 'naac: “Sqai huagaxaraic, ma' ỹayintac na qom.”
JHN.7.13	Qam qaica ca ra'xaiqataxan quena qomyipi quena' qaỹa'xat so'maxare, ma' 'ue da nqolonaxa quena' judioipi.
JHN.7.14	Ca co'na' mashic lavinñi so nemaqachic, ca' inoxono so Jesús cañi no'ueenaxanaxaqui, ca rapaxaguinataxan. 
JHN.7.15	Ca' na judioipi ỹaatqajam 'uo' na le'laxa, ca 'naaco' quen:
JHN.7.15	—¿Negue' cá'maq 'neeto' dá'maq dajo, ma' ỹaatqajam 'ue ná'maq ỹa'den, qam se ỹauanapega napaxaguin?
JHN.7.16	Ca' so Jesús 'naaco' queso qomyipi:
JHN.7.16	—Dá'maq dajo mese ỹalamaxat ỹapaxaguinataxanaxac, ta'ta'a ñí'maq yila'. 
JHN.7.17	No'm 'ue cá'maq huachi'chiguit quiyim ỹahotaque ỹo'uet dá'maq ỹahotaque ñi qota'olec, ca ỹa'deenta quenauá'maq ỹapaxaguinataxanaxaco quiyim chicqoro'ot ñi qota'olec, loqo'm chaqaỹim ỹapaxaguinataxanaxac. 
JHN.7.18	Cá'maq chi lo'ueenatec ca ỹa'xat, ỹo'uet, ma' ỹahotaque quiyim qaimaqachin quena qom. Qam cá'maq ỹahotaque quiyim qaimaqachin cá'maq nelaatqo', ca' chaqaica cá'maq ỹaatqajam llic ca ỹa'xatetac, chaqai qaica ca na'maachic hueetagui.
JHN.7.19	¿Mesqai llico'da quiyim so Moisés ỹaanema qamiri da naqataxaquipi? Qam caqamiri qaica ca na'xaỹaxana dajo naqataxac. Ma' ¿chi'negue qamiri viitaque yalauachii?
JHN.7.20	Ca' so qomyipi 'naaco':
JHN.7.20	—'Ue ñi lelaatec so na'ỹaapec neetagui qami', ma' ¿nega'ỹo' ca ỹahotaque ralauachi'?
JHN.7.21	Ca' so Jesús 'naaco':
JHN.7.21	—Ỹaatqajam 'oonoqui' so so'uet quiyim huaugui so na'xa'a co'mataxaqui, ca' qamiá'ogue 'ue da re'laxahi. 
JHN.7.22	Qam so Moisés ỹaanouguilo qamiri quiyim qaỹa'ue ca netanaxaset na qomyipi ('eno'm mesqaiso só'maq ỹaatqajam chicqo'tot, ma' da'maxare chicqo'ot so 'auaxaic qataa'illipi). Ca' vichiguiño' qamiri 'viichii ca netanec ca noctoqui', 'eno'm viichigui ca na'xa'a co'mataxaqui. 
JHN.7.23	Hua', qam nagui quiyim se napaguiỹalec na naqataxaquipi chicqo'ot so Moisés, ca' qamiri 'viichii ca netanec ca noctoqui', 'eno'm viichigui yi na'xa'a co'mataxaqui, qam ¿chi'neco' 'ohi caỹim ma' imeuec nqaishin ná'ogue na loshicmaxa so ỹale queso na'xa'a co'mataxaqui? 
JHN.7.24	Se ra'iitapigui quiyim michii ca re'qoochigui. Quiyim 'ue ca michii, qam ỹaatqajam 'maxaraic nqai'ñii ca remiitaxanaxaguii.
JHN.7.25	Ca 'uo' ná'maq na'ñi yi Jerusalén renataxan:
JHN.7.25	—¿Mesqaido' dajo dá'maq qaidaantaque quiyim qaỹahotaque qaỹalauat? 
JHN.7.26	Qam da'maxare ỹaatqajam nachaxanta quiyim retaqatac, qam qaica ca qohinegue. ¿Loqo'm mashic qai'neeta ná'maq nashillipi huelec da'maxare quiyim ỹaatqajam chaqaida dá'maq nashi nca'laxaqui? 
JHN.7.27	Qam qomi' sa'deenqata dá'maq chicqa'gue da'maxare. Qam ma' novi' cá'maq nashi nca'laxaqui, qaica ca ỹa'den ma'le cá'maq chicqa'gue.
JHN.7.28	Ca co'na' 'xaỹa dajo so Jesús ma' rapaxaguinataxantac cañi no'ueenaxanaxaqui, ca retaqa, qam nelamaxaren, 'naaco':
JHN.7.28	—¡Ajá'a, ca' ỹim huañiua', chaqai 'yiiñii ca sachigoxogue! Qam se ñanoiquentac quiyim ñanac, ta'ta'a quiyim yila' ñí'maq ỹaatqajam lliqueta, ca' ñí ñí'maq sqai huañiỹapega. 
JHN.7.29	Ỹim maxasa' seuana, ma' sachicqo'ot ñi'maxare, chaqai ñi'maxare ñí'maq yila'.
JHN.7.30	Ca' qaỹahotaco' qaiconlec quiyim qaicoñi'; qam qaico' ca ishit iconlec, ma' saqa' ỹovita ca laloqo' so'maxare. 
JHN.7.31	Qam 'xoico' ná'maq huelec so'maxare, ca 'naaco':
JHN.7.31	—Ma' novi' cá'maq nashi nca'laxaqui, ca ¿peeta'a paguec ma'le cá'maq netanqaipi se qaiuanapega quedá'maq dajo ỹale?
JHN.7.32	Na fariseoipi co'na' 'xaỹa so qomyipi ỹa'xatetac so Jesús, ca so fariseoipi chaqai na lashillipi na netaxaỹaxanqajanqaipi ila' so nouaataxanaq neloxoỹaripi cañi no'ueenaxanaxaqui quiyim coñi' so Jesús. 
JHN.7.33	Ca co'na'le, ca 'naaco' so Jesús:
JHN.7.33	—Chaqai cocho'qui' salequeta'guita qamiri, ca ma'le, ca sopila ñí'maq yila'. 
JHN.7.34	Qamiri daañitaque ma'le aỹim, qam sqa nachiua', ma' sqai shichii 'iigue ma'le dá'maq senta'gue.
JHN.7.35	Ca' quiyi, ca so judioipi chi nenatetecta':
JHN.7.35	—¿Nega'ỹo' ca taigue ma'le dá'maq dajo quiyim qomi' se sanataxa? ¿Loqo'm quepegue' na judioipi quená'maq neuagaxatetac, hueetaugui na sqai judioipi, qaiyi ỹapaxaguin na sqai judioipi? 
JHN.7.36	¿Nega'ỹo' cá'maq reloqo'tegue dá'maq 'naac coqomi': “Daañitaque ma'le aỹim, qam sqa nachiua', ma' sqai shichii 'iigue dá'maq senta'gue ma'le”?
JHN.7.37	Ca quesó'maq co'uaataxanaxaic na'xa'a queso nemaqachic, ca ỹaatqajam pagueco' quen da nemaqajnataxanaxa. Ca' quesojo na'xa'a nachajñi so Jesús ỹaatqajam nelamaxaren na' retaqa, 'naaco':
JHN.7.37	—No'm 'ue ca iuet laquip, ca nacpegue' aỹim, ca' ne'et. 
JHN.7.38	Ma' 'nerac yaua nerecse' na'qaatqa: cá'maq huelec aỹim, ca 'ec huaxaỹaq ne'paxantashiguim ca chicqotapougui añi le'taxanata.
JHN.7.39	Ca' quedajo ỹahotaque 'naac so Jesús, quiyim quecá'maq huelec so'maxare, ca icoñiguit ma'le so Espíritu Santo. Ma' saqa' novi'o' na'le so Espíritu, ma' so Jesús saqa' ỹovita yi laloqo' quiyim qaimaqachin.
JHN.7.40	Ca 'uo' na queso qomyipi co'na' 'qaachigui dajo, ca 'naaco':
JHN.7.40	—Dajo ỹale ỹaatqajam chaqaida dá'maq letaxaỹaxanqajnec ñi qota'a qaỹa'xateta'guit quiyim naỹa'quena.
JHN.7.41	Chaqai na liỹa 'naaco' quen:
JHN.7.41	—Chaqaida dajo dá'maq nashi nca'laxaqui.
JHN.7.41	Qam 'uo' quen na liỹaripi 'naac:
JHN.7.41	—¿Chi'negue queta' chicqochi'ñi yi Galilea ca nashi nca'laxaqui? 
JHN.7.42	Naua nerecse' la'qaatqa ñi qota'a ỹa'xate', quiyim cajo nashi nca'laxaqui, ca'maxare qohinac llaalec so nashi David, chaqai chicqochi'ñi yi Belén yí'maq la'a' na'le so David.
JHN.7.43	Ca' na qomyipi ỹoricchi na la'deenataxanaxaquipi queso Jesús. 
JHN.7.44	Ca 'uo' na ỹahotaque quiyim iconlec coñi', qam se ishit iconlec so'maxare.
JHN.7.45	Ca' so nouaataxanyipi reloqota'a aso no'ueenaxanaxaqui quiyi Jerusalén pilo quiyi neeta'ñi so fariseoipi chaqai so la'gaxala' na netaxaỹaxanqajanqaipi. Ca qainato'o':
JHN.7.45	—¿Chi'neco' ma' se naviguiỹo' ca'maxare?
JHN.7.46	Ca' saua nouaataxanaq lase' 'neraco':
JHN.7.46	—¡Quena' retaqa so ỹale, qaica qom 'nejme' naua la'qaatqa!
JHN.7.47	Ca' so fariseoipi 'naaco':
JHN.7.47	—¿Qamiri qai'neeta 'xañii'teco' ca nayinaxaguii? 
JHN.7.48	¿Loqo'm 'ue ca mashic huelec so'maxare quena qarashillipi, loqo'm quena fariseoipi? 
JHN.7.49	Qam najo qomyipi, ma' se ỹa'den na naqataxaquipi, na'maxare tai'a ca nouaxanaxaset ma'le quiñi qota'olec.
JHN.7.50	Ca' so Nicodemo só'maq 'uo' so pe quepegue' so Jesús, so'maxare qai'neeta ỹalequetaugui na fariseoipi, 'naaco':
JHN.7.51	—Naua qanaqataxaco queso Moisés ỹa'xate' quiyim qomi' se sauqai ca lasauaxaset ca qom, quiyim saqa' 'au sa'xaỹaxa, quiyim sa'deenaq cá'maq ỹo'uet.
JHN.7.52	Ca qohinapego' so'maxare:
JHN.7.52	—¿Qami' qai'neeta qami' Galilea le'ec? Napaxaguiñitalo ma'le naua naneresañi la'qaatqa ñi qota'a, qaiyi huañita quiyim qaica ca la'qaataxanqajnec ñi qota'a quiyim chicqochi'ñi quet yi Galilea.
JHN.7.53	Co'na'le, ca' quiñi 'óna quepegue' cá'maq chi la'a'.
JHN.8.1	Qam so Jesús taashi'megue aso quemaralec ladocai nananqa' ana qo'paq olivo. 
JHN.8.2	Ca na' richiguiñi queso liỹa na'xa'a, ca so'maxare lotqai pila'a añi no'ueenaxanaxaqui. Ca sá'ogue so qomyipi nqo'neu'a so'maxare, ca so'maxare nqa'amñi, ca chaqa'ma' rapaxaguinataxan. 
JHN.8.3	Co'na'le, ca ná'maq rapaxaguinataxanta'pegue na naqataxaquipi chaqai so fariseoipi nauegueu'a so Jesús aso 'aalo qaiuanalec quiyim nocachita'pegue' ca se loua. Ca' qaillaañigui na lavinñi quecá'maq hueeta'anyi qomyipi. 
JHN.8.4	Ca' qohinaco' queso Jesús:
JHN.8.4	—Qami' napaxaguinataxanaq, dajo 'aalo ada'maxare qaiuanalec quiyim nocachita'guit ca se loua. 
JHN.8.5	Na naqataxaquipi chicqo'ot so Moisés ilarelgoto qomi' quiyim salauataq ana 'aalo 'nejem ada, sodoqota'a na qa'. Qam qami' ¿negue' ca 'ñirac?
JHN.8.6	Ca 'naac dajo so qomyipi, ma' ỹahotaque quiyim i'guen so Jesús, qaiyi 'ue ca lligo quiyim 'naac 'ue ca lasauaxaset. Co'na'le, ca so Jesús nqai'guiñi, ca deraxan quena 'laua, ỹahote'e ana napoquena. 
JHN.8.7	Qam só'maq qomyipi mashic se neme renataxantac. Ca co'na' nalamaxajñi so Jesús, ca 'naaco' queso qomyipi:
JHN.8.7	—No'm 'ue ca 'óna caqamiri quiyim qaica ca lasauaxaset, ca' chaqaica cá'maq 'au inaq ada'maxare queca qa'.
JHN.8.8	Ca' liỹa nqai'guiñi, ca lotqai liỹa deraxan quena 'laua. 
JHN.8.9	Qam só'maq qomyipi co'na' 'xaỹa dajo, ca ỹaatqajam nayiloxoñigui na lauel, ca 'onatac inoxonec, 'auec só'maq qo'xoiquipi. Ca co'na' sá'ogue so qomyipi eec, ca' so Jesús noda'chiguit aso 'aalo no'ueena'ño' yi qanauegueu'a. 
JHN.8.10	Co'na'le, ca so Jesús liỹa nalamaxajñi. Ca co'na' sqaica ca liỹa iuana, chaqasoota aso 'aalo, ca 'naaco':
JHN.8.10	—Qami' 'aalo, ¿taigue cá'maq ỹahotaque quiyim 'ue ca nouaxanaxashichi'? ¿Qaica ca ishit quiyim 'ue ca ralauachi'?
JHN.8.11	Ca só'maq 'aalo 'naaco' queso qara'gaxala':
JHN.8.11	—'E', qaica.
JHN.8.11	Ca so Jesús 'naaco' caso'maxare:
JHN.8.11	—Caỹim qai'neeta se salauachi'. Ca' nagui qami' qui', qam totqa vito' ma'le ca liỹa rasauaxashichi'.
JHN.8.12	So Jesús liỹo' retaqaugui na qomyipi, ca 'naaco':
JHN.8.12	—Aỹim chaqaỹim ná'maq lcoỹeraqate na 'laua. Cá'maq coỹareta'pegue' aỹim, ca 'ue ma'le aca lcoỹeraxanaxaqui ỹo'uet da lca'laxa. Ca totqai hueetapougui ca napalaxa.
JHN.8.13	Ca qohinapego' na'le quena fariseoipi:
JHN.8.13	—Qami' chi na'xachiseguelta', ca' da ra'qaataxanaxaqui' qaica ca 'negue.
JHN.8.14	Ca' so Jesús 'naaco':
JHN.8.14	—Dajo ỹa'qaataxanaxac ỹaatqajam 'ue da 'negue, 'eno'm chi ña'xateteguelta'. Ma' sa'den dá'maq sachicqa'gue, chaqai cá'maq saỹa'gue. Qam qamiri sqa 'yiiñii cá'maq sachigoxogue, chaqai cá'maq saỹa'gue. 
JHN.8.15	Qamiri quiyim michii na nasauaxaset, qam pacqajñiichigui ná'maq chi la'deenataxanaxac na re'qoochigui qomyipi. Qam aỹim se semit ca nasauaxaset. 
JHN.8.16	Qam no'm semit ca nasauaxaset, cá'maq imitaxanaxac ỹaatqajam 'maxaraic, ma' sqaỹimeta quiyim 'ue ca semit. Ma' ñí'maq ita'a ñí'maq yila', ñi'maxare yotauan quiyim 'ue ca semit nasauaxaset. 
JHN.8.17	Quená'maq naqataxaquipi caqamiri mashic naneretañi quiyim 'vii caua dos 'ue ca ỹa'xate' quiyim natene'ejta' ca la'qaataxanaxague', ca qoyiuelec cá'maq ỹa'xate'. 
JHN.8.18	Hua', caỹim ná'maq chi ña'xateteguelta', chaqai ñi ita'a ñí'maq yila' qai'neeta ỹa'xatetac aỹim.
JHN.8.19	Ca qainato' so'maxare:
JHN.8.19	—¿Negue' ca neeta'gue ca qataa'i'?
JHN.8.19	Ca' so Jesús 'naaco':
JHN.8.19	—Qamiri sqai huañiỹapiguiỹa', ca qai'neeta sqai huañiỹapega ñi ita'a. Ma' quetqa ỹim rauanachiguii, ca qai'neeta quet huañiỹa ñí'maq ita'a.
JHN.8.20	Ca' 'naac dajo so Jesús na' ñaqai hueetaugui añi no'ueenaxanaxaqui rapaxaguinataxantac, hueeta'ñi yi na'ñi aso lahi' ana nachitaxanataxanqate. Qam qaica ca ishit coñi' so'maxare, ma' saqa' ỹovita ca laloqo'.
JHN.8.21	So Jesús lotqai liỹa 'naaco':
JHN.8.21	—Ỹim shic, ca' qamiri daañitaque ma'le aỹim, qam qamiri rillivii quiita'ñi' ma'le na rasauaxashichii. Qam dá'maq saigue, qamiri sqai shichii 'iigue.
JHN.8.22	Ca 'naaco' so judioipi:
JHN.8.22	—¿Peeta'a nalauatalta' ma'le da'maxare, vichiguiño' 'naac quiyim se seshitaq saxague cá'maq taigue da'maxare?
JHN.8.23	Ca' so Jesús 'naaco' queso qomyipi:
JHN.8.23	—Qamiri lase' najo pa'aañi, qam aỹim le'ec da pa'aashiguim. Qamiri 'viichitac na loic na 'laua, qam ỹim se so'uet na loic na 'laua. 
JHN.8.24	Vichiguiño' shinapegalo qamiri quiyim ma' rillivii, quiita'ñi' na rasauaxashichii. Ma' no'm sqai viilec quiyim chaqaỹim ná'maq ỹim, ca quiita'ñi' na rasauaxashichii.
JHN.8.25	Ca qainato' na'le so'maxare:
JHN.8.25	—¿Negue' ná'maq qami'?
JHN.8.25	Ca' so Jesús 'naaco':
JHN.8.25	—Quecá'maq ñaq 'avichiguiñi chaqa'ma' shi'gue sa'qaataxanema qamiri. 
JHN.8.26	Chaqai aỹim ñaqai 'xoic na ỹa'qaatqaipi ma'le caqamiri chaqai quiyim semit ca rasauaxashichii. Qam ñí'maq yila' ỹaatqajam lliqueta dá'maq ỹa'xat, chaqai dá'maq sa'xatetac quena qomyipi hueetalec na 'laua, chaqaina ná'maq sa'qaachigui la'qaatec ñi'maxare.
JHN.8.27	Qam saua'maxare se ỹa'yiinchiguit da la'qaatec so Jesús quiyim ỹa'xatetac ñi qota'olec. 
JHN.8.28	Vichiguiño' so Jesús 'naaco' queso qomyipi:
JHN.8.28	—Ma' ỹovita quiyim nanorishiguim najo ỹale llaalec, ca qaiguemo' 'yiiñii quiyim chaqaỹim ná'maq ỹim, chaqai quiyim sqa soiquentac cá'maq so'uet, ta'ta'a quiyim sa'xat dá'maq ỹapaxaguinegue aỹim ñí'maq ita'a. 
JHN.8.29	Ma' ñí'maq yila', ñi'maxare iỹaatac; ñí'maq ita'a se ỹauana yodaqajantec, ma' ỹim so'ueetetac dá'maq ỹa'maxarenta ñi'maxare.
JHN.8.30	Ca co'na' so Jesús 'naac dajo, ca 'xoico' na huelec so'maxare.
JHN.8.31	Co'na'le, ca so Jesús 'naapego' so judioipi mashic huelec so'maxare:
JHN.8.31	—No'm qamiri ỹaatqajam 'viichii dá'maq sa'xat caqamiri, ca ỹaatqajam llic quiyim qamiri ỹapaxaguinatqa. 
JHN.8.32	Chaqai huañiỹa dá'maq ỹaatqajam lliqueta, ca' dajo lliqueta, ca ỹosoorec ma'le qamiri.
JHN.8.33	Ca saua'maxare 'neraco':
JHN.8.33	—Qomi' sachigoxosoxougui so qareta'a Abraham, chaqai se ỹauanapega quiyim 'ue quet ca qomi' lelaatqa. Ca ¿chi'neco' qami' ma' 'ñirac qaỹosoorec qomi'?
JHN.8.34	Ca' so Jesús 'naaco' quesaua'maxare:
JHN.8.34	—Ỹaatqajam lliqueta dá'maq shinac caqamiri, quiyim ná'ogue ná'maq ỹo'ueetetac ná'maq ne'taxaloxo, na'maxare la'aquipi da ne'taxaloxo. 
JHN.8.35	Ca cá'maq na'ac mesqai 'neetari' ỹalequetaugui ca ñaalqaipi; qam cá'maq ñaalec, ca se ỹauana ỹoxe'oga queca ñaalqaipi. 
JHN.8.36	Ca vichiguiño' quiyim najo ñaalec rosohiuec, ca ỹaatqajam nosoosauec qamiri. 
JHN.8.37	Ỹim shi'gue sa'den quiyim qamiri chigoxoiỹaugui so Abraham; qam viitaque yalauachii, ma' sqai coñiguit dá'maq sa'xat. 
JHN.8.38	Ỹim sa'xat dá'maq ỹachaxañim ñi ita'a, qam qamiri 'viichitac dá'maq qohinapegalo qamiri queso qataa'i.
JHN.8.39	Ca' so qomyipi 'naaco':
JHN.8.39	—Qomi' qareta'a so Abraham.
JHN.8.39	Ca so Jesús 'naaco' queso qomyipi:
JHN.8.39	—Quetqai llic qamiri llaalqa so Abraham, ca 'viichii quet ná'maq ỹo'uet so'maxare. 
JHN.8.40	Ma' quiyim ỹim sa'xatema qamiri dá'maq ỹaatqajam lliqueta ỹapaxaguinegue aỹim ñi qota'olec, qam qamiri viitaque yalauachii. ¡Qam so Abraham se ỹauanapega 'ue ca ỹo'uet 'nejem dajo! 
JHN.8.41	Qam qamiri 'viichitac dá'maq 'nejem da lo'ueenataxanaxac só'maq qataa'i:
JHN.8.41	Ca 'naaco' so qomyipi:
JHN.8.41	—Mesqai qomi' na'ualqa ñaalqa, ma' 'oonoqui' ñí'maq qareta'a, qota'olec.
JHN.8.42	Ca' so Jesús 'naaco' queso qomyipi:
JHN.8.42	—Quetqai llic qataa'i ñi qota'olec, ca 'xoriñii quet aỹim. Ma' ỹim sachicqo'ot ñi'maxare, ca nagui salequetauguilo qamiri. Chaqai se ñanoiquentac ñanac, ma' chaqaiñi ñí'maq qota'olec yila'. 
JHN.8.43	¿Chi'negue ma' sqa 'yiiñii dá'maq sa'xat caqamiri? Peeta'a ma' sqai ỹaatqajam na'xaỹaxañiỹa dá'maq sa'xatetac. 
JHN.8.44	Ỹaatqajam qamiri lalamaxarete' llaalqa so na'ỹaapec, ma' viitaque 'viichii dá'maq ỹahotaque so'maxare. So na'ỹaapec ỹaatqajam lauataxanaxai, chicqotañi na' llaqai chita'gue qaỹo'uet na 'laua. Se ỹauanapega ỹouen da lliqueta, chaqai se ỹa'xat ca lliqueta. Quena' ỹa'xate' naua la'maachico, retaqa, qam chi na'xateteguelta'. Ma' so'maxare ỹaatqajam 'maatqaic, chaqai chaqaiso só'maq leta'a na na'maachic. 
JHN.8.45	Qam ma' ỹim sa'xat da lliqueta, ca' qamiri sqai viilec aỹim. 
JHN.8.46	¿Negue'ca caqamiri ishit ichoxot quiyim 'ue ca ỹasauaxaset? Ca no'm llic dá'maq shinac, ca ¿chi'negue ma' sqai viilec aỹim? 
JHN.8.47	Cá'maq lalamaxaret ñi qota'olec, na'xaỹaxanalo naua la'qaatqa ñi qota'olec. Qam qamiri se lalamaxarete' ñi qota'olec, vichiguiño' se na'xaỹaxañii.
JHN.8.48	Co'na'le, ca so judioipi 'naaco' queso'maxare:
JHN.8.48	—Qomi' ỹaatqajam llic da sa'xataq na' shinqac quiyim qami' chaqai Samaria le'ec, chaqai 'ue ñi neetagui qami' chicqo'ot so na'ỹaapec.
JHN.8.49	Ca' so Jesús 'naaco':
JHN.8.49	—Ỹaatqajam qaica ca neetagui aỹim chicqo'ot so na'ỹaapec. Ta'ta'a quiyim semaqachintac ñi ita'a, qam qamiri se yimaqachiñii. 
JHN.8.50	Chaqai aỹim se sahotaque quiyim qayimaqachin, 'eno'm 'ue ñí'maq ỹahotaque quiyim qayimaqachin. Ca' chaqaiñi ñí'maq ỹo'viijñi cá'maq qohinta'gue. 
JHN.8.51	Ca ỹaatqajam llic dá'maq shinac caqamiri, quiyim cá'maq na'xaỹaxana dá'maq sa'xat, ca tot ileu.
JHN.8.52	Ca so judioipi 'naaco' na'le queso'maxare:
JHN.8.52	—Ca' nagui, ca ỹaatqajam sa'deenqata quiyim 'ue ñi neetagui qami' chicqo'ot so na'ỹaapec. Ma' so Abraham chaqai sá'ogue so letaxaỹaxaquiripi ñi qota'olec nilliviñi, qam qami' 'ñirac: “Cá'maq na'xaỹaxane'ta dá'maq sa'xat, ca tot ileu.” 
JHN.8.53	Ca ¿ỹapacauco' qami' queso qareta'a Abraham? Qam so'maxare ileu, chaqai so letaxaỹaxanqajanqaipi ñi qota'olec qai'neeta nilliviñi. Qam qami' ¿negue' aqami'?
JHN.8.54	Ca' so Jesús 'naaco':
JHN.8.54	—Quiyim chaqaỹim chi ñimaqachinteguelta', ca' qaica ca 'negue da imaqachic. Qam ñí'maq yimaqachintac chaqaiñi ñí'maq ita'a, chaqaiñi ñí'maq qota'olec ñí'maq qamiri 'ñiitapega viilec. 
JHN.8.55	Qam qamiri sqa huañiỹapega ñi'maxare; qam ỹim maxasa' seuana. Qam queta' shinac se seuanapega, ca' ỹaatqajam ỹim quet 'maatqaic, shinta quet maqamiri. Qam ỹaatqajam llic seuana, chaqai ña'xaỹaxana cá'maq 'naac ñi'maxare. 
JHN.8.56	So Abraham só'maq chigoxoiỹaugui qamiri netoon na' ỹa'deentapega iuana ca ỹoviraxaqui. Ca na' iuana, ca ỹaatqajam no'xagui queda netoonaxac.
JHN.8.57	Ca' 'naaco' so judioipi queso Jesús:
JHN.8.57	—Saqa' vichi' caua cincuenta ñaxari, qam ¿'ñirac huañita so Abraham?
JHN.8.58	Ca' so Jesús 'naaco' queso qomyipi:
JHN.8.58	—Ỹaatqajam llic da shinac caqamiri, quiyim na' saqa'leca so Abraham, ca' shi'gue 'ue aỹim.
JHN.8.59	Ca' quiyi, ca qaiconapego' na qa', ma' qaỹahotaque qainaq so Jesús. Qam so'maxare nañoxojñi, ca' ca'e añi no'ueenaxanaxaqui, queetougui so qomyipi, ca' eec.
JHN.9.1	Ca co'na' 'ue yi queetetegue, ca so Jesús iuane'to' so ỹale quiyim co'na' ne'qaañi chaqa'ma' naca'ogue' da lqai'laxa. 
JHN.9.2	Ca qainato' so'maxare quesaua lapaxaguinatqa, qohinaco':
JHN.9.2	—Qami' napaxaguinataxanaq, ¿chi'neco' ma' chaqa'ma' qai'laq ñi ỹale co'na' ne'qaañi? ¿Peeta'a sauaxat quiyim 'ue ca lasauaxasete' caua leta'al, loqo'm quecá'maq chi lasauaxaset?
JHN.9.3	Ca' so Jesús 'naaco':
JHN.9.3	—Sqa chicqaugui cá'maq chi lasauaxaset, loqo'm ca lasauaxasete' caua leta'al. Ma' dajo chi qohinegue, qaiyi re'oq cá'maq ỹo'uet ñi qota'olec, chicqochigui nqohin ñi'maxare. 
JHN.9.4	Nagui ma' ñaqa 'ue na na'xa'a, ca so'uet dá'maq lo'ueenatec ñí'maq yila'; ma' naata ca pe, ca ma'le, ca' qaica ca ishit ro'ueenataxan. 
JHN.9.5	Quiyim ñaqa seuetalec na 'laua, ca' ỹim lcoỹeraxat na 'laua.
JHN.9.6	Ca co'na' ime 'naac dajo, ca' so Jesús natoxoñi quena 'laua, ca ỹo'uet so nishaaxa, ca ỹa'meenlgoto naua nqote' so qai'laq. 
JHN.9.7	Ca co'na'le, ca 'naaco':
JHN.9.7	—Mo'e', nquiỹo'e' cañi huaxaỹaq lahi' Siloé —ca' da leloxoỹaxac dajo neenaxat Siloé 'naac qaila'.
JHN.9.7	Ca' so qai'laq eec, nquiỹo. Ca co'na' rapil, ca neuanchiguiñi. 
JHN.9.8	Ca ná'maq la'aayaxauaripi, chaqai ná'maq shi'co' quen iuana so'maxare quiyim qai'laq, 'naaco' quen:
JHN.9.8	—¿Mesqaido' dajo dá'maq nqa'xantañi quen, ca rashiilaxantac?
JHN.9.9	Ca 'uo' quen na 'naac:
JHN.9.9	—Ajá'a, chaqaida da'maxare.
JHN.9.9	Qam 'uo' quen na 'naac:
JHN.9.9	—'E', mesqaida, qam chi lashiquiaxaua.
JHN.9.9	Qam chaqaiso só'maq ỹale 'naaco' quen:
JHN.9.9	—Ajá'a, chaqaỹim.
JHN.9.10	Ca co'na'le, ca' qainat:
JHN.9.10	—Qam ¿negue' cá'maq 'neeto' quiyim shichi' neuañiriñi?
JHN.9.11	Ca so'maxare 'naaco' queso qomyipi:
JHN.9.11	—So ỹale leenaxat Jesús ỹo'uet so nishaaxa, ca ỹa'meenlgoto naua ñqote'. Ca 'naapiguiỹa': “Quirepegue' añi huaxaỹaq lahi' leenaxat Siloé, ca nquiỹo'e'.” Ca shic na'le, ca na' ñquiỹo, ca seshit ñiuanñi.
JHN.9.12	Ca qainato' na'le so'maxare, qohinaco':
JHN.9.12	—¿Negue' ca hueeta'gue cajo ỹale?
JHN.9.12	Ca so'maxare 'naaco':
JHN.9.12	—'Taque'.
JHN.9.13	Co'na'le, ca qaỹauegueu'a so fariseoipi so ỹale só'maq qai'laqo' na'le. 
JHN.9.14	Co'mataxaquio' na'le ca na'xa'a, co'na' so Jesús ỹo'ueeto' so nishaaxa, ca ỹomatec so qai'laq. 
JHN.9.15	Ca' vichiguiño' so fariseoipi inato' liỹa so ỹale negue' cá'maq 'neeto' na'le quiyim liỹa neuanñi. Ca so'maxare 'naaco' queso qomyipi:
JHN.9.15	—So'maxare na'le ỹa'meenlgoto naua ñqote' queso nishaaxa, ca na'le na' ñquiỹo, ca' nagui, ca' ñiuanñi.
JHN.9.16	Ca 'uo' na 'naac queso judioipi:
JHN.9.16	—Cá'maq ỹale ỹo'ueeto' dajo na'le, sqa chicqo'ot ñi qota'olec, ma' napacalec da leloxoỹaxac yi na'xa'a co'mataxaqui.
JHN.9.16	Qam 'uo' na liỹa 'naaco' quen:
JHN.9.16	—Qam ¿chi'negue ma' ishit quiyim ỹo'uet da netanec se qaỹauanapega, no'm sauaqhuaic?
JHN.9.16	Ca' quiyi, ca' se natenta' da la'deenataxanaxac so qomyipi. 
JHN.9.17	Ca lotqai liỹa pilalec quiyim qainat só'maq ỹale qai'laqo' na'le:
JHN.9.17	—Qam qami' ¿negue' cá'maq 'ñirac quesó'maq ỹale ỹa'vii naua nqochichi'?
JHN.9.17	Ca so'maxare 'naaco':
JHN.9.17	—Ỹim shinac quiyim letaxaỹaxanqajnec ñi qota'a.
JHN.9.18	Qam so judioipi sqai huelec quiyim qai'laqo' na'le so'maxare, qam nagui, ca' ishit nauanñi. Vire'to' na' qaroỹaxane'ogalo saua leta'al só'maq ỹale mashic qaỹomatec. 
JHN.9.19	Ca qainato'o' saua'maxare, qohinaco':
JHN.9.19	—¿Chaqaida dajo da qachaalliguii dá'maq 'ñiỹaiquen quiyim co'na' ne'qaañi, ca chaqa'ma' qai'laq? ¿Qam negue' cá'maq 'neeto', ma' nagui ishit neuanñi?
JHN.9.20	Ca' saua leta'al 'neraco':
JHN.9.20	—Sa'deenaq quiyim dajo qochaalec, chaqai chaqa'ma' qai'laq na' ne'qaañi. 
JHN.9.21	Qam se sa'deenaq cá'maq 'neeta quiyim nagui ishit neuanñi, chaqai se sa'deenaq negue' cá'maq ỹomaterec naua nqote' da'maxare. Ca 'maxaraic quiyim chaqai nachii da'maxare, ma' mashic ỹi da'maxare, chaqai ishit quiyim chaqaida da'maxare ra'qaataxanema qamiri.
JHN.9.22	Saua leta'al 'neraco' na'le dajo, ma' mashic 'uo' da lqolonqa', ma' so judioipi shi'co' na'deentecta' quiyim ỹo'daauec cañi lo'ueenaxanaxaqui canchaqaica qom quiyim 'naac so Jesús chaqaiso só'maq nashi nca'laxaqui. 
JHN.9.23	Vichiguiño' saua leta'al 'neraco': “Nachii da'maxare, ma' da'maxare mashic ỹi.”
JHN.9.24	Ca so judioipi lotqai liỹa roỹaxane'oga so ỹale qai'laqo' na'le, ca qohinaco':
JHN.9.24	—Ñaqai 'qaataxañitalo qomi' quecá'maq lliqueta, nagui ỹauanchiguilo qomi' ñi qota'olec; ma' qomi' sa'deenqata quiyim sojo ỹale sauaqhuaic.
JHN.9.25	Ca so'maxare 'naaco' queso qomyipi:
JHN.9.25	—Se sa'den quiyim sauaqhuaic, loqo'm 'e'. Qam qaidaata dá'maq sa'den, quiyim ỹim qai'laq na'le, qam nagui ñiuanñi.
JHN.9.26	Ca lotqai qaỹopilalec quiyim qainat:
JHN.9.26	—¿Negue' ca 'ne'teco' na'le caqami'? ¿Negue' ca 'ne'teco' na' ỹa'vii naua nqochichi'?
JHN.9.27	Ca so'maxare 'naaco':
JHN.9.27	—Shi'gue sa'xatetac, qam qamiri se na'xaỹaxañii. ¿Chi'negue ma' viitaque liỹa sa'xat? ¿Loqo'm qamiri qai'neeta viitaque quiigue so'maxare?
JHN.9.28	Ca co'na'le, ca chi qai'naari' so'maxare, qohinaco':
JHN.9.28	—Qami' qui'sa'pegue' sojo ỹale, qam qomi' qolqata'pegue' so Moisés. 
JHN.9.29	Qomi' sa'deenaq quiyim so Moisés retaqata'pegue' na'le ñi qota'olec, qam so ỹale vire'ta quiyim se sa'deenaq cá'maq chicqa'gue.
JHN.9.30	Ca' so ỹale 'naaco':
JHN.9.30	—¡Qoỹoqsa'a! ¡Ma' sqa 'yiiñii ca chicqa'gue so'maxare, qam aỹim ỹa'vii naua ñqote'! 
JHN.9.31	Qomi' sa'deenqata quiyim ñi qota'olec se na'xaỹaxana ca sauaqhuaic; chaqainaata ná'maq imaqachintac ñi'maxare chaqai ỹo'uet cá'maq ỹahotaque ñi'maxare. Ca' chaqaina ná'maq na'xaỹaxana. 
JHN.9.32	Ma' ỹaatqajam se ỹauanapega quiyim 'ue quet ca qara'xaiguelec quiyim liỹa nauanñi nqai'en ca qom quiyim naca'ogue' quiyim qai'laq. 
JHN.9.33	Ca' sojo ỹale quet sqa chicqo'ot ñi qota'olec, ca' qaica quet cá'maq ishit ỹo'uet.
JHN.9.34	Ca qohinaco' queso'maxare:
JHN.9.34	—Qami' na' chi ne'qa'iriñi chaqa'ma' no'qaachigui qami' quena nasauaxaset, qam ¿chi'neco' ma' viisaque qarapaxaguiñi'?
JHN.9.34	Ca' quiyi, ca qaỹo'daauec so'maxare caso lapoxoqui na judioipi.
JHN.9.35	Ca so Jesús la'xaỹaxaco' quiyim qaỹo'daauec só'maq qai'laqo' na'le. Ca co'na' neuañiguit so'maxare, ca 'naaco':
JHN.9.35	—¿Virelec qami' so llaalec ñi qota'olec?
JHN.9.36	Ca só'maq ỹale 'naaco':
JHN.9.36	—Qami' ỹa'gaxala', ñaqai 'xachitem aỹim ca'maxare, qaiyi seuelec ma'le ca'maxare.
JHN.9.37	Ca' so Jesús 'naaco':
JHN.9.37	—Mashic shi'gue huañita. Chaqaỹim ná'maq ỹim taxaisa'pegue'.
JHN.9.38	Ca co'na'le, ca so ỹale ỹa'chi'iñi naua le'cootal quiyi reloqota'ñi so Jesús, ca 'naaco':
JHN.9.38	—Seuelec qami', qami' ỹa'gaxala'.
JHN.9.39	Co'na' ime, ca 'naaco' so Jesús:
JHN.9.39	—Ỹim ñanaỹa na 'laua, qaiyi qaỹa'ue ca lasauaxaset ca qom, qaiyi nauanñi cá'maq se nauanñi, chaqai ná'maq nauanchiguiñi, ca' se nauanñi nqohin.
JHN.9.40	Qam 'vio' saua fariseo ỹalequesaho, ca co'na' 'qaachirigui dajo. Ca renataxan'o', 'neraco':
JHN.9.40	—¿Ca' qomi'o' qai'neeta qomi' qai'la'?
JHN.9.41	Ca' so Jesús 'naaco':
JHN.9.41	—Quetqai qamiri qai'la', ca' qaica quet ca rasauaxashichii. Qam ma' 'ñiỹac nauañichiguiñi, ca' ñaqa 'ue na rasauaxashichii.
JHN.10.1	Ỹaatqajam lliqueta dá'maq shinac caqamiri, quiyim cá'maq sqa taatougui ca lasom aca lahi' ana qagretaipi quiyim inoxono, ta'ta'a quiyim ỹoqa'a ca taatou'e, ca' chaqaica cá'maq cuataxai chaqai huootaxanaxai. 
JHN.10.2	Qam cá'maq taatougui ca lasom, ca chaqaica cá'maq qagreta lo'o cá'maq reloqota'a ana qagretaipi. 
JHN.10.3	Cá'maq lasom lo'o ỹauachigui ca lasom, qaiyi inoxono, chaqai ana qagretaipi no'uenegue da lavillaxac. Ma' roỹaxanta'gue na leenaxat ana qagretaipi, ca ỹauegue'oguiyi cañi lahi'. 
JHN.10.4	Ca ma' ime quiyim ỹachaxanec cañi lahi' ná'ogue ana lalo qagretaipi, ca' eec, 'auetauec cana'maxare, chaqai aná'maq qagreta coỹaretaho queso'maxare, ma' ỹa'den da lavillaxac so'maxare. 
JHN.10.5	Ma' sqai quegue cá'maq se iuanapega; lama'xa 'eetapeguem ca'maxare, ma' la'la'a cá'maq lavillaxac cá'maq se iuanapega.
JHN.10.6	So Jesús ỹa'uo' da laloqojnaxanaxaqui, qam saua'maxare se ỹa'deene' dá'maq reloqo'tegue dá'maq 'naac so'maxare.
JHN.10.7	So Jesús lotqai liỹo' 'naac queso qomyipi:
JHN.10.7	—Ỹaatqajam llic da shinac caqamiri: Ỹim ná'maq ỹim lasom lligo ana qagretaipi. 
JHN.10.8	Ca sá'ogue só'maq na'au caỹim nodaachiguiñi cuataxaiquipi chaqai huootaxanaxairipi, qam ana qagretaipi se na'xaỹaxana so'maxare. 
JHN.10.9	Ỹim ná'maq ỹim lasom; cá'maq inoxontougui aỹim, ca' ca'laaxaic ma'le. Ca 'nejem ma'le aca qagreta quena' inoxono chaqai quiyim nenoxonec cañi lahi', ca' ỹanata ca 'uaqapi.
JHN.10.10	Ca cuataxai chaqaidaata naga'a da locuataxac, lalauataxanaxac, chaqai da leuacqataxanaxac; qam ỹim ñanac, qaiyi 'ue da lca'laxa na'maxare, chaqai 'xoic ma'le da lca'laxa. 
JHN.10.11	Ỹim ná'maq ỹim no'uen qagreta lo'o. Cá'maq no'uen qagreta lo'o ỹaanec da nachaalataxac cana qagretaipi. 
JHN.10.12	Qam cá'maq chi ro'ueenataxanteguelec aca nishiuete, ca'maxare quiyim idaana'guit cá'maq toxonaxai, ca 'eet, no'ueenaqchichiguiñi ca qagretaipi, ma' ca'maxare mesqai ỹaatqajam qagreta lo'o, ma' mesqai lalamaxarete ana'maxare. Ca cá'maq toxonaxai retoxoñigui ana qagretaipi, ca neuagaxatac nqai'en. 
JHN.10.13	Ca' sojo ỹale 'eet, ma' qacaata aca nishiuete ỹahinteguelec, ca' qaica ca ỹauaaque ná'maq qagretaipi.
JHN.10.14+JHN.10.15	Ỹim ná'maq ỹim no'uen qagreta lo'o. Ca' chaqaida dá'maq 'neeta quiyim iuañiua' ñi ita'a, chaqai aỹim seuana ñi'maxare, ca' chaqaida 'nejem quiyim ỹim sa'deenta ana ilo qagretaipi, chaqai ana'maxare ya'deenta. Chaqai aỹim saanougui da ñachaalataxac aná'maq qagretaipi. 
JHN.10.16	Qai'neeta 'ue ana liỹa ilo qagretaipi sqai neetaugui anajo ilo lahi'. Ana'maxare qai'neeta sahotaque ño'deho. Na'maxare qai'neeta na'xaỹaxañiua' ma'le, qaiyi 'oonoqui' ca lapooqo', chaqai 'oonoqui' ca neloxoỹaq.
JHN.10.17	Ñí'maq ita'a ỹaatqajam nqo'ta ỹim, ma' ỹim saanec da ñachaalataxac, qam ma'le liỹa secoñiguit. 
JHN.10.18	Qaica cá'maq rouootaxana'gue da ñachaalataxac, qam chaqaỹim ná'maq saanec. 'Ue da iquesaxanaxa quiyim saanec chaqai quiyim liỹa secoñiguit. Ca' dajo dá'maq chaqai llilnataxanaxac ñí'maq ita'a.
JHN.10.19	Ca co'na' so judioipi 'xaỹa dajo na'qaatec, ca lotqai ỹoricchi na la'deenataxanaxac. 
JHN.10.20	Ca 'xoico' só'maq 'naaco' quen:
JHN.10.20	—¿Chi'negue dá'maq na'xaỹaxañitapega, ma' 'ue ñi neetagui chicqo'ot so na'ỹaapec, chaqai mashic quishiuguet?
JHN.10.21	Qam 'uo' quen na liỹa 'naac:
JHN.10.21	—Qaica ca qom quiyim neetagui ca chicqo'ot so na'ỹaapec 'nejem dajo da ỹa'xat. Ca ¿peeta'a ca chicqo'ot so na'ỹaapec ishito' quiyim nauanñi nqai'en ca qai'laq?
JHN.10.22	Mashic no'oomoxo' na'le, ca' quiyi Jerusalén 'uo' so nemaqachic quiyim qaỹo'leentetaque so na'xa'a co'na' qoỹaanot ñi qota'a añi no'ueenaxanaxaqui. 
JHN.10.23	Ca' so Jesús ỹouoxontaco' añi no'ueenaxanaxaqui, quiyí'maq qohinac nasoxoc so Salomón. 
JHN.10.24	Ca' so judioipi lapoỹaho' na'le, ca qohinaco' queso'maxare:
JHN.10.24	—¿Chi' laquio' quiyim ỹaatqajam nachaxañitalo qomi'? No'm chaqaqami' ná'maq qami' nashi nca'laxaqui, ca 'maxaraic quiyim 'qaataxañitalo qomi', ca' yí.
JHN.10.25	Ca' so Jesús 'naaco' queso judioipi:
JHN.10.25	—Mashic shi'gue sa'qaataxanalo qamiri, qam qamiri sqai viilec aỹim. Ná'maq ỹo'ueenatqaipi chaqaina ná'maq ỹamaxailec ñi ita'a, ca' chaqainaua nauá'maq 'ec ra'qaataxantapegalo qamiri. 
JHN.10.26	Qam qamiri sqai viilec, ma' mesqai qamiri nauá'maq iloxoiqateguese qagretaipi. Ca' chaqaida dá'maq shi'gue shinac caqamiri. 
JHN.10.27	Ma' aná'maq iloxoiqateguese qagretaipi ỹa'den da ivillaxac, chaqai ỹim sa'den, chaqai ana'maxare coỹareta'pegue' aỹim. 
JHN.10.28	Ca' ỹim saanem da lca'laxa sqaica lqodoc. Ca tot ileu, chaqai qaica quet cá'maq ishit rouootaxana'gue cana ñapoquena. 
JHN.10.29	Ma' nañaañim ñi ita'a. Ñi'maxare ỹapacauec quená'ogue, chaqai qaica ca ishit rouootaxana'gue cada napoquena ñi'maxare. 
JHN.10.30	Ỹim chaqai ñi ita'a qomi' 'oonoqui'.
JHN.10.31	Co'na'le, ca so judioipi lotqai iconapega na qa' quiyim ỹahotaque inaq so'maxare. 
JHN.10.32	Ca' so Jesús 'naaco':
JHN.10.32	—Ỹim ỹaatqajam 'xoic ná'maq so'uet ỹa'maqachiguiñi, huañichigui qamiri, sachigoxochichigui da lquesaxanaxa ñi ita'a. Ca ¿negue' cá'maq sasoualec quena'maxare quiyim viitaque yinaxahi quena qa'?
JHN.10.33	Ca' so judioipi 'naaco':
JHN.10.33	—Qaica quet cá'maq 'em senaqsoq qami' quena qa' quená'ogue ná'maq ỹa'maqachiguiñi 'viichi', ta'ta'a quiyim qami' napaquiralec ñi qota'olec quenaua ra'qaataxahi'. Ma' qami' chaqaiqami' qom, qam chi no'viichiseguelta' quiyim qami' qota'olec.
JHN.10.34	Ca' so Jesús 'naaco' queso qomyipi:
JHN.10.34	—Queda naqataxac caqamiri naneretañi quiyim ñi qota'olec 'naac: “Qamiri, qamiri qota'olqa.” 
JHN.10.35	Qam qomi' sa'deenqata quiyim naua naneresañi la'qaatqa ñi qota'a naua'maxare sqaica ỹoqolliguite', ma' quiyim ñi qota'olec ỹamata'gue qota'olqaipi só'maq icoñiguit da la'qaatec. 
JHN.10.36	Chaqai no'm ñi qota'olec ỹoỹoote'oga ỹim, ca yilata na 'laua, ca ¿negue' quet cá'maq 'neeta quiyim 'ñiỹac ñapacalec ñi'maxare quiyim shinac ỹim llaalec ñi qota'olec? 
JHN.10.37	No'm se so'ueete' nauá'maq ỹo'ueeteta'pe ñi ita'a, ca sqai viilec aỹim. 
JHN.10.38	Qam no'm so'ueeteta'pe, 'eno'm sqai viilec aỹim, qam viilgoto nauá'maq so'ueeteta'pe, qaiyi ỹaatqajam 'yiiñita quiyim ñi ita'a hueetagui aỹim, chaqai ỹim seuetagui ñi'maxare.
JHN.10.39	Ca lotqai liỹa qaỹahotaque qaicoñi' so Jesús, qam qohitauec.
JHN.10.40	Co'na'le, ca so Jesús pilegue da lahi aso lachiugue Jordán ca pa'aata'gue da lqodoigue, yí'maq hua'ño' na'le na' rachilaxanataxantac so Juan. Ca' neeta'anyi. 
JHN.10.41	Ca 'xoico' so qom quepegue' yí'maq hueeta'ñi so'maxare. Ca 'naaco' quen:
JHN.10.41	—Ỹaatqajam llic quiyim so Juan, 'eno'm qaica ca ỹo'uet quena netanqaipi se qaiuanapega, qam dá'ogue dá'maq 'naac na'le quedajo ỹale ỹaatqajam lliqueta.
JHN.10.42	Ca 'xoico' na huelec so Jesús na'le quiyi'maxare.
JHN.11.1	'Uo' so ỹale ralolaxaic leenaxato' Lázaro, na'ño' yi na'a' Betania yí'maq nera'ñi aso María chaqai aso lqaỹa Marta. 
JHN.11.2	Ca' aso María lqaỹo' so Lázaro só'maq ralolaxaic, chaqaso' asó'maq ỹocorelgoto' na'le naua lapiaate' so Jesús queso coraxat lo'daxaraic lahita, ca rashiviaqataxana na laue. 
JHN.11.3	Ca saua nqaỹa' dos 'aalo ilate'o' na'le so la'qaategue' queso Jesús, 'neraco':
JHN.11.3	—Qami' qara'gaxala', yí'maq nauochaxaua'e', yi'maxare ralolaxaic.
JHN.11.4	Ca' so Jesús co'na' 'xaỹa dajo, ca 'naaco':
JHN.11.4	—Dajo nalolaxa se ỹovita ma'le ca nelauaxa. Ta'ta'a quiyim qaỹahotaque qaỹachaxan da lecaic ñi qota'olec, chaqai quiyim qaỹachigoxochichigui dajo nalolaxa quiyim qainaqachin na llaalec ñi qota'olec.
JHN.11.5	Ca' so Jesús 'eno'm nauochaxaua aso María, chaqai aso lqaỹa, chaqai so Lázaro, 
JHN.11.6	qam co'na' qohinapega quiyim so Lázaro ralolaxaic, qam qaiyiita se reda quiyi neeta'ñi quesaua liỹa' dos na'xata'. 
JHN.11.7	Co'na' ime, ca 'naapegalo' saua lapaxaguinatqa:
JHN.11.7	—Liỹa saxague da Judea.
JHN.11.8	Ca 'neraco' saua lapaxaguinatqa:
JHN.11.8	—Qami' napaxaguinataxanaq, ñaqai cha'gue na' so judioipi na'ñi yi'maxare ỹahotaque ralauachi', ỹodoota'a qami' na qa'; qam ¿lotqai viisaque liỹa 'itquera?
JHN.11.9	Ca' so Jesús 'naaco':
JHN.11.9	—Yi 'óna na'xa'a ¿se ỹovito'o' caua doce horas? Ma' queca 'óna qom quiyim ỹouootegueri' quiyi na'xa'a, ca se repoxolaxan, ma' iuana na lauaq 'ue quena 'laua. 
JHN.11.10	Qam ca 'óna, no'm ỹouootapigui yi pe, ca repoxolaxan, ma' qaica yi lauaq.
JHN.11.11	Ca co'na' ime, ca 'naaco' so Jesús:
JHN.11.11	—Laqo' yi qanauochaxaua Lázaro; qam shicpegue', ñqo'xon.
JHN.11.12	Co'na'le, ca' saua lapaxaguinatqa 'neraco':
JHN.11.12	—Qami' qara'gaxala', no'm chaqai laq ca'maxare, ca' re'oq quiyim ma'le imeuec.
JHN.11.13	Qam dá'maq 'neeto' da 'naac so Jesús quiyim ỹaatqajam ileu so Lázaro, qam sauá'maq lapaxaguinatqa 'neesapego' quiyim chi lelaxac cá'maq qohintapega. 
JHN.11.14	Ca' so Jesús ỹaatqajam ichoxote'tema saua'maxare, 'naaco':
JHN.11.14	—Yi Lázaro mashic shi'gue ileu. 
JHN.11.15	Qam ỹim ỹaatqajam 'ue da ña'aachic, ma' sqa seuete'eyi, ma' quedajo, ca' paguec la'maxa caqamiri, qaiyi viilec. Qam qolaqpegue', sa'ajnaxanaxa.
JHN.11.16	Ca' so Tomás, só'maq qaỹamata'gue huaaya', 'naapegalo saua liỹa' napaxaguinatqa:
JHN.11.16	—Qomi' liỹa qolaq, qaiyi qolqata'ñi' da'maxare ma' ileu.
JHN.11.17	Qam co'na' ỹovi' so Jesús, ca mashic ỹovite'o' cuatro na'xata' quiyim qaishinñi so Lázaro. 
JHN.11.18	Yi Betania sqoỹoqaque quiyi Jerusalén, 'uo' ca dos kilómetros y medio da lesega. 
JHN.11.19	Ca 'xoico' so judioipi neeta'ñi yi la'aate' saua Marta chaqai aso María lo'daxatesapigui lauele' saua'maxare, sauaxat quiyim mashic sou so lqaỹa'. 
JHN.11.20	Co'na' aso Marta ỹa'deeno' quiyim so Jesús ipalataho, ca' queeta'guit, qam aso María no'ueenañi quiyi la'a'. 
JHN.11.21	Ca' so Marta 'naaco' queso Jesús:
JHN.11.21	—Qami' ỹa'gaxala', quetaxan viise'o' najo, ca se ileu quet yi ỹaqaỹa. 
JHN.11.22	Qam sa'den quiyim ñi qota'olec ỹaañiraxarom cá'maq shiilaxañiraque.
JHN.11.23	Ca' so Jesús 'naaco' caso'maxare:
JHN.11.23	—Yi rqaỹa'e' liỹa nca'leuec ma'le.
JHN.11.24	Ca' aso Marta 'naaco':
JHN.11.24	—Ajá'a, ỹim sa'den quiyim liỹa nca'leuec ma'le, ma' ỹovita quiyim liỹa qanca'laxatec na leuaxaiquipi queca pa'aatec na'xa'a.
JHN.11.25	Ca' so Jesús 'naaco' caso'maxare:
JHN.11.25	—Chaqaỹim ná'maq ñca'laxatec na leuaxaiquipi, chaqai chaqaỹim ná'maq ỹim nca'laxa. Cá'maq huelec aỹim, 'eno'm ileu, qam nca'leuec. 
JHN.11.26	Chaqai ná'ogue ná'maq ñaq nca'leetauec nagui quiyim huelec aỹim, ca tot ileu. ¿Vi'relec qami' dajo?
JHN.11.27	Ca aso'maxare 'naaco':
JHN.11.27	—Ajá'a, qami' ỹa'gaxala', ỹim seuelec quiyim qami' ná'maq qami' nashi qarca'laxaqui, ma' qami' llaalec ñi qota'olec, ná'maq shi'gue qaỹa'xateta'guit nai'a na 'laua.
JHN.11.28	Ca co'na' ime 'naac dajo, ca' aso Marta quepegue' roỹaxana aso lqaỹa María. Ca nemoote'tot, 'naaco':
JHN.11.28	—Dá'maq napaxaguinataxanaq hueete'e najo, ca da'maxare noỹaxana'a qami'.
JHN.11.29	Ca co'na' 'xaỹa dajo aso María, ca chaqa'ma' ne'laxashiguim, quepegue' so Jesús. 
JHN.11.30	Ca' so Jesús saqa' ỹovira'o' yi na'a'. Ñaqai hueeto'o' yí'maq hua'ño' na' qaỹovichiguit caso Marta. 
JHN.11.31	Ca co'na' qaiuane'tegue aso María quiyim ne'laxatashiguim, ca chaqa'ma' eec, ca só'maq hueeta'ñi yi la'a' judioipi ỹa'ñaxatetac quiyim qaica ca huapigui lauel, coỹare'tegue, ma' 'neetapigui lauel quiyim quepegue' aca lahi', ca' noỹen.
JHN.11.32	Ca' so María co'na' ỹovire'oga yi hueeta'ñi so Jesús, ca' ỹa'dooto naua le'cootal. Ca 'naaco':
JHN.11.32	—Qami' ỹa'gaxala', quetqai viisa'ño' najo, ca se ileu quet yi ỹaqaỹa.
JHN.11.33	Ca so Jesús co'na' iuana noỹentac aso María chaqai so judioipi liỹaatac aso'maxare, ca ỹaatqajam 'ue da lachicoxo so'maxare, chaqai redaỹac nqai'en añi le'taxanata da le'laxa. 
JHN.11.34	Ca inato' so qomyipi:
JHN.11.34	—¿Hua'co' na'le ca qaishiñi'ñi?
JHN.11.34	Ca qohinaco':
JHN.11.34	—Qami' qara'gaxala', ỹala'e', ca 'ajñi' ma'le.
JHN.11.35	Ca' so Jesús noỹen. 
JHN.11.36	Ca' so judioipi 'naaco' na'le:
JHN.11.36	—'Ajñii, ỹaatqajam lqo'itaxato' quen.
JHN.11.37	Qam 'vio' saua 'neraco' queso qomyipi:
JHN.11.37	—Dajo neuanñi nqai'en ca qai'laq, ¿se ishit quet quiyim ỹa'ue ca 'ne'tegue, qaiyi se ipac quiyim ileu yi Lázaro?
JHN.11.38	So Jesús ỹaatqajam liỹa qaidaxanac queda le'laxa, ca nqo'neu'a aso lahi'. Ca' aso lahi' 'ec lauac, chaqai so ñigo 'ue so lapooque' qa'. 
JHN.11.39	Ca so Jesús 'naaco':
JHN.11.39	—Naqachii na qa'.
JHN.11.39	Ca aso Marta só'maq lqaỹa so ileu 'naaco':
JHN.11.39	—Qami' ỹa'gaxala', peeta'a mashic 'ue ca lahita, ma' mashic cuatro na'xata' ileu.
JHN.11.40	Qam so Jesús 'naaco' caso'maxare:
JHN.11.40	—¿Mesqai shi'gue shinac caqami' quiyim vi'relec, ca' huañita ca se qaiuanapega lo'ueenataxanaxac ñi qota'olec?
JHN.11.41	Co'na'le, ca qanaqat so qa'. Ca' so Jesús ra'ishiguimo' quena piguim, ca 'naaco':
JHN.11.41	—Qami' ita'a, saanot qami' da ña'aachic, ma' na'xaỹaxañita aỹim. 
JHN.11.42	Ỹim sa'deenta quiyim se ỹauanapega quiyim se na'xaỹaxañita quet aỹim. Qam ỹim shinac dajo, ma' sahotaque ca la'maxa na qomyipi hueete'ena, qaiyi na'maxare huelec quiyim aỹim relaachiqui'.
JHN.11.43	Ca co'na' ime 'naac dajo, ca' roỹaxan, 'naaco':
JHN.11.43	—¡Lázaro, nenoxoñirec quena!
JHN.11.44	Ca' so leuaxaic nenoxonec, nanaxate'teguelo naua laua' chaqai naua lichil queso laxa', chaqai lepatetagui na lashic so hualoq lahi. Ca' so Jesús 'naaco':
JHN.11.44	—Sohiuec, ca 'xañiỹac, qaiyi qaua.
JHN.11.45	Ca' quedajo, ca 'xoico' so judioipi huelec so Jesús quesó'maq coỹarauec aso María co'na' iuanchigui dá'maq ỹo'uet so Jesús. 
JHN.11.46	Qam 'vio' saua liỹa' que', querepegue' so fariseoipi, ca ra'qaataxane' quedá'maq ỹo'uet so Jesús. 
JHN.11.47	Ca' so fariseoipi chaqai na lashillipi na netaxaỹaxanqajanqaipi quena' qaretaxaỹa'pegue' ñi qota'a lapooguit so nashillipi ỹo'ueetegueñi na leloxoỹaxaquipi quiyim retaxaỹata' so'maxare. Ca 'naaco':
JHN.11.47	—¿Negue' ca shinqata? Ma' so ỹale ỹaatqajam 'xoic na ỹo'uet netanec se qaiuanapega. 
JHN.11.48	Ma' no'm chaqaida 'neetari' nqaishinaq, ca ná'ogue na qom huelec ma'le so'maxare. Ca' na nashillipi quiyi Roma anac, ca' iuagaxatac añi qaro'ueenaxanaxaqui chaqai na qouo' laseripi.
JHN.11.49	Qam 'uo' so 'óna queso'maxare leenaxat Caifás. So'maxare chaqaiso' só'maq la'gaxala' na netaxaỹaxanqajanqaipi quena' qaretaxaỹa'pegue' ñi qota'a queso ñaaxa. So'maxare 'naaco':
JHN.11.49	—Qamiri qaica ca 'yiiñii. 
JHN.11.50	Chaqai se retañii quiyim paguec la'maxa coqomi' quiyim 'oonoqui' ca qom ileualec na qouo' laseripi, mesqaida quiyim ná'ogue na'maxare na'laañi.
JHN.11.51	Qam so Caifás se nodaachiguiñi quiyim ỹa'xat dajo, ma' so'maxare chaqaiso' so la'gaxala' na netaxaỹaxanqajanqaipi queso ñaaxa. Ca' ñi qota'a ỹa'xat nqai'en so'maxare quiyim so Jesús ileualec ná'ogue na judioipi. 
JHN.11.52	Chaqai mesqainaata na judioipi, ma' qai'neeta ỹahotaque lapoonta' ná'ogue na qota'a llaalqaipi neuagaxatetac. 
JHN.11.53	Ca' quesojo na'xa'a so judío lashillipi queetalec idaantaque ca la'maqa' quiyim ỹalauat so Jesús.
JHN.11.54	Vichiguiño' so Jesús tot nachaxanta quena' ỹalequetaugui na judioipi. Ta'ta'a quiyim taigue da 'laua Judea, quepegue' yi leseeque'ta yi 'laua qaica qom quiyi na'a' leenaxat Efraín. Ca neeta'anyi liỹaatac so lapaxaguinatqaipi.
JHN.11.55	Qam mashic tot qoỹoqaque so lemaqachic na judioipi quena' qaỹo'leente so na'xa'a quena' qoyique'e yi Egipto. Ca 'xoic na chicqote'ogalo qomyipi quena liỹa na'aateripi, quepegue' yi Jerusalén, qaiyi ỹo'uet da no'ueenataxac quiyim nco'taxat na qomyipi, ma' noviro sojo na'xa'a lapoxoqui. 
JHN.11.56	Ca' qaidaantaque so Jesús, ca co'na' so qomyipi hueetaugui añi no'ueenaxanaxaqui, ca chi nenatetecta':
JHN.11.56	—¿Negue' ca 'ñiỹac? ¿Novi' ma'le quena nemaqachic, loqo'm 'e'?
JHN.11.57	Ca' so fariseoipi chaqai so la'gaxala' na netaxaỹaxanqajanqaipi quena' qaretaxaỹa'pegue' ñi qota'a, mashic ỹaanec da la'qaatec quiyim no'm 'ue ca ỹa'den ca hueeta'gue so Jesús, ca qara'qaataxanalo, qaiyi qaiconlec qaicoñi'.
JHN.12.1	Co'na' saqa'lecaua seis na'xata' quiyim ỹovire'oga so na'xa'a quena' qaỹo'leente quiyim qoyique'e yi Egipto. Ca' so Jesús quepegue' yi Betania yí'maq neeta'ñi so Lázaro só'maq Jesús liỹo' nca'laxatec na' ileu. 
JHN.12.2	Ca' qaỹo'uet so na'ic qaique'eelec so Jesús, ca aso Marta imeentapeguec so na'ic. Ca' so Lázaro ỹalequetaho, reloqotalec so nqui'ỹaxala', lqui'ỹaxaua so Jesús. 
JHN.12.3	Ca' aso María nodouo aso coraxat lahi' 'uo' ca medio litro quena coraxat leenaxat nardo. So'maxare 'xoic lesega'a. Ca ỹocorelgoto naua lapiaate' so Jesús. Ca na' ime, ca ỹashiviaxate' ỹahote'e so laue. Ca' sá'ogue so 'imec pilougui so lahita so coraxat. 
JHN.12.4	Ca' so Judas Iscariote, llaalec so Simón, chaqaiso só'maq ỹalequetauguilo saua lapaxaguinatqa so Jesús, chaqai chaqaiso só'maq tai'a quiyim ỹaano ma'le so'maxare, 'naaco':
JHN.12.5	—¿Chi'neco' ma' se qaimeeno' sojo coraxat, trescientos denarios laseuete nqohin, ca' qaỹotauan na 'xoraiquipi?
JHN.12.6	Qam so Judas sqai 'naac dajo quiyim i'xorentac na 'xoraic. Ta'ta'a quiyim so'maxare cuataxai chaqai da'maxare quiyim lo'qoota'a aso nam lahi', chaqai rocachitapiguio' quen aná'maq qainaxa'ñigui aso'maxare. 
JHN.12.7	Ca' so Jesús 'naapego' so Judas:
JHN.12.7	—'Xañirac, ma' da'maxare ỹa'maxatetac dajo, qaiyi leuoteta cá'maq na'xa'a ma' ỹovire'oga quiyim qayishinñi. 
JHN.12.8	Ca chaqai 'neetari' ỹalequetauguilo qamiri na 'xoraic, qam aỹim sqai 'neetari' quiyim salequetauguilo qamiri.
JHN.12.9	Ca 'xoico' so judioipi ỹa'den quiyim so Jesús hueeta'ñi yi Betania. Ca' taiquera. Qam sqaidaata quiyim ỹahotaque iuana so Jesús, qam qai'neeta ỹahotaque iuana so Lázaro só'maq liỹo' qanca'laxatec na'le queso Jesús. 
JHN.12.10	Ca' so lashillipi na netaxaỹaxanqajanqaipi quena' qaretaxaỹa'pegue' ñi qota'olec, so'maxare retaxaỹapigui quiyim qai'neeta qaỹahotaque qaỹalauat so Lázaro, 
JHN.12.11	ma' sauaxat so'maxare dá'maq 'em quiyim 'xoic na judioipi noỹootec, ma' mashic huelec so Jesús.
JHN.12.12	Ca 'xoico' so qomyipi quepegue' yi Jerusalén quiyim quepegue' so nemaqachic quena' qaỹo'leente so na'xa'a quiyim qoyique'e yi Egipto. Ca' queso liỹa na'xa'a, ca qaỹa'deeno' quiyim so Jesús ỹovira'a yi na'a' lodegaxat. 
JHN.12.13	Co'na'le, ca qanouaxanec ana laue ana chavic, ca qaỹaqata'guit so Jesús. Ca qaỹaualqatalec, qohintari':
JHN.12.13	—¡Semaqachinaq ñi qota'olec! ¡Ỹaatqajam no'uen da llicyaxac ná'maq naquetaugui da leenaxat ñi qara'gaxala'! ¡No'uen da llicyaxac ná'maq lashi na Israel llaalqaipi!
JHN.12.14	So Jesús iuanejlec so 'ashinoqui', ca naalec so'maxare, qam ipaquichigui dá'maq 'nerac naua naneresañi la'qaatqa ñi qota'a:
JHN.12.15	Se ro'chii, qamiri ñiita'ñi na na'a' lodegaxat Sión;
JHN.12.15	ñaqa 'ajñii na rashii,
JHN.12.15	'ena neetalec na 'ashin.
JHN.12.16	Na' ñaqai chita'gue so lapaxaguinatqaipi ỹaatqajam se ỹa'den ca 'neeta dajo. Qam na'chaqai co'na' ỹovita quiyim qaimaqachin so Jesús, ca qaỹo'leente dá'ogue da llicyaxac so'maxare. Ỹaatqajam ipaquichigui dá'ogue dá'maq naneretañi queso'maxare.
JHN.12.17	Quesó'maq qomyipi liỹaataco' so Jesús co'na' so'maxare roỹaxañi'ña caso lahi' so Lázaro, ca' liỹa nca'laxatec queso nelauaxa, na'maxare qai'neeta ỹa'xatetac dá'maq ỹauanchigui. 
JHN.12.18	Ca' na liỹa qomyipi eec qata'guit so Jesús, ma' mashic ỹa'den quiyim mashic 'ue so ỹo'uet quena netanec se qaiuanapega. 
JHN.12.19	Ca' na fariseoipi retaxaỹata', ca 'naaco':
JHN.12.19	—Ñaqa 'ajñii qamiri quiyim mashic qaica ca qarishaaque, ma' mashic ná'ogue na qomyipi coỹareta'pegue' so'maxare.
JHN.12.20	Quesó'maq qomyipi quepegue' yi Jerusalén ma' ỹovire'oga so na'xa'a lapoxoqui quiyim imaqachin ñi qota'a, ca 'vio' saua ỹalequesaho griego lase'. 
JHN.12.21	Saua'maxare nqo'nera'a so Felipe, so'maxare Betsaida le'ec yí'maq huaugui yi 'laua Galilea. Ca qane'xoresene'tot, qohinaco':
JHN.12.21	—Nqouaquiteguelo qomi', sahoqotaque seuanaxa ca Jesús.
JHN.12.22	Ca so Felipe eec, ca ra'qaataxano' so Andrés, ca saua'que querepegue' so Jesús, ca ra'qaataxane'. 
JHN.12.23	Ca' so Jesús 'naaco' quesaua'maxare:
JHN.12.23	—Ỹovita yi laloqo' quiyim najo ỹale llaalec qaimaqachin ma'le. 
JHN.12.24	Ỹaatqajam llic da shinac caqamiri, quiyim no'm 'óna ca trigo la sqai najñi, ca' taugui na 'laua, ca' se nqo'in quiyim 'oonoqui'. Qam no'm ileu, ca' ishit quiyim 'xoic ca qanaqat chicqaugui. 
JHN.12.25	Cá'maq ỹauotegue da chi nachaalataxac, ca na'laxatañi ma'le; qam cá'maq ỹamaqa'gue da chi nachaalataxac quena 'laua, ca 'ue ma'le da nachaalataxac qaica ca lqodoc. 
JHN.12.26	Ca no'm 'ue ca ỹahotaque quiyim ro'ueenataxanot aỹim, ca 'maxaraic quiyim queeta'pegue' aỹim, ma' cá'maq seuete'e, ca' chaqaiyi hueete'e cá'maq ro'ueenataxantacot aỹim. No'm 'ue ca ro'ueenataxanot aỹim, ca' ñi ita'a imaqachin ca'maxare.
JHN.12.27	Ca' nagui ỹaatqajam 'xoic da shinta; ca ¿nega'ỹo' ca shinac? ¿Loqo'm shinac: “Qami' ita'a, yca'laxachirec quedá'maq naatailec nagui”? Qam chaqaida dá'maq 'em ñanac. 
JHN.12.28	Qami' ita'a, maqachiñi' da qadeenaxachi'.
JHN.12.28	Ca 'uo' so qara'xaỹaque na'qaatec, 'maqot na piguim, 'naaco':
JHN.12.28	—Shi'gue semaqachin, qam qaiyiita liỹa semaqachin.
JHN.12.29	Ca ná'maq qomyipi hueeta'anyi na'xaỹaxantac 'naaco' quiyim nalataxa so 'xaỹaque. Qam na liỹa 'naaco':
JHN.12.29	—Quiyim nelaatec piguim le'ec so netaxaỹa'ña.
JHN.12.30	Ca' so Jesús 'naaco' queso qomyipi:
JHN.12.30	—Mesqaỹim ná'maq 'em quiyim qara'xaỹaque so na'qaatec; ta'ta'a quiyim caqamiri. 
JHN.12.31	Ca' nagui, ca ỹovita yi laloqo' quiyim ñi qota'a ỹa'ue da lasauaxaset na hueetalec na 'laua; ca' nagui, ca ñi'maxare ỹo'daauec so na'ỹaapec só'maq relaataxantac quena 'laua. 
JHN.12.32	Ca ma' ỹovita quiyim qananojshiguim aỹim quena 'laua, ca' ñauego ma'le ná'ogue na qomyipi.
JHN.12.33	Ca' quedajo, ca ỹahotaque quiyim qaỹa'yiinchigui cá'maq 'neeta ma' ileu. 
JHN.12.34	Ca' na qomyipi 'naaco' queso'maxare:
JHN.12.34	—Qomi' sa'xaiqatac quena' qaretaqalec ana lere ana lomalate na naqataxaquipi quiyim cajo nashi nca'laxaqui sqaica lqodoc da nachaalataxac. Qam ¿chi'neco' qami' 'ñirac quiyim cajo ỹale llaalec qananojshiguim ma'le? ¿Chi nega'ỹo' ca 'ñiisapega ỹale llaalec?
JHN.12.35	Ca' so Jesús 'naaco' queso qomyipi:
JHN.12.35	—Nagui ma' ñaqai hueetauguilo qamiri najo lcoỹeraqate na 'laua, qam sqoỹoxouec quiyim ỹalequetauguilo qamiri. Ca' quiitaugui dajo lauaq ma' ñaqa 'ue, qaiyi se i'laxate' qamiri ca napalaxa. Ma' cá'maq queetaugui ca napalaxa se ỹa'den cá'maq taigue. 
JHN.12.36	Ca' viilec nagui najo ncoỹeraxanqate, ma' ñaqai hueetauguilo qamiri, qaiyi viriỹau'a quiyim qai'neeta 'ue ca lauaxai' qamiri.
JHN.12.36	Ca co'na' ime 'naac dajo, ca' so Jesús eec nqañoqtapeguema saua'maxare.
JHN.12.37	Ca 'eno'm so Jesús 'xoic na ỹo'uet quena netanec se qaiuanapega iuanchigui nqai'ne' saua'maxare, qam qaiyiita se qoyiuelec. 
JHN.12.38	Ma' qaiyi ipaquichigui da la'qaataxanaxac so la'qaataxanqajnec ñi qota'a leenaxat Isaías co'na' ỹiriñi:
JHN.12.38	Qami' ỹa'gaxala', ¿nega'ỹo' ca huelec da qara'qaataxanaxac?
JHN.12.38	¿Nega'ỹo' ca ỹachaxanem da lquesaxanaxa ñi qara'gaxala'?
JHN.12.39	Ca' se ishit quiyim 'ue ca huelec, ma' qai'neeta ỹiriñi so Isaías:
JHN.12.40	Ñi qota'olec se nauanñi nqai'en na'maxare chaqai ỹa'ñaxat añi le'taxanata,
JHN.12.40	qaiyi se reuanaxanalo naua nqote',
JHN.12.40	chaqai cañi le'taxanata se ỹa'yiiñigui nqai'en dajo,
JHN.12.40	chaqai sqo pila'a aỹim, qaiyi aỹim somatec.
JHN.12.41	So Isaías ỹa'xat dajo, ma' iuanchiguio' da lecaic so Jesús, chaqai ỹa'xatetac so'maxare.
JHN.12.42	Qam qaiyiita 'xoico' so judioipi huelec so Jesús, vire'ta ná'maq 'ue nqai'negue. Qam se nichoxoteta quena qom, ma' no'cha'a so fariseoipi, qaiyi se qaỹo'daauec cañi lapoxoqui. 
JHN.12.43	Ma' ỹapacqajnauec quiyim qaimaqachin quena qom, quiyim qaimaqachin quiñi qota'olec.
JHN.12.44	So Jesús nelamaxaren na' retaqa, 'naaco':
JHN.12.44	—Cá'maq huelec aỹim mesqaỹimeta huelec, ma' qai'neeta huelec ñi ita'a ñí'maq yila'. 
JHN.12.45	Chaqai cá'maq iuañiua', iuana qai'neeta ñí'maq yila'. 
JHN.12.46	Ỹim ma' ỹim lcoỹeraqate na 'laua, qaiyi quená'maq huelec aỹim se no'ueenaugui na napalaxa. 
JHN.12.47	Qam no'm 'ue ca 'xaỹalo naua ỹa'qaatqa, qam se na'xaỹaxan, mesqaỹim ná'maq sa'ue ca nouaxanaxaset ca'maxare; ma' ỹim se ñovita na 'laua quiyim so'uet ca nouaxanaxaset na qomyipi; qaidaata quiyim ñovi', qam nca'leuec nqaishin na qomyipi. 
JHN.12.48	Cá'maq se icoñiguit aỹim chaqai se na'xayaxanalo naua ỹa'qaatqa, chaqa'ma' shi'gue 'ue ñí'maq ỹo'uet ca nouaxanaxaset ca'maxare. Nauá'maq na'qaatqa sa'xateta'pe, chaqainaua nauá'maq ỹo'ueete' ca nouaxanaxaset ca qom queca pa'aatec na'xa'a. 
JHN.12.49	Ma' ỹim se ñanoiquentac quiyim setaqa; ma' ñí'maq ita'a ñí'maq yila', chaqaiñi ñí'maq chicqo'ot cá'maq sa'xat chaqai cá'maq sapaxaguinataxanegue. 
JHN.12.50	Chaqai sa'den quiyim dá'maq lelaataxanaxac ñi ita'a, da'maxare chicqaugui ca nca'laxa sqaica lqodoc. Vichiguiño' quiyim sa'xat, sa'xat, ma' ñí'maq ita'a ỹamaxailec.
JHN.13.1	Ca quesó'maq liỹa na'xa'a, ca noviro so lapoxoc quiyim qaỹo'leente na' qoyique'e yi Egipto, ca' so Jesús ỹa'den quiyim ỹovita ca laloqo' quiyim ca'e na 'laua, ca quepegue' ñi leta'a. Qam so'maxare chaqai 'neetari' da lauochaxa queso lalamqateripi no'ueenalec na 'laua, ca' nagui ỹachaxanalo saua'maxare dá'maq paguec lecaic lauochaxa.
JHN.13.2+JHN.13.3+JHN.13.4	Ca' so na'ỹaapec shi'co' ishichigui añi le'taxanata so Judas Iscariote, llaalec so Simón, da la'deenataxanaxac quiyim ỹaano so Jesús. So Jesús ỹa'deenta quiyim chicqo'ot ñi qota'olec, chaqai quiyim pila ñi'maxare, chaqai quiyim ñí'maq leta'a ỹaanem dá'ogue da lquesaxanaxa. Ca co'na' que'eeta'pe, ca' so Jesús ne'laxashiguim quiyi nqui'ỹaxala', ca naqat so napoxoqui, ca' nosaachigui so shiviaqataxat. 
JHN.13.5	Co'na'le, ca ỹocorigui so quiỹoxoqui queso huaxaỹaq, ca' quiỹo' naua lapiaate' saua lapaxaguinatqa, ca ỹashiviaxate' naua lapiaate' queso shiviaqataxat nosaatetagui.
JHN.13.6	Qam co'na' shim quiỹo' lapiaate' so Simón Pedro, ca so'maxare 'naaco':
JHN.13.6	—Qami' ỹa'gaxala', ¿qami' vi'saque quiỹo'e' naua ipiaate'?
JHN.13.7	Ca' so Jesús 'naaco':
JHN.13.7	—Nagui sqa 'yiiñi' dá'maq so'ueetetac, qam ma'chaqai, ca 'yiiñi'.
JHN.13.8	Qam so Pedro 'naaco':
JHN.13.8	—Qaica ma' quiỹo'isa'pe quet naua ipiaate'.
JHN.13.8	Ca' so Jesús 'naaco':
JHN.13.8	—No'm se squiỹo', ca' mesqai qami' ỹapaxaguinatec.
JHN.13.9	Ca' so Simón Pedro 'naaco':
JHN.13.9	—Qami' ỹa'gaxala', cha'regue mesqai nauate' quet naua ipiaate', quiỹo'e' qai'neete' naua ỹaua' chaqai na ỹaqahic.
JHN.13.10	Qam so Jesús 'naaco':
JHN.13.10	—Cá'maq chita'gue nachiltac se ỹouen quiyim liỹa nquiỹo, qainauate' naua lapiaate', ma' dá'ogue co'teeta. Ca' qamiri mashic co'chiita, 'eno'm sqai qamiá'ogue.
JHN.13.11	So'maxare 'naac: “Mesqai qamiá'ogue co'chiita”, ma' ỹa'deentari' quiyim 'ue só'maq ỹahotaque ỹaano so'maxare.
JHN.13.12	Co'na' ime quiỹo' naua lapiaate' saua'maxare, ca' so Jesús liỹa ỹanñi so napoxoqui, ca liỹa nqa'xanñi quiyi nqui'ỹaxala'. Ca 'naaco':
JHN.13.12	—¿'Yiiñii dá'maq so'uet caqamiri? 
JHN.13.13	Qamiri machiỹa'gue aỹim napaxaguinataxanaq chaqai na'gaxala'. Ca da'maxare qaica ỹoqolliguit, ma' llic. 
JHN.13.14	Ca no'm ỹim napaxaguinataxanaq chaqai na'gaxala', qam squiỹo' naua qapiaachiri, ca nagui no'uen quiyim caqamiri quiỹo' naua lapiaate' ca liỹa. 
JHN.13.15	Sachaxanalo qamiri dajo, qaiyi qamiri denaxachii dá'maq ỹim so'uet caqamiri. 
JHN.13.16	Ỹaatqajam llic da shinac caqamiri, quiyim qaica nelaatec ỹapacauec queca na'co', chaqai qaica quet cá'maq qaila' ỹapacauec quecá'maq relaataxan. 
JHN.13.17	No'm qamiri 'yiiñii dajo, chaqai 'viichii, ca ra'maxaichiguiñi ma'le.
JHN.13.18	Dá'maq sa'xatetac mesqai taỹaugui qamiá'ogue, ma' ỹim sa'deene' cauá'maq ñca'au'alo. Qam ipaquichigui ma'le dá'maq 'nerac yaua naneresañi na'qaatqa: “Cá'maq iqui'ỹaxaua, ca lotqai ñpa'guenaxaua.” 
JHN.13.19	Saqa' ỹovita dajo, qam chaqa'ma' sa'xat, qaiyi ma' ỹovirelec, ca' qamiri 'yiiñii quiyim chaqaỹim ná'maq ỹim. 
JHN.13.20	Ỹaatqajam llic da shinac caqamiri, cá'maq icoñiguit cá'maq sela', ca icoñiguit aỹim. Chaqai cá'maq icoñiguit aỹim, ca icoñiguit ñí'maq yila'.
JHN.13.21	Ca co'na' ime 'naac dajo, ca' so Jesús ỹaatqajam qaidaxanac i'laqac añi le'taxanata, ca ỹaatqajam ichoxoteta dajo, 'naaco':
JHN.13.21	—Ỹaatqajam llic da shinac caqamiri, quiyim 'oonoqui' ñí caqamiri ñí'maq yayaano ma'le.
JHN.13.22	Ca' so lapaxaguinatqaipi chi na'iitecta', ma' se ỹa'den cá'maq qohintapega. 
JHN.13.23	Ca 'uo' so 'óna queso lapaxaguinatqaipi, só'maq paguec lqo'itaxat so Jesús, huaqate'e' co'na' que'eeta'pe. 
JHN.13.24	Ca' so Simón Pedro ỹicapego' quiyim inat so Jesús chi negue' cá'maq 'neetapega so'maxare. 
JHN.13.25	Ca so'maxare nqo'neu'a so Jesús, ca inat, 'naaco':
JHN.13.25	—Qami' ỹa'gaxala', ¿negue' ca'maxare coqomi'?
JHN.13.26	Ca' so Jesús 'naaco':
JHN.13.26	—Ñaq selet ca pan lahi, ca cá'maq saanem, ca' chaqaica.
JHN.13.26	Ca' ilet so pan lahi, ca ỹaanem so Judas Iscariote, llaalec so Simón. 
JHN.13.27	Ca co'na' so Judas icoñiguit so pan, ca chaqa'ma' so na'ỹaapec Satanás inoxoñigui añi le'taxanata. Co'na'le, ca qohinapego' queso Jesús:
JHN.13.27	—Cá'maq sham 'viichi', ca chaqa'ma' 'viichi'.
JHN.13.28	Qam quesó'maq que'eetac, reloqotalec yi nqui'ỹaxala', qaica ca ỹa'den chi'neco' ma' qohinapega dajo. 
JHN.13.29	Ma' so Judas hueeto'ot aso nam lahi', ca 'uo' na 'neetapega quiyim so Jesús ỹahotaque rishiujnaxanaque cá'maq qaỹouen queso nemaqachic, loqo'm 'ue ca ỹaanem na 'xoraiquipi. 
JHN.13.30	Ca' so Judas co'na' ime icoñiguit so pan, ca inoxonec. Qam mashic pe.
JHN.13.31	Ca co'na' mashic inoxonec so Judas, ca 'naaco' so Jesús:
JHN.13.31	—Nagui, ca' qaỹachaxan da lemaqachic na ỹale llaalec, chaqai da lemaqachic ñi qota'olec re'oq ma'le quena'maxare. 
JHN.13.32	Chaqai no'm najo ỹale llaalec ỹachaxan da lemaqachic ñi qota'olec, ca' ñi qota'olec ỹachaxan ma'le da lemaqachic quena'maxare chaqai qaỹaloq ỹo'uet. 
JHN.13.33	Qamiri ỹaalqolqa, totqai shi'gom salequetauguilo qamiri. Qamiri daañitaque ma'le aỹim, qam da shinapega na'le so judioipi, nagui shinapegalo qamiri qai'neeta: Dá'maq saigue, qamiri sqai shichii 'iigue. 
JHN.13.34	Saanema qamiri najo dalaxaic nelaataxanaxac, quiyim ñi 'óna i'xoren ca liỹa. 'Nejem dá'maq i'xorenataxanaxa caqamiri, ca' chaqaida 'ñiita'gue quiyim ne'xoriñiỹata'. 
JHN.13.35	No'm ne'xoriñiỹata', ca ná'ogue na hueetalec na 'laua retan quiyim ỹaatqajam qamiri ỹapaxaguinatqa.
JHN.13.36	Ca' so Simón Pedro inato' so Jesús:
JHN.13.36	—Qami' ỹa'gaxala', ¿negue' cá'maq 'itegue?
JHN.13.36	Ca' so Jesús 'naaco':
JHN.13.36	—Dá'maq ỹim saigue, sqai shichi' quitegue aỹim nagui. Qam ma'le, ca shichi' co'uaachitegue aỹim.
JHN.13.37	Co'na'le, ca 'naaco' so Pedro:
JHN.13.37	—Qami' ỹa'gaxala', ¿chi'negue queta' se seshit shiguegue qami' nagui? Ma' ỹim shinac se seten 'eno'm saanec da ñachaalataxac caqami'.
JHN.13.38	Ca' so Jesús 'naaco' queso'maxare:
JHN.13.38	—¿Ỹaatqajam lliqueta quiyim shichi' 'ỹaañirec da nachaalataxaqui' caỹim? Ỹaatqajam llic da shinac caqami', ma' saqa' noỹen ca huaqa'e, ca' qami' shi'gue tres pilliralec quiyim 'ñirac sqai huañirapega aỹim.
JHN.14.1	Sqaica huapigui qavillii. Ta'ta'a quiyim viilec ñi qota'olec, chaqai viilec aỹim qai'neeta. 
JHN.14.2	Ma' yi la'a' ñi ita'a ỹaatqajam 'xoic na na'aateripi. Ma' quet mesqaida, ca shi'gue quet shinapegalo qamiri. Aỹim shic, qam sa'maxajñi ca ra'aari. 
JHN.14.3	Ca ma' ime ashic, ca sa'maxajñi ca ra'aari, ca lotqai liỹa yapil, ca sauegue' qamiri, qaiyi cá'ogue cá'maq senqata'ñi. 
JHN.14.4	Qamiri 'yiiñii dá'maq saigue, chaqai 'yiiñii na nayic.
JHN.14.5	Ca' so Tomás 'naaco':
JHN.14.5	—Qami' qara'gaxala', se sa'deenaq cá'maq 'itegue; ¿huose'quet sa'deenaq ca nayic?
JHN.14.6	Ca' so Jesús 'naaco':
JHN.14.6	—Ỹim ná'maq ỹim nayic, chaqai aỹim lliqueta, chaqai qai'neeta ỹim nca'laxa. Ỹim qaỹimeta ñigo, ca ishit qaỹovira'a ñi qota'a. 
JHN.14.7	Quetqai huañiua', ca huañiỹa quet qai'neeta ñi ita'a. Ca' nagui chaqa'ma' shi'gue huañiỹa, ma' shi'gue 'ajñitac.
JHN.14.8	Ca' so Felipe 'naaco':
JHN.14.8	—Qami' qara'gaxala', vite quiyim 'oonoqui' seuanaxa ca qota'a, ca' yí.
JHN.14.9	Ca' so Jesús 'naaco':
JHN.14.9	—Felipe, shi'gom iỹareta'pe qamiri, ¿qam saqa' huañirapiguiỹa'o'? Cá'maq iuana ỹim, ca' iuana ñi qota'a. Ca' ¿chi'negue ma' yashiila'isac quiyim huañita ñi qota'a? 
JHN.14.10	Ca ¿sqai vi'relec quiyim ỹim seuetagui ñi qota'a, chaqai ñí'maq qota'a hueetagui aỹim? Dauá'maq sa'xateta'pe caqamiri se ñanoiquentac quiyim sa'xate'. Ñi qota'a ñí'maq hueetagui aỹim, chaqaiñi ñí'maq ỹo'uet dá'maq chi lo'ueenataxanaxac. 
JHN.14.11	Viilec quiyim ỹim seuetagui ñi qota'a chaqai ñi qota'a hueetagui aỹim, loqo'm noma'chi', ca' viilec aỹim quecá'maq so'uet. 
JHN.14.12	Ỹaatqajam llic da shinac caqamiri, quiyim quecá'maq huelec aỹim, ca ishit ỹo'uet qai'neeta dá'maq so'uet, chaqai paguec lecaic ma'le ca ỹo'uet, ma' ỹim shicpegue' ñi qota'a. 
JHN.14.13	Chaqai cá'ogue cá'maq shiilaxañiỹaque qamiri quiyim quiichigui nqai'ñii da ỹeenaxat, ca ỹim so'uet, qaiyi najo ñaalec ichoxot da lquesaxanaxa ñi leta'a. 
JHN.14.14	Ỹim so'uet canchaqaica shiilaxañiỹaque qamiri quiyim quiichigui nqai'ñii da ỹeenaxat.
JHN.14.15	No'm qamiri yi'xoriñii, ca na'xaỹaxañii'talo naua ilaataxanaxaco. 
JHN.14.16	Ca' ỹim ñi'xoresene'tot ma'le ñi qota'a, quiyim nela' ca liỹa quiyim ỹotauane' chaqai ỹa'ñaxate' qamiri, chaqai quiyim chaqa'ma' hueeto'oto qamiri, 
JHN.14.17	so Espíritu só'maq ichoxot dá'maq ỹaatqajam lliqueta. Na qomyipi hueetalec na 'laua se ishit icoñiguit, ma' se iuana chaqai se ỹa'den. Qam qamiri mashic huañiỹa, ma' mashic hueeto'oto qamiri, chaqai chaqa'ma' liyi no'ueeno'oto qamiri. 
JHN.14.18	Aỹim se salachii; liỹa yapil ma'le, qaiyi sentauguilo qamiri. 
JHN.14.19	Qam sqaỹalqotac, ca' na qomyipi tot iuañiua', qam qamiri huañiỹa ma'le aỹim. Ma' qamiri rca'lliiuec, ma' ỹim yca'leetauec. 
JHN.14.20	Ca' quecajo na'xa'a, ca' retañii ma'le quiyim ỹim seuetagui ñi ita'a, chaqai qamiri viitagui aỹim, chaqai aỹim seuetauguilo qamiri. 
JHN.14.21	Cá'maq ỹa'deene' chaqai na'xaỹaxanalo naua ilaataxanaxaco, ca'maxare re'oq quiyim ỹaatqajam llic yi'xoren. Chaqai ñi ita'a i'xoren cá'maq yi'xoren, chaqai ỹim qai'neeta se'xoren, chaqai ñachaxana ma'le ca'maxare.
JHN.14.22	Ca' so Judas (qam mesqai so Iscariote) 'naaco':
JHN.14.22	—Qami' qara'gaxala', ¿chi'neco' ma' qoqometa qomi' nachaxañitalo, qam se nachaxañita ná'ogue na qom hueetalec na 'laua?
JHN.14.23	Ca' so Jesús 'naaco':
JHN.14.23	—Cá'maq yi'xoren, ca' na'xaỹaxana cá'maq shinac, chaqai qai'xoren quiñi ita'a. Ñi ita'a chaqai aỹim ñanaguinaqpegue', ca' qouora ma'le ca'maxare. 
JHN.14.24	Cá'maq se yi'xoren, ca se na'xaỹaxana dá'maq sa'xatetac. Dá'maq na'qaatec na'xaỹaxañitapega se ỹalamaxaret; chicqo'ot ñi qota'a ñí'maq yila'.
JHN.14.25	Dá'ogue dajo sa'xate'tema qamiri nagui ma' ñaq salequetauguilo qamiri. 
JHN.14.26	Qam ca Espíritu Santo, cá'maq nelatalo qamiri ma'le ñi qota'a, quiichigui nqai'en da ỹeenaxat, qaiyi ỹotauane' chaqai ỹa'ñaxate' ma'le qamiri, ca'maxare rapaxaguiñiigue ná'ogue chaqai no'uenaxanaxane' qamiri quedá'ogue dá'maq shinac.
JHN.14.27	Qaidaata da neuagaxa 'ue quiyim shique'elo qamiri. Saañiỹaxarom da iuagaxa, qam sqai shine'tegue dá'maq 'ne'tegue na qom hueetalec na 'laua quena' ỹaan da leuagaxa. Sqaica huapigui qavillii, chaqai se ro'chii. 
JHN.14.28	Ma' shi'gue 'xahitac quiyim shinac quiyim ỹim shic, chaqai quiyim yapil, qaiyi lotqai liỹa salequetauguilo qamiri. Quiyim ỹaatqajam llic yi'xoriñii, ca' netooñii quet quiyim 'yiiñii shicpegue' ñi qota'a, ma' ñi'maxare ỹapacauec lecaic caỹim. 
JHN.14.29	Saqa' ỹovita, ca chaqa'ma' sa'xat dajo, qaiyi ma' ỹovirelec, ca' viilec.
JHN.14.30	Totqai queeta quiyim 'xoic ca itaxaỹaxac caqamiri, ma' naata'quena na na'ỹaapec ná'maq relaataxanac quena 'laua. Qam na'maxare qaica ca lquesaxanaxa caỹim. 
JHN.14.31	Qam chaqaida dá'maq qohine'tegue, qaiyi ná'maq hueetalec na 'laua ỹa'den quiyim aỹim se'xoren ñi qota'a, chaqai quiyim so'uet cá'maq yilarelec. Ne'laxachishiguim. Qolqa'e najo.
JHN.15.1	Ca' ỹim ná'maq 'nejem acá'maq ỹaatqajam nanecse uva, chaqai ñi ita'a ñí'maq cochiitapega aca nanecse. 
JHN.15.2	Ñi'maxare ichaxauec acanchaqaca quená'maq ỹasotellipi no'm sqaca aca la, chaqai no'ueenaxategue chaqai co'taxat acá'maq lasote 'ue aca la, qaiyi paguec aca la. 
JHN.15.3	Chicqochigui da ỹapaxaguinataxanaxac quiyim qamiri mashic co'chiita. 
JHN.15.4	Quiitalec quiyim na'yiitau'a ỹim, ca 'nejem aỹim shiquetalec quiyim ña'deeta'guita qamiri. Aca lasote se ishit 'ue aca la no'm chi nanoiquentac, no'm se na'deetau'a acá'maq loỹo; ca chaqai 'nejme' qamiri, qaica ca ishit 'ue aca la, no'm se na'deetau'a aỹim.
JHN.15.5	Ca' ỹim ná'maq ỹim nanecse, ca' qamiri ná'maq qamiri lasote. Cá'maq ñaq na'deetau'a ỹim, chaqai aỹim ña'deeta'guit ca'maxare, ca 'xoic aca la, ma' qamiri qaica ca shichii 'viichii, no'm qaica ỹim. 
JHN.15.6	Ma' cá'maq se na'deetau'a ỹim, ca' qainaxauec, ca' ỹaso, 'nejem aná'maq lasote quena' qalapoon, ca' qaỹavigaxat queca norec.
JHN.15.7	No'm qamiri quiitalec quiyim na'yiitau'a ỹim, chaqai mesqai couahi'e naua ỹapaxaguinataxanaxaco, ca cá'maq shiilaxañiỹaque, ca' qoỹaañiỹaxarom. 
JHN.15.8	Ñi ita'a qaimaqachin quena' 'xoic da laỹaxague' qamiri, ca' viriỹau'a quiyim ỹaatqajam qamiri ỹalamaxarete' ỹapaxaguinatqa. 
JHN.15.9	Ỹim se'xorene' qamiri 'nejem dá'maq le'xorenataxanaxa ñí'maq ita'a caỹim. Ca' quiitalec dá'maq i'xorenataxanaxa caqamiri. 
JHN.15.10	No'm na'xaỹaxañiỹa na ilaataxanaxaquipi, ca' quiitalec dá'maq i'xorenataxanaxa caqamiri, ca 'nejem aỹim ña'xaỹaxanalo naua lelaataxanaxaco ñi ita'a, ca' shiquetalec da le'xorenataxanaxa caỹim.
JHN.15.11	Ỹim shine'tegue dajo da shinac, qaiyi qamiri ñitoonaxaua', chaqai qaiyi 'xoic ca netoonaxaguii. 
JHN.15.12	Dá'maq ilaataxanaxac 'neetasa': quiyim ne'xoriñiỹata', 'ne'tegue dá'maq i'xorenataxanaxa caqamiri. 
JHN.15.13	Dá'maq paguec lecaic ne'xorenataxanaxa quiyim hueeto'ot ca qom 'neetasa': quiyim ca qom ishit ỹaanec da nachaalataxac queca nauochaxaua. 
JHN.15.14	No'm 'viichii da ilaataxanaxac, ca' qamiri ñauochaxaua'. 
JHN.15.15	Ca tot samata'que qamiri nelaatqa, ma' cá'maq nelaatec se ỹa'den cá'maq ỹo'uet ca na'co'. Ca shinac quiyim qamiri ñauochaxaua', ma' sa'deenaxanaxañiigue ná'ogue ná'maq 'naapiguiỹa' ñi ita'a. 
JHN.15.16	Qamiri se rca'acshiguii aỹim, ỹim ica'acse' qamiri. Ca vichiguiño' shinapegalo qamiri quiyim 'xoic ca laỹaxac nqai'ñii da nachaalataxaguii, qam dajo laỹaxague' qamiri ỹaatqajam ra'ñiñi nqai'ñii, qaiyi ñi ita'a ỹaanema qamiri cá'ogue cá'maq shiilaxañiỹaque quiyim quiichigui nqai'ñii da ỹeenaxat. 
JHN.15.17	Ca' dajo dá'maq ilaataxanaxac caqamiri: quiyim quiñi 'óna ỹaatqajam i'xoren ca liỹa.
JHN.15.18	Ca no'm na qomyipi hueetalec na 'laua noquii'alo qamiri, qam 'yiiñita quiyim 'au noquihaỹa'. 
JHN.15.19	Quetqai qamiri 'laua lase', ca ná'maq qomyipi hueetalec na 'laua nqo'talo qamiri, 'ne'tegue da lqo'iichi quená'maq lalamqateripi. Qam ỹim ñca'au'alo qamiri quená'maq qomyipi hueetalec na 'laua. Vichiguiño' na'maxare noquii'alo qamiri, ma' totqai qamiri lase' na 'laua. 
JHN.15.20	Se couahi'e dá'maq shinac na'le caqamiri: “Quiyim ca nelaatec se ỹapacauec queca na'co'.” Ca no'm ỹim qayocantac, ca' qamiri qai'neeta qarocañiỹac ma'le; chaqai no'm qana'xaỹaxana da ỹapaxaguinataxanaxac, qai'neeta qana'xaỹaxana ma'le ca rapaxaguinataxanaxaguii. 
JHN.15.21	Dá'ogue dajo qohine'teguelo ma'le qamiri, sauaxat aỹim, ma' se qaiuanapega ñí'maq yila'.
JHN.15.22	Queta' se ñanac quiyim setaqaugui na'maxare, ca sqaica quet ca lasauaxaset. Qam nagui qaica quet cá'maq i'guenegue quiyim noqollictegue da lasauaxaset. 
JHN.15.23	Ma' cá'maq noquii'a ỹim, ca' qai'neeta noquii'a ñí'maq ita'a. 
JHN.15.24	Qaica quet ca lasauaxaset na'maxare, queta' qaica cá'maq so'uet huaugui na'maxare quená'maq se ishit ỹo'uet ca liỹa qom; qam mashic shi'gue iuana dajo, qam qaiyiita noquihaỹa', chaqai noquii'a qai'neeta ñi ita'a. 
JHN.15.25	Qam dajo 'ue, ma' qaỹahotaque quiyim ipaquichigui nqohin da na'qaatec naneretañi queso naqataxaquipi qoỹaanema saua'maxare, ma' 'nerac: “Qaica quet cá'maq 'neeta, qam qanoquihaỹa'.”
JHN.15.26	Qam ma' novi' cá'maq ỹotauane' chaqai ỹa'ñaxate' qamiri, ca Espíritu cá'maq ichoxot dá'maq ỹaatqajam lliqueta, ñila' ma'le chicqo'ot ñi qota'a, ca'maxare ỹa'xat ma'le aỹim. 
JHN.15.27	Qamiri qai'neeta ya'xachii ma'le, ma' qamiri iỹareta'pe na' ñaqai 'avichiguiñi sapaxaguinataxan.
JHN.16.1	Shinac dajo caqamiri, qaiyi quiitalec qaica ca huapigui qavillii. 
JHN.16.2	Qamiri qaro'yiỹauec ma'le cañi lapoxoqui na judioipi, chi ỹovireta'a quiyim canchaqaica 'ue ca ỹalauat caqamiri, ca 'neetapigui lauel quiyim 'maxaraic da ỹo'uet quiñi qota'olec. 
JHN.16.3	Dajo qohine'teguelo qamiri ma'le, ma' se qaiuanapega ñí'maq qota'a chaqai aỹim. 
JHN.16.4	Sa'xat dajo caqamiri, ca qaiyi ma' ỹovita, ca no'viñi'tegue quiyim shi'gue shinac caqamiri.
JHN.16.4	Se sa'xat dajo na' ñaqai chita'gue sapaxaguiñii, ma' ñaq salequetauguilo qamiri. 
JHN.16.5	Ma' nagui shicpegue' yí'maq neeta'ñi ñí'maq yila'; chaqai qaica cá'maq yinat caqamiri negue' cá'maq saigue. 
JHN.16.6	Ta'ta'a quiyim chigoitam, ma' shinac dajo. 
JHN.16.7	Qam llic dá'maq shinac caqamiri: ma' paguec la'maxa quiyim ỹim shic. Ma' no'm sqa shic, ca se novitalo qamiri cá'maq rotauañii chaqai ra'ñaxachii, qam no'm shic, ca ñila' ma'le. 
JHN.16.8	Qam ma' novi' ca'maxare, ca ỹa'deenaxanaxanegue na qomyipi hueetalec na 'laua quiyim sauaqhuaiquipi, chaqai quiyim 'ue ca 'maxaraic ñicyaxac, chaqai quiyim ñi qota'a ỹa'ue ca nouaxanaxaset ma'le na'maxare. 
JHN.16.9	Na'maxare sauaqhuaiquipi, ma' sqai huelec aỹim; 
JHN.16.10	ca retane' ma'le cá'maq 'neeta cá'maq 'maxaraic ñicyaxac, ma' ỹim shicpegue' yí'maq neeta'ñi ñi qota'a, ca' qamiri totqai huañiua'; 
JHN.16.11	chaqai retane' ma'le quiyim ñi qota'olec ỹa'ue ca nouaxanaxaset, ma' shi'gue qaỹa'ue da nouaxanaxaset so na'ỹaapec só'maq relaataxanac quena 'laua.
JHN.16.12	'Xoic quet ná'maq liỹa sa'xatema qamiri, qam qamiri sqai shichii 'yiiñii nagui. 
JHN.16.13	Qam ma' novi' ca Espíritu cá'maq ichoxot dá'maq ỹaatqajam lliqueta, ca ca'maxare ỹapaxaguinguelo qamiri dá'ogue dá'maq lliqueta; ma' se nanoiquentac quiyim retaqa, ta'ta'a quiyim ỹa'xat ná'ogue ná'maq 'xaỹa, ca ra'deenaxanaxañiigue cá'maq ñaqa naataho. 
JHN.16.14	Ma' ca'maxare yimaqachin ma'le, ma' icoñiguit ma'le ná'maq ỹalamaxaret, ca ỹa'deenaxanaxaneguelo qamiri ma'le. 
JHN.16.15	Ná'ogue ná'maq lalamaxat ñi qota'a qai'neeta ỹalamaxaret. Vichiguiño' shinac ca Espíritu icoñiguit cá'maq ỹalamaxaret, ca ỹa'deenaxanaxaneguelo qamiri.
JHN.16.16	Qaỹaloq totqai huañiua' qamiri, qam qaỹaloq lotqai huañiua', ma' ỹim shicpegue' yi neeta'ñi ñi qota'a.
JHN.16.17	Ca 'vio' saua quesaua lapaxaguinatqa chi nenatetecta':
JHN.16.17	—¿Nega'ỹo' cá'maq reloqo'tegue dá'maq ỹa'xat? 'Neetapegalo qomi' quiyim qaỹaloq, ca tot seuanaxa, ca' ime lotqai liỹa seuanaxa, ma' 'naac quepegue' ca neeta'ñi ca qota'a. 
JHN.16.18	¿Negue' cá'maq reloqo'tegue dá'maq 'naac quiyim 'naac “tot qaỹaloq”? Se sa'deenaq cá'maq reloqo'tegue dá'maq ỹa'xatetac.
JHN.16.19	Ca' so Jesús retan quiyim shim qainat, ca 'naaco':
JHN.16.19	—Ỹim shinac caqamiri quiyim qaỹaloq, ca' totqai huañiua', ca ma'le, ca lotqai liỹa huañiua'. ¿Ca' dajo dá'maq nenachitapigui qamiri? 
JHN.16.20	Ỹaatqajam llic da shinac caqamiri, quiyim qamiri noỹiñii ma'le chaqai chigoita, qam na qomyipi hueetalec na 'laua netoon ma'le. Qam 'eno'm chigoita qamiri ma'le, da rachicoxohi ñigui ma'le ca netoonaxaguii. 
JHN.16.21	Quena' ana 'aalo sham co'o, ca ỹaatqajam rachitata, ma' ỹovirelec ca laloqo' da nqui'ic. Qam quena' ime ne'qaañi ca noctoqui', ca' coua'e dá'maq nqui'ic, ma' paguec da netoonaxac quiyim ne'qaañi ca noctoqui' quena 'laua. 
JHN.16.22	Ca' qamiri qai'neeta nagui 'ue da rachitachiguii; qam ỹim liỹa seuanalo qamiri ma'le, ca ma'le, ca' no'xagui ma'le añi re'taxanatahi queca netoonaxaguii, ca' qaica ishit naqat da netoonaxaguii ma'le.
JHN.16.23	Ca' quecajo na'xa'a, ca' tot yinachii. Ỹaatqajam llic da shinac caqamiri, quiyim ñi qota'a ỹaanema qamiri cá'ogue cá'maq shiilaxañiỹaque quiyim quiichigui nqai'ñii da ỹeenaxat. 
JHN.16.24	Vire'ta nagui saqa'leca ca shiilaxañiỹaque quiyim quiichigui nqai'ñii da ỹeenaxat; shiilaxañii, ca' coñiguit, qaiyi 'xoic ma'le ca netoonaxaguii.
JHN.16.25	Ỹim sa'xat dajo caqamiri, qam sahote'e na ỹaloqojnaxanaxaqui. Qam ỹovita ma'le ca laloqo' quiyim se sahote'e ca ỹaloqojnaxanaxaqui quiyim 'ue ca sa'xat caqamiri, ta'ta'a quiyim ỹaatqajam sechoxote'tema qamiri ñi qota'a. 
JHN.16.26	Ca' quecajo na'xa'a qamiri shiilahi ñi'maxare, qam quiichigui nqai'ñii da ỹeenaxat. Ca sqai shinac quiyim ñi'xoresene'tot ñi qota'a caqamiri, 
JHN.16.27	ma' chaqaiñi ñí'maq qota'a re'xoriñii. I'xorene' qamiri, ma' qamiri yi'xoriñii, chaqai viilec quiyim sachicqo'ot ñi qota'olec. 
JHN.16.28	Chaqai ỹaatqajam sachicqo'tot ñi qota'a na' ñanacpegue' na 'laua, qam nagui shique'e na 'laua, ma' sopila ñi qota'a.
JHN.16.29	Ca' saua lapaxaguinatqa 'neraco':
JHN.16.29	—Nagui maxasa', ca ỹaatqajam ỹaatqate'ueguelo naua ra'qaataxahi', ca' totqai vise'e ca raloqojnaxanaxagui'i'. 
JHN.16.30	Ca' nagui, ca seuanaxa quiyim ná'ogue nanchaqaina 'yiiñi', chaqai sqo viñi' quiyim qarenachi'. Ca' quedajo, ca seuaqlec quiyim chicqoiro'ot ñi qota'olec.
JHN.16.31	Ca' so Jesús 'naaco':
JHN.16.31	—¿Ca' qainaquita nagui viilec? 
JHN.16.32	Qam ỹovita ma'le ca laloqo', ca' nagui chaqa'ma' ỹovita quiyim neuagaxata'pe taate'ogalo nqohine' qamiri, ca yalachii yodaqajñitec ma'le. Qam se yodaatec, ma' iỹaatac ñi qota'a. 
JHN.16.33	Dá'ogue dajo shinac caqamiri, qaiyi 'ue ca ra'maxahi quiyim na'yiitau'a ỹim. 'Ue da re'xoriguii ma'le quena viitalec 'laua. Qam 'neeto' reualliñi, ma' ỹim mashic shi'gue ỹoxonec da 'ueenataxac hueetalec na 'laua.
JHN.17.1	Ca co'na' ime 'naac dajo, ca' so Jesús ra'ishiguim quena piguim, ca 'naaco':
JHN.17.1	—Qami' ita'a, mashic sovita yi ỹaloqo' quiyim maqachiñi' najo qachaalqui', qaiyi qai'neeta ná'maq qachaalqui' imaqachin aqami'. 
JHN.17.2	Ma' qami' 'ỹaañitem na qachaalqui' da lquesaxanaxa quiyim idaanlec ná'ogue na qomyipi, quiyim ỹa'ue da lca'laxa sqaica lqodoc ná'ogue ná'maq 'ỹaañitem. 
JHN.17.3	Ca' dajo nca'laxa sqaica lqodoc chicqochigui quiyim qaiuañiraxaua', quiyim ỹaatqajam qaqamite' qami' qota'olec, chaqai na qachaalqui' Jesucristo ná'maq qami' nelachi'.
JHN.17.4	Ma' ỹaatqajam semaqachintac qami' nagui quiyim seuetalec na 'laua, chaqai mashic somat dá'maq yilachirelec. 
JHN.17.5	Ca' nagui, qami' ita'a, sahotaque sentau'a na rahi'i', chaqai 'ỹaañitem aỹim dá'maq imaqachic na' ñaqai sento'ot qami' na' saqa'leca na 'laua.
JHN.17.6	Ca nauá'maq qami' rca'acshichi' quena 'laua, ca' nañaañirim, naua'maxare sa'deenaxanaxaneguelo aqami'. Ma' ralamqachichi' naua'maxare, ca' qami' nañaañirim, ca naua'maxare na'xaỹaxanteta da ra'qaachiqui'. 
JHN.17.7	Ca nagui ỹa'deene' quiyim ná'ogue ná'maq nañaañi' chicqo'ot qami'. 
JHN.17.8	Ma' ỹim saanema dá'maq ra'qaachiqui' nañaañirim. Chaqai naua'maxare iconchiguit, chaqai retane' quiyim llic sachicqo'ot qami', chaqai huerelec quiyim ỹim relaachiqui'.
JHN.17.9	Ỹim ñi'xoresene'tot qami' quenaua'maxare. Mese ñi'xoresentacot qami' quená'ogue na qom hueetalec na 'laua, ta'ta'a quená'maq nañaañi', ma' ralamaxarichi' na'maxare. 
JHN.17.10	Ná'ogue ná'maq hueetaỹot ralamaxarichi', chaqai ná'maq viisaxauot ỹalamaxaret. Chaqai dá'maq imaqachic re'oq quenaua'maxare.
JHN.17.11	Ỹim totqa senalec na 'laua, qam naua'maxare no'ueendalec na 'laua. Ma' ỹim shic saiquena, qaiyi qoma'que quecá'maq senqata'ñi. Qami' ita'a, ma' qami' co'teeta, vise'e da rquesaxanaxa'e' quiyim quepaqataxañiseguelec ná'maq nañaañi', qaiyi ná'ogue neconta'ta', 'neesari' maỹim caqami'. 
JHN.17.12	Ma' na' ñaq iỹareta'pe quena 'laua, seloqota'a quen ná'maq nañaañi', sahote'e da rquesaxanaxa'e' chaqai squepaqataxanteguelec quen. Chaxasa qaica ca na'laañi, ta'ta'a só'maq shi'gue na'laaxaic, qaiyi ipaquichigui dá'maq 'nerac yaua naneresañi na'qaatqa.
JHN.17.13	Ma' nagui shicpegue' qami', qam nagui ma' ñaqai seuetalec na 'laua, ca' shinac dajo, qaiyi naua'maxare 'xoic ca netoonaxague' 'nejem da ñitoonaxac. 
JHN.17.14	Ỹim saanema naua'maxare da ra'qaachiqui', qam ná'maq qomyipi hueetalec na 'laua noquii'alo naua'maxare, ma' naua'maxare tot ỹo'ueete' na loic na 'laua, ma' 'neete'm aỹim sqa saỹapegueu'a na loic na 'laua. 
JHN.17.15	Se sashiilaxanta'que quiyim naqachi' quena 'laua, ta'ta'a quiyim quepaqataxañirelgoto queso na'ỹaapec. 
JHN.17.16	Ma' ỹim mesqai ỹaatqajam ỹa'a' na 'laua, ca naua'maxare qai'neeta mesqai ỹaatqajam la'aate' na 'laua. 
JHN.17.17	Ca ỹoochira'oga ma'le na'maxare, qaiyi ralamaxarichi', chicqochigui nqai'ñi' dá'maq lliqueta; da ra'qaachiqui' dá'maq lliqueta. 
JHN.17.18	'Nejem aỹim quiyim yilachirougui na qomyipi hueetalec na 'laua, ca qai'neeta ỹim selarouguilo naua'maxare na qomyipi hueetalec na 'laua. 
JHN.17.19	Naua'maxare sauaxate' quiyim ñañaanot aqami', qaiyi naua'maxare qai'neete' nañaantot aqami', quiichigui nqai'ne' da lliqueta.
JHN.17.20	Qam mesqainauate' sashiilaxanlgoto caqami', qai'neeta ná'maq huelec aỹim ma'le, ma' 'xaỹa ca la'qaategue' naua'maxare. 
JHN.17.21	Qami' ita'a, sashiila'e' quiyim ná'ogue na'maxare ỹaatqajam neconta'; quiyim 'ec 'oonoqui', na'deetau'alo qomi', 'nejem dá'maq 'ñiisari' caỹim, chaqaỹim caqami'. Quiyim ỹaatqajam necone'ejta', qaiyi ná'maq qomyipi hueetalec na 'laua huelec quiyim qami' yilachi'. 
JHN.17.22	Dá'maq imaqachic nañaañirim, ca' chaqaida dá'maq saanema naua'maxare, qaiyi 'ec 'oonoqui', 'neete'm qomi' 'ec qomi' 'oonoqui'. 
JHN.17.23	Ỹim quenaua'maxare, chaqai qami' caỹim, qaiyi naua'maxare ỹovirera'a quiyim 'ec 'oonoqui', qaiyi quedajo, ca' na qomyipi hueetalec na 'laua retan quiyim qami' yilachi', chaqai quiyim ỹaatqajam 'xoriñi', 'nejem dá'maq re'xorenataxanaxa'e' caỹim.
JHN.17.24	Qami' ita'a, qami' nañaañi' naua'maxare, ca' ỹim sahotaque quiyim cá'maq senta'ñi qai'neete' naua'maxare neesa'ñi, qaiyi iuanta dá'maq imaqachic nañaañi'; ma' ỹaatqajam yi'xoriñi' shi'gue na' saqa'leca na 'laua. 
JHN.17.25	Qami' ita'a 'maxaraic dá'maq 'viichi', na qomyipi hueetalec na 'laua se ỹauanapega qami', qam ỹim seuañiraxaua', chaqai nauajo shi'gue ỹa'deene' quiyim qami' yilachi'. 
JHN.17.26	Mashic sa'deenaxanaxaneguelo qami' naua'maxare, qam qaiyiita shiquetalec sa'deenaxanaxanta'peguelo, qaiyi dá'maq re'xorenataxanaxa'e' caỹim hueetauguilo naua'maxare, chaqai quiyim ỹim seuetauguilo naua'maxare.
JHN.18.1	Ca co'na' ime 'naac dajo, ca' so Jesús eec, nauequetecto saua lapaxaguinatqa, taita'gue da laseego so ñaachi leenaxat Cedrón. Hua'ño'yi so nanecse loma', ca' so Jesús taugui, liỹaata'pe saua lapaxaguinatqa. 
JHN.18.2	So Judas só'maq ỹahotaque ỹaano so Jesús qai'neeta iuana so nanecse loma'. Ma' so Jesús 'xoico' quen hueeta'ñi yi'maxare, lapoota'guita saua lapaxaguinatqa. 
JHN.18.3	Ca' so Judas ỹovira'a yi'maxare. Qam 'ue so nalliripi chaqai saua nouaataxanaq lase' neloxoỹa' cañi no'ueenaxanaxaqui qanelarerec queso lashillipi na netaxaỹaxanqajanqaipi chaqai na fariseoipi. Qam ỹaatqajam naloochiguiñi na lo'goxonqateripi, chaqai ne'xateta na lcoỹeraxanqateripi. 
JHN.18.4	Qam so Jesús ma' mashic ỹa'deentari' dá'ogue dá'maq 'neeta ma'le, ca ca'guit, ca inato', 'naaco':
JHN.18.4	—¿Negue' cá'maq daañitaque?
JHN.18.5	Ca saua'maxare 'neraco':
JHN.18.5	—Sedaanqataque ca Jesús, le'ec yi Nazaret.
JHN.18.5	Ca' so Jesús 'naaco':
JHN.18.5	—Chaqaỹim na'taxare.
JHN.18.5	Ca' so Judas só'maq ỹaano so'maxare, ỹalequetauguilo saua'maxare. 
JHN.18.6	Ca co'na' so Jesús 'naac: “Ỹim na'taxare”, ca saua'maxare qoshii', ca sá'ogue huaañi. 
JHN.18.7	Ca lotqai liỹa inate' so Jesús saua'maxare:
JHN.18.7	—¿Negue' cá'maq daañitaque?
JHN.18.7	Ca saua'maxare 'neraco':
JHN.18.7	—Sedaanqataque ca Jesús, Nazaret le'ec.
JHN.18.8	Ca so'maxare 'naaco':
JHN.18.8	—Shi'gue shinac caqamiri quiyim chaqaỹim. Ca no'm daañitaque aỹim, qam 'xañiuec na iỹaripi ñaqai eec.
JHN.18.9	'Naaco' dajo, qaiyi ipaquichigui dá'maq 'naaco' na'le so Jesús: “Quená'maq nañaañim ñi qota'a, qaica ca na'laañi.” 
JHN.18.10	Co'na'le, ca' so Simón Pedro, ma' 'uo' so lecat, ca no'viguishiguimo', ca ỹouaxanec aso loicse lque'la so leenaxat Malco. So'maxare lelaatec so la'gaxala' na netaxaỹaxanqajanqaipi quena' qaretaxaỹa'pegue' ñi qota'a. 
JHN.18.11	Qam so Jesús 'naaco' queso Pedro:
JHN.18.11	—Liỹa pilaxachirigui shichirigui aca lahi' na lecachi'. Ma' no'm ñi qota'a ỹovirau'a nqai'en da ñi'guenaxac, 'ec nqai'en aca naqana chim, ca' ¿se ipaguigui quet nqaishin da'maxare?
JHN.18.12	Co'na'le, ca so neetaho nouaataxanaq, liỹaatac so lashi, chaqai so nouaataxanaq quena judioipi, iconlec so Jesús, ca' coñite' naua laua'. 
JHN.18.13	Co'na' ime, ca qaỹauegueu'a yi la'a' so Anás. Ca so Anás chi ladonaxanec so Caifás, ca chaqaiso' só'maq lashi na netaxaỹaxanqajanqaipi queso ñaaxa. 
JHN.18.14	Chaqaiso' so Caifás só'maq 'naaco' na'le queso judioipi quiyim paguec la'maxa queso qomyipi quiyim 'oonoqui' ca qom ileualec na lauo' laseripi.
JHN.18.15	So Simón Pedro chaqai so liỹa napaxaguinatec co'uaatesalec so Jesús. Ca' so liỹa napaxaguinatec lauanatec so lashi na netaxaỹaxanqajanqaipi. Ca vichiguiño' so'maxare liỹaataho so Jesús quiyim inoxona'a yi nasoxoc so nashi. 
JHN.18.16	Qam so Pedro no'ueena'oga ñi lasom, pa'aatauec. Ca' quedajo, ca nenoxonec só'maq lauanatec so lashi na netaxaỹaxanqajanqaipi. Ca 'naapego' aso neloxoỹaxa quiñi lasom quiyim inoxonaqto so Pedro. 
JHN.18.17	Ca' so neloxoỹaxa quiñi lasom inato' so Pedro:
JHN.18.17	—¿Mesqai qami'o' qai'neeta lapaxaguinatec sojo ỹale?
JHN.18.17	Ca' so Pedro 'naaco':
JHN.18.17	—'E', mesqaỹim.
JHN.18.18	Qam 'xoico' ca no'oomaxa na'le, ca' so nelaatqaipi chaqai so nouaataxanyipi ỹo'ueeto' so lole', ca sá'ogue netontac, qam nachaatetañi. Ca' so Pedro ỹalequetaugui qai'neeta so qomyipi, netontac queso norec.
JHN.18.19	Ca só'maq lashi na netaxaỹaxanqajanqaipi inatetac so Jesús negue' sauá'maq lapaxaguinatqa, chaqai negue' cá'maq rapaxaguinataxanta'pegue. 
JHN.18.20	Ca' so Jesús 'naaco':
JHN.18.20	—Aỹim ỹaatqajam ñachaxanta quená'ogue na qomyipi quena' setaqa, ca chaqai shintari' quena' sapaxaguinataxan cana lapoxoqui na judioipi chaqai cañi no'ueenaxanaxaqui quena Jerusalén, ñí'maq lapoxoqui ná'ogue na judioipi. Ca' ỹim qaica quet cá'maq ỹa'qaatec soxotetañi. 
JHN.18.21	Ca' ¿chi'negue ma' yinachi'sac? Nachi' quet ná'maq na'xaỹaxantapiguiỹa', ca na'maxare ỹa'xat cá'maq 'neeta ca ỹa'qaatec. Ma' na'maxare ỹa'den dá'maq sa'xatetac quen.
JHN.18.22	Ca co'na' so Jesús 'naaco' dajo, ca' so nouaataxanaq le'ec ỹalequetaho ma' neloxoỹaq cañi no'ueenaxanaxaqui, ỹouaxañigui na lashic so Jesús. Ca 'naaco':
JHN.18.22	—¿Dajo 'ñirac quiyim pilaxachichiguit da la'qaatec ñi lashi na netaxaỹaxanqajanqaipi?
JHN.18.23	Ca' so Jesús 'naaco':
JHN.18.23	—No'm 'ue ca ỹa'qaatec se ỹa'maxañi, ca 'xachi' cá'maq 'neeta cá'maq se ỹa'maxañi. Qam no'm ỹa'maqachiguiñi dá'maq shinac, ca' ¿chi'negue ma' youaxañi'?
JHN.18.24	Ca' so Anás ila' so Jesús coñireta'ta' nqai'ne' naua laua', ilata so Caifás, só'maq lashi na netaxaỹaxanqajanqaipi.
JHN.18.25	Ca so Pedro ñaqaida nachaatetañi netontac queso norec. Ca lotqai liỹa qainat, qohinaco':
JHN.18.25	—¿'Eco' qami' qai'neeta lliquisaugui so lapaxaguinatqaipi da ỹale?
JHN.18.25	Ca so Pedro noqollictegue, 'naaco':
JHN.18.25	—'E', mesqaỹim.
JHN.18.26	Ca lotqai qainato' queso lelaatec so lashi na netaxaỹaxanqajanqaipi só'maq chi lauo' le'ec so ỹale só'maq so Pedro nouaxanec na'le aso lque'la:
JHN.18.26	—¡'Eco' seuana qami' na'le quiyi nanecse loma' riỹa'isac da'maxare!
JHN.18.27	Ca lotqai liỹa noqolliguit so Pedro. Ca' quiyi, ca noỹeno' so huaqa'e.
JHN.18.28	Ca' so Jesús qaỹachigoxochichi'ñi yi la'a' so Caifás, ca qaỹauegueu'a yi la'a' so nashi Pilato. Qam mashic richiitegueñi, ca' so judioipi se inoxona'a yi nasoxoc so nashi, ma' ỹouetete'e quiyim napio'xot da nachaalataxac. Ma' chi no'ueenataxac dajo, ma' no'me', ca se ishit que'e queso na'ic hueetougui so na'xa'a quena' qaỹo'leente so na'xa'a quena' qoyique'e yi Egipto. 
JHN.18.29	Vichiguiño' so nashi Pilato nenoxonec, ca inato' so qomyipi, 'naaco':
JHN.18.29	—¿Negue' cá'maq maxaiteguelec quiyim lasauaxaset da ỹale?
JHN.18.30	Ca 'naaco' so qomyipi:
JHN.18.30	—Quetqai mesqai sauaqhuaic, ca se ñauegaxau'a quet qami'.
JHN.18.31	Ca 'naaco' so Pilato:
JHN.18.31	—Viguii qamiri da'maxare, ca' dohilec ná'maq naqataxaquipi hueeto'oto qamiri, ca' chaqai michii qamiri.
JHN.18.31	Ca' so judioipi 'naaco':
JHN.18.31	—Qam ma' qomi' judío lase' qaica ca qana'qaatec quiyim 'ue ca salauataq.
JHN.18.32	Ca' queda, ca ipaquichigui dá'maq 'naaco' na'le so Jesús quedá'maq 'neeta ma'le quiyim ileu. 
JHN.18.33	Ca' so Pilato lotqai liỹa inoxono quiñi lauo', ca roỹaxane'oga so Jesús, ca inat:
JHN.18.33	—¿Qami'o' na' qami' lashi na judioipi?
JHN.18.34	Ca' so Jesús 'naaco':
JHN.18.34	—¿Dajo chi renataxanaxaqui', loqo'm 'ue ca liỹa la'qaataxanaxac caỹim?
JHN.18.35	Ca' so Pilato 'naaco':
JHN.18.35	—¿Qa' ỹim quet judío le'ec? Ná'maq chi qauochi' laseripi chaqai na lashi na netaxaỹaxanqajanqaipi, ca chaqaina ná'maq ỹaano qami' caỹim. ¿Nega'ỹo' cá'maq 'viichi' se ỹa'maxañi?
JHN.18.36	Ca' so Jesús 'naaco':
JHN.18.36	—Da ỹo'ueenataxanaxac quiyim ỹim nashi sqai huelec na 'laua. Ma' queta' chaqaida 'neeta, ca ná'maq coỹareta'pegue' aỹim shi'gue quet nco'ua nco'uahilec, qaiyi se qayayaano quena judioipi. Qam dá'maq ỹo'ueenataxanaxac quiyim aỹim nashi sqai huelec na 'laua.
JHN.18.37	Ca' so Pilato 'naaco' queso'maxare:
JHN.18.37	—¿Ca' llic quiyim ỹaatqajam qami' nashi?
JHN.18.37	Ca' so Jesús 'naaco':
JHN.18.37	—Ỹim nashi, chaqaida dá'maq 'ñirac. Ñanaỹa na 'laua na' ñi'qaañi, ma' sahotaque sa'xat dá'maq lliqueta. Ca ná'ogue ná'maq huelec dá'maq lliqueta, ca na'xaỹaxana dá'maq sa'xat.
JHN.18.38	Ca' so Pilato 'naaco':
JHN.18.38	—¿Chi negue' cá'maq lliqueta?
JHN.18.38	Ca co'na' ime da lenataxanaxac, ca' so Pilato liỹa inoxone'oga so judioipi, ca 'naaco':
JHN.18.38	—Ỹaatqajam qaica quet cá'maq sanata lasauaxaset dajo ỹale. 
JHN.18.39	Qam qamiri 'ue da qatoiguii quiyim 'ue ca sosouec quena ncoñiitecseripi quena' ỹovire'oga yi na'xa'a quena' qaỹo'leente ca na'xa'a quena' qoyique'e yi Egipto. ¿Viitaque quiyim sosouec da lashi na judioipi?
JHN.18.40	Ca lotqai sá'ogue ỹaualqagui, 'naaco':
JHN.18.40	—¡'E', mesqai so'irec dajo ỹale! ¡Ta'ta'a ca Barrabás so'irec!
JHN.18.40	Qam so Barrabás cuataxai.
JHN.19.1	Co'na'le, ca' so Pilato relaataxanlec so Jesús quiyim qaỹouaxan. 
JHN.19.2	Ca so nouaataxanyipi ỹañigui na lqahic aso lo'ueenata le qaipaxajta', chaqai qoỹañiguilo saua noho naue' letocqa'. 
JHN.19.3	Ime, ca' qanqo'neu'a so'maxare, ca qohinac:
JHN.19.3	—¡La', qami' na' qami' lashi na judioipi!
JHN.19.3	Ca' qaỹouaxantapigui na lashic.
JHN.19.4	Ca' so Pilato lotqai liỹa inoxone'oga so qomyipi, ca 'naaco':
JHN.19.4	—Ñaqa 'ajñii, nagui ñaueguec, qaiyi ỹaatqajam 'yiiñita quiyim aỹim qaica quet cá'maq sanata lasauaxaset.
JHN.19.5	Ca' nenoxonec so Jesús neetagui na lqahic aso no'ueenata le qaipaxajta' chaqai ỹansañi saua noho naueralec da letocqa'. Co'na'le, ca 'naaco' so Pilato:
JHN.19.5	—¡'Eda da ỹale!
JHN.19.6	Ca co'na' qaiuane'ta so'maxare, ca na la'gaxalateripi na netaxaỹaxanqajanqaipi chaqai na nouaataxanyipi chaqa'ma' ỹaualqagui, 'naac:
JHN.19.6	—¡Pachiñiro! ¡Pachiñiro!
JHN.19.6	Ca' so Pilato 'naaco':
JHN.19.6	—Viguiuec qamiri, ca' pachiñiho, ma' ỹim qaica quet cá'maq sanata lasauaxaset da'maxare.
JHN.19.7	Qam so judioipi 'naaco':
JHN.19.7	—Qomi' 'ue da naqataxac qoỹaanema qomi' na'le, ca dá'maq qanaqataxac 'neetasa' quiyim qaỹalauat, ma' da'maxare 'naac quiyim llaalec ñi qota'olec.
JHN.19.8	Ca co'na' 'xaỹa dajo so Pilato, ca' paguec da lqolonaxa. 
JHN.19.9	Ca lotqai liỹa inoxonougui ñi lauo', ca' inat so Jesús, 'naaco':
JHN.19.9	—¿Negue' ca chicqoira'gue?
JHN.19.9	Qam so Jesús i'maqata, qaica ca ỹa'xat.
JHN.19.10	Ca' so Pilato 'naaco' queso'maxare:
JHN.19.10	—Ca' ¿qaica ca 'ñirac caỹim? ¿Sqa 'yiiñi'o' quiyim aỹim 'ue da iquesaxanaxa quiyim selaataxanlec quiyim qaipateno qami', chaqai seshit quiyim sosouec aqami'?
JHN.19.11	Ca' so Jesús 'naaco':
JHN.19.11	—Qami' qaica quet cá'maq rquesaxanaxa'e' quiyim sqai ỹaañiraxarom ñi qota'olec, quiyim shichi' 'ue ca 'ñiisa'gue aỹim. Qam cá'maq yayaano caqami', ca'maxare ỹaatqajam paguec ca lasauaxaset, sqai 'nejem qami'.
JHN.19.12	Co'na'le, ca so Pilato idaantaque ca la'maqa' quiyim ỹosouec so Jesús. Qam so judioipi ỹaualqatagui, 'naaco' quen:
JHN.19.12	—¡No'm 'xañirec da'maxare, ca se nauochaxaua'e' ñi lashi na nashillipi neeta'ñi yi Roma! ¡Ma' canchaqaica quiyim npa'xan quiyim nashi, ca npa'guenaxaua ñí'maq lashi na nashillipi!
JHN.19.13	Ca co'na' 'xaỹa dajo so Pilato, ca talaxanegue quiyim qaỹauegue'oguiyi so Jesús. Ca so'maxare nqa'xanñi quiyi hua'ñi quena' qaỹo'uet na nasauaxaseteripi. Yi'maxare leenaxat nqohin Gabata quena hebreo la'qaatqa, ca' dajo leloxoỹaxac nco'ỹaaqa' nodaachiguiñi qa'. 
JHN.19.14	Qam 'oonoqui' na'xa'a saqa'leca ca ỹovire'oga so na'xa'a quena' qaỹo'leente na' qoyique'e yi Egipto. Ca mashic na'xa'a lavinñi na' so Pilato 'naapega so judioipi:
JHN.19.14	—¡'Eda dá'maq rashii!
JHN.19.15	Qam so'maxare ỹaualqagui, 'naaco':
JHN.19.15	—¡Lauachi'! ¡Lauachi'! ¡Pachiñiro!
JHN.19.15	Ca' so Pilato 'naaco' queso qomyipi:
JHN.19.15	—¿Negue' quet cá'maq 'neeta quiyim spateno ca rashii?
JHN.19.15	Qam so la'gaxala' na netaxaỹaxanqajanqaipi 'naaco':
JHN.19.15	—Qomi' qaica ca liỹa qarashi, qaiñiita ñi lashi na nashillipi na'ñi yi Roma.
JHN.19.16	Ca' quedajo, ca so Pilato ỹaanec queso qomyipi so Jesús quiyim qaipateno. Ca qaỹauec so'maxare.
JHN.19.17	Ca' qaỹauec so Jesús i'xateta nqohin so npatenaxala', quepegue' yi 'laua leenaxat nqohin nqahic lpi'nec loma'. Qam quena hebreo la'qaatqa qohinac Gólgota. 
JHN.19.18	Ca' quiyi, ca qaipateno chaqai qaipatendo qai'neeta saua liỹa' dos. 'Óna so qaipa'xana'gue da loic, chaqai so liỹa, ca' da nemaq. Ca' so Jesús qaillaañigui na lavinñi. 
JHN.19.19	Ca' so Pilato relaataxanlec quiyim qoỹanagui na pa'aashiguim queso npatenaxala' so Jesús so nerec 'naac: “Jesús, Nazaret le'ec, lashi na judioipi.” 
JHN.19.20	'Xoico' na judioipi retaqateguelec so nerec, ma' yí'maq hua'ño' na' qaipateno so Jesús sqoỹoqaque quiyi na'a' lodegaxat Jerusalén. Ca' quesojo nerec qoỹeretañi quenaua la'qaatqa na hebreo laseripi, chaqai na griegoipi, chaqai na latinoipi. 
JHN.19.21	Ca' vichiguiño' so la'gaxalateripi na netaxaỹaxanqajanqaipi quena judioipi 'naaco' queso Pilato:
JHN.19.21	—Sqai 'chiriñi “Lashi na judioipi.” Ta'ta'a quiyim 'chiriñi “Ñi'maxare chaqaiñi ñí'maq 'naac lashi na judioipi.”
JHN.19.22	Qam so Pilato 'naaco' queso qomyipi:
JHN.19.22	—Dá'maq shiriñi, ca' chaqaida 'neetari'.
JHN.19.23	Ca' so qomyipi neetaho quena nouaataxanaq co'na' ime pateno so Jesús, ca' qaỹaconalo saua loho, ca qaneuagaxachiguilo quesaua cuatro ỹale', 'óna taalec quiñi 'óna. Chaqai qaicona qai'neeta aso lapooto. Qam so'maxare qaica ca neuaarec, ma' ima'ta'. 
JHN.19.24	Ca' saua ỹale' neesaho quena nouaataxanaq 'neraco':
JHN.19.24	—Se sasectaqataqac. Ta'ta'a quiyim ñallitaxagui, qaiyi ỹaataq cá'maq taalec.
JHN.19.24	Ca' quiyi, ca ỹaatqajam ipaquichigui dá'maq naneretañi la'qaatec ñi qota'a: “Neuagaxachiguilo saua aỹoho, qanallichiguilo, qaiyi ỹaataq cá'maq taalec.” Ca' chaqaida dá'maq 'ne'tegue na'le so ỹalliripi.
JHN.19.25	Yí'maq neeta'ñi so npatenaxala' so Jesús, ca hueete'e aso late'e, chaqai aso lqaỹa aso late'e, chaqai aso María, loua so Cleofas, chaqai aso María, Magdala lase. 
JHN.19.26	Ca co'na' so Jesús iuane'ta aso late'e nachaatetañi, huaqate'e' só'maq paguec lqo'itaxat lapaxaguinatec, ca 'naaco' na'le caso late'e:
JHN.19.26	—Qami' 'aalo, hueete'ena ná'maq qachaalqui'.
JHN.19.27	Ime, ca lotqai 'naapego' só'maq lapaxaguinatec:
JHN.19.27	—'Ada hueete'ena dá'maq qachii'i'.
JHN.19.27	Ca co'na'le, ca chaqaiso so na'xa'a, ca só'maq lapaxaguinatec ỹauegueu'a yi la'a' aso'maxare.
JHN.19.28	Ca co'na' ime dajo, ma' so Jesús ỹa'den quiyim dá'ogue dajo ipaquichigui, chaqai quiyim ipaquichiguilo yaua naneresañi na'qaatqa, ca 'naaco':
JHN.19.28	—Yalauat na ỹaquip.
JHN.19.29	Qam 'uo' so 'taxaqui no'qaachigui quena lataxa lochiviaxaic. Ca' qailet aso 'ec huol, ca qoỹanagui lo'lo aso nanecse leenaxat hisopo. Ca' qoỹaanshi'ma, qaiyi nqo'goq. 
JHN.19.30	Ca' so Jesús ni'chigui so lataxa lochiviaxaic. Ime, ca 'naaco':
JHN.19.30	—Ca nagui ná'ogue imigui.
JHN.19.30	Co'na'le, ca nanaqañi na lqahic, ca' ileu.
JHN.19.31	So lpa'axaua na'xa'a vigui quena' qaỹo'leente so na'xa'a quena' qoyique'e yi Egipto, ca' so judioipi se ỹa'maxaren quiyim saua qomi' neesagui saua npatenaxalate' queso na'xa'a co'mataxaqui. Ma' sojo na'xa'a co'mataxaqui ỹaatqajam qaỹoden. Ca vichiguiño' qaỹashiila so Pilato quiyim relaataxanlgoto quiyim qaỹaqaguite' naua lichil sauá'maq npatensaho, chaqai qanaqachiñi quesauá'maq npatenaxalate'. 
JHN.19.32	Ca' saua neesaho quena nouaataxanaq ỹaqaguite' naua lichil saua npatenaxaua' so Jesús. 
JHN.19.33	Qam co'na' qanqo'neu'a so Jesús, ca qaỹa'den quiyim mashic ileu, ca' sqai qaỹaqaguite' naua lichil.
JHN.19.34	Qam 'ue so ỹale neetaho quena nouaataxanaq ỹa'deho na lahi caso laqui, ca' ncopaata ca nenoxonec na leuo' chaqai na huaxaỹaq. 
JHN.19.35	Só'maq ỹa'xatetac dajo, so'maxare ỹaatqajam iuanchigui dajo, ca dá'maq ỹa'xat ỹaatqajam lliqueta. Ma' so'maxare ỹa'den quiyim ỹaatqajam llic da la'qaatec, qaiyi qamiri qai'neeta viilec. 
JHN.19.36	Ma' dajo 'ue qaỹovirau'a, qaiyi ipaquichigui da 'nerac naua naneresañi la'qaatqa ñi qota'a, ma' 'nerac: “Qaica ca qaỹaqaguit quena lpi'nec.” 
JHN.19.37	Chaqai da liỹa naneretañi na'qaatec 'neetasa': “Qaiuanchigui ma'le quená'maq ỹa'dac so'maxare.”
JHN.19.38	Ca co'na' ime dajo, ca' so José na'ñi yi Arimatea, so'maxare ỹashiila so Pilato quiyim ỹodouec so loshicmaxa so Jesús. So José queeta'pegue' so Jesús, qam se nichoxot, ma' no'cha'a na judioipi. Ca' so Pilato ỹaanem so'maxare so rashiilaxanta'pegue. Ca' so José eec, ca' ỹodouec so loshicmaxa so Jesús. 
JHN.19.39	Chaqai so Nicodemo só'maq 'uo' so pe quepegue' so Jesús quiyim ỹahotaque retaxaỹa'pegue', so'maxare nodootaho so treinta kilos quena ỹaleque'ejta' na qo'paq louaq leenaxat mirra chaqai áloes. 
JHN.19.40	Ca' so José chaqai so Nicodemo ỹodoorec so loshicmaxa so Jesús. Ca lepajtegue queso lepataxaqui. Ca' qaỹocorelec queso qaỹalequenta' qo'paq louaq lo'daxaraic lahita, ma' da'maxare chi no'ueenataxac na judioipi quena' ỹovita qaishinñi na lasauaxanqaipi. 
JHN.19.41	Ca quiyí'maq hua'ño' na' qaipateno so Jesús 'uo' so nanecse loma', ca' quesojo nanecse loma' 'uo' aso napal lahi' dalaxai saqa'leca ca qailla'ñigui. 
JHN.19.42	Ma' sqoỹoqaque asojo napal lahi', ca' chaqaso' aso qailla'ñigui so Jesús, ma' mashic ipalata'a so laloqo' so na'xa'a nco'mataxaqui na judioipi.
JHN.20.1	Ca' quesó'maq 'auaxaic na'xa'a quenaua na'xata' no'ueenataxanaxaqui', ca aso Magdala lase leenaxat María, o'teeta'oga aso napal lahi' na' llaq napaltañi, ca iuane'ta quiyim qanaqat so lapooque' aso napal lahi'. 
JHN.20.2	Ca' aso'maxare eec ne'guentau'a yi neeta'ñi so Simón Pedro chaqai so liỹa napaxaguinatec, só'maq ỹaatqajam lqo'itaxat so Jesús. Ca 'naapegalo':
JHN.20.2	—Ca qara'gaxala' shi'co' qanaqajshiguim cañi lahi', ca se sa'deenaq negue' cá'maq qailla'gue.
JHN.20.3	Ca' so Pedro chaqai so liỹa napaxaguinatec que', querepegue' aso lahi'. 
JHN.20.4	Ca saua'maxare saua'que ne'guente', qam so liỹa paguec liyic queso Pedro, ca' 'au ỹovire'oga aso lahi'. 
JHN.20.5	Ca nqai'guiñi, ra'ỹaugui, ca iuane'talo saua laqate' hueesa'anyi, qam se inoxonougui. 
JHN.20.6	Qam co'na' novi' so Simón Pedro, ca chaqa'ma' taugui aso lahi'. Ca so'maxare qai'neeta iuanalo saua laqate' hueesa'anyi. 
JHN.20.7	Chaqai qai'neeta iuane'ta so hualoq lahi só'maq qoỹaxachigui na'le na lqahic so Jesús, qam ỹoqa'a yi hueeta'ñi qainane'ejta'. 
JHN.20.8	Ca' qai'neeta inoxono só'maq liỹa napaxaguinatec só'maq 'auo' ỹoviriri'. Ca co'na' iuanchigui dajo, ca' huelec. 
JHN.20.9	Ma' so'maxare saqa' ỹa'yiinchiguilo naua naneresañi la'qaatqa ñi qota'a, quiyim so Jesús liỹa nca'leuec, chicqochi'ñigui nqohin na leuaxaiquipi. 
JHN.20.10	Ca' sauajo napaxaguinatqa, saua'maxare quero queca la'aate'.
JHN.20.11	Qam aso María noỹentac, no'ueena'ñi na lahi aso lahi', pa'aatauec. Ca co'na' ñaq noỹentac, ca' nqai'guiñi ra'ỹaugui na lauel aso lahi'. 
JHN.20.12	Ca iuane'talo' saua dos nelaatqa piguim lase', lalagaxaqa naua loho, nqa'xansa'ñi yí'maq qailla'ño' na'le so Jesús. 'Óna so nqa'xanta'ñi yi na'xanqa', chaqai so liỹa neeta'ñi yi nichinqa'. 
JHN.20.13	Ca' saua nelaatqa piguim lase' inate'o' aso'maxare, 'neraco':
JHN.20.13	—Qami' 'aalo, ¿chi'negue ma' noỹiñi'sac?
JHN.20.13	Ca' so'maxare 'naaco':
JHN.20.13	—Sauaxat ma' qai'xato' ca ỹa'gaxala', chaqai se sa'den nega'ỹo' cá'maq qailla'gue ca'maxare.
JHN.20.14	Ca co'na' chaqai 'naac dajo, ca lotqai namatashiguim, ca iuane'ta so Jesús nachaatetaho. Qam aso'maxare se ỹa'den quiyim chaqaiso' so Jesús. 
JHN.20.15	Ca' so Jesús inato' na'le aso'maxare, 'naaco':
JHN.20.15	—Qami' 'aalo, ¿chi'negue ma' noỹiñi'sac? ¿Negue' cá'maq daañisaque?
JHN.20.15	Ca so'maxare 'neetapego' quiyim chaqaiso só'maq neloxoỹaq quiyi nanecse loma'. Ca 'naapego':
JHN.20.15	—Qami' ỹale, no'm chaqaqami' ná'maq 'xachi'o' na'le ca ỹa'gaxala', ca' choxochi' negue' cá'maq lli'ra'gue, qaiyi se'guena'a ca'maxare.
JHN.20.16	Ca' so Jesús 'naaco' caso'maxare:
JHN.20.16	—¡María!
JHN.20.16	Ca so'maxare ỹamato'ot, qam ỹahota'ahi naua hebreo la'qaatqa, 'naaco':
JHN.20.16	—¡Raboni! —da leloxoỹaxac dajo na'qaatec 'naac: Qami' napaxaguinataxanaq.
JHN.20.17	Ca' so Jesús 'naaco' caso'maxare:
JHN.20.17	—Yayaxañirec, ma' ỹim saqa' shicpegue' yi neetashi'me ñi ita'a. Qam mo'e', 'qaataxañitalo caua ỹapaxaguinatqa ỹaqaỹa' quiyim saigue da neeta'gue ñi ita'a, ñí'maq qataa'i qai'neeta, ñí'maq qota'olec caỹim chaqai caqamiri.
JHN.20.18	Ca' aso Magdala lase leenaxat María ỹa'ue la'xaỹaxague' saua napaxaguinatqa quiyim aso'maxare iuano' so qara'gaxala', chaqai so'maxare ỹa'xatemo' na'le dajo.
JHN.20.19	Ca chaqaiso' so na'xa'a ma' la'auaxanec quenaua na'xata' no'ueenataxanaxaqui'. Co'na' mashic pe, ca lapoỹata' saua lapaxaguinatqa so Jesús. Qam ỹapootaguilo naua lasomi', ma' no'chiitapega na judioipi. Ca' so'maxare inoxono, ca' taañigui na lavinñi so lapaxaguinatqaipi. Ca' iquine', 'naaco':
JHN.20.19	—'Ue ma'le ca reuagaxahi.
JHN.20.20	Ca co'na' ime 'naac dajo so'maxare, ca ỹachaxanema naua napoquena chaqai na lahi. Ca' saua'maxare ỹaatqajam 'ue da netoonaxague' na' ra'iiso'ot so qara'gaxala'. 
JHN.20.21	Ime, ca' so Jesús lotqai liỹa 'naac:
JHN.20.21	—'Ue ma'le ca reuagaxahi. Ca' chaqaida dá'maq 'ne'tegue quiyim yila' ñi qota'a, ca' chaqaida shine'tegue quiyim selate' qamiri.
JHN.20.22	Ca' pe'teuguilo' na'le saua'maxare, ca 'naaco':
JHN.20.22	—Coñiguit na Espíritu Santo. 
JHN.20.23	Cá'maq palaxachii ca lasauaxaset, ca' qaỹapalaxat. Qam cá'maq sqa palaxachii ca lasauaxaset, ca' ca'maxare se qaỹapalaxat ca lasauaxaset.
JHN.20.24	Qam so Tomás 'óna quesaua doce napaxaguinatqa, so'maxare qaỹamata'gue huaayo'lec. Se ỹalego' na' ỹoviro' so Jesús. 
JHN.20.25	Ca co'na' ime'uegue dajo, ca qohinapego' queso liỹa napaxaguinatqaipi:
JHN.20.25	—Seuanaxa so qara'gaxala'.
JHN.20.25	Qam so Tomás 'naaco' quesaua'maxare:
JHN.20.25	—No'm se seuanalo caua clavo lliquiñi quenaua napoquena, chaqai quiyim se sishito ana ipalaaqate quecaua lliquiñi caua clavos, chaqai quiyim sishito na ñapoquena quena lahi, ca' sqa seuelec.
JHN.20.26	Ca co'na' ime'ueque saua ocho na'xata', ca lotqai liỹa lapoota'ta' so napaxaguinatqaipi queca 'imec. Ca' quiyi, ca ỹalequetaho' na'le so Tomás. Ca 'eno'm napootaguilo saua lasomi', qam so Jesús inoxono, ca taañigui na lavinñi' saua'maxare. Ca riquinaxan, 'naaco':
JHN.20.26	—'Ue ma'le ca reuagaxahi.
JHN.20.27	Ime, ca 'naaco' queso Tomás:
JHN.20.27	—Shichiro quenajo ana rpalaaqachi'i', chaqai 'ajñi' ana ñapoquena. Quitot ana napoquena'e', ca' shichiro quena ỹahi. Totqai qollictaxañite', ta'ta'a quiyim virelec.
JHN.20.28	Ca' so Tomás 'naaco':
JHN.20.28	—¡Qami' ỹa'gaxala', chaqai qami' qota'olec!
JHN.20.29	Ca' so Jesús 'naaco':
JHN.20.29	—Tomás, nagui, ca' virelec, ma' mashic huañiriua'. Qam chalego la'maxa quecá'maq se iuañiua', qam huejlec aỹim.
JHN.20.30	So Jesús 'xoic na liỹa ỹo'uet quena netanqaipi se qaiuanapega quiyim iuanchigui nqai'en so lapaxaguinatqaipi, qam se qoỹiriñi canajo lere. 
JHN.20.31	Qam nauajo qohichiñi, ma' qaỹahotaque quiyim qamiri viilec so Jesús quiyim chaqaiso só'maq nashi nca'laxaqui, llaalec ñi qota'a, chaqai qaiyi 'ue ca rca'laxahi quiyim viilec so'maxare.
JHN.21.1	Ca co'na' ime dajo, ca so Jesús lotqai liỹa nachaxanalo saua lapaxaguinatqa hua'ñi yi lahi aso latogot late'ogue' hua'ñi yi Tiberias. Ca dá'maq 'neeto' na' nachaxanalo, 'neetasa': 
JHN.21.2	Saua'maxare lapoota'ta' saua Simón Pedro, Tomás só'maq qaỹamata'gue huaayo'lec, Natanael só'maq na'ño' yi Caná huaugui yi Galilea, chaqai saua llaalqa so Zebedeo, chaqai saua liỹa' dos lapaxaguinatqa so Jesús. 
JHN.21.3	Ca' so Simón Pedro 'naaco' quesaua'maxare:
JHN.21.3	—Ỹim ashic, soqoinaxan nallin.
JHN.21.3	Ca saua'maxare 'neraco':
JHN.21.3	—Qomi' qai'neeta qami' qariỹa.
JHN.21.3	Ca' que' renojonyigui aso qom lahi' huaxaỹaqse. Qam queso pe qaica ca laleguecsegue'. 
JHN.21.4	Ca co'na' mashic richiguiñi, ca nachaxano' so Jesús hueeto'ot so lemanaxa, qam so lapaxaguinatqaipi se ỹa'den quiyim chaqaiso' so'maxare. 
JHN.21.5	Ca so'maxare 'naaco' quesaua'maxare:
JHN.21.5	—Ñaaqaipi, ¿meca roqoiñicshiguii?
JHN.21.5	Ca saua'maxare 'neraco':
JHN.21.5	—Qaica.
JHN.21.6	Ca' so Jesús 'naaco' quesaua'maxare:
JHN.21.6	—Naxaigue na loic ana rahiri na ralliguiguii, qaiyi 'ue ca ralliguicshiguii.
JHN.21.6	Ca chaqaida 'netetegue. Ime, ca' se ishite' quiyim naviquishiguim so naleguec quiyi huaxaỹaq, ma' mashic ỹapaguelec so hueetagui nallin. 
JHN.21.7	Ca só'maq napaxaguinatec só'maq paguec lqo'itaxat so Jesús, 'naaco' queso Pedro:
JHN.21.7	—¡Chaqaida da qara'gaxala'!
JHN.21.7	Ca co'na' 'qaachigui dajo so Simón Pedro, ca' lotqai liỹa ỹañiñi saua loho, (ma' naqate'o' na'le). Ca renotañigui so huaxaỹaq. 
JHN.21.8	Ca' saua liỹa' napaxaguinatqa ỹoviraqtereta aso lahite' queso lemanaxa, ỹauequesa'ta so naleguec no'qaachigui quena nallin, ma' 'uo' ca cien metros leseeque'ejta so lemanaxa. 
JHN.21.9	Ca co'na' ỹovirereta quiyi 'laua, ca natenterelec so norec nodaachiguiñi lpoqo qailliitalec so nallin, chaqai qai'neeta 'ue so pan hueeta'anyi. 
JHN.21.10	Ca' so Jesús 'naaco' quesaua'maxare:
JHN.21.10	—Ñaqa vii caua nalliñi' nodohiri' quená'maq chita'gue naviguiita.
JHN.21.11	Ca' so Simón Pedro renojñigui aso qom lahi', ca nauecta'a yi lemanaxa so naleguec ỹaatqajam no'qaachigui quena nodaachiguiñi lodegaxat nallin. Ỹovi' ciento cincuenta y tres so nallin daachiguiñi lodegaxat. 'Eno'm ỹaatqajam 'xoic, qam se ỹasectaqta'gue so naleguec. 
JHN.21.12	Ca' so Jesús 'naaco' quesaua'maxare:
JHN.21.12	—Ỹalahi, qui'ii.
JHN.21.12	Ca qaica ca inat so'maxare queso napaxaguinatqaipi negue' so'maxare, ma' ỹa'den quiyim chaqaiso so qara'gaxala'. 
JHN.21.13	Co'na'le, ca' nqo'neho' so Jesús, ca ỹacona so pan, ca imeenec quesaua'maxare. Ca' chaqaida 'ne'tegue qai'neeta queso nallin.
JHN.21.14	Ca' quedajo, ca ỹovi' tres quiyim so Jesús nachaxanalo saua lapaxaguinatqa co'na' ime quiyim liỹa nca'leuec.
JHN.21.15	Ca co'na' ime so lqui'ỹaxague', ca' so Jesús inato' so Simón Pedro:
JHN.21.15	—Qami' Shimoñi', qami' llaalec so Jonás, ¿paguec rqo'chita aỹim quenauajo?
JHN.21.15	Ca' so Pedro 'naaco':
JHN.21.15	—Ajá'a, qami' ỹa'gaxala', qami' 'yiiñi' quiyim yqo'chiraxaua'.
JHN.21.15	Ca 'naaco' so Jesús:
JHN.21.15	—Cha'regue quelollita na ilo qagreta llaalqaipi.
JHN.21.16	Ca' lotqai pilalec inat liỹa:
JHN.21.16	—Qami' Shimoñi', qami' llaalec so Jonás, ¿rqo'chiriua'?
JHN.21.16	Ca so Pedro 'naaco':
JHN.21.16	—Ajá'a, qami' ỹa'gaxala', qami' 'yiiñi' quiyim yqo'chiraxaua'.
JHN.21.16	Ca 'naapego':
JHN.21.16	—Cha'regue cochi'ta ana ilo qagretaipi.
JHN.21.17	Ca lotqai liỹa renataxan, 'naaco':
JHN.21.17	—Qami' Shimoñi', qami' llaalec so Jonás, ¿rqo'chiriua'?
JHN.21.17	Ca ỹaatqajam 'ue da lachicoxo so Pedro, ma' mashic tres qainat quiyim nqo'ta so'maxare. Ca 'naaco':
JHN.21.17	—Qami' ỹa'gaxala', qami' ná'ogue 'yiiñi'. Qami' 'yiiñi' quiyim yqo'chiraxaua'.
JHN.21.17	Ca' so Jesús 'naaco':
JHN.21.17	—Cha'regue cochi'ta ana iloipi qagretaipi. 
JHN.21.18	Ỹaatqajam lliqueta da shinac caqami', quiyim na' ñaqai qami' ne'necolec, quena' no'viichi' ñi'riñi naua qatoohi', ca 'viiquiñi'sac cá'maq sham 'itegue. Qam ma' ỹovita quiyim qami' qo'xoic, ca 'ỹaañirec naua rqai'laqajchi', ca ỹoqa'a ca ilamo'guelo qami' caua qatoohi', ca' raviquitegue cá'maq sqa viisaque quiyim 'itegue.
JHN.21.19	Ca co'na' 'naac dajo, so Jesús ỹahotaco' quiyim ỹa'deenaxanaxanegue dá'maq 'neeta ma'le da lelauaxa so Pedro, chaqai dá'maq 'neeta quiyim imaqachin ñi qota'olec. Co'na' ime, ca 'naapego' so'maxare:
JHN.21.19	—¡Co'uaachitegue aỹim!
JHN.21.20	Ca co'na' nqohilec so Pedro, ca idaana'guit coỹaretaho só'maq napaxaguinaxaua paguec lqo'itaxat so Jesús, ma' chaqaiso' só'maq huaqate'o' na'le co'na' que'eeta'pe, ca' chaqaiso' só'maq renataxano' na'le: “Qami' qara'gaxala', ¿negue' cá'maq ỹaano qami' ma'le?” 
JHN.21.21	Ca co'na' so Pedro iuañi'chiguit, ca inato' so Jesús:
JHN.21.21	—Qami' ỹa'gaxala', qam nase'e, ¿negue' cá'maq 'neeta ma'le?
JHN.21.22	Ca' so Jesús 'naaco':
JHN.21.22	—No'm ỹim sahotaque quiyim da'maxare queeta nca'leetauec, chi ỹovireta'a ma' liỹa yapil, qam ¡qami' 'xañisac; ma' qami' sqa 'irapegueu'a! Qam qami' quitegue aỹim.
JHN.21.23	Ca' queugui so nqaỹaripi da na'qaatec quiyim se ileu so napaxaguinaxaua. Qam so Jesús mesqai 'naaco' queso'maxare quiyim se ileu. Ta'ta'a quiyim 'naac: “No'm ỹim sahotaque quiyim da'maxare ñaq nca'leetauec, toco' ma' ỹovita quiyim liỹa yapil, qam ¡qami' mesqa 'irapegueu'a!”
JHN.21.24	Ca' chaqaiso só'maq napaxaguinatec só'maq ỹa'xatetac dá'ogue dajo, chaqai chaqaiso só'maq ỹiriñi. Ca' qomi' sa'deenaq quiyim ỹaatqajam llic dá'maq 'naac.
JHN.21.25	Chaqai 'xoic na liỹa ỹo'uet na'le so Jesús, qam quetqai ná'ogue qoỹiriñi 'onatac nqohin, peeta'a se nalolec ná'ogue na 'laua na lerellipi quiyim qoỹiriñi. Ajá'a, ca chaqaida 'neeta dajo.
ACT.1.1	Qami' ñauochaxaua ỹaqaỹa Teófilo. Aso 'auñi ñilere ỹerecse hueetaugui ná'ogue na lo'ueenataxanaxac so Jesús chaqai na lapaxaguinataxanaxac co'na' ñaqai chita'gue taañi ro'ueenataxan, 
ACT.1.2	chi ỹovireta'a so na'xa'a taigue da piguim. Ca na' saqa' eec queda piguim, ca ỹa'vio' saua lca'acse' lelaatqa, chaqai ỹapaxaguinque cá'maq lo'ueenataxanaxague' chicqo'ot nqai'en so Espíritu Santo. 
ACT.1.3	Co'na' ime da lelauaxa so Jesús, ca' lotqai nachaxanalo saua lelaatqa. Cuarenta na'xata' queeta da nachaxanaxac, ca' queda, ca ỹaatqajam i'taxajñi quiyim ỹaatqajam llic nca'leuec. Chaqai ỹa'xatetac da lo'ueenataxanaxac ñi qota'a ma' ỹoiquentac ná'ogue najo.
ACT.1.4	Ca co'na' ñaq liỹaata'pe so Jesús saua lelaatqa, ca' qatalo quiyim sqai quere'e yi na'a' lodegaxat Jerusalén. Ca 'naapegalo':
ACT.1.4	—Ñaq nauaañi'a quiyim ipaquichigui dá'maq sham ỹaañiỹaxaroma ñi ita'a, dá'maq mashic shi'gue sa'xatema qamiri. 
ACT.1.5	Ỹaatqajam llic queso Juan rachilaxanataxañigui na huaxaỹaq, qam qai'neete' qamiri quenaua na'xatarolqai' qanachilaxanguilo qamiri ca Espíritu Santo.
ACT.1.6	Co'na' ñaq liỹareta'pe saua lelaatqa so Jesús, ca' qainat:
ACT.1.6	—Qami' qara'gaxala', ¿chaqaino' na na'xa'a quiyim lotqai noỹootec nqai'ñi' na qouo', ná'maq llaalqaipi so 'auaxaic qareta'a Israel?
ACT.1.7	Ca' so Jesús 'naapegalo':
ACT.1.7	—Qamiri sqa taiguit 'yiiñii lagui, loqo'm negue' ca na'xa'a 'ue ca ỹo'uet ñi qota'a, ma' chaqaiñiita ñi'maxare ỹo'viijñi ma'le quiyim ỹo'uet. 
ACT.1.8	Qam ma' novitalo qamiri ca Espíritu Santo, ca' coñiguit ca nquesaxanaxa. Ca' oquii, 'xachitac aỹim, ca 'qaataxañiỹougui yi Jerusalén, chaqai yá'ogue yi 'laua quiyi Judea, chaqai yi Samaria, chaqai ỹovireta'ogalo naua'que naua lahil na 'laua.
ACT.1.9	Ca co'na' ime ỹa'xat dajo so Jesús, ca qananojshiguim, ca qai'xategue da piguim. Ca' saua reloqota'guita, ca chi ra'iishire'megue. Ca naco' so naueguelec, ca 'eco' homougui, ca tot qaiuanegue. 
ACT.1.10	Ca ñaq ra'iisashiguim saua'maxare co'na' nqo'neetashiguim so Jesús, co'na' chaqai huaqatero saua dos ỹale', imerañi lalagaxaqa naua loho, huaqatero quesaua'maxare. 
ACT.1.11	Ca 'neraco':
ACT.1.11	—Ỹale', qamiri lase' yi Galilea, ¿chi'negue ma' ra'iitashiguim quena piguim? Sojo Jesús taigue da piguim, chicqochiguinguilo qamiri, chaqaiso so'maxare ma'le liỹa rapil, chaqai 'nejem da 'neeta quiyim nagui ra'iita'pegue' eec.
ACT.1.12	Ca' saua lelaatqa so Jesús co'na' quere'e aso qoỹoqoshi'megue 'laua leenaxat olivo loma', ca pilda'a yi na'a' lodegaxat Jerusalén. Sqoỹoxolec yi louooqote', ma' chaqaiyi yí'maq naloqojnec nouooqo' quiyi na'xa'a co'mataxaqui. 
ACT.1.13	Ca co'na' ỹovirera'a yi na'a' lodegaxat, ca tarishi'ma ca pa'aashiguim 'imec cá'maq chaqai'eno' quen neesaugui. Ca quesaua'maxare ỹalequesaho' saua Pedro, Jacobo, Juan, Andrés, Felipe, Tomás, Bartolomé, Mateo, chaqai so Jacobo, Alfeo llaalec, chaqai so Simón só'maq ỹalequetaugui na cananistaipi, chaqai so Judas, Jacobo lqaỹa. 
ACT.1.14	Sá'ogue lapoỹato'o' quen, ca' nqouagaxain, ỹalequesaho saua lqaỹa' so Jesús, chaqai aso late'e María, chaqai so liỹa 'aallipi.
ACT.1.15	Ca 'uo' so na'xa'a, co'na' lapoota'ta', ca' so Pedro nachajñi quena lavinñi so nqaỹaripi, 'uo' ca ciento veinte so qomyipi, ca 'naaco':
ACT.1.16	—Qamiri ỹaqaỹa', nagui ỹovita quiyim qaipacqajanchiguilo naua nerecse' hueetaugui yi la'qaatec, so Espíritu Santo co'na' ỹa'qaataxanaxan so nashi David queda 'neeta so Judas. Ma' chaqaiso só'maq ỹauec na'le so coñi' so Jesús. 
ACT.1.17	Ma' so Judas chaqai qariỹa, chaqai qarotaua queda qaro'ueenataxanaxac. 
ACT.1.18	Qam so'maxare mashic eec, chaqai reshiujnaxana ca 'laua, reshiuetenaxana aso laseuete so Jesús co'na' imen. Qam na'le, ca najñi, ỹadoochiguiñi na lqahic, ca' rachipigui, ca nemerauec naua lauelese'. 
ACT.1.19	Ca só'maq qomyipi neeta'ñi yi Jerusalén co'na' ỹa'den dajo, ca ỹanegue da leenaxat yijo 'laua Acéldama, ma' quenaua chi la'qaatqa dajo 'naac: no'ueenaxa laseue' so neuoripi. 
ACT.1.20	Ma' caso no'ueenaxanaxalate leenaxat Salmos hueetaugui yi na'qaatec, 'naac:
ACT.1.20	Chaqaiyiita 'neetari' ca la'a' co'tejlec,
ACT.1.20	chaqai qaica naugui ca'maxare.
ACT.1.20	Chaqai qai'neeta 'naac:
ACT.1.20	'Uo' ca liỹa ỹo'uet da lo'ueenatec.
ACT.1.21	Ca' nagui 'vio' naua ỹalequetauguilo qomi' ỹale' sqoỹoxe'ogalo coqomi' quesaua'que saua na'xata' na' llaqai so qara'gaxala' Jesús ỹalequetauguilo qomi'. 
ACT.1.22	Naua'maxare ỹalequesaho na' qanachilaxan so Jesús queso Juan, chaqai chi ỹovireta'a na' taashiguim quena piguim. Ca' nagui ỹouen quiyim 'ue ca quenaua'maxare qanca'au'a, ca' qaỹalecqajnouguilo qomi', ca' qai'neeta na'qaataxanqajnec quiyim ỹa'xat so Jesús liỹa nca'leuec.
ACT.1.23	Ca' qaỹa'vio' saua qanca'au'alo dos quesaua'maxare: So Matías chaqai so José. So José 'vio' daua liỹa' leenqate': Barsabás chaqai Justo. 
ACT.1.24	Ca' 'neetetegueyi da nqouagaxainaxague':
ACT.1.24	—Qami' qara'gaxala' ma' qami' 'yiiñi' ná'ogue ana ne'taxanata, choxochi' coqomi' cá'maq rca'acshiqui' quenauajo. 
ACT.1.25	Ca' qoỹanagui da na'laxatañi na'le lo'ueenatec so relaachiqui' Judas, ma' 'ue da lasauaxaset, ca re'oq dá'maq ỹaatqajam taigue nqohin.
ACT.1.26	Ca' qanallichiguilo, ca' so llitaxac tajlec so Matías. Ca' quiyi, chaqa'ma' qaỹalecqajnouguilo saua once lelaatqa so Jesús.
ACT.2.1	Co'na' noviro so na'xa'a leenaxat Pentecostés, ca sá'ogue só'maq huelec so Jesús lapoỹata' cá'ogue ca neeta'ñi. 
ACT.2.2	Ca' chi re'laqataxanta quiyim 'uo' so qara'xaỹaque, 'maqot na piguim. Da lelamaxa 'nejem na nonot lodegaxat, ilamigui nqai'en so 'imec neetaugui so qomyipi nqa'xantañi. 
ACT.2.3	Ca' re'oq so no'legaxanqateripi 'ec norec lauaq, neuagaxachichigui ỹaatqata ca taalec queca 'óna. 
ACT.2.4	Ca sá'ogue qano'xataxachichigui queso Espíritu Santo. Ca' quiyi, ca retaqa, ỹa'xate' naua ỹoqa'alo na'qaatqa, quecá'maq qoỹaanem ỹa'xat queso Espíritu.
ACT.2.5	Ca' quesauajo na'xata' 'uo' quiyi Jerusalén na judío laseripi chicqote'ogalo quenaua lahil yi 'laua. So qomyipi queetalec quen ñi qota'olec. 
ACT.2.6	Ca' so qomyipi co'na' 'xaỹaque so lelamaxa, ca chaqa'ma' eec, lapoouo. Ca co'na' 'xaỹalo naua chi lalamqate' la'qaatqa quiyim qaỹa'xate', ca' se ỹa'den ca 'ne'tegue ca la'deenataxanaxac. 
ACT.2.7	Ca' sá'ogue i'laq chaqai 'ec no'daxatetec. Ca' chi retaxaỹata':
ACT.2.7	—¿Mesqai Galilea laseripi ná'ogue nataq retaqatac? 
ACT.2.8	Qam ¿chi'neco' ma' sa'xaỹaxalo nauá'maq chi qara'qaatqa ỹa'xateta'pe? 
ACT.2.9	Ỹaleque'ejta' na qom, 'ue na chicqa'gue da Partia, chaqai Media, chaqai Elam, chaqai Mesopotamia, chaqai Judea, chaqai Capadocia, chaqai Ponto, chaqai Asia, 
ACT.2.10	chaqai Frigia, chaqai Panfilia, chaqai Egipto, chaqai quedaua lahil yi Africa ná'maq paguec pa'aauec quiyi Cirene. Chaqai qai'neeta 'ue na romanollipi chi la'a' najo. Na'maxare 'ue ná'maq ỹaatqajam judío le'ec, chaqai 'ue na mesqai judío le'ec, qam ỹaatqajam huelec dá'maq huelec na judioipi. 
ACT.2.11	Chaqai 'ue qai'neeta na chicqa'gue da Creta, chaqai da Arabia. Qam qomá'ogue sa'xaiqachigui quiyim qaỹa'xatetac da 'neeta ñi qota'olec queda lecaic da lo'ueenataxanaxac, ma' qaỹa'xate' nauá'maq chi qara'qaatqa.
ACT.2.12	Ca' sá'ogue so qomyipi chalego na le'laxa, ca se ỹa'den ca 'neeta ca la'deenataxanaxac, ca chi nenatetecta':
ACT.2.12	—¿Negue' ca 'neeto' dá'ogue dajo?
ACT.2.13	Qam 'uo' so qomyipi chi i'neetac so'maxare, ca 'naaco':
ACT.2.13	—Na'maxare chi quiñiuguetaxaiquipi.
ACT.2.14	Ca' so Pedro nachajñi, chaqai saua liỹa' once lelaatqa so Jesús. Ca' retaqa so Pedro, nelamaxaren, 'naaco':
ACT.2.14	—Qamiri ỹalliripi ñiỹa'ñi na Judea, chaqai ná'ogue na na'ñi na Jerusalén, sahotaque 'yiiñita dajo, chaqai na'xaỹaxañii'ta dá'maq sham sa'xat. 
ACT.2.15	Najo qomyipi mesqai quiñiuguetaxaiquipi. Sqaida dá'maq ra'deenataxanaxaguii, ma' chaqainaquita noỹoqoshi'megue añi ra'aasa. 
ACT.2.16	Najo huañichigui nagui chaqaina na ỹa'xateta'guit so la'qaataxanqajnec ñi qota'a, leenaxat Joel, co'na' 'naac:
ACT.2.17	Cauajo pa'aaterec na'xata',
ACT.2.17	'naac ñi qota'olec,
ACT.2.17	saanec na ñi'Espíritu Santo, socorelec ná'ogue na qomyipi;
ACT.2.17	ca ra'qaataxan na ñaalqaipi, ỹale chaqai ana 'aalo ỹa'xat da ỹa'qaatec,
ACT.2.17	chaqai na ne'naqaipi 'ue na leuanaxanaxac,
ACT.2.17	chaqai na qo'xoiquipi 'ue na le'guemataxac.
ACT.2.18	Quecauajo na'xata', ca seuagaxatec na ñi'Espíritu, socorelec na ilaatqaipi chaqai ana ilaataipi,
ACT.2.18	ca' ra'qaataxan, ỹa'xat da ỹa'qaatec.
ACT.2.19	Na pa'aashiguim quena piguim sachaxane' naua ỹo'ueete' ca ne'laxa,
ACT.2.19	chaqai quena pa'aañi quena 'laua 'ue na netanqaipi,
ACT.2.19	neuo', norec, chaqai nesalaxaripi lodegaxat.
ACT.2.20	Añi ra'aasa ñigui napalaxa,
ACT.2.20	chaqai ñi shiraigo 'ec leuoripi,
ACT.2.20	ma' saqa' novi' ca chalego lecaic na'xa'a ma' ro'ueenataxan ñi qara'gaxala'.
ACT.2.20	Cajo na'xa'a lodegaxat, qaica 'nejem loyac.
ACT.2.21	Ca ná'ogue ná'maq nqouagaxainot ñi qara'gaxala', ca' chaqaica cá'maq qanca'laxatec.
ACT.2.22	Qamiri ỹalliripi Israel laseripi, ñaq na'xaỹaxañiỹa dá'maq sa'xat nagui: So Jesús, Nazaret le'ec, ỹaatqajam re'qoota quiyim lelaatec ñi qota'a. Chaqai huañichigui quena' 'ue da ỹo'uet chalego da ne'laxa quená'maq se qaiuanapega, chaqai na netanqaipi. Naua'maxare ỹaatqajam qota'a lo'ueenataxanaxaco, qam qaiyiita ỹo'ueete' so'maxare na' qamiri ỹalequetauguilo. Chaqai mashic qamiri 'yiiñita. 
ACT.2.23	Qam na' qoỹaanouguilo qamiri quiyim ipaquichigui nqohin dá'maq la'deenataxanaxac ñi qota'olec nallaaqo', ca' qamiri coñirii chaqai lauachii, qaipatentaho nqai'ñii queso qomyipi hualoxonyipi. 
ACT.2.24	Qam ñi qota'olec lotqai liỹa nca'laxatec, naqata'a no'uenaqte'tegue queda lquesaxanaxa so nelauaxa, ma' so nelauaxa se ishit ỹoiquentac so'maxare. 
ACT.2.25	Ma' so nashi David, co'na' ỹa'xat so Jesús, 'naaco':
ACT.2.25	Aỹim ỹaatqajam seuantapega ñi qara'gaxala';
ACT.2.25	ñi'maxare neeta'gue da ỹoic, qaiyi qaica ca yi'loxolqachit.
ACT.2.26	Vichiguiño' no'qaachigui añi i'taxanata queda ñitoonaxac, ca' quedaua ỹa'qaatqa, ca re'oq quiyim saỹaacotac.
ACT.2.26	Chaqai qai'neeta na ỹoshicmaxa queca nco'mataxac, qaica ca no'chitaque.
ACT.2.27	Ma' qami' qota'olec, se no'ueenaqchira'ñi ca ỹa'al ca hua'ñi na leuaxaiquipi,
ACT.2.27	chaqai sqa 'maxariñi' quiyim ỹovirau'a quiyim tot no'uen na loshicmaxa na relaachiqui' rauochaxachi'.
ACT.2.28	Chaqai yapaxaguiñiteque naua nayico tairau'a yi nca'laxa,
ACT.2.28	chaqai 'xoic ca ỹaỹaac ma' seuañiraxaua'.
ACT.2.29	Qamiri ỹaqaỹa', ỹaatqajam re'qoota dajo ma' so 'auaxaic qarashi David ileu chaqai qaishinñi cañi lahi', qam añi'maxare ñaqa 'ue coqomi'. 
ACT.2.30	Qam so David ỹaatqajam qota'a la'qaataxanqajnec, chaqai ỹa'den ca 'neetapega ñi qota'a co'na' 'naac i'taxajñi quiyim 'uo' ca 'óna ma'le queso llaalqaipi, ca' chaqaica cá'maq nashi nca'laxaqui, ca' chaqaiso só'maq nqa'xanaxañi'ñigui aca nqa'xanaxaqui quiyim nashi. 
ACT.2.31	Ca' so David 'eco' shi'gue ra'iita'guit quesom na' ỹa'xat quiyim so qara'gaxala' liỹa nca'leuec, chaqai 'naac quiyim so la'al no'ueena'ñi na lapooqo' na leuaxaiquipi, chaqai vire'ta so loshicmaxa se ỹovira'a quiyim tot no'uen. 
ACT.2.32	Ma' ñi qota'olec chaqaiso' so Jesús liỹa nca'laxatec, ca' qomi' sauanqachigui, ca' sa'xataq. 
ACT.2.33	Ma' ỹahote'e da loic ñi qota'olec ỹaconsop so Jesús, ca qaỹaueguegue da piguim, chaqai icoñiguit quiñi leta'a na Espíritu Santo ná'maq mashic shi'gue ỹachaxantac; ca ná'ogue ná'maq qamiri huañichigui chaqai ná'maq 'xaichigui chicqo'ot ñi'maxare. 
ACT.2.34	Ma' mesqaiso so David taigue da piguim; ma' chaqaiso só'maq David 'naaco':
ACT.2.34	Ñi qara'gaxala' qota'olec 'naapego' ñi ỹa'gaxala':
ACT.2.34	“Nqa'xañiriñi pa'a'isa'gue da ỹoic,
ACT.2.35	toco' ma' co'virelec nqaishin ná'ogue ná'maq pa'guentac qami'.”
ACT.2.36	Ca ná'ogue na Israel laseripi ỹaatqajam ỹa'deenta quiyim so Jesús só'maq qamiri pachiñiho, ca' chaqaiso só'maq ñi qota'olec ỹanagui quiyim qara'gaxala' chaqai nashi nca'laxaqui.
ACT.2.37	Ca co'na' qara'xaỹa dajo queso qomyipi, ca' rachitata añi le'taxanata, ca' qainat so Pedro chaqai so liỹa lelaatqaipi so Jesús:
ACT.2.37	—Qamiri qarqaỹa', qam nagui ¿negue' ca shinqata?
ACT.2.38	Ca' so Pedro saat, ca 'naaco':
ACT.2.38	—Qamiá'ogue 'xañiñi naua se no'ueene' no'ueenataxagohi, chaqai qanachilaxane' qamiri, qaỹouen da leenaxat so qara'gaxala' Jesucristo, qaiyi ñi qota'olec ỹapalaxate' naua rasauaxashichiri, ca' ỹaañiỹaxarom ca Espíritu Santo. 
ACT.2.39	Ma' dajo qaỹachaxantac quiñi qota'olec ỹaatqajam taỹauguilo qamiri chaqai naua qachaalaxahi chaqai qai'neeta ná'ogue ná'maq qoỹoqo'ta, chaqai quená'ogue ná'maq ñi qara'gaxala' qota'olec roỹaxane'oga.
ACT.2.40	Ca' quedauajo la'qaatqa so Pedro chaqai 'vii saua liỹa' ỹa'xate', ca' qata so qomyipi, 'naaco':
ACT.2.40	—'Iichiguit ca nouaxanaxaset na qomyipi sqaica huelec, qaiyi rca'lliuec.
ACT.2.41	Ca sá'ogue só'maq huelec da la'qaatec so Pedro, ca' qanachilaxan. Ca' quesojo na'xa'a, ca' noquiiguec so inoxona'a da na'qaatec 'uo' ca tres mil qomyipi. 
ACT.2.42	Ca sá'ogue so qomyipi ỹaatqajam quejlec chaqai ỹa'maxate'tegue da lapaxaguinataxanaxague' saua lelaatqa so Jesús, chaqai ỹaatqajam na'deene'ejta', chaqai quena' nqouagaxain chaqai quena' que'e, ca lotqai lapoỹata'.
ACT.2.43	Ca sá'ogue so qomyipi 'xoic na le'laxa, ma' 'xoic na netanqaipi chaqai ná'maq qaỹauanchigui se qaỹauanapega queda lo'ueenataxanaxague' saua lelaatqa so Jesús. 
ACT.2.44	Sá'ogue só'maq ỹacoñiguit da na'qaatec ỹaatqajam sqo ỹora'chi chaqai notaanta'ta' quena louenqaipi. 
ACT.2.45	'Uo' na imen na la'a' chaqai na louenqaipi, ca nasectaqchigui aca laseuete quecá'maq taachi'ñi ca louenaxanaxa ca 'óna. 
ACT.2.46	Chaqai naua'que naua na'xata' lapootecta' cañi no'ueenaxanaxaqui quiyi Jerusalén, chaqai quenaua la'aate' nouanta'ta' quena' que'e 'xoic laỹaac chaqai ỹaatqajam hueetagui añi le'taxanata da neneequesenaxac. 
ACT.2.47	Ỹa'xatetac qaica 'nejem ñi qota'olec, ca ná'ogue na qom nqo'ta. Ca' quesaua na'xata' ñi qara'gaxala' ỹoqotqajno ná'maq ỹacoñiguit yi na'qaatec ná'maq dalaxaic nca'leuec nqohin.
ACT.3.1	Ca 'uo' so na'xa'a so Pedro chaqai so Juan nauequetecta', tarishi'ma aca no'ueenaxanaxaqui quiyi Jerusalén, ma' mashic avit, ỹovita yi laloqo' qouagaxainqa'. 
ACT.3.2	Saua'que saua na'xata' neeta'ño' quen yí so ỹale. So'maxare co'na' chi ne'qaañi chaqa'ma' se ra'ñiiguelo naua lichil. Qaỹodou'o' quen añi no'ueenaxanaxaqui, ca qailla'ñi ñi lasom leenaxat Lo'yaxana, lashiilaxanqa' quená'maq inoxono quiñi'maxare. 
ACT.3.3	Co'na' sojo ỹale idaana'guita saua Pedro chaqai so Juan mashic sham inoxondo quiñi no'ueenaxanaxaqui, ca rashiilaxan quiyim qanqouaguegue. 
ACT.3.4	Ca' so Pedro chaqai so Juan ra'ira'a, ca so Pedro 'naaco':
ACT.3.4	—Ra'iro'oto qomi'.
ACT.3.5	Ca' sojo ỹale na'ỹashiguim, ma' 'neetapigui lauel quiyim 'ue ca qoỹaanem. 
ACT.3.6	Qam so Pedro 'naaco':
ACT.3.6	—Qaca aca ỹam plata chaqai aca oro, qalaxam dá'maq hueeta'ỹot saanem qami'. So'ueenataxantapega da lquesaxanaxa so Jesús, Nazaret le'ec, vichiguiño' nagui shinapega qami', ne'laxachirishiguim, ca' qui'.
ACT.3.7	Ca' so Pedro ỹacona da loic, ca nanojshiguim, ca' quiyi, chaqa'ma' ra'ñiiguelo naua lichil chaqai naua lataavi'. 
ACT.3.8	Ca chaqa'ma' ỹouoiguiri', ca liỹaasaho saua'maxare quiñi no'ueenaxanaxaqui, qauaata chaqai nenotetashiguim, imaqachintac ñi qota'olec. 
ACT.3.9	Sá'ogue so qomyipi iuana ỹouootegueri' chaqai imaqachintac ñi qota'olec. 
ACT.3.10	Ca ỹaatqajam 'xoic na le'laxa chaqai no'daxatetec quedá'maq 'neeta, ma' neuanatec so ỹale quiyim chaqaiso só'maq nqa'xantaño' quen, rashiilaxantac, neeta'ñi ñi no'ueenaxanaxaqui lasom, leenaxat Lo'yaxana.
ACT.3.11	So ỹale se ra'ñiigue só'maq chita'gue qaỹomatec sqai ỹaxandec saua Pedro chaqai so Juan. Ca' sá'ogue so qomyipi 'xoic da le'laxa, vichiguiño' ne'guenta'ogalo quiyi hueesa'ñi, yí'maq cañi no'ueenaxanaxaqui late'ogue' leenaxat Nasoxoc so Salomón. 
ACT.3.12	Ca co'na' iuana dajo so Pedro, ca 'naapego' so qomyipi:
ACT.3.12	—Qamiri ỹalliripi Israel laseripi, ¿chi'negue ma' 'xoic na re'laxahi? ¿Chi'negue ma' ra'iito'oto qomi'? ¿Mashic 'eco' chaqaiqomi' naua somataxauec dajo ỹale, qaua nqaishinaq quecá'maq chi qarquesaxanaxa, loqo'm queda quiyim sa'maxataqa'tegue ñi qota'olec? 
ACT.3.13	Mesqaida. Qam ñi qota'olec ñí'maq huerelec sauá'maq 'au sachigoxosqauguilo Abraham, Isaac chaqai so Jacob ỹaanem quiyim paguec lichoxoric nqai'en so llaalec Jesús, só'maq qamiri 'ỹaañiu'a na nashillipi. Chaqai na' so Pilato ỹahotaque ỹosouec, qamiri sqa 'maxariñii. 
ACT.3.14	Ma' sqo ỹaxañiu'a quiyim qaỹosouec só'maq no'uen chaqai huagaxaraic ỹale, ta'ta'a qamiri ỹaxañiu'a quiyim qaỹosouec so lauataxanaxai. 
ACT.3.15	Ca' quiyi, ca' qamiri lauachii só'maq chicqo'ot da nca'laxa. Qam ñi qota'olec liỹa nca'leuec nqai'en, ca' quedajo qomá'ogue qomi' sauanqachigui. 
ACT.3.16	Ca' queda leenaxat so Jesús, só'maq sa'xatetac, loqo'm quiyim qaipi'ỹa'a da leenaxat, chaqaida dá'maq ỹa'ue da lquesaxanaxa najo ỹale huañiỹa chaqai 'yiiñii. Dajo npi'ỹaxac queso Jesús, chaqaida dá'maq ỹaatqajam ỹomatec. Ca' qamiá'ogue qamiri nagui 'ajñitac.
ACT.3.17	Qamiri ỹaqaỹa', shi'gue sa'den, ma' na' qamiri chaqai saua ra'gaxalachiri lauachii so Jesús, qamiri 'viichii dajo, qalaxam sqa 'yiiñii dá'maq ỹaatqajam reloqo'tegue dá'maq 'viichitac. 
ACT.3.18	Qam ñi qota'olec ipacqajanchigui quedá'maq dajo, dá'maq shi'gue ỹa'xat quesó'maq la'qaataxanqajanqaipi: quiyim ma' nela' so nashi nca'laxaqui, quiyim ỹovirau'a nqai'en da le'xoric. 
ACT.3.19	Vichiguiño' nagui no'uen quiyim 'xañiñi naua no'ueenataxagohi, ca' nañaañiỹot ñi qota'olec, qaiyi ñi'maxare ỹapalaxate' naua rasauaxashichiri. Ca' ñi qara'gaxala' ishit quiyim nelatalo qamiri caua na'xata' quiyim ra'maxaichiguiñi, 
ACT.3.20	ma' nela' so Jesús só'maq nashi nca'laxaqui, só'maq shi'gue qaỹa'maxatetañi quiyim qanelatalo qamiri. 
ACT.3.21	Qam nagui ỹouen quiyim ñaqai neeta'gue da piguim so Jesucristo, ma' saqa' ỹovita ca na'xa'a quiyim ñi qota'olec ỹa'maxajñi dá'ogue da lo'ueenataxanaxac. Ma' chaqai 'naac ñi'maxare na' retaqaugui so 'auaxaic co'teeta la'qaataxanqajanqaipi. 
ACT.3.22	Ma' chaqaido' da 'naac so Moisés quesaua sachigoxosqauguilo, co'na' 'naac: “Ñi qota'a ñí'maq qara'gaxala' ilatalo qamiri ma'le ca la'qaataxanqajnec, qam chi ralamaxachii rqaỹahi, 'nejem aỹim na' yila'. Na'xaỹaxañiỹo' cá'ogue cá'maq ỹa'xat caqamiri. 
ACT.3.23	Ma' ná'ogue ná'maq se na'xaỹaxana cajo na'qaataxanqajnec, ca' se qaỹalecqajnougui na Israel laseripi chaqai qaỹaqa'viỹa'gue.”
ACT.3.24	Ca' qai'neeta ỹa'xateta'guita nauajo na'xata' sá'ogue só'maq na'qaataxanqajanqaipi, chicqochi'ñi so Samuel, chaqai sá'ogue so liỹaripi. 
ACT.3.25	Naua ỹachaxanta'pe ñi qota'olec ỹaanouguilo saua la'qaataxanqajanqa ỹaatqajam taỹauguilo qamiri. Ma' qaỹahotaque ca ra'maxahi, ma' ñi qota'olec co'na' na'maxate'e' so 'auaxaic qareta'allipi co'na' 'naapega so Abraham: “Ná'ogue na ỹoreta'oguit qomyipi neetalec na 'laua 'uo' da na'aachicyaxac, qam chicqotougui ma'le ca qachaalaxai'ipi.” 
ACT.3.26	Na' ñi qota'olec liỹa nca'laxatec so llaalec, ca' 'au ilatalo qamiri, ỹahotaque ỹaanouguilo qamiri cá'maq no'uen, qaiyi quecá'maq 'óna caqamiri ỹalate' caua se no'viiñi no'ueenataxaco.
ACT.4.1	So Pedro chaqai so Juan ñaq retaqasapougui so qomyipi, co'na' noviriri' so letaxaỹaxanqajanqaipi na qomyipi quena' qaretaxaỹa'pegue' ñi qota'a. Chaqai qai'neeta novi' so lashi ná'maq reloqota'a añi no'ueenaxanaxaqui quiyi Jerusalén, chaqai so ỹalliripi chicqaugui na leenaxat saduceo. 
ACT.4.2	Ỹaatqajam sá'ogue ro'o, ma' so Pedro chaqai so Juan ỹapaxaguinsac so qomyipi, ỹa'xatesac quiyim no'm 'ue ca ileu ishit liỹa nca'leuec, ỹaatqajam re'qoochigui nqohin, ma' liỹa nca'leuec so Jesús. 
ACT.4.3	Ca' qaiconlgoto, qaicoñite', qoỹandaugui añi ncoñiitaxanaxaqui, qaỹoviraqtera'guit ca nete'e, ma' mashic vito' na'le. 
ACT.4.4	Qam 'xoico' quesó'maq na'xaỹaxantapega da na'qaatec, ca huelec; ca noquiiguec só'maq ỹacoñiguit da na'qaatec, ca 'uo' ca quiyim nodaatec so ỹalliripi, 'uo' ca ỹovi' cinco mil.
ACT.4.5	Ca co'na' queca nete'e, ca lapoỹata' quiyi Jerusalén so lashillipi na judioipi, chaqai na qo'xoiquipi, chaqai na rapaxaguinataxanta'pegue na naqataxaquipi. 
ACT.4.6	Qai'neeta ỹalequetaho so Anás, lashi na netaxaỹaxanqajanqaipi, chaqai so Caifás, Juan, Alejandro, chaqai sá'ogue so lauo' so nashillipi quená'maq netaxaỹaxanqajanqaipi. 
ACT.4.7	Ca' qarelaataxana'alo quiyim qanaueguerec so Pedro chaqai so Juan. Ca' qoỹandañigui na lavinñi, ca' qainate':
ACT.4.7	—¿Negue' ca qamiri lelaatqa? chaqai ¿negue' leenaxat ca 'ueenataxañitapega quedajo?
ACT.4.8	Ca' so Pedro no'qaachigui queso Espíritu Santo, ca 'naapegalo':
ACT.4.8	—Qamiri nashil quena judioipi chaqai na qo'xoiquipi quena Israel laseripi, 
ACT.4.9	mashic qamiri qarenachii quedá'maq 'neeta, quedá'maq no'uen qaỹo'uet queca ỹale ralolaxaic, ma' viitaque 'yiiñii negue' cá'maq 'neeto' na' imeuec. 
ACT.4.10	Ca' nagui sa'qaataxanaxalo qamiri, qaiyi ná'ogue ỹa'den na Israel laseripi quenajo ỹale hueete'ena nagui ỹaatqajam imeuec chicqochigui da leenaxat so Jesucristo, Nazaret le'ec, só'maq lauachii chaqai pachiñiho, qam ñi qota'olec liỹa nca'leuec nqai'en. 
ACT.4.11	Qamiri 'imec lo'ollipi, sojo Jesús só'maq ỹaatqajam qa', qam qamiri sqai coñiguit, chaqaiso só'maq ỹovita nagui quiyim ra'ñichiguiñi nqai'en ca 'imec, sqai 'nejem ca liỹa qa'. 
ACT.4.12	Chaqai qaica ca liỹa chicqochigui ca nca'laxa. Ma' ñi qota'olec qaica ca liỹa neenaxat ỹaanema qomi' quiyim qarca'laxaqui, chaqaisoota so leenaxat so Jesús.
ACT.4.13	Co'na' so nashillipi ỹa'den quiyim se no'chiiralec da letaxaỹaxague' so Pedro chaqai so Juan, chaqai retane' quiyim saua ỹale' sqai napaxaguinaxaqa chaqai saua'maxare chaqai qomi', ca 'ue da le'laqa'. Ca' qaỹa'deene' quiyim ỹalequesaugui na nauegaxauaripi so Jesús. 
ACT.4.14	Chaqai da liỹa, ma' só'maq ỹale mashic imeuec qai'neeta hueete'eyi nachaatetañi, vichiguiño' qaica ca qohinac se ỹa'maxañi. 
ACT.4.15	Ca' quiyi, ca qailarerec, qaiyi se ỹaleguero queso lapoxoc, ma' so nashillipi ỹahotaque quiyim noda'ajta', ca retaxaỹata'. 
ACT.4.16	Ca' 'nera'po':
ACT.4.16	—¿Chi negue' ca shinqa'teguelo' saua ỹale'? Ma' ná'ogue na na'ñi na Jerusalén ỹa'den quiyim ỹo'ueete' dajo netanec se qaiuanapega, ca' se seshitaq quiyim soqollictaq. 
ACT.4.17	Qalaxam quiyim sahoqai ca lqodoc dajo, qaiyi sqai eec quiyim qaỹa'den quena qomyipi, sadenaxalgoto' quiyim taachi'ñi tot ỹa'xate' da leenaxat so Jesús.
ACT.4.18	Ca' qaroỹaxane'ogalo, ca' qohinapegalo quiyim chaqa'ma' taachi'ñi quiyim tot ra'qaataxane', chaqai tot rapaxaguinataxantegue da leenaxat so Jesús. 
ACT.4.19	Qam so Pedro chaqai so Juan 'neraco':
ACT.4.19	—Ñaqai 'deenataxañiỹac qamiri tegue' chaqai 'maxaraic quiñi qota'olec quiyim ña'xaỹaxanaxalo qamiri, ca' ñi'maxare, ca' se ña'xaỹaxanaxa. 
ACT.4.20	Ma' qomi' se seshitaq quiyim saxanaxañi sa'xataq cá'maq sauanqachigui chaqai cá'maq sa'xaiqachigui.
ACT.4.21	Ca' so nashillipi ỹaatqajam ỹadeneguelgoto, qam qaỹosoorec. Se qaỹa'den cá'maq qohine'tegue quiyim qaỹouaxane', ma' sá'ogue so qomyipi imaqachintac ñi qota'a quedá'maq 'neeta so qaỹo'uet. 
ACT.4.22	Ma' so ỹale só'maq qaỹomatec, só'maq qailliichigui dajo netanec lodegaxat, mashic napacalgoto cuarenta ñaxari.
ACT.4.23	Ca' so Pedro chaqai so Juan mashic qaỹosoorec, ca' que', querepegue' ca hueeta'ñi ca liỹaripi, ca ra'qaataxanta'pe quedá'ogue dá'maq qaỹa'xatema queso lashillipi na netaxaỹaxanqajanqaipi chaqai queso qo'xoiquipi. 
ACT.4.24	Ca co'na' qara'xaỹalo saua'maxare queda ỹa'xate', ca sá'ogue nqouagaxainot ñi qota'a. Ca 'naaco':
ACT.4.24	—Qami' qara'gaxala', ma' ỹaatqajam qami' qota'olec ro'ueenachiqui' na piguim chaqai na 'laua, chaqai ana huaaxai, chaqai ná'ogue ná'maq nanchaqaina. 
ACT.4.25	Ma' qami' chigoxochiterougui so Espíritu Santo quiyim ra'qaataxan nqai'ñi' so relaachiqui' nashi David, na' 'ñirac:
ACT.4.25	¿Chi'negue ma' ro'o na ỹaleque'ejta' qomyipi?
ACT.4.25	Chaqai ¿chi'negue ma' ỹa'deentapega ná'maq qaica ca 'negue?
ACT.4.26	Na nashillipi quena 'laua na'deenta',
ACT.4.26	chaqai ná'maq na'gaxalateripi lapoỹata',
ACT.4.26	npa'guene'e' ñi qara'gaxala' qota'a, chaqai ca nela' quiyim nashi nca'laxaqui.
ACT.4.27	Ma' llic quiyim so nashi Herodes chaqai so Poncio Pilato lapoỹata' quenajo na'a' lodegaxat, chaqai na chicqauec ỹoqa'a, chaqai na Israel laseripi quiyim npa'guene'e' so co'teeta qachaalqui' Jesús, só'maq rca'acshiqui' quiyim nashi nca'laxaqui. 
ACT.4.28	Ca' saua'maxare co'na' ỹo'ueete' dajo, ỹaatqajam taachigui nqai'ne' dá'maq shi'gue 'maxachisañi, ca ipaquichigui nqohin. 
ACT.4.29	Qam nagui qami' qara'gaxala' qota'olec, 'ajñi' da npa'guenaxague', ca' 'ỹaañitem ca la'ñaxague' lavilli' caua relaataxahi', qaiyi ma' ỹa'xate' naua ra'qaataxahi' qaica ca no'chiiraque, 
ACT.4.30	chaqai ỹomaterec na ralolaxaic quedá'maq rquesaxanaxa'e', chaqai ỹo'ueete' na netanqaipi chaqai na se qaiuanapega, quiichigui da leenaxat so co'teeta qachaalqui' Jesús.
ACT.4.31	Ca co'na' ime da nqouagaxainaxague', ca' i'loxol ca neesa'ñi lapoota'ta'. Ca sá'ogue qano'xataxachichigui queso Espíritu Santo. Ca' qaica ca no'chiiraque ỹa'xatesac da la'qaatec ñi qota'olec.
ACT.4.32	Ca 'xoico' só'maq mashic ỹacoñiguit da na'qaatec, ca' qana'yiinchigui quiyim 'oonoqui' da na'deenataxanaxac. Qaica ca se ỹasen ca louenec, ma' na nouenqaipi ná'ogue qanouantagui. 
ACT.4.33	Ca' so nelaatqaipi 'xoic da lquesaxanaxa, ca' eec da na'qaataxanaxac, qaỹa'xatetac so qara'gaxala' Jesús quiyim mashic liỹa nca'leuec. Ca' ñi qota'a 'xoic da lqouagaxa quesá'ogue so qomyipi. 
ACT.4.34	Sqaica ca 'ue ca ỹouentaque, ma' ná'ogue ná'maq 'ue na na'laua chaqai na 'ue na lauo', imen, ca ỹodouo ana laseuete, 
ACT.4.35	ca ỹaanema saua lelaatqa so Jesús. Ca saua'maxare, ca ỹasectaqchirigui, naloqojonterec quecá'maq taachi'ñi ca nouenaxanaxa. 
ACT.4.36	Ca' 'uo' so ỹale ỹalequetaho, leenaxat José, ne'xaỹoqsoqo' yi delec leenaxat Chipre, so'maxare chicqaugui na lotauaripi na netaxaỹaxanqajanqaipi, llaalqaipi so Leví. Ca' saua nelaatqa ỹahote da dalaxaic leenaxat Bernabé. Dajo neenaxat 'naac: Cá'maq lo'daxachigui na neuel. 
ACT.4.37	Sojo ỹale chaqaiso só'maq imen ca na'laua, ca ỹodouo aca laseuete, ca ỹaanema saua lelaatqa so Jesús.
ACT.5.1	Qam so liỹa ỹale leenaxat Anaías chaqai aso loua Safira, saua'maxare imeene' ca na'laua'. 
ACT.5.2	Sojo ỹale na'deene'e' aso loua quiyim ỹoxojñi so lahi aso laseuete so na'laua'. Ca' ỹodouo so lahi quesaua nelaatqa 'ec sá'ogue nalo'ojta'. 
ACT.5.3	Qam so Pedro 'naaco':
ACT.5.3	—Ananías, ¿chi'neco' ma' inoxono' so na'ỹaapec cañi re'taxanata'e' quiyim ỹo'uet quiyim na'majñitot so Espíritu Santo, ca sectaqchirigui aca laseuete so na'lauahi? 
ACT.5.4	¿Mashic 'ec se qatooỹaqui'o' ca 'laua? Chaqai mashic ime miiñi', ca ¿mese qadami'o' acá'maq laseuete? Qam ¿chi'neco' quiyim taachiquio' qavilli' quiyim 'viichi' dajo? Se na'majñitot ca chaqai qom, qam qami' na'majñitot ñi qota'olec.
ACT.5.5	Ca co'na' 'xaỹa dajo so Ananías, ca huaañi, ca' chaqa'ma' ileu. Ca sá'ogue só'maq mashic ỹa'den dajo, ỹaatqajam 'xoic da lqolonaxa. 
ACT.5.6	Ca novirero' saua ne'naqa, ca' qalepategue so'maxare, ca qaỹodouec, ca qaishinñi.
ACT.5.7	Ca co'na' ncopa, 'uo' ca tres horas, ca noviro' aso loua so Ananías. Aso'maxare se ỹa'den da 'neeta so loua. 
ACT.5.8	Ca' so Pedro inato' aso'maxare:
ACT.5.8	—Aỹim 'qaataxañitem. ¿Chaqaso' aso laseuete ca na'lauahi na' miiñii?
ACT.5.8	Ca' so'maxare 'naaco':
ACT.5.8	—Ajá'a, chaqaso.
ACT.5.9	Ca' so Pedro 'naapego' aso'maxare:
ACT.5.9	—¿Chi'neco' na'yiiñigui quiyim viitaque 'guiñii so Espíritu chicqo'ot ñi qara'gaxala'? Queda pa'aauec chita'gue novirero dauá'maq ỹodoorec ishiñiñi ca roua'e'. Ca' naquita qai'neeta qarodo'irec.
ACT.5.10	Ca' quiyi, ca chaqa'ma' huaañi aso'maxare, ca ileu quiyi reloqota'ñi so Pedro. Ca' novirero saua ne'naqa, ca' iuaneterelec ileu, ca lotqai qaỹodouec, qaishinñi, qaỹauaxaỹaxante'e' yi loua. 
ACT.5.11	Ca sá'ogue só'maq mashic ỹacoñiguit da na'qaatec chaqai so liỹaripi co'na' ỹa'den dajo, ca ỹaatqajam 'xoic da lqolonaxa.
ACT.5.12	Quesaua Jesús lelaatqa 'xoic na qaỹo'uet quena netanec chaqai na se qaiuanapega quena qomyipi, ca sá'ogue lapoỹata', hueeta'ñi yi nasoxoc yí'maq leenaxat Nasoxoc so Salomón. 
ACT.5.13	Qam sqaica ca lapoouo quená'maq saqa' icoñiguit yi na'qaatec, qam na'maxare ỹaatqajam imaqachin ná'maq lapootecta'. 
ACT.5.14	Ca' 'xoic na dalaxaic huelec so qara'gaxala', ỹale chaqai ana 'aalo. 
ACT.5.15	Ca vire'ta quiyim qanaueguec na ralolaxaic quenaua nayico, ca' qaillaalgoto naua lomalate' chaqai naua lacanqa. Ca' quiyim que'tegueyi so Pedro, ca ỹovira'ogalo ca la'al saua'maxare. 
ACT.5.16	Chaqai quena na'aateripi sqoỹoxe'oga 'xoic na qom novira'a yi Jerusalén, nodou'a na ralolaxaiquipi chaqai na 'ue na le'ec lecmaxaic. Qam ná'ogue imeuec.
ACT.5.17	Ca' so lashi na netaxaỹaxanqajanqaipi chaqai so lotauaripi naneretaugui na leenaxat saduceo, saua'maxare 'uo' da lpa'guenaxanqa'. 
ACT.5.18	Ca' qaiconlgoto saua lelaatqa so Jesús, ca qaicoñite', qoỹandaugui añi ncoñiitaxanaxaqui late'ogue'. 
ACT.5.19	Qam queca pe so chicqashiguim qota'a lelaatec ỹauachiguilo naua lasomi' aca ncoñiitaxanaxaqui, ca naqata'alo saua'maxare. Ca 'naapegalo:
ACT.5.20	—Mohi, nachaachiñi cañi no'ueenaxanaxaqui quena Jerusalén, ca' 'qaataxañii quiyi qomyipi queda nca'laxa dalaxaic.
ACT.5.21	Ca co'na' 'xaita dajo, ca co'na' nete'etam queca liỹa na'xa'a, ca inoxondougui añi no'ueenaxanaxaqui, ca rapaxaguinataxanta'pe.
ACT.5.21	Qam só'maq lashi na netaxaỹaxanqajanqaipi chaqai so lotauaripi lapoonta' na nashillipi ỹo'ueetegueñi na leloxoỹaxaquipi, ná'maq paguec qo'xoiquipi quena llaalqaipi so Israel. Ca qarelaataxane'ogalo saua lelaatqa so Jesús cañi neesaugui ncoñiitaxanaxaqui. 
ACT.5.22	Qam co'na' ỹovirere'oga aca ncoñiitaxanaxaqui saua nouaataxanaq lase', ca' caua'maxare sqaicaua. Ca pile' quiyim ỹahote da na'xaỹaxac. 
ACT.5.23	Ca 'neraco':
ACT.5.23	—Sa'ajanqatac añi ncoñiitaxanaxaqui napoochigui chaqai daua nouaataxanaq lase' 'vii, reloqosa'alo naua lasomi'. Qam cana' sauataxagui, qaica ca sanataxa quena lauel.
ACT.5.24	Qam so lashi na netaxaỹaxanqajanqaipi chaqai so lashi na reloqota'a añi no'ueenaxanaxaqui chaqai so lashillipi na netaxaỹaxanqajanqaipi, ca saua'maxare co'na' ỹa'deene' dajo, ca nenatetecta' tegue' canchaqa taỹa'gue dá'ogue dajo. 
ACT.5.25	Ca' quiyi, ca 'uo' so ỹale ỹoviro, ca 'naapegalo':
ACT.5.25	—Dauá'maq ỹale' ỹañiỹaugui añi ncoñiitaxanaxaqui, hueese'e añi no'ueenaxanaxaqui, rapaxaguinataxanta'pe quena qom.
ACT.5.26	Ca' eec so lashi ná'maq reloqota'a añi no'ueenaxanaxaqui, liỹa' saua nouaataxanaq lase', naueguero saua'maxare. Qam ỹa'maxate'teguelo, ma' no'chiisa'a na qom quiyim qainaxai' quena qa'. 
ACT.5.27	Ca co'na' qanoviraxate', ca qaỹaueguereu'a so lapoota'ta' nashillipi quiyim qaỹo'uet ca leloxoỹaxac. Ca' so lashi na netaxaỹaxanqajanqaipi 'naapegalo' saua'maxare:
ACT.5.28	—Qomi' sqaica ma' sa'maxarenaq quet quiyim paxaguinataxañita'pegue da leenaxat so Jesús. Qam ¿negue' dá'maq 'viichitac? Mashic no'xataxachiigui ná'ogue na Jerusalén quedá'maq rapaxaguinataxanaxaguii qamiri, chaqai viitaque pataxailgoto qomi' quiyim qarasauaxaset da lelauaxa so ỹale.
ACT.5.29	Ca' so Pedro chaqai saua liỹa' nelaatqa 'nera'po':
ACT.5.29	—Qam qomi' ỹaatqajam paguec ña'xaỹaxanaxa ñi qota'olec quecanchaqaica qom. 
ACT.5.30	Ñí'maq qota'olec queso 'auaxaic qareta'allipi, ñí'maq liỹa nca'leuec nqai'en so Jesús, só'maq qamiri lauachii chaqai togoxoiuo queso npatenaxala'. 
ACT.5.31	Qam ñi qota'olec ỹaueguegue da piguim, ca ỹana'gue da loic, chaqai ỹanagui quiyim nashi chaqai nca'laxaqui. Ma' ñi'maxare ỹahotaque ledaaqa' quiyim netacocha, ca ỹalate' naua lanatqa na Israel laseripi, qaiyi qaỹapalaxate' naua lasauaxasete'. 
ACT.5.32	Ca' quedajo seuanqachigui qomi', ca sa'xataq chaqai so Espíritu Santo, só'maq ñi qota'olec ỹaanem ná'maq na'xaỹaxana.
ACT.5.33	Ca co'na' 'xaỹa dajo so nashillipi, ca ỹaatqajam ro'o, ca' ỹahosaque qaỹalauate' saua'maxare. 
ACT.5.34	Qalaxam queso nashillipi 'uo' so ỹalequetaho fariseo, leenaxat Gamaliel. So'maxare napaxaguinataxanaq quena nelaataxanaxaquipi, ma' so'maxare na qomyipi ỹapacauec nqai'en. So'maxare nachajñi, ca 'naapegalo quiyim qaỹaueguere'oguiyi lecocho'qui' saua lelaatqa so Jesús. 
ACT.5.35	Ime, ca' 'naapega so nashillipi:
ACT.5.35	—Qamiri ỹale' Israel lase', rovichiỹari'o' quedá'maq sham 'ñii'teguelo dauajo ỹale'. 
ACT.5.36	Ñaq no'viñigue quiyim 'vio' saua na'xata' na' ne'laxashiguim so Teudas, ỹa'xat quiyim so'maxare ỹaatqajam 'ue da 'negue, ca qaico'uajlec queso 'uo' ca cuatrocientos ỹalliripi. Qam qaỹalauat, ca sá'ogue só'maq coỹareta'pegue' neuagaxatac, ca' da lo'ueenataxanaxac chi na'lliichiguiñi. 
ACT.5.37	Chaqai ñaqai cha'gue nachinchigui so na'xa'a na' qoỹiriñi na qomyipi na' nachaxan so leenaxat Judas, le'ec yi Galilea, qai'neeta 'xoic so qomyipi quegue; qam qai'neeta qaỹalauat, ca sá'ogue neuagaxatac só'maq coỹareta'pegue'. 
ACT.5.38	Vichiguiño' nagui 'xañiỹa'pe dauajo ỹale', mesqa 'iỹapega'alo. Ma' no'm dajo chi lo'ueenataxanaxac na qom, ca ime'uegue ma'le. 
ACT.5.39	Qam no'm ñi qota'olec lo'ueenataxanaxac, ca' qamiri sqai shichii huagaxachiỹac. Vichiguiño' rovichiỹari', 'neeto' loguiita'pegue', pa'guiñitac ñi qota'a.
ACT.5.40	Ca sá'ogue so qomyipi chaqaida nqai'en da la'qaatec so Gamaliel. Ca qaroỹaxane'ogalo saua Jesús lelaatqa, ca qaỹouaxane', ca' qaỹaqatalo quiyim tot liỹa ỹa'xate' da leenaxat so Jesús. Ime, ca' qoỹaxandec. 
ACT.5.41	Qam ỹaatqajam 'xoic da netoonaxague' saua lelaatqa so Jesús co'na' que', chicqoterougui so nashillipi, ma' ñi qota'a ỹoviraqta'alo da ne'naxague' souesapigui da leenaxat so Jesús. 
ACT.5.42	Ca lama'xa sqai ỹaxañiñi da lapaxaguinataxanaxague' quiyim ỹa'xatesac so Jesucristo naua'que naua na'xata', quiñi no'ueenaxanaxaqui chaqai quenaua na'aate'.
ACT.6.1	Ca' quesaua na'xata' noquiiquetauec na icoñiguit da na'qaatec, ca ná'maq ỹa'xate' naua griego la'qaatqa chi nco'uaata'ta' quená'maq ỹa'xate' naua judío la'qaatqa. Ma' saua'maxare 'neraco' quiyim aná'maq pa'ỹe aná'maq ỹa'deene' naua griego la'qaatqa sqailligueme' qaicochiỹa quena' qaimeenec na na'ic quiyi na'xa'a. 
ACT.6.2	Ca' saua doce lelaatqa so Jesús lapoondeta' sá'ogue só'maq mashic ỹacoñiguit da na'qaatec. Ime, ca 'nerac:
ACT.6.2	—Se ỹa'maxañi quiyim qomi' saxanaxañi da qara'qaataxanaxac quiyim sa'xataq da la'qaatec ñi qota'olec, ca qaralamaxalec semeenaxauec na na'ic. 
ACT.6.3	Vichiguiño' qamiri qarqaỹa', michiỹaque caqamiri caua siete ỹale' cauá'maq qaipi'ỹa'alo quiyim ỹo'ueete' dajo, chaqai 'ue na ỹa'deene' chaqai no'qaachiguilo queca Espíritu Santo, ca chaqaicaua ma'le caua ỹa'ajandac da no'ueenataxanaxac. 
ACT.6.4	Ca' qomi' qolqatalec da qanqouagaxainaxac chaqai sapaxaguinataxanaxague da la'qaatec ñi qota'a.
ACT.6.5	Ca sá'ogue ỹa'maxarenta dajo. Ca qanca'au'a so Esteban só'maq no'qaachigui queda lpi'ỹaxac chaqai quiñi Espíritu Santo, chaqai so Felipe, so Prócoro, so Nicanor, so Timón, so Parmenas, chaqai so Nicolás só'maq na'ñi yi Antioquía. So'maxare shi'co' quen huelec da lo'ueenataxanaxac na judioipi. 
ACT.6.6	Co'na'le, ca qaỹaueguero saua'maxare quiyi hueese'e saua Jesús lelaatqa. Ca qanqouagaxainlgoto chaqai qaỹashil-lgoto saua'maxare.
ACT.6.7	Ca' da la'qaatec ñi qota'a lama'xa nqo'neetauec, ca 'xoic na icoñiguit da na'qaatec quiyi Jerusalén. Vire'ta na netaxaỹaxanqajnec quena judío laseripi ỹacoñiguit da na'qaatec quiyim pi'ỹa'a.
ACT.6.8	So ỹale leenaxat Esteban no'qaachigui queda nquesaxanaxa chaqai queda lqouagaxa ñi qota'a. Vichiguiño' ỹo'uet na se qaiuanapega quena qomyipi chaqai na netanqaipi. 
ACT.6.9	Ca 'vio' saua ỹale' naneresau'a añi napoonaxanaxaqui leenaxat lapooqo' na qaỹosouec na'aquipi, chaqai saua liỹa' chicqora'gue da Cirene, da Alejandría, da Cilicia, chaqai da 'laua Asia. Ca' chaqaiso só'maq retaqata'guit so Esteban. 
ACT.6.10	Qam qaica ca lligo, ma' so'maxare quena' retaqa, da la'deenaxanaxa ỹachigoqto'ot so Espíritu Santo. 
ACT.6.11	Ca 'vio' saua qaishiuetene' quiyim 'nerac 'qaachirigui so'maxare quiyim se ỹa'maxañi ca ỹa'xat queso Moisés chaqai quiñi qota'a. 
ACT.6.12	Ca' queda, ca 'em ro'o so qomyipi chaqai so qo'xoiquipi, chaqai so rapaxaguinataxanta'pegue na naqataxaquipi. Ca' qai'guentalec so Esteban, ca qaiconlec, qaỹauegueu'a so nashillipi ỹo'ueetegueñi na leloxoỹaxaquipi. 
ACT.6.13	Qaidaanapigui qai'neeta caua liỹa', qaỹahotaque quiyim se ỹa'maxañi ca ỹa'xate'. Ca 'neraco':
ACT.6.13	—Najo ỹale ỹaatqajam sqai ỹaxanñi quiyim se no'uen na ỹa'xatetac, pa'guentac añi co'teeta no'ueenaxanaxaqui quena Jerusalén chaqai na naqataxaquipi chicqo'ot na'le so Moisés. 
ACT.6.14	Najo ỹale ỹaatqajam sa'xaiqa'ta na' 'naac quiyim sojo Jesús, Nazaret le'ec, quiyim 'naaco' ỹopoxoỹaxachigui añi qaro'ueenaxanaxaqui, chaqai 'naaco' quiyim ỹadalaxate' naua qano'ueenataxaco, qaỹalate' naua no'ueenaqterañi lapaxaguinataxanaxaco na'le so Moisés.
ACT.6.15	Ca' so nashillipi chaqai sá'ogue só'maq nqa'xantañi quiyi'maxare, co'na' ra'ỹo'ot so Esteban, ca ỹoqa'a na lashic, 'nejem na lashicyaxac na chicqashiguim qota'a lelaatec.
ACT.7.1	Ca' so lashi na netaxaỹaxanqajanqaipi inat so Esteban:
ACT.7.1	—¿'Nesam llic dá'ogue dataq qaỹa'xatetac?
ACT.7.2	Ca so'maxare 'naaco':
ACT.7.2	—Ỹaqaỹarolqa chaqai qamiri ita'alolqa, ñaq na'xaỹaxañiua'. Ñí'maq chalego lecaic qota'olec coqomi' na' nachaxana so 'auaxaic qareta'a Abraham co'na' neeta'ñi yi 'laua Mesopotamia, co'na' saqa' lachi, quepegue' yi 'laua Harán. 
ACT.7.3	Co'na' ñi'maxare 'naapega so Abraham: “Oquire'e najo ñi'sa'ñi 'laua chaqai ná'ogue na qauochi' laseripi. Quirepegue' yi 'laua yí'maq sachaxana qami' ma'le.” 
ACT.7.4	Ca' so Abraham ca'e yi neeta'ñi leenaxat Caldea, ca quepegue' yi Harán, ca na'ñi. Ca hua'ño'yi, ca ileu so leta'a, ca' ñi qota'olec nauega so Abraham najo 'laua nataq ñiita'ñi nagui. 
ACT.7.5	Qam sqaica ca qoỹaanem quenajo 'laua quiyim ỹaatqajam lalamaxaret la'a'. Se qaỹa'ue cá'maq chi nco'matqa'. Qalaxam ỹaatqajam llic quiyim qohinapega qoỹaanem najo 'laua, chaqai ma' ime ileu, ca cá'maq llaalqaipi chaqaica ma'le ca qoỹaanem. Qam quesojo na'xa'a queca na'le saqa'leca ca llaalec so Abraham. 
ACT.7.6	Chaqai qai'neeta ñi qota'olec 'naapego' quiyim ca llaalqaipi so Abraham taata'a quiyim ỹoqa'a ca neetalec 'laua ma'le, chaqai qai'neeta na'aquipi, chaqai se qaỹa'maxata'gue, vire'ta ỹovite' cuatrocientos ñaxari. 
ACT.7.7	Chaqai qai'neeta 'naac ñi qota'olec: “Aỹim sa'ue ca nouaxanaxaset ma'le cá'maq qomyipi cá'maq qamiri la'aquipi. Ime, ca' ca'e ca hueeta'ñi, ca nacpegue' najo viita'ñi, ca ỹo'uet da ỹo'ueenataxanaxac.” 
ACT.7.8	Ñi qota'olec ỹa'uo' da quiyim na'maxate'e' so Abraham co'na' 'naapega quiyim ỹa'ue so netanec na loshicmaxa, chi ỹauaaque netanec queda na'maqataxague'. Vichiguiño', co'na' ne'qaañi so Isaac, ca' so Abraham ỹo'uet so netanec co'na' ỹovite' ocho na'xata'. Chaqai qai'neeta só'maq Isaac co'na' 'ue so llaalec Jacob, chaqai so Jacob qai'neeta ỹo'uet na netanec so llaalqaipi só'maq ỹovireta'a quiyim neta'allipi queso doce ne'qaipi chicqotaugui so Israel.
ACT.7.9	Sojo llaalqaipi so Jacob, chaqaiso so sachigoxosoxougui. Sojo nqaỹaripi pa'guen so lanoq, leenaxat José. Ca' qaimen, ca qaỹaueguegue da 'laua, leenaxat Egipto. Qam ñi qota'olec liỹaatac so José. 
ACT.7.10	Ca' quepaqataxanteguelec quená'ogue na ne'guenaxaquipi, chaqai ỹaanem da la'deenaxanaxa, ca vire'ta qanqo'ta queso nashi quiyi Egipto, leenaxat Faraón. Ca' chaqaiso só'maq nashi Faraón ỹana'ñi quiyim so José lpa'axaua nashi, chaqai idaanlec cá'maq la'a' so nashi.
ACT.7.11	Co'na' novi' ca nqopaaxa, ỹaatqajam 'xoic da ne'xoric imaalec yi 'laua Egipto chaqai yi Canaán. Ca' saua 'auaxaqa qareta'al qaica ca ỹa'gue'. 
ACT.7.12	Qam co'na' so Jacob 'ue ca la'xaỹaxac quiyim 'ue na trigo quiyi Egipto, ca ilate' queda saua llaalqa. Saua'maxare chaqaisaua saua 'auaxaqa qareta'al, ca' dajo dá'maq 'auaxaic llicyaxague'. 
ACT.7.13	Ca co'na' liỹa que', ca' so José nachaxanalo quiyim chi lqaỹa'. Ca quiyi so nashi quiyi Egipto ỹa'den ca qomyipi chicqaugui so José. 
ACT.7.14	Ca' so José relaataxane so leta'a Jacob quiyim qanauec chaqai sá'ogue so lauo', ca quiyim sá'ogue ỹovi' setenta y cinco qomyipi. 
ACT.7.15	Ca' chaqaida da 'neeto' quiyim so Jacob taigue da Egipto, ca na'ñi. Ca hua'ñiyi co'na' ileu, chaqai qai'neeta só'maq 'auaxaic qareta'allipi ileua'anyi. 
ACT.7.16	Ca' so lpi'naqaipi, co'na' ncopa, ca qanaviguishiguim, qaỹodo'ogue da Siquem. Ca' quiyi, ca qaishinñi cañi lahi' quiyi 'laua shi'co' lishiujnaxanaxat so Abraham, ỹauaaque napal loma', ỹachigoxotaugui so llaalqaipi so leenaxat Hamor, na'ñi yi Siquem.
ACT.7.17	Ca co'na' ipalata'a ca laloqo' quiyim ỹovirelec i'taxajñi da la'qaatec ñi qota'a co'na' na'deenta'pegue' so Abraham, ca' noquiiguec na Israel laseripi, paguec 'xoic co'na' neeta'ñi yi Egipto. 
ACT.7.18	Qam co'na' dalaxaic so nashi quiyi Egipto, só'maq se iuanapega so José. 
ACT.7.19	Sojo nashi ỹayin so qouo', se ỹa'maxata'gue so 'auaxaic qareta'allipi, 'naapega quiyim ỹalat na llaalec chita'gue ne'qaañi, qaiyi chi nanoiquentac ileu. 
ACT.7.20	Ca' quesauajo na'xata' chaqaisaua huauguilo quiyim ne'qaañi so Moisés. Qam sojo noctoqui' ỹaatqajam lqo'itaxat ñi qota'olec, ca' saua leta'al cochiisapega quiyi la'aate' quesaua tres shiriguiri. 
ACT.7.21	Qam co'na' ỹovirelec quiyim qaỹalat, ca anaco' aso llaale so nashi quiyi Egipto, ca ne'pala, ca iỹaaqain, ca 'ec nqai'en ca llaalec. 
ACT.7.22	Ca' quedajo so Moisés ỹaatqajam qaỹapaxaguinegue dá'ogue da na'deenaxanaxa quiyi Egipto, chaqai qai'neeta quesaxanaxaic quena' 'ue ỹa'xat chaqai quena' 'ue da ỹo'uet.
ACT.7.23	Ca co'na' ỹovite' cuarenta ñaxari so Moisés, ca ỹahotaque ra'pichiu'oga so lauo' Israel laseripi. 
ACT.7.24	Ca' quiyi, ca 'uo' so iuane'ta Egipto le'ec ỹouaxantac so Israel le'ec. Ca' so Moisés quepaqataxanlec so Israel le'ec, ỹa'ue lovi', ca ỹalauat so Egipto le'ec. 
ACT.7.25	Ma' so Moisés 'neetapigui lauel queso lqaỹaripi Israel laseripi ỹa'den quiyim ñi qota'a ỹouen ma'le quiyim naqata'a so lauo', qam so'maxare se qaỹa'den. 
ACT.7.26	Ca' queca liỹa nete'e, so Moisés iuanejlgoto saua dos Israel lase' nco'uaatecta', ca ma' so'maxare ỹahotaque quiyim nemanata', ca 'naapegalo: “Qamiri, chaqaiqamiri nqaỹa', qam ¿chi'negue ma' nqa'viiñitecta'?” 
ACT.7.27	Qam só'maq qa'viita'pegue so liỹa ỹamaxañi so Moisés, ca' 'naapega: “¿Negue' ca ỹanagui quiyim qami' qarashi chaqai quiyim ỹa'ue ca lasauaxaset coqomi'? 
ACT.7.28	¿Vi'taque yalauachi aỹim qai'neeta, 'nejem scavit na' lauachi yi Egipto le'ec?” 
ACT.7.29	Ca co'na' 'xaỹa dajo so Moisés, ca 'eet, taigue yi 'laua leenaxat Madián. Ca' yi neeta'ñi, qam 'ec ca qom ỹoqa'a ca chicqa'gue. Ca' quiyi, ca 'on, ca 'vio' saua dos llaalqa.
ACT.7.30	Ca co'na' ime' saua cuarenta ñaxari quiyim so Moisés hueetalec yi 'laua sqaica qom, sqoỹoqaque aso qa' ladocai leenaxat Sinaí. Ca' quiyi hua'ñi, ca qanachaxana queso chicqashiguim qota'a lelaatec, hueetaugui aso qo'paqo'lli' ỹaviquetaugui. 
ACT.7.31	Ca' so Moisés chalego le'laxa queda lauanaxanaxac. Ca' noquiiga'a, ỹahotaque quiyim ỹaatqajam ỹa'ajanta. Ca' quiyi, ca' 'xaỹa ñi qara'gaxala' qota'a, 'ne'teco'yi da la'qaatec: 
ACT.7.32	“Ỹim ná'maq ỹim qota'olec quesaua 'auaxaqa qata'alli' Abraham, Isaac, chaqai so Jacob.” Ca' so Moisés ỹaatqajam i'loxolqachit da lqolonaxa, ca' se ishit ra'ỹa'a. 
ACT.7.33	Ca' ñi qara'gaxala' 'naapego': “Naqachi' naua qapelachichi', ma' 'ue da lichic najo co'vi'sa'ñi 'laua ma' ỹalamaxaret. 
ACT.7.34	Ma' ỹim seuana da nqa'viic yi ỹalamqateripi neeta'ñi yi Egipto, sa'xaỹa da laualaxac. Ca vichiguiño' yinotegue'sop, sahotaque ñaqata'a. 'Anta, ma' selachitegue ma'le da Egipto.”
ACT.7.35	Qam saua'maxare shi'co' se ỹa'maxarene' so Moisés co'na' qohinapega: “¿Nega'ỹo' ca ỹanagui quiyim qami' qarashi chaqai quiyim michiraque ca qarasauaxaset?” Qam ñaqaiyiita ñi qota'olec ila' quiyim nashi chaqai quiyim ỹosouec so lauo' Israel laseripi, chaqai viichigui nqai'en co'na' nachaxan nqai'en so lelaatec chicqashiguim 'maqatougui aso qo'paqo'lli'. 
ACT.7.36	Ca' chaqaiso so Moisés so naqatec so 'auaxaic qareta'allipi na' neeta'ñi yi Egipto, chaqai chaqaiso so ỹo'uet ná'maq se qaiuanapega chaqai na netanqaipi co'na' neeta'ñi yi Egipto, chaqai co'na' ỹovita aso huaaxai, leenaxat Huaaxai Toc, chaqai co'na' ỹovita yi 'laua qaica qom chaqai quesaua'que saua cuarenta ñaxari. 
ACT.7.37	Chaqai chaqaiso so Moisés só'maq 'naapega so Israel llaalqaipi, 'naaco': “Ñi qota'olec nelatalo qamiri ma'le ca la'qaataxanqajnec, qam ca'maxare chi ralamaxarichii rqaỹahi, 'nejem aỹim na' yila'. Na'xaỹaxañiỹo' ma'le ca'maxare.” 
ACT.7.38	Chaqaiso so Moisés so ỹalequetaugui so qomyipi na'le quiyi 'laua qaica qom, chaqai ỹalequetaho so chicqashiguim qota'a lelaatec na' retaqa caso qa' ladocai leenaxat Sinaí, chaqai saua 'auaxaqa qareta'al. Ca chaqaiso só'maq ỹacoñiguit da na'qaatec chicqaugui da nca'laxa, ca ỹoviraqta'ogalo qomi'.
ACT.7.39	Qam só'maq 'auaxaic qareta'allipi se na'xaỹaxana so Moisés, chaqaidaata quiyim se qaỹa'maxaringuit, ma' ỹahotaque pilegue da Egipto. 
ACT.7.40	Ca' qohinapega so Aarón: “Sahoqotaque quiyim 'viichi' caua qarashiilqa qota'olqa, qaiyi chaqaicaua caua qara'gaxalate'. Ma' se sa'deenaq ca 'neeto' ca Moisés cá'maq naqaterec qomi' na' senqata'ñi yi Egipto.” 
ACT.7.41	Ca' so qomyipi ỹo'ueeto' so huaqui llaalec, ỹahotaque la'gaxala'. Ca co'na' ime, ca ralauataxanlec quená'maq chi laloipi, ỹa'ue lachitaxanataxanaxat quiyim ỹaanot so ladenqatec. Ca netoonta'pegue só'maq chi lo'ueenatec. 
ACT.7.42	Ca' quiyi, ca ñi qota'olec noỹootec queso qomyipi, ca ỹaxanegue quiyim ỹashiilatac nanchaqaina huo'ot na piguim. Qam chaqaida dá'maq 'au naneretañi quesauá'maq 'auaxaqa la'qaataxanqajanqa ñi qota'a, na' 'nerac:
ACT.7.42	Qamiri Israel laseripi, quesauajo cuarenta ñaxari na' viita'ñi yi 'laua qaica qom,
ACT.7.42	¿'uo' ca qalohi lauachii, ca 'ỹaañiỹot aỹim quiyim rachitaxanataxanaxachii?
ACT.7.43	'E', mesqaida, ta'ta'a 'xachitegueri' so qaỹauaaque lopele' so 'ñiỹac qota'olec, leenaxat Moloc,
ACT.7.43	chaqai aso neuaqajñi so 'ñiỹac qota'olec Renfán,
ACT.7.43	sauá'maq chaqaqamiri ro'ueenataxahi, viitaque quiyim nqouagaxaiñitacoto.
ACT.7.43	Vichiguiño' aỹim nagui so'yiỹauec quena ñiita'ñi ra'aari, ca so'yiỹa'gue da pa'aauec queda lahi yi Babilonia.
ACT.7.44	Quiyi 'laua qaica qom, ca saua 'auaxaqa qareta'al hueeto'oto so nopele' lodegaxat, ca' chaqaiso hueesaugui saua qaỹa'maxateta'pe lomalate' naua la'qaatqa ñi qota'olec. So nopele' co'na' ñi qota'olec ỹamaxalec quiyim ỹo'uet so Moisés, ca ỹadenaxachichigui cá'maq no'ueenataxac co'na' qaiuanaxanaxanegue so'maxare. 
ACT.7.45	Ca' sojo nopele' 'au ỹacoñiguit so 'auaxaic qareta'allipi, ca' queetagui sá'ogue chaqai sauá'maq liỹareta'pe so Josué qai'neeta ne'xatete' co'na' nenoxonda'a najo 'laua. Qam najo 'laua neetalec so ỹoqa'a qomyipi ỹoreta'oguit, só'maq ñi qota'olec ỹo'daauec, ỹahotaque quiyim la'a' najo so 'auaxaic qareta'allipi. Ca' chaqaida 'neeta ỹovireta'guit so nashi David. 
ACT.7.46	Ca' sojo David ỹaatqajam qanqo'ta quiñi qota'a, ca so'maxare ỹahotaque quiyim ỹo'uet ca lauo' ñi qota'olec queso 'auaxaic qareta'a Jacob. 
ACT.7.47	Qam so llaalec Salomón chaqaiso' só'maq ỹo'uet ca lauo' ñi qota'olec. 
ACT.7.48	Qam quiñí'maq qota'olec ma' ỹaatqajam lodegaxat, ca' se ishit quiyim neetaugui ca 'imec, lo'ueenatec ca qom. Ma' 'naac só'maq letaxaỹaxanqajnec ñi qota'a:
ACT.7.49	Na piguim ñqa'xanqa' quiyim soiquentac ná'ogue,
ACT.7.49	chaqai naua ipiaate' co'ueesalec na 'laua.
ACT.7.49	Ca ¿nega'ỹo' ca 'neeta ca iuo' quiyim 'viichii? 'naac ñi qara'gaxala',
ACT.7.49	loqo'm ¿negue' cá'maq hua'ñi cá'maq ỹa'maqachiguiñi ñco'matqa'?
ACT.7.50	¿Se ỹo'ueenatco' ná'ogue ná'maq nanchaqaina?
ACT.7.51	Ca so Esteban ñaqai queetalec 'neetapega so nashillipi:
ACT.7.51	—Qam qamiri ỹaatqajam 'ñaaxai añi re'taxanatahi, chaqai se na'xaỹaxañii chaqai añi re'taxanatahi 'ec ná'maq se ỹauanapega ñi qota'olec. Chaqaidaata quiyim se remii npa'guiñita'pegue' ñi Espíritu Santo, chaqai 'ñiita so 'auaxaic qata'illipi. 
ACT.7.52	¿Nega'ỹo' ca quesaua qota'a la'qaataxanqajanqa se qaiqa'viỹa'gue queso 'auaxaic qata'illipi? Saua'maxare ỹalauate'o' sauá'maq ỹa'xatesa'guit da loviraxac só'maq ipacqajanchigui ỹo'uet da la'qaatec ñi qota'a. Ca nagui novi' so'maxare, ca qamiri chaqai coñijlec, lauachii. 
ACT.7.53	Qamiri co'na' coñiguit da nelaataxanaxaquipi chigoxochi'ot so chicqashiguim qota'a lelaatec, qam qamiri se na'xaỹaxañiỹa.
ACT.7.54	Ca co'na' 'xaỹa dajo so nashillipi, ca' ỹaatqajam ro'o, ca mashic ỹa'que'ta na laqa', paguelec na lauel queso Esteban. 
ACT.7.55	Qam so Esteban no'qaachigui queso Espíritu Santo, ca co'na' ra'ỹaashiguim quena piguim, ca iuane'ta so lauaq ñi qota'a, chaqai so Jesús nachaatetañi queda loic ñi'maxare. 
ACT.7.56	Ca 'naaco':
ACT.7.56	—¡'Ajñii! Seuana na piguim nauatetaugui, chaqai ñi ỹale llaalec pa'aata'gue da loic ñi qota'olec.
ACT.7.57	Qam so qomyipi ỹapouo'guelo naua lque'laa, ỹaualqatagui, nelamaxaren, ca qai'guentau'a so'maxare. 
ACT.7.58	Ca qaỹaconeu'a, ca qaỹauegue'ogue da lahi yi na'a'. Ca' yi hua'ñi, ca' sá'ogue qainaq quena qa'. Qam sá'ogue só'maq ỹalequetau'a da nenaqsoxonaxac po'an ana lapooto, po'aana'ansopo' so ne'nec leenaxat Saulo. 
ACT.7.59	Ca co'na' ñaq qainaqatac so Esteban, ca nqouagaxaintac, 'naaco':
ACT.7.59	—Qami' ỹa'gaxala' Jesús, coñichiguit na ỹa'al.
ACT.7.60	Co'na' ime, ca ỹa'yi'iñi naua le'cootal, ca ỹaualaq, nelamaxaren, 'naaco':
ACT.7.60	—Qami' ỹa'gaxala', mesqo 'lliinchirapega da lasauaxaset na qomyipi.
ACT.7.60	Ca co'na' copaachigui 'naac dajo, ca ileu.
ACT.8.1	Ca' so Saulo ỹa'maxarenta quiyim qaỹalauat so Esteban.
ACT.8.1	Ca nachinchigui so na'xa'a na' qaỹocanac ná'maq mashic ỹacoñiguit da na'qaatec quiyi Jerusalén. Ca ná'ogue neuagaxatac, quepegueto naua 'lauari quiyi Judea chaqai yi Samaria. Nodaaterec saua Jesús lelaatqa no'ueendañi. 
ACT.8.2	Ca 'vio' saua ỹale' ỹaatqajam 'maxataxaraqa, queesalec ñi qota'olec, chaqaisaua sauá'maq ishiñiñi so Esteban, noỹenseguelec so'maxare. 
ACT.8.3	Qam so Saulo ñaq ỹocantac ná'maq mashic ỹacoñiguit da na'qaatec, ỹocane' naua na'aate', ỹahotaque naqata'a, nahoglenec na ỹalliripi chaqai ana 'aallipi, ca ỹauegueu'a añi ncoñiitaxanaxaqui.
ACT.8.4	Qam ná'maq mashic qaỹo'daauec quiyi Jerusalén, ỹa'xatesaco' quen da na'qaatec chicqaugui da nca'laxa quecanchaqa tátegue. 
ACT.8.5	Ca 'uo' so ỹale quesaua'maxare, leenaxat Felipe, co'na' ỹovita yi na'a' huaugui yi Samaria, ca ỹa'xatetac so Jesús só'maq nela' ñi qota'a quiyim ca'laqataxan. 
ACT.8.6	Ca' so qomyipi lapoỹata', sá'ogue ỹaatqajam na'xaỹaxane'ta da la'qaatec so Felipe, chaqai qaỹauanchigui na netanqaipi chaqai ná'maq se qaiuanapega ỹo'uet so'maxare. 
ACT.8.7	Ma' 'xoico' so qomyipi 'uo' na le'ec lecmaxaic, qam imeuec. Chaqai co'quena' inoxonec na ne'ec lecmaxaic, ca ỹaualqatagui. Chaqai 'xoic na se ra'ñiigue chaqai na 'iraiquipi qai'neeta imeuec. 
ACT.8.8	Vichiguiño' 'xoic da netoonaxac so qomyipi quiyi na'a'.
ACT.8.9	Qam 'uo' so ỹale leenaxat Simón. So'maxare shi'co' quen quiyim ro'ueenataxantapega da lpi'xonqaishic quena' hueetau'a yi na'a', ỹayintac so qomyipi quiyi Samaria. Ma' nanequeteguelta' quiyim 'ue nqai'negue. 
ACT.8.10	Ca ỹaatqajam sá'ogue na'xaỹaxanta na cocho'qui' chaqai na paguec leta'allipi chaqai qohinaco' quen:
ACT.8.10	—Najo ỹale ná'maq ỹaatqajam lodegaxat lquesaxanaxa ñi qota'olec.
ACT.8.11	Ca ỹaatqajam qana'xaỹaxane'ta, ma' so'maxare shi'gom rayinaxantapega da lpi'xonqaishic. 
ACT.8.12	Qam co'na' so Felipe ỹa'xatetac da lo'ueenataxanaxac ñi qota'a ma' ỹoiquentac ná'ogue najo chaqai da leenaxat so Jesucristo, ca' huelec da na'qaatec so qomyipi. Ca qanachilaxan na ỹalliripi chaqai na 'aallipi. 
ACT.8.13	Chaqai vire'ta so Simón na' ỹacoñiguit da na'qaatec qai'neeta qanachilaxan. Ca' quiyi, ca liỹaategueñi so Felipe, chalego le'laxa quená'maq se qaiuanapegalo leta'al chaqai quena netanqaipi qaỹo'ueetetac.
ACT.8.14	Ca co'na' saua lelaatqa so Jesús neesa'ñi yi Jerusalén co'na' 'ue da la'xaỹaxague' quiyim yi Samaria ỹacoñiguit da na'qaatec na qomyipi, huelec da la'qaatec ñi qota'a, ca' qailate' queda so Pedro chaqai so Juan. 
ACT.8.15	Ca co'na' ỹovite' quiyi Samaria, ca nqouagaxaindelec só'maq mashic ỹacoñiguit da na'qaatec, qaiyi icoñiguit ca Espíritu Santo. 
ACT.8.16	Ma' quesaua'maxare saqa'leca ca icoñiguit ca Espíritu Santo. Chaqaidaata quiyim mashic qanachilaxan, qarachilaxanataxana da leenaxat so qara'gaxala' Jesús. 
ACT.8.17	Qam co'na' so Pedro chaqai so Juan ỹashilerelec so qomyipi, ca ỹacoñiguit so Espíritu Santo.
ACT.8.18	Ca co'na' so Simón ỹauanchigui dajo quesaua lelaatqa so Jesús quena' ỹashilerelec so qomyipi, ca ỹacoñiguit so Espíritu Santo, ca' ỹachaxanapeguema so Pedro chaqai so Juan aso lam. 
ACT.8.19	Ca 'naaco':
ACT.8.19	—Nañaañim aỹim qai'neeta dajo nquesaxanaxa, qaiyi quecá'maq sashil-lec, ca qai'neeta ỹacoñiguit ca Espíritu Santo.
ACT.8.20	Ca' so Pedro 'naapego' so Simón:
ACT.8.20	—Qami' chaqai ana qadami' qui'sa'ñi', ra'lliỹañi. Ma' 'ñi'sapega quiyim qarishiujnaxana ca lame ñi qota'olec. 
ACT.8.21	Caqami' sqaica quet cá'maq 'neeta quiyim vichirau'a dajo no'ueenataxanaxac, ma' ñi re'taxanata'e' se nachiñiguit da lo'ueenataxanaxac ñi qota'olec. 
ACT.8.22	Lachi' dajo se no'uen caqami', ca repaquira'a, shiila'e' ñi qota'olec, sha'apiguito' sqai caapeguem dá'maq ra'deenataxanaxaqui' hueetagui añi re'taxanata'e'. 
ACT.8.23	Ma' seuana quiyim no'qaachigui qami' quena rpa'guenaxanaxa'e', ca' na se no'uen rcoñichisari'.
ACT.8.24	Ca' so Simón 'naaco':
ACT.8.24	—Nqouagaxaiñilec aỹim, shiilahi ñi qara'gaxala', qaiyi sqaica ca taalec aỹim quená'ogue nataq qaỹa'xachim.
ACT.8.25	Co'na' ime ca la'qaataxanaxague' saua lelaatqa so Jesús, chaqai quiyim ỹa'xatesac da la'qaatec ñi qota'a, ca' lotqai ỹa'xatesac da no'uen na'xaỹaxac quiyim so Jesús ca'laqataxan, queesagui naua na'aaterolqai' hueraugui yi 'laua Samaria. Ca co'na' ime, ca' pile' queda Jerusalén.
ACT.8.26	Ca co'na' ncopa'gue dajo, ca 'uo' so chicqashiguim lelaatec ñi qara'gaxala' qota'a, 'naapego' so Felipe:
ACT.8.26	—Ne'laxachirishiguim, ca' qui', 'itegue da 'guiñi, quirepegue' so nayic chicqau'a yi Jerusalén, taỹa'gue da na'a' Gaza.
ACT.8.26	Ma' chaqaiso so nayic quiichigui yi 'laua qaica qom. 
ACT.8.27	Ca' so Felipe ne'laxashiguim, ima' eec. Ca co'na' queeta'gue so nayic, ca iuañi'chiguit so ỹale Etiopía le'ec. So'maxare ỹaatqajam lodegaxat neloxoỹaq, ma' reloqota'a ca lam aso nashi leenaxat Candace, na'ñi yi Etiopía. Sojo ỹale taico' da Jerusalén, ma' nqouagaxaintacot ñi qota'olec. 
ACT.8.28	Ca' so ỹale mashic pilegue dá'maq chi la'a', nqa'xantañi, neetañigui aso lahoglena, ca retaqateguelec aso lere hueetalgoto naua la'qaatqa so qota'a la'qaataxanqajnec, leenaxat Isaías. 
ACT.8.29	Ca' so Espíritu Santo 'naapego' so Felipe:
ACT.8.29	—Nqo'ñiro, huaqaitero caso nahoglena.
ACT.8.30	Ca co'na' nqo'neho so Felipe, ca 'qaatapego' retaqateguelec aso lere hueetalgoto naua la'qaatqa so qota'a la'qaataxanqajnec Isaías. Ca' so Felipe inato':
ACT.8.30	—¿'Yiiñi' ná'maq taqaiseguelec?
ACT.8.31	Ca' só'maq ỹale 'naaco':
ACT.8.31	—¿Negue' quet cá'maq 'neeta quiyim sa'den, no'm qaica ca yapaxaguin?
ACT.8.31	Ca ỹashiila so Felipe quiyim renojshiguim, huaqate'e' so'maxare.
ACT.8.32	Yi hua'ño' yi retaqateguelec caso lere 'ne'teco'yi:
ACT.8.32	Cajo ma'le 'nejem aca qagreta qaỹauegue'ga ca nalauatqa';
ACT.8.32	chaqai i'maqatam 'nejem ca qagreta llaalec quena' qanepetec,
ACT.8.32	ca ỹaatqajam chaqai 'nejem so'maxare se ỹauachigui na lap quiyim ỹaualaq.
ACT.8.33	Ỹaatqajam qaica ca 'negue nqohin, ca sqaica cá'maq 'neeta quiyim qaiqoshiilec.
ACT.8.33	Ca' ¿nega'ỹo' ca ishit quiyim ỹa'xat ca 'neeta ca llaalqaipi so'maxare?
ACT.8.33	Ma' qanaqata'a da nachaalataxac quena 'laua.
ACT.8.34	Ca' so nelaatec inat so Felipe:
ACT.8.34	—Ñaq qouaquiric, 'xachirim, ¿nega'ỹo' cá'maq cajo ỹa'xatetac so la'qaataxanqajnec ñi qota'a, chi na'xateteguelta', loqo'm 'ue ca liỹa?
ACT.8.35	Ca' quiyi, ca so Felipe ỹachigoxotejlec yí'maq hua'ñi so nerec retaqateguelec so'maxare, ca ỹa'deenaxanaxanegue dá'maq no'uen na'xaỹaxac, ỹa'xateta'guit so Jesús. 
ACT.8.36	Ca co'na' ỹovijta yí'maq hua'ñi 'ue na huaxaỹaq, ca' so nelaatec 'naaco':
ACT.8.36	—Quenajo 'ue na huaxaỹaq, ¿tegue' chi ỹa'maxaño' quiyim qayachilaxan?
ACT.8.37	Ca so Felipe 'naapego':
ACT.8.37	—Ajá'a, no'm ỹaatqajam vi'relec, ca ỹa'maqachiguiñi.
ACT.8.37	Ca só'maq ỹale 'naaco':
ACT.8.37	—Ajá'a, ỹaatqajam seuelec quiyim so Jesús chaqaiso só'maq llaalec ñi qota'olec.
ACT.8.38	Ca' relaataxanlec quiyim qoỹana'ñi aso nahoglena. Ca saua'que taringui yi huaxaỹaq, ca' so Felipe nachilaxan. 
ACT.8.39	Ca co'na' nenoxoñishiguim quiyi huaxaỹaq, ca so ne'Espíritu ñi qara'gaxala' i'xat so Felipe. Ca só'maq nelaatec tot liỹa iuana, qam ipaca qui'ñigui so nayic, netoontac. 
ACT.8.40	Qam so Felipe co'na' no'uen, qa' hueetaugui yi na'a' leenaxat Azoto. Ca' quiyi, ca' eec, queetagui na na'aateripi, ỹa'xatetac da na'qaatec chicqaugui da nca'laxa, chi ỹovireta'a yi na'a' Cesarea.
ACT.9.1	Qam ñaqaiso so Saulo queetalec quiyim ỹadentalec ná'maq huelec so qara'gaxala' Jesús. Vichiguiño' quepegue' so lashi na netaxaỹaxanqajanqaipi, 
ACT.9.2	ca rashiilaxanaque aca lere lomalate da lo'ueenataxanaxac. Ca' eec, quepegue' yi na'a' leenaxat Damasco, quigui ana lapoonaxanaxaqui na judioipi, idaanaque na ỹalliripi chaqai na 'aallipi, ca' coñi' ná'maq queetalec da na'qaatec, nauegueu'a yi Jerusalén. 
ACT.9.3	Qam co'na' ñaqai queeta'gue so nayic, mashic ipalatau'a yi na'a' Damasco, ca ne'laqataxanchiguiñi chicqo'ot na piguim so 'ec ncoỹeraxanaxaqui lauaq quiyí'maq hueete'e so'maxare. 
ACT.9.4	Ca najño' so Saulo. Ca co'na' hueetañi quiyi 'laua, ca' 'xaỹaque so na'qaatec 'naaco':
ACT.9.4	—Saulo, Saulo, ¿chi'negue ma' yocañi'sac?
ACT.9.5	Ca' so Saulo renataxano':
ACT.9.5	—Qami', ¿negue' aqami'?
ACT.9.5	Ca só'maq na'qaatec 'naaco':
ACT.9.5	—Aỹim Jesús, chaqaỹim ná'maq ỹim yocañi'sac. Chi nqa'viiñiseguelta', 'nejem ca nauegaxanaxala' tooro quena' ỹachaqata'piguit na lo'lo aca na'daxanqate.
ACT.9.6	Ca' so Saulo i'loxoltari' quena lqolonaxa, ca 'naaco':
ACT.9.6	—Qami' ỹa'gaxala' Jesús, ¿nega'ỹo' cá'maq vi'saque so'uet?
ACT.9.6	Ca' so qara'gaxala' 'naapego':
ACT.9.6	—Ne'laxachirishiguim, ca quirepegue' yi na'a'. Ca' quiyi, ca qohiñirapegaxaua' quecá'maq 'viichi'.
ACT.9.7	Ca sauá'maq ỹale' liỹareta'pe so Saulo ỹaatqajam no'chi'. Ma' 'qaasapega só'maq na'qaatec, qam qaica ca iuanta. 
ACT.9.8	Ca' quiyi, ca ne'laxashiguim so Saulo. Qam co'na' ỹauachiguilo naua nqote', ca se neuanñi. Vichiguiño' qaicona ada laua, ca qaỹauegueu'a yi Damasco. 
ACT.9.9	Ca' yí hueetau'o' tres na'xata', se neuanñi chaqai se que'e chaqai qaica ca ni'chigui.
ACT.9.10	'Uo' so ỹale shi'gom ỹacoñiguit da na'qaatec neeta'ñi yi Damasco, leenaxat Ananías. Ca chaqaiso' só'maq so qara'gaxala' nachaxana queso leuanaxanaxac, ca 'naapego':
ACT.9.10	—¡Ananías!
ACT.9.10	Ca' so'maxare saato':
ACT.9.10	—¿Negue' ca, qami' ỹa'gaxala'?
ACT.9.11	Ca' so qara'gaxala' 'naapego' so Ananías:
ACT.9.11	—Ne'laxachirishiguim, ca quirepegue' so nayic, leenaxat Ỹalamqata. Ca ma' vichita yi la'a' ca Judas, ca nataxañiraque ma'le ca ỹale, leenaxat Saulo, chicqa'gue da na'a' Tarso. Ma' ñi'maxare nqouagaxaintac. 
ACT.9.12	Ca 'uo' so leuanaxanaxac, iuana so ỹale leenaxat Ananías quiyim inoxoneu'a, ca co'na' ỹashil-lec ñi'maxare, ca lotqai liỹa neuanñi.
ACT.9.13	Ca co'na' 'xaỹa dajo so Ananías, ca 'naaco':
ACT.9.13	—Qami' ỹa'gaxala', mashic 'xoic na ỹa'xaỹaxac quecajo ỹale chaqai quená'ogue ná'maq ỹo'ueetetac se ỹa'maxañi queda Jerusalén quená'maq huelec qami'. 
ACT.9.14	Ca' nagui nanaiquenajo ne'xateta so lere hueetalec na la'qaatec na lashillipi na netaxaỹaxanqajanqaipi quiyim i'xat ná'ogue coñi' ná'maq ỹouentac da qadeenaxachi' quena' nqouagaxain.
ACT.9.15	Qam ñi qara'gaxala' 'naapego' so Ananías:
ACT.9.15	—Mo'e', ma' ica'acsec ñi ỹale quiyim ỹa'xat da ỹeenaxat quená'ogue nanchaqaina ỹoreta'oguit qomyipi, chaqai quena lashillipi, chaqai vire'ta quena Israel laseripi. 
ACT.9.16	Ỹim sachaxanem ma'le ñi'maxare quiyim ỹovirau'a 'xoic ca le'xoric souetapigui aỹim.
ACT.9.17	Ca' so Ananías quepegue' ca na'a' neeta'ñi so Saulo. Ca co'na' inoxono, ca ỹashil-lec quenaua lqai'laqate' so'maxare. Ca 'naaco':
ACT.9.17	—Qami' ỹaqaỹa Saulo, ñí'maq qara'gaxala' Jesús, ñí'maq nachaxano' qami' na' naquisa'gue na nayic, chaqaiñi ñí'maq nelata ỹim aqami', qaiyi liỹa neuañiriñi chaqai qami' no'qaachigui nqohin ma'le queca Espíritu Santo.
ACT.9.18	Ca' quiyi, ca 'vio' saua nachiñi quenaua nqote' 'ec leso, ca lotqai liỹa neuanñi. Ca' quiyi so Saulo ne'laxashiguim, ca' qanachilaxan. 
ACT.9.19	Co'na' ime, ca' que'e, ca lot rapil liỹa da lquesaxanaxa. Ca 'vio' saua na'xata' neetauguilo saua mashic iconchiguit da na'qaatec nera'ñi yi Damasco.
ACT.9.20	Ca co'na' ncopa, ca so Saulo lotqai ỹa'xatetac da na'qaatec, hueetau'a ana lapoxoqui na judioipi, ỹa'xatetac so Jesús ỹaatqajam chaqaiso so llaalec ñi qota'olec. 
ACT.9.21	Ca ná'ogue ná'maq na'xaỹaxantapega so'maxare ỹaatqajam 'xoic da le'laxa, ca 'neraco' quen:
ACT.9.21	—¿Mesqaido' dajo ỹale dá'maq rocanaxantapigui na neeta'ñi yi Jerusalén ná'maq ỹouentac da leenaxat so Jesús quena' nqouagaxain? ¿Mesqaido' dá'maq qai'neeta naiquenajo ma' ỹahotaque quiyim coñi' na'maxare, ca ỹauegueu'a yi lashillipi na netaxaỹaxanqajanqaipi?
ACT.9.22	Qam so Saulo lama'xa ra'qaataxan, noquiiquetauec da lquesaxanaxa, ichoxotetac so Jesús quiyim chaqaiso só'maq qaỹa'xateta'guit nashi nca'laxaqui, chi ỹovireta'a tot ỹa'den ca 'neeta so judioipi na'ñi yi Damasco.
ACT.9.23	Co'na' 'vii saua na'xata', ca' so judioipi na'deenta', ỹahotaque quiyim ỹalauat so Saulo. 
ACT.9.24	Qam so'maxare 'uo' ca ỹa'ue la'xaỹaxac, ca ỹa'deeno'. Ma' quiyi na'xa'a chaqai yi pe saua'maxare nauaanta'pe naua lasomi' ñiguerec quiyi na'a', ma' qaỹahotaque qaỹalauat so'maxare. 
ACT.9.25	Qam sauá'maq mashic shi'gue ỹaconchiguit da na'qaatec queca pe qaỹa'uo' aso canasto late'ogue', 'vii lequeete', ca qaillaañigui so Saulo, ca qaipa'xanauec queda lahi, ca quiichi'ñigui nqohin so lquepaxaset yi na'a'. Ca' da 'neeto' quiyim qohit.
ACT.9.26	Qam so Saulo co'na' ỹovira'a yi Jerusalén, ỹahotaco' lapoouo quesó'maq mashic ỹacoñiguit da na'qaatec. Qam sá'ogue qano'cha'a, ma' se qoyiuelec quiyim shi'co' ỹacoñiguit da na'qaatec. 
ACT.9.27	Qam so Bernabé ỹauego, ca ichoxotema saua lelaatqa so Jesús. Ca' ra'qaataxanema quecá'maq 'neeto' so Saulo co'na' iuana so qara'gaxala' Jesús queso nayic, chaqai dá'maq 'neeto' so qara'gaxala' na' retaxaỹa'pegue', chaqai dá'maq 'neeto' da letaxaỹaxac so Saulo quiyim ỹaatqajam qaica ca no'chaaque ỹa'xatetac da leenaxat so Jesús na' hueeta'ñi yi Damasco. 
ACT.9.28	Ca' quiyi, ca so Saulo na'ñi yi Jerusalén, ca ỹalequetauguilo' quen saua'maxare. 
ACT.9.29	Chaqai qaica ca no'chaaque quena' ỹa'xat da leenaxat so qara'gaxala'. Na'qaataxanta'pegue' chaqai retaqata'guit na judioipi ná'maq ỹa'xate' naua la'qaatqa na griego. Qam sojo qomyipi idaantaco' quen ca la'maqa' quiyim ỹalauat so Saulo. 
ACT.9.30	Qam co'na' ỹa'den dajo so nqaỹaripi, ca qai'xat so Saulo queda Cesarea. Ca' quiyi, ca qailategue da Tarso.
ACT.9.31	Ca 'uo' da la'maxa ná'ogue ná'maq mashic ỹacoñiguit da na'qaatec neetalgoto naua 'lauari quiyi Judea, chaqai yi Galilea, chaqai qai'neeta yi Samaria. Ca na'maxare noquiiquetauec da lquesaxanaxa, chaqai ỹa'maxate'tegue ñi qara'gaxala', chaqai quedá'maq lotaanaxanaxac so Espíritu Santo. Ca noquiiquetauec ná'maq icoñiguit da na'qaatec.
ACT.9.32	Ca co'na' so Pedro ỹouootegueri', ra'pichitapega so nqaỹaripi, chaqai qai'neeta ra'ajnaxanalo saua mashic iconchiguit da na'qaatec nera'ñi yi Lida. 
ACT.9.33	Ca' quiyi, ca iuanejlco' ca ỹale leenaxat Eneas hueetalco' ca lacanec ocho ñaxari, ma' se ra'ñiigue. 
ACT.9.34	Ca' so Pedro 'naapego':
ACT.9.34	—Eneas, Jesucristo romachirec nagui. Ne'laxachirishiguim, nañireta' na qacanqui'.
ACT.9.34	Ca' so Eneas chaqa'ma' ne'laxashiguim. 
ACT.9.35	Ca qaiuanchigui quesá'ogue só'maq qomyipi na'ñi yi Lida chaqai na na'ñi yi 'laua leenaxat Sarón. Ca ỹalate' naua ñaua'pe lpi'ỹaxaco, ca' quelec so qara'gaxala' Jesús.
ACT.9.36	Ca' quesaua na'xata' 'uo' aso mashic shi'gom ỹacoñiguit da na'qaatec na'ñi yi Jope, leenaxat Tabita. Dajo neenaxat quenaua griego la'qaatqa 'naac: Dorcas (dajo 'naac: qagreta neuec). Aso 'aalo co'na' ñaqa 'ue 'xoic da lotaanaxanaxac, ỹotauantac ná'maq 'ue na louenaxanaxa. 
ACT.9.37	Qam quesauajo na'xata' so Dorcas ralolo', ca ileu; ca co'na' ime qaiquiỹo, ca qaillaugui ca 'imec pa'aashiguim. 
ACT.9.38	Yi Jope sqoỹaqaque quiyi Lida yí'maq neeta'ño' so Pedro. Ca co'na' so qomyipi ỹa'den so'maxare quiyim neeta'ñi yi Lida, ca' qailate' saua dos ỹale' quiyim 'nerapega chaqa'ma' eec, quepegue' yi Jope.
ACT.9.39	Ca' so Pedro queguelo saua'maxare. Ca co'na' ỹoviro, ca qaỹavicshi'ma cá'maq shi'co' qaillaugui pa'aashiguim 'imec. Ca sá'ogue so pa'ỹellipi noỹentagui, lapoỹaho, ca qaỹachaxantapeguem na loxoquiripi chaqai na lamaxaquiripi ná'maq lo'ueenatqaipio' aso Dorcas co'na' ñaq nca'leetauec. 
ACT.9.40	Ime, ca' so Pedro inoxonaqtec sá'ogue so qomyipi. Ca ỹa'yi'iñi naua le'cootal, ca nqouagaxain. Ime, ca ra'iitalec aso 'aalo shi'gue ileu. Ca 'naapego':
ACT.9.40	—Tabita, ne'laxachirishiguim.
ACT.9.40	Ca so'maxare chi naviqueterec naua nqote', ca co'na' ra'i'tot so Pedro, ca' nqa'xanñi. 
ACT.9.41	Ca' so'maxare ỹacona ana laua, ca navicshiguim. Ime, ca roỹaxane'oga so nqaỹaripi chaqai so pa'ỹellipi, ca ỹachaxanem, qam mashic nca'leetauec aso'maxare. 
ACT.9.42	Ca' ỹa'den dajo yá'ogue yi na'ñi yi na'a' Jope, ca 'xoic na huelec so qara'gaxala' Jesús. 
ACT.9.43	Ca' so Pedro ỹa'vii na'xata' neeta'ñi yi na'a', neeta'ñi yi la'a' so loshicmaxa lo'o, leenaxat Simón.
ACT.10.1	'Uo' so ỹale leenaxat Cornelio na'ñi yi Cesarea. So'maxare nouaataxanaq lashi, reloqota'a so cien nouaataxanaq qaỹamata'gue Italia laseripi. 
ACT.10.2	So ỹale chaqai sá'ogue so lauo' laseripi ỹaatqajam huelec ñi qota'olec, chaqai no'cha'a ñi'maxare. Chaqai 'xoico' quen ana ỹaan lam, lotaanaxanqate quena judioipi, chaqai se neme nqouagaxaintacot ñi qota'olec. 
ACT.10.3	'Uo' so na'xa'a mashic rashiiñi aso ra'aasa, ca 'uo' so leuanaxanaxac, iuano' so chicqashiguim qota'a lelaatec inoxonou'a quiyi neeta'ñi. Ca 'naaco':
ACT.10.3	—¡Cornelio!
ACT.10.4	Qam so Cornelio chi ra'iito'oto' so nelaatec chicqashiguim, ma' 'xoic da lqolonaxa, chi nacantauco' quiyim inat:
ACT.10.4	—¿Negue' ca, qami' ỹa'gaxala'?
ACT.10.4	Ca' so nelaatec 'naaco':
ACT.10.4	—Ñi qota'olec ỹacoñiguit da nqouagaxainaxaqui' chaqai da 'ñiisari' quena' tauañi' ná'maq 'ue louenaxanaxa. 
ACT.10.5	Vichiguiño' 'maxaraic quiyim 'viichi' caua relaataxahi' taategue da na'a' Jope, i'guenda'a ca ỹale dos leenqate' Simón Pedro. 
ACT.10.6	Cajo Simón Pedro neeta'ñi yi la'a' ca leenqashaxaua Simón, loshicmaxa lo'o, yi la'a' neeto'ot na laseego aso huaaxai. Ca ca'maxare ra'qaataxanem qami' ma'le quecá'maq 'viichi'.
ACT.10.7	Ca co'na' eec so qota'a lelaatec retaqata'pegue', ca' so Cornelio roỹaxanalo saua dos lelaatqa chaqai so nouaataxanaq le'ec. Sojo ỹale mashic shi'gom icoñiguit da na'qaatec chaqai npe'eet ma' qamaxaraic. 
ACT.10.8	So Cornelio ỹaatqajam ra'qaataxane'tema quedá'ogue dajo, ca ilate' queda Jope.
ACT.10.9	Ca' queso liỹa na'xa'a co'na' ñaqai queesa'gue so nayic co'na' mashic ipalasau'a yi Jope, ca' so Pedro taashi'ma ca pa'aashiguim queca 'imec, ca' nqouagaxain, mashic na'xa'a lavinñi. 
ACT.10.10	Ma' ỹaatqajam 'xoic na lqopaaxa, ca' ỹahotaque quiyim que'e. Qam ñaq qaỹo'ueetetac so loq, ca' 'uo' so lauanaxanaxac, 
ACT.10.11	quiyim 'eco' qaỹauachigui na piguim, ca' 'uo' so chicqo'ot 'ec nepo' lodegaxat, taata'ña yi hueeta'ñi so Pedro, qaicoñireta'ta' naua cuatro lasoguel. 
ACT.10.12	Ca' sojo 'ec nepo' 'uo' na hueeta'ñigui ỹoreta'oguit iseripi. 'Uo' na cuatro lapiaate', chaqai nanaic, chaqai ná'ogue na ỹo. 
ACT.10.13	Ca' so Pedro 'xaỹaco' so na'qaatec, 'naaco':
ACT.10.13	—Pedro, nachaachiriñi, vite ca lauachi' quena iseripi, ca' 'qui'.
ACT.10.14	Ca' so Pedro 'naaco':
ACT.10.14	—'E', qami' ỹa'gaxala', se ỹauanapega sa'ic ca qohinac napio'o, loqo'm ca se qaỹa'ic.
ACT.10.15	Ca' so na'qaatec liỹa pilalec quiyim qohinapega:
ACT.10.15	—Sqai 'ñirac napio'o cá'maq mashic co'taxat ñi qota'olec.
ACT.10.16	Ca' sojo na'qaatec tres pilalec quiyim 'naac dajo, ca' quiyi, ca so 'ec nepo' pilshiguim quena piguim. 
ACT.10.17	Ca' so Pedro ñaq ra'deenataxantac negue' ca 'neeto' so lauanaxanaxac, ca ỹovirero quiñi lasom saua ỹale' nelaatqa so Cornelio, renataxansaque ca la'a' so Simón. 
ACT.10.18	Ca co'na' ỹovirero ca nelamaxarene' renataxanta'pe no'm 'ue ca ỹale neeta'anyi leenaxat Simón Pedro. 
ACT.10.19	Qam so Pedro ñaq ỹa'deentapega so lauanaxanaxac, ca' so Espíritu Santo 'naapego' so'maxare:
ACT.10.19	—'Ajñii', tres daua ỹale' idaansaque qami'. 
ACT.10.20	Ne'laxachirishiguim, renochirec, ca' quiteguelo, qaica huapigui qavilli', ma' chaqaỹim ñilate'.
ACT.10.21	Ca' renoteco' so Pedro quiyi hueese'e saua ỹale' lelaatqa so Cornelio, ca 'naaco':
ACT.10.21	—Chaqaỹim ná'maq qamiri daañitaque. ¿Negue' cá'maq 'neeta quiyim novirii?
ACT.10.22	Ca' saua'maxare 'neraco':
ACT.10.22	—Nelate' qomi' ñi nouaataxanaq lashi Cornelio. Ñi'maxare ỹaatqajam huagaxaraic ỹale chaqai ỹaatqajam ỹa'maxate'tegue ñi qota'olec, vichiguiño' ná'ogue na judioipi ỹaatqajam lauochaxat chaqai lqo'itaxat ñi'maxare. Ma' 'uo' so chicqashiguim qota'a lelaatec 'naapega ñi Cornelio quiyim relaataxana qami' quiyim quirepegue' yi la'a', ca' ñi'maxare na'xaỹaxana ca ra'qaataxanaxaqui'.
ACT.10.23	Ca' so Pedro la'qarañi nqai'ne' saua'maxare queso pe. Ca' queso liỹa nete'e, ca so Pedro liỹa' saua'maxare, ca 'vio' saua mashic ỹaconchiguit da na'qaatec, coỹaataxane', nera'ñi yi Jope.
ACT.10.24	Ca' queso liỹa na'xa'a co'na' ỹovirera'a yi Cesarea yí'maq neeta'ñi so Cornelio, rauaanaxantac, 'xoico' so lapoota'guit queso chi lauo' laseripi chaqai so namigollipi só'maq ỹa'uo' la'xaỹaxac. 
ACT.10.25	Ca co'na' ỹoviro so Pedro queca na'a', ca' so Cornelio ca'guit, ca ỹa'chi'iñi naua le'cootal, ỹahotaque nqouagaxainot. 
ACT.10.26	Qam so Pedro ỹaconsop, ca 'naapego':
ACT.10.26	—Nachaachiriñi, ma' ỹim qom, shinta maqami'.
ACT.10.27	Ca co'na' so Pedro ñaq retaqata'pegue' so Cornelio, ca inoxono queca 'imec, ca iuanejlec so 'xoic qomyipi lapoota'ta'. 
ACT.10.28	Ca' so Pedro 'naapego' so qomyipi:
ACT.10.28	—Qamiri 'yiiñita queca judío le'ec qaỹapaxaguinegue quiyim ỹaatqajam se qaỹashiñiguit quiyim ỹalequeta'guit ca ỹoqa'a qomyipi loqo'm inoxonougui ca lauo'. Qam ñi qota'olec yapaxaguinegue quiyim sqai shinapega napio'o loqo'm se no'uen canchaqaica qom. 
ACT.10.29	Vichiguiño' na' qaroỹaxañiua', chaqa'ma' qaica ca shinac, ñanac. Ca' nagui sahotaque sa'den negue' ca 'neeto' quiyim ỹaxañiua'.
ACT.10.30	Ca' so Cornelio 'naaco':
ACT.10.30	—Mashic cuatro na'xata' nagui, 'nejem nagui chaqaiyi yi ñiichi'ñi añi ra'aasa quiyim aỹim senta'ñi na ỹa'a', ñqopaaqachitetac, so'ueetetac yi qouagaxainaxac quiyi vit. Ca' queca na'le, ca seuana so ỹale ỹaatqajam qashilgue' saua loho. 
ACT.10.31	Ca 'naapiguiỹa': “Cornelio, ñi qota'olec 'xaỹa da nqouagaxainaxaqui' chaqai ỹo'leenta'a da rqouagaxa'e' quena' tauañi'sac ná'maq 'ue na louenaxanaxa. 
ACT.10.32	Laataxañita ca ỹale dos leenqate' Simón Pedro, neeta'ñi yi na'a' Jope, neeta'ñi yi la'a' ca liỹa Simón, loshicmaxa lo'o, ñi lauo' neeto'ot yi lqodoc aso huaaxai. Ca ma' novi', ca 'ue ca ỹa'xat caqami'.” 
ACT.10.33	Ca vichiguiño' chaqa'ma' selaataxane quiyim qoyique qami'. Ca' nagui chalego la'maxa quiyim nanaqui'o'. Ca' nagui qomá'ogue seuqate'e najo reloqota'ñi ñi qota'olec. Ma' qomi' sahoqotaque quiyim ña'xaỹaxanaxa qami' quecá'maq ỹaanem qami' ñi'maxare quiyim 'qaataxañitema qomi'.
ACT.10.34	Ca' so Pedro co'na' retaqa, 'naaco':
ACT.10.34	—Nagui, ca' sa'den quiyim llic quiñi qota'olec se nca'aatagui na qom. 
ACT.10.35	Qaidaata quiyim icoñiguit canchaqaica qom quena 'laua cá'maq ỹa'maxate'tegue ñi'maxare chaqai ỹo'uet ca ỹa'maqachiguiñi. 
ACT.10.36	Ñi qota'olec retaqaugui so llaxataxaipi so Israel, ỹa'xateta'guit da neuagaxa ỹachigoxochichigui so Jesucristo, ma' só ná'ogue na qom la'gaxala'. 
ACT.10.37	Co'na' ime da la'qaataxanaxac so Juan chaqai da lachilaxanataxanaxac, chaqai qai'neeta 'yiiñita da chi lo'ueenataxanaxac so Jesús, chicqochi'ñi yi Galilea, ca chi ỹovireta'ogalo naua'que naua 'lauari neetalgoto na judioipi. 
ACT.10.38	Chaqai 'yiiñita quiyim ñi qota'olec ỹaanem so Jesús Nazaret le'ec da lquesaxanaxa so Espíritu Santo, chaqai ỹo'ueetetac da no'uen, chaqai ỹomatec ná'ogue na 'xoic na le'xoric qaipataqatañi queda lquesaxanaxa so na'ỹaapec. Dajo ishit ỹo'uet so Jesús, ma' ñi qota'olec liỹaatac so'maxare. 
ACT.10.39	Ca' qomi' qomá'ogue seuanqatalec ná'ogue ná'maq ỹo'uet so Jesús cana' queeteguelec yi na'laua na judioipi chaqai quiyi na'a' lodegaxat Jerusalén. Ca ime, ca' qaỹalauat, qoỹanashiguim queso npatenaxala'. 
ACT.10.40	Qam ñi qota'olec liỹa nca'leuec nqai'en na' ỹovirerec saua tres na'xata', ca lotqai liỹa nachaxanalo qomi'. 
ACT.10.41	Qam mesqai ná'ogue na qom nachaxana; qoqometa, ma' qomi' shi'gue lca'acse' ñí'maq qota'olec quiyim sa'xataq dá'maq qarauanaxanaxac, ma' qomi' qarqui'ỹaxaua chaqai qane'taxaua na' ime liỹa nca'leuec. 
ACT.10.42	Chaqai qarelarelec quiyim sa'qaataxanaxaugui na qomyipi quiyim sa'xataq quiyim chaqaiso só'maq ñi qota'olec ỹanagui quiyim imit ma'le na lasauaxaset ná'maq nca'leetauec chaqai na ileu. 
ACT.10.43	Chaqai qai'neeta shi'gue sá'ogue so letaxaỹaxaquiripi ñi qota'a ỹa'xateta'guit so Jesús, quiyim 'naac ná'ogue ná'maq huelec so'maxare, ca' qaỹapalaxate' caua lasauaxasete', ỹachigoxochichigui da leenaxat.
ACT.10.44	Ca co'na' ñaq retaqatac so Pedro, ca novi'o' so Espíritu Santo, ca taalec sá'ogue so qomyipi na'xaỹaxantapega da na'qaatec. 
ACT.10.45	Ca só'maq mashic ỹacoñiguit da na'qaatec judioipi nauegaxauaripi so Pedro ỹaatqajam chalego le'laxa quiyim so Espíritu Santo qai'neeta qoỹaanem na mesqai judío. 
ACT.10.46	Ma' 'qaatapega ỹoqa'alo naua na'qaatqa ỹa'xate', chaqai imaqachintac ñi qota'olec. 
ACT.10.47	Ca' so Pedro 'naaco':
ACT.10.47	—¿Negue' quet ca 'neeta quiyim se qanachilaxan najo qomyipi quiyim mashic icoñiguit so Espíritu Santo, 'nejme' qomi'?
ACT.10.48	Ca relaataxanlec quiyim qanachilaxan, quiichigui nqohin da leenaxat so Jesucristo. Co'na' ime, ca' qaỹashiilo'ot so Pedro quiyim ỹa'vii na'xata' ỹalequetauguilo saua'maxare.
ACT.11.1	Ca' saua lelaatqa so Jesús chaqai só'maq mashic ỹacoñiguit da na'qaatec, só'maq neeta'ñi yi 'laua leenaxat Judea, 'uo' da la'xaỹaxac quiyim qohinac qai'neeta na mesqai judío le'ec huelec da la'qaatec ñi qota'olec. 
ACT.11.2	Ca co'na' so Pedro pilegue da Jerusalén, ca qaỹoviraqta'a quena judioipi ná'maq 'naac qaỹa'ue ca netanec na mesqai judío. 
ACT.11.3	Qohinapego':
ACT.11.3	—¿Chi'neco' ma' quirepegue'o' na mesqai judioipi, chaqai qui'ire'e' na'maxare?
ACT.11.4	Ca' so Pedro ra'qaataxan, ỹachigoxochichi'ñi ỹa'xat dá'ogue dá'maq 'neeto' ca no'ueenataxanaxac. Ca 'naaco':
ACT.11.5	—Aỹim seueta'ñi na'le yi na'a' Jope, ca ñqouagaxaintac. Ca 'uo' so iuanaxanaxac, seuañi'chiguit so 'ec nepo' lodegaxat nqo'neetañi, chicqo'ot na piguim, naata'ña yi seuete'e, qaicoñireta'ta' naua cuatro lasoguel. 
ACT.11.6	Ca' na' ỹaatqajam ya'iichiguiñigui, sahotaque quiyim ỹaatqajam seuana, ca seuana na iseripi cuatro lapiaate', chaqai na li'yaqtaxaic, chaqai na nanaic, chaqai na ỹo. 
ACT.11.7	Ca 'ue so na'qaatec sa'xaỹaque, 'naapiguiỹa': “Pedro, ne'laxachirishiguim, vite ca lauachi' quena'maxare, ca' 'qui'.” 
ACT.11.8	Qam ỹim shinac: “'E', qami' ỹa'gaxala', ma' se ỹauanapega sa'ic cá'maq qohinac napio'o, loqo'm ca se qaỹa'ic.” 
ACT.11.9	Ca' so na'qaatec chicqo'ot na piguim liỹa 'naapiguiỹa': “Se ỹa'maxañi quiyim 'ñirapega napio'o ca mashic co'taxat ñi qota'olec.” 
ACT.11.10	Sojo na'qaatec tres qaỹopilalec. Ca' quiyi, ca sá'ogue pilot nqohin na piguim. 
ACT.11.11	Ca' quiyi, ca 'vii saua tres ỹale', ỹovirero quiyi na'a' senta'ñi, nelaatqa, chicqosa'gue da Cesarea, i'guenda'a aỹim. 
ACT.11.12	Ca' ñi Espíritu Santo yila' quiyim iỹaata'pe, qaica ca huapigui iuel. Chaqai qai'neeta quetegue aỹim nauajo seis qarqaỹa'. Ca qomá'ogue senoxonaxaugui ñi lauo' ñi ỹale. 
ACT.11.13	Ca' ñi'maxare ra'qaataxanoxoua' queda lauanaxanaxac hua'ño' yi la'a'. Co'na' iuana so chicqashiguim qota'a lelaatec nachaatetañi. Ca' ca'maxare 'naaco': “Lachi' caua ỹale' queda na'a' Jope, ỹaxañita ca ỹale dos leenqate' Simón Pedro. 
ACT.11.14	Ca' ca'maxare ma'le 'ñirapegaxaua' quecá'maq 'ñitetegue quiyim rca'llirec qami' chaqai ná'ogue na qachaalaxai'pi.” 
ACT.11.15	Ca na' ỹim setaqa, ca' so Espíritu Santo ta'ñigui so qomyipi, 'nejme' qomi' nallaqai chita'gue. 
ACT.11.16	Ca' quiyi, ca' so'leente'te da la'qaatec so qara'gaxala' Jesús cana' 'naac: “Ỹaatqajam llic quiyim so Juan rachilaxanataxañigui na huaxaỹaq, qam qamiri qanachilaxanguilo ma'le ca Espíritu Santo.” 
ACT.11.17	Ca' no'm ñi qota'olec ỹaanem so Espíritu Santo yijo qomyipi sqai judioipi, 'nejem qomi' na' nañaanoxoroma na' qomi' seuaqlec so qara'gaxala' Jesucristo, ca ¿negue' quet aỹim quiyim sanaxat da lo'ueenataxanaxac ñi qota'olec?
ACT.11.18	Ca co'na' so nqaỹaripi quiyi Jerusalén 'xaỹa dajo, ca' sá'ogue i'maxañi, ca imaqachintac ñi qota'olec. Ca 'neraco':
ACT.11.18	—¡Ca chaqaido' quiyim ñi qota'olec ỹa'ue ca ledaaqa' quiyim na mesqai judío netacocha, ca'ahi naua no'ueenataxaco, qaiyi 'ue ca lca'laxa sqaica lqodoc!
ACT.11.19	Ca co'na' qaỹalauat so Esteban, ca' qai'neeta qarocanaxañigui so liỹaripi só'maq mashic ỹacoñiguit da na'qaatec, ca 'uo' na 'eet, i'guenegue da Fenicia, Chipre chaqai da Antioquía. Ca' na' ỹovire'ogalo naua 'lauari, ca qaỹa'xat da na'qaatec, qam qanodaqajantec na judioipi, ca le'en na liỹa qom. 
ACT.11.20	Qam 'uo' na mashic ỹacoñiguit da na'qaatec, chicqa'gue da Chipre chaqai da Cirene, ỹovirera'a yi na'a' Antioquía. Ca ỹoviraqta'ogalo naua na'qaatqa na sqai judioipi, qaỹa'xatetac so qara'gaxala' Jesús. 
ACT.11.21	Qam da lquesaxanaxa so qara'gaxala' hueeto'oto saua'maxare, ca vichiguiño' 'xoic na ỹalat ná'maq shi'gue lpi'ỹaxac, ca' huelec so qara'gaxala' Jesús.
ACT.11.22	Ca co'na' 'ue da la'xaỹaxac so mashic huelec da na'qaatec neeta'ñi yi Jerusalén, ca qaila' so Bernabé quiyim taigue da Antioquía. 
ACT.11.23	Ca co'na' ỹovi' so Bernabé, ca' iuana quiyim ñi qota'olec ỹaanem da la'maxa so qomyipi, ca so'maxare qai'neeta 'xoic da netoonaxac. Ca' qata sá'ogue so'maxare quiyim sqai ỹaxanñi ỹa'deentapega ñi qara'gaxala' Jesús. 
ACT.11.24	Ma' so Bernabé ỹaatqajam huagaxaraic ỹale chaqai no'qaachigui queso Espíritu Santo chaqai queda lpi'ỹaxac. Ca' queda, ca 'xoico' na laueguec, taỹot nqai'en so qara'gaxala'.
ACT.11.25	Ca co'na' ime dajo, ca' so Bernabé taigue da Tarso, idaanaque so Saulo. Ca co'na' ỹanata, ca ỹauec, taategue da Antioquía. 
ACT.11.26	Ca 'óna ñaaxa nera'ñi, ỹalequesaugui so mashic ỹacoñiguit da na'qaatec, rapaxaguinataxanta'pe quena qom. Ca chicqochi'ño' yi Antioquía na' 'au qaỹa'ue da leenaxat ná'maq ỹacoñiguit da na'qaatec, qoỹanegue Cristo nalliripi.
ACT.11.27	Ca' quesauajo na'xata', ca 'vio' saua letaxaỹaxanqajanqa ñi qota'a, chicqora'ñi yi Jerusalén, taategue da Antioquía. 
ACT.11.28	Quesaua'maxare 'uo' so ỹale leenaxat Agabo, nachajñi, qailligui lauel queso Espíritu Santo quiyim ỹa'xata'guit naata so ỹaatqajam lodegaxat nqopaaxa. Qam llic, ma' dajo ỹovirelec quiyim ipaquichigui na' neetaho so nashi quiyi Roma, leenaxat Claudio. 
ACT.11.29	Ca' so mashic ỹacoñiguit da na'qaatec na'ñi yi Antioquía ỹa'uo' aso lotaanaxanqate queso nqaỹaripi neeta'ñi yi Judea, qam cá'maq chaqa taachi'ñi ishit ỹaan queca 'óna. 
ACT.11.30	Ca' chaqaida qohine'tegue, ca' qaila' aso napoonecse quecaua na'gaxalate' neesa'ñi yi Judea. Sojo notaanaxanqate ỹodo' so Bernabé chaqai so Saulo.
ACT.12.1	Ca' quesauajo na'xata' co'na' so nashi leenaxat Herodes rocanaxañigui ná'maq mashic ỹacoñiguit da na'qaatec. 
ACT.12.2	Relaataxanlec quiyim qaỹalauat so Jacobo, lqaỹa so Juan, qaỹoda'a na lecat. 
ACT.12.3	Ca co'na' retan dajo quiyim ỹa'maxarenta na judioipi, ca qai'neeta relaataxanlec quiyim qaicoñi' so Pedro. Ca co'na' 'ue dajo hueetouguilo' saua na'xata' napoxoqui' quena' qaỹa'ic na pan qaca aca lalequete. 
ACT.12.4	Ca co'na' ime quiyim qaiconlec so Pedro qaicoñi', ca' so Herodes relaataxanlec quiyim qoỹanaugui añi ncoñiitaxanaxaqui late'ogue'. Chaqai ỹa'uo' so lapoonta' dieciseis nouaataxanaq, ca ỹasectaqchigui cuatrotac nqai'en quenaua laloqote' quiyim ỹovirelec qareloxoỹa'a so'maxare. Ma' da la'deenataxanaxac so Herodes quiyim ma' ime so nemaqachic, ca' qanaqatec so Pedro quiyim qaichoxotem ná'ogue na qomyipi, ca qaỹalauat. 
ACT.12.5	Ca' so Pedro ỹaatqajam qareloxoỹa'a cañi ncoñiitaxanaxaqui late'ogue' qoỹantaugui, qam só'maq shi'gue ỹacoñiguit da na'qaatec lama'xa ỹaatqajam nqouagaxaintalec so'maxare quiñi qota'olec.
ACT.12.6	Ca' queso pe pa'aata'guit so na'xa'a laloqojnec so Herodes quiyim qaỹaueguec so Pedro, qailoxoỹaxañiguit so qomyipi. Ca' laqatam so Pedro, hueetanguilo saua dos nouaataxanaq lase', qaicoñiretam quesaua dos caréna. Chaqai 'vii saua liỹa' nouaataxanaq lase' nauaansac ñi lasom reloqosa'a añi ncoñiitaxanaxaqui. 
ACT.12.7	Ca chi re'laqataxanto ỹoviro so chicqashiguim qota'a lelaatec. Ca' ñi ncoñiitaxanaxaqui richiitougui nqai'en. Ca' so nelaatec ipootau'a na lahi so Pedro, ca neloxotec, ca 'naapego':
ACT.12.7	—Chaqa'ma' ne'laxachirishiguim.
ACT.12.7	Ca' saua caréna nalaqachiriñi sauá'maq neetaguilo naua lqai'laqate' so Pedro. 
ACT.12.8	Ca 'naaco' so nelaatec:
ACT.12.8	—Viquiro na nosaataxagui'i', chaqai ñi'riñi caua qapelachichi'.
ACT.12.8	Ca co'na' ime so Pedro, ca lotqai 'naaco' so nelaatec:
ACT.12.8	—Lamiro aca rachima'e', ca coỹachitero caỹim.
ACT.12.9	Ca' so Pedro coỹarejlec so nelaatec chicqashiguim, qam se ỹa'den quiyim llic loqo'm 'e' dá'maq 'neetari', 'neetapega chi leuanaxanaxac nqohin. 
ACT.12.10	Qam co'na' napaguelec ca 'auaxaic neloxoỹaqa', ime, lotqai ca liỹa neloxoỹaqa'. Ca co'na' ỹovirere'oga ca lasom imaañi lecat pa'aata'guit ca nayic, ca' ca lasom chi nanoiquentac nauachigui. Ca' inoxondec. Ca co'na' ime queete' co'na' 'óna ca nayic napaguerelec, ca' so nelaatec chicqashiguim, ca ỹaxanec, nodaqajantec. 
ACT.12.11	Ca' quiyi, ca qaiguemo' ỹa'den so Pedro, ca' 'naaco':
ACT.12.11	—Nagui, ca' ỹaatqajam sa'den llic quiyim ñi ỹa'gaxala' nela'o' so lelaatec chicqashiguim quiyim ỹahotaque qayayit quiñi Herodes chaqai quená'ogue ná'maq sham 'ne'tegue aỹim na judioipi.
ACT.12.12	Ca' so Pedro ra'deenataxantaco' quedajo, ca' quepegue' yi la'a' aca María, late'e so Juan chaqai qai'neeta leenaxat Marcos, yí'maq neeta'ñi so 'xoic qomyipi lapoota'ta' nqouagaxaintac. 
ACT.12.13	Ca co'na' ỹouaxantapego ñi pa'aauec lasom, ca raỹaauec aso nequetegaxai leenaxat Rode, ra'ajnaxane'oga chi negue' so'maxare. 
ACT.12.14	Qam co'na' no'ueneguelo naua la'qaatqa so Pedro, ca se ỹauachigui ñi lasom, paguelec da netoonaxac. Ca ne'guentau'a ca qomyipi pa'aataho, ỹa'ue da la'xaỹaxac quiyim so Pedro hueete'e ñi lasom. 
ACT.12.15	Ca' qohinapego' aso'maxare:
ACT.12.15	—¡Ỹaatqajam qami' hualoxonaxa!
ACT.12.15	Qam aso'maxare ỹaatqajam i'taxatetegueñi quiyim llic. Qam saua'maxare 'neraco':
ACT.12.15	—¡'E', mesqaida; chi lqui'ỹo' ca nachaxan!
ACT.12.16	Qam so Pedro ñaqai queetalec ỹotocqotapego ñi lasom. Ca co'na' qaỹauate'oga co'na' qara'i'tot, ca sá'ogue no'daxatetec. 
ACT.12.17	Qam so Pedro ỹa'ue da letanec quiyim i'maqajlec, nanojshiguim ada laua, ca' ỹa'xat dá'maq 'neeto' na' qanaqatec quiñi qara'gaxala' cañi ncoñiitaxanaxaqui. Ca 'naaco':
ACT.12.17	—'Xachiỹo' dajo queca Jacobo chaqai queca liỹa qarqaỹaripi.
ACT.12.17	Ca quiyi, ca' eec, ỹoqa'a ca taigue.
ACT.12.18	Qam co'na' richiguiñi, ca 'xoic na nouaataxanaq nimiitaxanaq, ma' se qaỹa'den ca 'neeto' ca Pedro. 
ACT.12.19	So Herodes relaataxanlec qaidaanaque so Pedro, qam co'na' se qaỹanata, ca relaataxanlgoto saua neloxoỹa' quiyim qaỹalauate'. Ca co'na' ime, ca so Herodes ca'e yi Judea, ca ỹo'uet la'a' quiyi Cesarea.
ACT.12.20	So Herodes ro'ootapega so qomyipi na'ñi yi na'a' Tiro chaqai yi Sidón. Qam saua'maxare na'deenta' quiyim querepegue' só'maq nashi, qoyiqueto'ogue quiyim qaishiueten so Blasto, ma' ỹaatqajam lodegaxat lotaua so Herodes, quiyim ỹashiilo'ot so lashi quiyim ỹaanem ca leuagaxa so qomyipi, ma' quiyí'maq na'laua so qomyipi ỹachigoxotalec na lepetaxanaxat yi na'laua so nashi. 
ACT.12.21	Ca' so Herodes ỹa'uo' so laloqojnec na'xa'a quiyim lapoỹata' sá'ogue so qomyipi. Ca co'na' ỹovire'oga sojo na'xa'a, ca' no'uet, ỹañiñi saua no'ueetaxaqui' nashi loho. Ca' nqa'xanñi caso nashi nqa'xanaxaqui, ca ỹa'uo' da la'qaataxanaxac. 
ACT.12.22	Ca' sá'ogue so qomyipi ỹaualqatagui:
ACT.12.22	—¡Ñijo retaqatac mesqai chaqai qom, ỹaatqajam 'ec qota'olec ñi'maxare!
ACT.12.23	Ca' quiyi, ca novi' so chicqashiguim qota'a lelaatec, ỹo'uet quiyim ralola so Herodes, ma' pa'aalec da lecaic ñi qota'olec; ca' ileu, qaichiqueta quena ñilo'.
ACT.12.24	Qam da la'qaatec ñi qota'olec lama'xa noquiiquetauec, ma' qarapaxaguinataxanta'pegue, qaica ca ỹochiỹa'oga.
ACT.12.25	Ca co'na' ỹomate' da lo'ueenategue' so Bernabé chaqai so Saulo, ca pile', chicqora'gue da Jerusalén, nauequesa'pegue' so Juan, só'maq qai'neeta leenaxat Marcos.
ACT.13.1	Quená'maq mashic ỹacoñiguit da na'qaatec neeta'ñi yi na'a' Antioquía mashic 'uo' na qota'a letaxaỹaxaqui chaqai na napaxaguinataxanaq. Quesaua'maxare 'uo' so leenaxat Bernabé, chaqai so Simón (na'aamataxat Hueraic) chaqai so Lucio, Cirene le'ec, Manaén (naquetashi'me' nauegaxaua so Herodes só'maq nashi quiyi Galilea) chaqai so Saulo. 
ACT.13.2	Ca 'uo' so na'xa'a co'na' saua'maxare lapoota'ta', qaỹo'ueentac ñi qara'gaxala' chaqai sá'ogue qaica que'e. Ca' so Espíritu Santo 'naaco':
ACT.13.2	—Qaỹoỹoote'ogalo ñaua Bernabé chaqai ñi Saulo, soỹaxanalo, ma' 'ue da sahote'e lo'ueenategue'.
ACT.13.3	Ca co'na' ime da nqouagaxainaxac chaqai da nqopaaqachitaxac so qomyipi, ca' qaỹashil-lgoto saua'maxare, ca qailate'.
ACT.13.4	Ca co'na' qailate' queso Espíritu Santo so Bernabé chaqai so Saulo, ca taategue da Seleucia. Ca' quiyi, ca renoterougui aso qom lahi' huaxaỹaqse, querepegue' aso delec, leenaxat Chipre. 
ACT.13.5	Ca co'na' ỹovijta yi lanatqa' aso qom lahi', leenaxat Salamina. Ca' quiyi, ca tarougui naua lapoxoqui' na judioipi, ca ỹa'xatesac da la'qaatec ñi qota'olec. Ca' so Juan Marcos qai'neeta rotaanaxantac, nauequetecto saua'maxare. 
ACT.13.6	Ca co'na' nomachishiguim queesagui yi Chipre, ca chi ỹoviresa'a yi na'a' Pafos. Ca hua'ño'yi, ca natendalec so judío le'ec, leenaxat Barjesús. Ca so'maxare pi'xonaq 'maatqaic, 'naaco' quen quiyim letaxaỹaxaqui ñi qota'a. 
ACT.13.7	Sojo pi'xonaq neeto'ot so nashi, leenaxat Sergio Paulo. Sojo ỹale ỹaatqajam 'deenaxanqachaqaic. Ca' sojo nashi relaataxan quiyim qaroỹaxane'ogalo saua Bernabé chaqai so Saulo, ma' ỹahotaque na'xaỹaxana ca la'qaatec ñi qota'a. 
ACT.13.8	Qam so pi'xonaq 'uo' da liỹa leenaxat Elimas, se ỹaqamaxate' saua'maxare, ma' ỹahotaque quiyim se na'xaỹaxan so nashi. 
ACT.13.9	Ca' so Saulo chaqai qai'neeta leenaxat Pablo, no'qaachigui queso Espíritu Santo, ca ỹaatqajam ra'i'tot. 
ACT.13.10	Ca 'naapego':
ACT.13.10	—¡Qami' 'maatqaic chaqai qami' hualoxonaq, qami' na'ỹaapec llaalec, chaqai npa'guenaxaua ná'ogue na lo'yaxanec! ¿Chi'neco' ma' naxachisa'piguit dá'maq no'uen llicyaxac ñi qara'gaxala'? 
ACT.13.11	Ca' nagui rouaxañi' ñi qara'gaxala'; ca 'vio' caua na'xata' qami' qai'laq, sqai huañita ca lauaq añi ra'aasa.
ACT.13.11	Ca chaqa'ma' se neuanñi, hueetaugui so napalaxa, ca ipootete'era quiyim ỹahotaque 'ue ca icoñiguit ada laua. 
ACT.13.12	Ca co'na' so nashi ỹauanchigui dajo, ca' huelec, ma' 'xoic da le'laxa queda napaxaguinataxanaxac qaỹa'xatetac so qara'gaxala' Jesús.
ACT.13.13	So Pablo chaqai saua nauegaxaua' renoterougui aso qom lahi' huaxaỹaqse quiyi Pafos, ca taategue da Perge hueetaugui yi 'laua Panfilia. Ca' quiyi, ca' so Juan Marcos totqai eec, ca pilegue da Jerusalén. 
ACT.13.14	Ca co'na' ncopa, ca que', quere'e yi Perge, ca querepegue' yi na'a' Antioquía hueetaugui yi 'laua Pisidia. Ca' quiyi queso na'xa'a co'mataxaqui, ca inoxondougui añi lapoxoqui na judioipi, ca nqa'xañiñi. 
ACT.13.15	Ca co'na' ime qaretaqalec aso lere hueetalec na naqataxaquipi chicqo'ot so Moisés, chaqai aso lerecse so 'auaxaic qota'a letaxaỹaxaquiripi, ime, ca saua la'gaxalate' añi napoxoqui 'uo' so ila' quiyim 'naapegalo saua Pablo:
ACT.13.15	—Qamiri ỹaqaỹa', no'm 'ue ca ralamqataxanaxaguii, ca 'ñiỹapega na qomyipi nagui.
ACT.13.16	Ca' so Pablo ne'laxashiguim, nanojshiguim ada laua, ỹahotaque quiyim so qomyipi i'maqajlem. Ca 'naaco':
ACT.13.16	—Na'xaỹaxañiua', qamiri Israel laseripi chaqai ná'maq ỹa'den no'cha'a ñi qota'olec: 
ACT.13.17	Ñi qota'olec quena qomyipi Israel laseripi, ñi'maxare chi lca'acsec so 'auaxaic qareta'allipi chaqai ỹo'uet quiyim noquiiguec so qouo' laseripi co'na' ñaqai neeta'ñi yi ỹoqa'a 'laua Egipto. Ca co'na' ime, ca naqatec, ca'e nqai'en yi 'laua, ỹahote'e da lquesaxanaxa. 
ACT.13.18	Ñi qota'olec na'ñaxachiguita naua'que naua se no'viiñi queso qomyipi na' neetalec yi 'laua qaica qom quesaua cuarenta ñaxari, 
ACT.13.19	chaqai ỹo'daauec so siete ỹoreta'oguit qomyipi neeta'ñi yi 'laua Canaán, ma' ỹahotaque ỹaanem yi 'laua so 'auaxaic qareta'allipi. 
ACT.13.20	Ime, ca' ỹoiquentac quesá'ogue so cuatrocientos cincuenta ñaxaripi, ỹahote'e la'gaxala' queso qomyipi nimiitaxanaq quena nasauaxaset, ỹovireta'a na' 'ue so letaxaỹaxaqui ñi qota'a, leenaxat Samuel. 
ACT.13.21	Ca' so qomyipi rashiilaxanaque quiñi qota'olec ca lashi quiyim idaaneguelec so'maxare. Ca' ñi qota'olec ỹa'ue quiyim lashi nqai'en so Saúl, llaalec so Cis, chicqaugui so lauo' so Benjamín, ca' nashi cuarenta ñaxari. 
ACT.13.22	Ca co'na' ime, ca naqat quiyi loma' so Saúl, ca ỹaanem quiyim nashi so David. Ca' queso'maxare, ca' 'naaco': “Ỹanataxat ñi David, llaalec so Isaí, ñi ỹale maq sa'maxarenta, ma' ỹo'uet ma'le cá'maq sahotaque.” 
ACT.13.23	'Uo' so ỹale quesó'maq ỹaatqajam ỹachigoxotaugui so llaalqaipi so David, leenaxat Jesús. Ca' chaqaiso so qoỹanagui quiñi qota'olec quiyim lca'laxaqui na Israel laseripi, ma' shi'gom ỹa'xateta'guit quiyim ỹa'ue. 
ACT.13.24	Qam na' saqa' novi' so Jesús, ca' so Juan ỹapaxaguintac ná'ogue na qomyipi Israel laseripi, 'neetapega quiyim ỹalate' naua se no'viiñi lanatqa, ca' qanachilaxan. 
ACT.13.25	Chaqai co'na' ipalata'a ca lqodoc aca lqauaxaqui so Juan, ca 'naaco': “Ỹim mesqaỹim cá'maq pe'taxañitaque quiyim aỹim; qam 'ue na coỹaretailec. Ca' ỹim quena'maxare sqa saiguit quiyim sosoorec naua lequeete' naua lapelate'.”
ACT.13.26	Qamiri ỹaqaỹarolqa, llaalqaipi so Abraham, chaqai ná'ogue ná'maq no'cha'a ñi qota'olec: qomá'ogue taỹauguilo da na'qaatec chicqaugui da nca'laxa. 
ACT.13.27	Ma' só'maq neeta'ñi yi Jerusalén chaqai so lashillipi se ỹa'den negue' só'maq Jesús, chaqai se ỹa'deene' naua retaqateguelgoto lerecse' saua 'auaxaiqa letaxaỹaxaqui' ñi qota'a quena' ỹovire'oga yi na'xa'a co'mataxaqui. Ca' na' iconlec so Jesús quiyim ỹalauat, ca ỹaatqajam ipaquichigui nqai'en nauá'maq naneresañi na'qaatqa. 
ACT.13.28	'Eno'm quiyim qaica cá'maq 'neeta quet cá'maq ỹasauaxat quiyim qaỹalauat, qam qaiyiita qaỹashiila so Pilato quiyim relaataxanlec qaỹalauat. 
ACT.13.29	Qam cana' qaỹo'uet dá'ogue dá'maq naneretañi na'qaatec, ca' qanaqajñi queso npatenaxala', ca qaishinñi. 
ACT.13.30	Qam ñi qota'olec liỹa nca'leuec nqai'en. 
ACT.13.31	Ca' so Jesús 'xoic saua na'xata' nachaxantapegalo sauá'maq nauegaxaua' na' eec, chicqochi'ñi yi Galilea, taigue da Jerusalén. Ca' nagui chaqaisaua sauá'maq ỹa'xatesac so'maxare quena qom.
ACT.13.32	Vichiguiño' sahoqotaque qomi' nagui da no'uen ra'xaỹaxaguii quedá'maq shi'gue qaỹachaxantapeguem so 'auaxaic qareta'allipi quiñi qota'olec. 
ACT.13.33	Ca' qomi' ma' qomi' llaalqa saua'maxare. Ca' nagui ipacqajanchigui ñi qota'olec coqomi' dá'maq shi'gue ỹa'xateta'guit, quiyim liỹa nca'laxatec so Jesús, ma' shi'gue qoỹeretañi quiyi lpa'axaua yi 'auaxaic salmo: “Qami' ná'maq qami' ỹaalec, saañiraxarom nagui da rca'laxa'e'.” 
ACT.13.34	Ñi qota'olec ỹachaxan quiyim liỹa nca'laxatec so Jesús, qaiyi so loshicmaxa ỹochiỹau'a quiyim tot no'uen, na' 'naac quiyi naneretañi na'qaatec: “Saanema qamiri ma'le dá'maq no'uen na'maxa, dá'maq shinac saanem so David.” 
ACT.13.35	Vichiguiño' 'naac qai'neeta queso liỹa salmo: “Sqai ỹaxanegue quiyim tot no'uen ca loshicmaxa cá'maq lqo'itaxat lelaatec.” 
ACT.13.36	Qam llic ma' so David cochiỹa so lauo' co'na' ỹo'uet da la'qaatec ñi qota'olec. Qam co'na' ileu, ca qailla'ñi yi hua'ñi so leta'allipi, ca' so loshicmaxa na'laañi. 
ACT.13.37	Qam se na'laañi so loshicmaxa só'maq qota'olec liỹa nca'laxatec. 
ACT.13.38	Vichiguiño' qamiri ỹaqaỹa', qaỹahotaque 'yiiñii dajo, quiyim chaqaiso so Jesús chicqaugui quiyim qaỹapalaxat na nasauaxaseteripi, ca' chaqaida dá'maq sa'xatetapeguema qamiri nagui. 
ACT.13.39	Ca' chaqaiso chicqochigui quiyim ná'ogue ná'maq huelec so'maxare qaỹapalaxat na lasauaxaset quená'ogue ná'maq lasauaxaset se qaỹapalaxat queso naqataxaquipi chicqo'ot na'le so Moisés. 
ACT.13.40	Vichiguiño' qamiri rovichiỹari', qaiyi sqa taalec qamiri dá'maq qoỹeretañi na'qaatec queso 'auaxaic letaxaỹaxaquiripi ñi qota'a, co'na' 'nerac:
ACT.13.41	'Ajñii, qamiri 'naxanaxaiquipi, 'xoic re'laxahi, chaqai rellivii;
ACT.13.41	ca' ỹim ma' ỹim qota'olec, so'uet dajo chalego lecaic quenaua na'xatari,
ACT.13.41	qaiyi no'm 'ue ca qara'qaataxanem caqamiri, qam sqai huelec.
ACT.13.42	Ca co'na' so Pablo chaqai saua nauegaxaua' co'na' inoxondec cañi lapoxoqui so judioipi, ca só'maq sqai judioipi ỹashiilo'oto saua'maxare quiyim liỹa retaxahi' quedajo queso liỹa na'xa'a co'mataxaqui. 
ACT.13.43	Ca co'na' ime so lapoxoc cañi lapoxoqui, ca 'xoico' ca queguelo so Pablo chaqai so Bernabé queso judioipi chaqai só'maq mesqai judío, qam icoñiguit da lapaxaguinataxanaxac na judioipi, ỹa'maxate'tegue chaqai na'maxateta. Qam qaỹaqata quiyim quiichiri'ñigui da le'xorenataxanaxa ñi qota'olec.
ACT.13.44	Ca co'na' novi' so liỹa na'xa'a co'mataxaqui, ca lapoỹata' sham yá'ogue yi na'ñi yi na'a', ỹahotaque na'xaỹaxana ca la'qaatec ñi qota'a. 
ACT.13.45	Qam co'na' so judioipi iuane'ta so 'xoic qomyipi, ca se ỹa'maxaren. Ca' quiyi, ca retaqata'guit da la'qaatec so Pablo chaqai qaishiuentac. 
ACT.13.46	Qam so Pablo chaqai so Bernabé se no'chirelec da letaxaỹaxague', ca 'neraco':
ACT.13.46	—Qam 'eco' paguec la'maxa quiyim sa'auaxanaxe' qamiri quiyim sa'xataq da la'qaatec ñi qota'a ma' qamiri judío lase'; qam sqai coñiguit, chaqai sqa 'maxariñii quiyim viriỹau'a yi nca'laxa sqaica lqodoc, ca' nagui, ca qolaqpegue' na mesqai judioipi. 
ACT.13.47	Ma' dajo dá'maq qarelarelec so qara'gaxala', na' 'naac:
ACT.13.47	Aỹim sanagui quiyim 'eco' qami' ncoỹeraxanaxaqui quená'ogue na ỹoreta'oguit qomyipi,
ACT.13.47	chaqai quiyim chicqochigui ca nca'laxa quená'ogue na qomyipi quena lauat na 'laua.
ACT.13.48	Ca co'na' 'xaỹa dajo na mesqai judioipi, ca 'xoic da netoonaxac, chaqai sá'ogue 'naac quiyim lo'yaxanec dá'ogue da la'qaatec ñi qara'gaxala', ca sá'ogue huelec só'maq shi'gue qaỹa'maxatetañi quiyim ỹovirau'a da nca'laxa sqaica lqodoc. 
ACT.13.49	Ca chaqaido' da 'neeta quiyim qaỹa'xate' naua la'qaatqa so qara'gaxala' quiyá'ogue yi 'laua. 
ACT.13.50	Qam na judioipi ná'maq se ỹa'maxaren so Jesús, ca itaxaỹaxanac so 'aallipi 'maxataxaraipi chaqai huelec ñi qota'a, quiyim quepegue' na nashillipi quiyi na'a' quiyim qaỹocana'pe so Pablo chaqai so Bernabé, ỹovireta'a quiyim qaỹo'derauec quiyí'maq hueese'e. 
ACT.13.51	Ca' saua'maxare ỹochigoxoi' naua lapelate' quena namoxoỹaxa. Ca' dajo 'neeta quiyim chi nasauaxatalta' so qomyipi. Ca' quiyi, ca' que', taategue da Iconio. 
ACT.13.52	Qam ná'maq mashic ỹacoñiguit da na'qaatec ỹaatqajam 'xoic da netoonaxac chaqai no'qaachigui queso Espíritu Santo.
ACT.14.1	Quiyi Iconio so Pablo chaqai so Bernabé niỹaresaho, inoxondougui añi lapoxoqui na judioipi, ca na' ỹaatqajam retaxahi', ca 'xoic so icoñiguit da na'qaatec quena judío chaqai quená'maq mesqai judío. 
ACT.14.2	Qam ná'maq judioipi ná'maq sqai huelec so Jesús, ca quigui ná'maq sqai judioipi quiyim qana'yiiñiguilo, ỹahotaque quiyim na'axat na la'deenataxanaxac queso nqaỹaripi. 
ACT.14.3	Ca' quedajo, ca' saua'maxare shi'gom neesa'anyi, se no'chiiralec da la'qaataxanaxague', ma' pi'ira'a ñi qara'gaxala'. Ma' ñi qara'gaxala' ỹachaxan quiyim llic da la'qaataxanaxague' saua'maxare ỹa'xatesac da le'xorenataxanaxa ñi qota'olec, qoỹaanema da lquesaxanaxa quiyim ỹo'ueete' na netanec chaqai na se qaiuanapega. 
ACT.14.4	Qam so qomyipi quiyi na'a' noỹoota'chi, 'uo' na qoshiiteguelec na judioipi chaqai na liỹa qoshiiteguelgoto saua lelaatqa so Jesús. 
ACT.14.5	Ca ná'maq judioipi chaqai ná'maq sqai judío na'yiiñiguit na nashillipi quiyi na'a', qaỹahotaque quiyim qaishiuene' chaqai qainaxe' quena qa'. 
ACT.14.6	Qam so Pablo chaqai so Bernabé, co'na' ỹa'deene' dajo, ca' nanalochaxane', taategue da na'a' Listra chaqai da Derbe, hueraugui yi Licaonia, chaqai naua'que naua lahil yi 'laua. 
ACT.14.7	Ca ỹa'xatesac da na'qaatec chicqaugui da nca'laxa.
ACT.14.8	Quiyi Listra 'uo' ca ỹale se qaua. Chi nqa'xantañi, ma' naca'ogue' se ra'ñiiguelo naua lichil. Ca' se ỹauanapega ỹouoiguiri'. 
ACT.14.9	So ỹale na'xaỹaxantapego' da ỹa'xatetac so Pablo. Ca' so Pablo idaana'a so'maxare, ca iuana so ỹale quiyim 'ue da lpi'ỹaxac, ca ishiteta imeuec. 
ACT.14.10	Ca' so'maxare nelamaxaren, 'naapego':
ACT.14.10	—Nachaachichiriñi, co'ỹaxañiriñi naua richilli'.
ACT.14.10	Ca' so ỹale nenojshiguim, nachajñi, ca chaqa'ma' ỹouoiguiri'. 
ACT.14.11	Ca co'na' qaỹauanchigui da ỹo'uet so Pablo, chaqa'ma' ỹaualqagui so qomyipi, qam ỹahota'ahi naua la'qaatqa na Licaonia le'ec. 'Naaco':
ACT.14.11	—¡Ỹaatqajam qota'olqa daua renotegue'sopa qomi', 'nejme' na qom!
ACT.14.12	Qaipe'taxantaque quiyim so Bernabé chaqaiso só'maq qohinac qota'olec Júpiter, chaqai queso Pablo qohintapego' chaqaiso so qota'olec Mercurio, ma' chaqaiso só'maq netaxaỹaq. 
ACT.14.13	Ca' so neloxoỹaq cañi no'ueenaxanaxaqui queso nashiilec Júpiter neeta'ñi yi ñigo quiyi na'a', ca'maxare nodooro caua toorol chaqai ana qo'paq lenoỹaxai 'ueetqate, ma' so'maxare chaqai so liỹa qomyipi ỹahotaque quiyim qaỹalauate' caua toorol quiyim nachitaxanataxanqate' quiyim qanqouagaxainoto saua Jesús lelaatqa. 
ACT.14.14	Qam co'na' so Pablo chaqai so Bernabé retane' dajo, ca nasectaqta'ahi saua loho, ma' se ỹa'maxarene' dajo. Ca' taaringui yi lavinñi so qomyipi, ca' nelamaxarene', 'neraco':
ACT.14.15	—¡Qamiri ỹalliripi! ¿Chi'neco' ma' 'viichitac dajo? Ma' qom qomi', shinqata maqamiri. Ma' chaqaida dá'maq 'em ñoviraq quiyim shinqapegalo qamiri quiyim 'xañiñi na se no'uen qaica ca 'negue, ca' quiilec ñi qota'olec nca'leetauec, ma' ñí ỹo'uet na piguim chaqai na 'laua chaqai ana huaaxai, chaqai ná'ogue ná'maq nanchaqaina. 
ACT.14.16	Ma' quesaua 'auaxaqa na'xata' ñi qota'olec ỹaxanegue na qomyipi quiyim nanoiquentac quecá'maq shim 'neeta. 
ACT.14.17	Qam ñaqaiyiita da nachaxanaxac ñi'maxare, quedá'maq no'uen lo'ueenataxanaxac, quena' ỹa'ue na ỹaxat, chaqai lo'yaxanec nqai'en na laỹaxac na nanecsec, chaqai sqoue nqai'en ca qonoq, ca' qomi' ñitoonqatac.
ACT.14.18	Qam 'eno'm 'nerac dajo, qam qaiyiita sham se quepaxat quiyim so qomyipi ỹahotaque ỹalauate' saua toorol, ca qoỹaando quiyim qanqouagaxainoto saua'maxare.
ACT.14.19	Ca 'vio' saua ỹovirero judío lase' chicqora'gue da Antioquía chaqai da Iconio, ca 'nerapega so qomyipi, ca qainaq quena qa' so Pablo. Ca' co'na' qohintapega mashic ileu, ca qaỹahoglene'ogue da lahi yi na'a'. 
ACT.14.20	Qam co'na' lapoỹata' só'maq mashic ỹacoñiguit da na'qaatec quiyi hueeta'ñi so Pablo, ca so'maxare ne'laxashiguim, ca lotqai liỹa taugui yi na'a'. Ca co'na' liỹa nete'e, ca inoxondec queso Bernabé, taategue da Derbe.
ACT.14.21	Ca co'na' ime ỹa'xatesac da nca'laxa quiyi Derbe, ca' 'xoic so laueguegue' hua'anyi ỹacoñiguit da na'qaatec. Ca piltegue da Listra, da Iconio, chaqai da Antioquía. 
ACT.14.22	Ca' saua'maxare ỹa'ñaxatesac sauá'maq neesalec yi 'laua so mashic icoñiguit da na'qaatec quiyim na'ñaxate'tegue da lpi'ỹaxac. Chaqai 'neraco' quiyim ỹouen 'xoic le'xoric ca qom, ca' qaigueme inoxoneu'a da lo'ueenataxanaxac ñi qota'a ma' ỹoiquentac ná'ogue najo. 
ACT.14.23	Chaqai qai'neeta qaỹa'ue na na'gaxalateripi cana no'ueenaxanaxaquiripi. Ca co'na' ime so qouagaxainaxac chaqai so nqopaaqachitaxac, ca' qoỹaanoto dá'maq qoyiuetaugui letelaxa ñi qara'gaxala', ñí'maq huerelec saua'maxare.
ACT.14.24	Ca co'na' ime queterelec yi 'laua Pisidia, ca chi ỹoviresa'a yi 'laua Panfilia. 
ACT.14.25	Ca ỹa'xatesac da na'qaatec quiyi na'a' Perge, ca' quiyi, ca taatego' da Atalia. 
ACT.14.26	Ca' quiyi, ca renotero, ca taategue da Antioquía, yí'maq hua'ño' na' qoỹaanema da lo'ueenataxanaxague' dá'maq nagui ỹomate'. Chaqai qai'neeta hua'ñi co'na' qoỹaanguita da le'xorenataxanaxa ñi qota'olec. 
ACT.14.27	Ca co'na' ỹovijta yi Antioquía, ca' lapoondeta' ná'maq mashic ỹacoñiguit da na'qaatec. Ca' ỹa'xate' ná'ogue ná'maq ỹo'ueeto' ñi qota'olec quesaua'maxare, chaqai ỹa'xatesac da 'neeto' ñi'maxare co'na' 'ec ỹauate'oga da lpi'ỹaxac na mesqai judío, qaiyi qoyiuelec ñi qara'gaxala'. 
ACT.14.28	Ca' so Pablo chaqai so Bernabé shi'gom neesa'anyi, ỹalequesaugui só'maq mashic ỹacoñiguit da na'qaatec.
ACT.15.1	Ca' quesauajo na'xata' 'vio' saua ỹale' chicqora'ñi yi Judea, ca taategue da Antioquía, ca rapaxaguinataxane' queso mashic icoñiguit da na'qaatec, quiyim quecá'maq ỹahotaque nca'leuec, ca' icoñiguit quiyim qaỹa'ue netanec na loshicmaxa, ỹocanchigui da lelaataxanaxac so Moisés. 
ACT.15.2	Qam so Pablo chaqai so Bernabé ỹaatqajam noqollictetecto saua'maxare, ỹaatqajam lodegaxat da noqollictaxague'. Vichiguiño' qaỹacona'alo saua Pablo chaqai so Bernabé, chaqai qaỹa'vii saua liỹa' quiyim taategue da Jerusalén, qoyicpegueto saua lelaatqa so Jesús chaqai saua na'gaxalate' queso mashic icoñiguit da na'qaatec quiyi na'a', ca' qaretaqagui dajo.
ACT.15.3	Ca ilate' saua'maxare só'maq mashic ỹacoñiguit da na'qaatec na'ñi yi Antioquía. Qam co'na' que', ca queeterelec yi 'laua leenaxat Fenicia chaqai Samaria, ỹa'xatesac dá'maq 'neeta quená'maq sqai judío mashic ỹaxanñi da 'auaxaic no'ueenataxac, ca' quelec ñi qota'olec. Ca' so nqaỹaripi ỹaatqajam 'xoico' da netoonaxac co'na' 'ue da la'xaỹaxac.
ACT.15.4	Ca co'na' so Pablo chaqai so Bernabé ỹovirera'a yi Jerusalén, ca só'maq mashic shi'gue ỹacoñiguit da na'qaatec ỹaatqajam 'ue da lquelolqa' quesaua'maxare, saua na'gaxalate' chaqai saua lelaatqa so Jesús. Ca' so Pablo chaqai so Bernabé ỹa'xate'o' dá'ogue dá'maq ñi qota'olec ỹo'ueeto' quesaua'maxare. 
ACT.15.5	Qam 'vio' saua dalaxaiqa qarqaỹa' naneresaugui na leenaxat fariseo. Ca nachaachiñi, ca 'neraco':
ACT.15.5	—Na mashic ỹacoñiguit da na'qaatec quená'maq sqai judío ỹouen quiyim qaỹa'ue na netanec na loshicmaxa chaqai qui'ñigui na naqataxaquipi chicqochigui nqohin na'le so Moisés.
ACT.15.6	Ca' quiyi, ca lapoỹato'o' saua lelaatqa so Jesús chaqai saua na'gaxalate' quiyim qaretaqagui dajo. 
ACT.15.7	Ca co'na' shi'gom qaretaqatapigui dajo, ca nachajñi so Pedro, ca 'naaco':
ACT.15.7	—Ỹaqaỹarolqa, qamiri 'yiiñita queso, na' ñi qota'olec ỹacona'a ỹim, ỹachigoxotauguilo qamiri, quiyim sodo da na'qaatec chicqaugui da nca'laxa quená'maq sqai judío, qaiyi huelec na'maxare qai'neeta. 
ACT.15.8	Ca' ñi qota'olec, ma' ỹa'deene' naua ne'taxanatal, ỹachaxan quiyim ỹacoñiguit na'maxare na' ỹaanem so Espíritu Santo, 'neete'm qomi' na'le. 
ACT.15.9	Ñi qota'olec se ỹoỹoota'chi coqomi' quena'maxare, ma' qai'neeta co'taxat añi le'taxanata chicqochigui nqai'en da lpi'ỹaxac. 
ACT.15.10	Ca' nagui ¿chi'negue ma' qalañitapega dá'maq lo'ueenataxanaxac ñi qota'a chaqai lliiteguelec da 'xoic lesallaxa na mashic icoñiguit da na'qaatec? Ma' qomi' chaqai só'maq 'auaxaic qareta'allipi qai'neeta se seshitaq se'xataq. 
ACT.15.11	Qam mesqáida, ma' qomi' sa'deenqata quiyim ỹaatqajam qomi' ca'laaxaqa queda lqouagaxa so qara'gaxala', ma' i'xorene' qomi' shinqata saua'maxare.
ACT.15.12	Ca' sá'ogue so qomyipi i'maqajlem. Ca qana'xaỹaxantapegalo saua Bernabé chaqai so Pablo, ỹa'xatesac na netanqaipi chaqai na se qaiuanapega, ná'maq ỹo'ueeto' ñi qota'a quedá'maq llicyaxague' saua'maxare, co'na' ỹalequesaugui na mesqai judioipi. 
ACT.15.13	Ca co'na' ime da la'qaataxanaxague', ca' so Jacobo 'naaco':
ACT.15.13	—Qamiri ỹaqaỹa', ñaq na'xaỹaxañiua': 
ACT.15.14	Ñi Simón Pedro ra'qaataxanema qomi' quedá'maq 'neeto' da lqouagaxa ñi qota'olec na' 'auaxaic nqouaguegue so mesqai judío, ca ỹa'ue na lca'acsec, ỹachigoxotaugui na'maxare, ma' ỹahotaque quiyim lalamaxat. 
ACT.15.15	Ma' dajo nachiñi'chiguit yi naneretañi na'qaatec quesaua letaxaỹaxaqui' ñi qota'a, quedá'maq 'naac yi naneretañi:
ACT.15.16	Ma' ime, ca lotqai yapil,
ACT.15.16	ca liỹa ño'xonshiguim ñi lauo' so nashi David mashic 'guiñi;
ACT.15.16	liỹa ño'xonshiguim ná'maq ñaqa 'ue,
ACT.15.16	ca liỹa ñachaalataxanñi,
ACT.15.17	qaiyi ná'ogue na liỹa qomyipi idaanapigui, ma' ỹim la'gaxala',
ACT.15.17	chaqai ná'ogue na qom neetalec na 'laua, quená'maq sahotaque ỹalamqateripi.
ACT.15.18	Ca' chaqaida 'neeto' da la'qaatec ñi qara'gaxala' ñí'maq ỹo'uet quiyim qaỹa'deene' nauajo nallaaqo'.
ACT.15.19	Vichiguiño' ỹim shinac se ỹa'maxañi quiyim sqai saxanqac na mesqai judío chaqai quiyim mashic ỹaxañiñi naua 'auaxaqa lpi'ỹaxaco, ma' mashic quelec ñi qota'a. 
ACT.15.20	Chaqaidaata quiyim sauqo' aca qoderecse quiyim shinqapega se ỹa'ic ca na'ic mashic qoỹaanot ca nashiilec, chaqai se nocachita'ta' ca ỹale chaqai aca 'aalo, chaqai se ỹa'ic ca la'at ca isecỹac sqai nague' caua leuo', chaqai se ỹa'gue' caua neuo'. 
ACT.15.21	Ma' quena na'aateripi ñaqa 'ue na ỹa'xatetac na naqataxaquipi chicqochigui na'le nqohin so Moisés quena' ỹovire'ga yi na'xa'a co'mataxaqui quena' qoyiuetaugui añi lapoxoqui, ca qaretaqateguelec ana lere, ma' chaqai 'neetari' quesó'maq 'auaxaiquipi nallaaqo'.
ACT.15.22	Ca' saua lelaatqa so Jesús ỹa'maxarente', chaqai saua na'gaxalate', chaqai sá'ogue só'maq mashic icoñiguit da na'qaatec. Ca' qaỹa'vii saua qanca'au'alo quiyim qailate' queda Antioquía, liỹa' so Pablo chaqai so Bernabé. Ca qanca'au'a so Judas, da liỹa leenaxat Barsabás, chaqai so Silas. Sauajo ỹale' na'gaxalate' queso nqaỹaripi. 
ACT.15.23	Ca' chaqaisaua saua i'xate' nqohin aso lere. 'Ne'tegueyi da hueetalec:
ACT.15.23	“Qomi' lelaatqa so Jesús chaqai naua na'gaxalate' chaqai ná'ogue ná'maq mashic ỹacoñiguit da na'qaatec, qariquinaxanaxac queca qarqaỹaripi mesqai judioipi neeta'ñi yi Antioquía, chaqai yi 'laua leenaxat Siria, chaqai qai'neeta yi Cilicia. 
ACT.15.24	Chaqai qomi' sa'deenaq quiyim 'vio' caua qomi' chicqora'ñi najo, qam qomi' se qarelaatqa. Ca se rayaxañiỹac, ca se ỹaqamaxate' qamiri quenaua la'qaatqa quiyim 'nerac quiyim 'viichii ca netanec na roshicmaxahi, ca' quiilec na naqataxaquipi chicqochigui so Moisés. 
ACT.15.25	Vichiguiño' 'maxaraic nqaishinaq quiyim qomi' ña'deenaxata', ca' vii naua seconaxau'alo qarqaỹa', ca que', ra'ajnaxanalo qamiri, liỹareta'pe naua qanauochaxaua' qarqaỹa' Bernabé chaqai na Pablo. 
ACT.15.26	Ma' naua'maxare mashic ỹaandec da nachaalataxague' quiyim qaro'ueenataxanguilo queso qara'gaxala' Jesucristo. 
ACT.15.27	Ca vichiguiño' selaraxai' na Judas chaqai na Silas, ca naua'maxare retaxaỹa'pegueto qamiri ma'le, ca ỹaatqajam ichoxotete' dá'ogue dá'maq 'neeta dajo. 
ACT.15.28	Ma' 'eco' 'maxaraic queso Espíritu Santo chaqai coqomi' quiyim qaica ca resalli senaxasoxolec qamiri, chaqaidaata dá'maq viñii quiyim 'yiiñii: 
ACT.15.29	sqa 'guii ca la'at ca mashic qoỹaanot ca nashiilec, chaqai qai'neeta sqa 'guii caua leuo', chaqai ca la'at ca isecỹac ỹauego lqosot, chaqai se nocachita'ta' ca ỹale chaqai aca 'aalo. Ca no'm 'viichii' nauajo 'maxachi'teguelo, ca 'maxaraic. Hua', ca chaqaidaata.”
ACT.15.30	Ca' saua'maxare co'na' ime, ca que', taategue da Antioquía. Ca' quiyi, ca ỹo'ueete' so lapoxoc quená'maq mashic ỹacoñiguit da na'qaatec, ca' ỹaando aso lere. 
ACT.15.31	Ca co'na' so nqaỹaripi retaqalec aso'maxare, ca 'xoico' da netoonaxac, netoonta'pegue dá'maq la'maxa lauel nqohin. 
ACT.15.32	Ma' so Judas chaqai so Silas qai'neeta qota'a la'qaataxanqajanqa, vichiguiño' co'na' qatesapega so nqaỹaripi 'xoic la'ñaaqataxanaxac quenaua la'qaatqa. 
ACT.15.33	Ca co'na' 'vii saua na'xata' hueesa'anyi, ca so nqaỹaripi qanpoyiguinto, qaỹahotaque liỹaaterec da neuagaxa co'na' pile' quecá'maq chicqochiri'ñi na' qailate'. 
ACT.15.34	Qam so Silas chaqa'ma' no'ueenañi. 
ACT.15.35	Qai'neeta so Pablo chaqai so Bernabé no'ueendañi quiyi Antioquía, queesalec da lapaxaguinataxanaxague', ỹa'xatesac da la'qaatec so qara'gaxala' Jesús. Chaqai 'xoic so liỹaripi rapaxaguinataxantac.
ACT.15.36	Ca co'na' shi'gom, ca 'uo' so na'xa'a, ca' so Pablo 'naapego' so Bernabé:
ACT.15.36	—Qolaq, liỹa qolaqpegue' na qarqaỹaripi, ná'maq mashic ỹacoñiguit da na'qaatec quená'ogue na na'aateripi, ná'maq mashic shi'gue sapaxaguinaxague da la'qaatec ñi qara'gaxala', qaiyi sa'deenaq negue' cá'maq 'neeta.
ACT.15.37	Qam so Bernabé ỹahotaque nauequesa'pegue' so Juan Marcos. 
ACT.15.38	Qam so Pablo se ỹa'maxaren quiyim ỹauec, ma' so'maxare no'ueenaqteraño' na'le quiyi Panfilia, ca pil, ỹalate' saua liỹa', se ipaguelec da lo'ueenataxanaxac. 
ACT.15.39	Ca shi'gom retaqata'ta' quedajo, vire'to' na' noỹoota'chi. So Bernabé ỹauec so Marcos, ca renoterougui aso qom lahi' huaxaỹaqse, ca' taategue da Chipre. 
ACT.15.40	Qam so Pablo qai'neeta nca'au'a so Silas. Co'na' ime quiyim qoỹaañiguit da le'xorenataxanaxa ñi qara'gaxala', ca' que'. 
ACT.15.41	Ca' queetetegue yi Siria chaqai yi Cilicia, queesagui ana no'ueenaxanaxaquiripi, ỹa'ñaxatesac na nqaỹaripi.
ACT.16.1	So Pablo chaqai so Silas co'na' ỹovijta yaua na'aate' Derbe chaqai yi Listra, ca iuanterelco' so huelec ñi qara'gaxala', leenaxat Timoteo, llaalec aso 'aalo judío lase qai'neeta huelec ñi qara'gaxala', qam so leta'a griego le'ec. 
ACT.16.2	Ca' so nqaỹaripi na'ñi yi Listra chaqai yi Iconio ỹaatqajam imaqachintac so'maxare. 
ACT.16.3	Ca' so Pablo ỹahotaque liỹa so Timoteo, vichiguiño' ỹa'ue so netanec na loshicmaxa, qaiyi qaica ca qohinegue quena judioipi quená'maq na'ñi yi'maxare, ma' sá'ogue ỹa'deenta quiyim so leta'a griego le'ec. 
ACT.16.4	Ca quená'ogue ná'maq na'aateripi quecá'maq queetetegue, ỹa'xatesapeguem na nqaỹaripi naua lapaxaguinataxanaxaco saua lelaatqa so Jesús chaqai ná'maq na'gaxalateripi na'ñi yi Jerusalén. 
ACT.16.5	Ca vichiguiño' ná'maq mashic ỹacoñiguit da na'qaatec ỹaatqajam paguec na'ñaxate'tegue da lpi'ỹaxac. Ca' quiyi, ca naua'que naua na'xata' nqo'neetauec ná'maq ỹacoñiguit da na'qaatec.
ACT.16.6	So Espíritu Santo se ỹa'maxaren ỹa'xate' da na'qaatec quiyi 'laua Asia. Ca' vichiguiño' ỹapaquera'ta quiyi Frigia chaqai yi Galacia, 
ACT.16.7	chi ỹoviresa'a ca lqodoc yi 'laua Misia. Ca' quiyi, ca ỹahosaque tarou'a yi 'laua Bitinia. Qam so Espíritu chicqo'ot so Jesús se ỹasene' tarou'a yi'maxare. 
ACT.16.8	Ca vichiguiño' ỹa'iisauec quiyi Misia, ca ỹovirera'oga so ñigaxasom, leenaxat Troas. 
ACT.16.9	Ca' quiyi, ca' so Pablo 'uo' so leuanaxanaxac queso pe. Iuano' so ỹale na'ñi yi 'laua Macedonia, nachaatetañi, ne'xoresentac, 'naaco': “Na'itegue na Macedonia, qarotauañi'.” 
ACT.16.10	Ca co'na' so Pablo 'ue so leuanaxanaxac, ca na'maxachiñi quiyim taategue da Macedonia, ỹaatqajam i'taxachiriñi quiyim ñi qota'olec roỹaxantapegalo quiyim ỹa'xate' queca qomyipi da na'qaatec chicqaugui da nca'laxa.
ACT.16.11	Ca' yinotaxaugui aso qom lahi' huaxaỹaqse, sachigoxosqochi'ñi yi Troas, ca salamaxataqa'gue ada delec leenaxat Samotracia. Ca' queso liỹa na'xa'a, ca sovitaxa yi ñigaxasom leenaxat Neápolis. 
ACT.16.12	Ca' quiyi, ca saxague da na'a' Filipos. Yi'maxare nodaachiguiñi na romano laseripi na reloqota'a; ỹaatqajam paguec lecaguiñi quiyá'ogue yi liỹa na'aateripi quiyi 'laua Macedonia. Ca' 'vii saua na'xata' senqata'anyi. 
ACT.16.13	Ca na' ỹovire'ga so na'xa'a co'mataxaqui, ca saxai'ogue da lahi yi na'a', ca qolaqpegue' na lahi aso lachiugue, ma' 'uo' yi napooqo' qouagaxainqa'. Na' sovitaxa, ca ñqa'xanaxañi, ca saanqaem da na'qaatec so 'aallipi hueeta'anyi, lapoota'ta'. 
ACT.16.14	Ca 'uo' aso 'aalo leenaxat Lidia chicqa'gue da na'a' Tiatira. So'maxare imeenac na lo'yaxanec lo'lo loqquiric, naueralec da letogaxa. Aso 'aalo ỹaatqajam queetalec ñi qota'a, ca na'xaỹaxantac. Ca' ñi qara'gaxala' ỹauachigui añi le'taxanata, qaiyi na'xaỹaxane'ta da la'qaatec so Pablo. 
ACT.16.15	Ime, ca' qanachilaxan chaqai sá'ogue so llaalqaipi. Ime, ca' ne'xoresene'toto qomi', ca 'naac:
ACT.16.15	—No'm chaqaida nqai'ñii quiyim ya'yiiñii quiyim ỹaatqajam seuelec ñi qara'gaxala' Jesús, ca ñaqai cocho'qui' ñiỹa'ñi yi ỹa'a' la'xasqori.
ACT.16.15	Ca' ỹaatqajam ipacoxoua', ca seuqa'anyi.
ACT.16.16	Ca 'uo' so liỹa na'xa'a na' qolaqpegue' yi qouagaxainqa', ca ñatenqa'chiguit aso nequetegaxai 'uo' so le'ec idaanau'alo naua 'ueenataxaco. Chaqaso' aso rauegaxantapigui so na'cororipi, ma' na'á aso'maxare, rauegaxañigui quiyim ra'ỹaauec nanchaqaina. 
ACT.16.17	Ca' asojo nequetegaxai coỹaretalgoto qomi' queso Pablo, ỹaualqata'guit, 'neetapogoxoua':
ACT.16.17	—Nauajo ỹale' nauá'maq ỹaatqajam lelaatqa ñi qota'olec ñí'maq ỹaatqajam lodegaxat, ỹa'xatetapeguema qamiri da llicyaxac da nca'laxa.
ACT.16.18	Mashic 'vio' saua na'xata' queda 'neetari', vire'to' na' so Pablo se ỹa'maxaren da 'neetari', ca nqovilque'te, ca nelaxa so le'ec, 'naaco':
ACT.16.18	—Qami' soda'a nagui da leenaxat so Jesucristo, noxoñi'uec cana'maxare.
ACT.16.18	Ca so ne'ec chaqa'ma' eec, ca'e aso'maxare.
ACT.16.19	Qam so na'cororipi aso nequetegaxai co'na' ỹa'den quiyim totqai neetagui so lauegaxanaxaqui no'ueenataxac aso'maxare, ca qaiconlgoto so Pablo chaqai so Silas. Ca qaỹaueguera'a ca nashillipi neeta'ñi yi nouooqo' quena lavinñi yi na'a'. 
ACT.16.20	Ca co'na' qaỹoviraqteu'alo saua nimiitaxana' quena nasauaxaset, ca 'neraco':
ACT.16.20	—Nauajo ỹale' judío lase' ỹasauaxatetecta' ná'ogue na senqata'ñi na'a'. 
ACT.16.21	Rapaxaguinataxanta'pegue na ỹoqa'a 'ueenataxac. Qam qomi' se seshitaq seconaxaguit chaqai se so'ueetaq, ma' qomi' romano lase'.
ACT.16.22	Co'na'le, ca sá'ogue so qomyipi noquii'alo saua'maxare. Ca' saua nimiitaxana' queca nasauaxaset relaataxanlgoto quiyim qanaqate' saua loho, ca qaỹouaxane', qaỹodoosa'a na qo'paq. 
ACT.16.23	Ca co'na' ime 'xoic da nouaxanaxague', ca qaỹapou'alo cañi ncoñiitaxanaxaqui late'ogue'. Ca' qohinapega so neloxoỹaq quiyim ỹaatqajam reloxoỹa'alo saua'maxare. 
ACT.16.24	Ca co'na' 'ue so na'qaatec na' qaraqata so neloxoỹaq cañi ncoñiitaxanaxaqui, ca' ỹaatqajam pa'xanda'ta, ca' ỹa'gaxanaxanguilo naua lichil ca lcoñiitaxanaxaqui' qo'pa'.
ACT.16.25	Qam co'na' pe lauel, co'na' so Pablo chaqai so Silas nqouagaxainta'pe chaqai ỹo'ueensac ñi qota'olec, ca' so liỹa ncoñiitecseripi na'xaỹaxantapegalo saua'maxare. 
ACT.16.26	Ca ne'laqataxanchiguiñi quiyim 'ue so nquesaxanaxa lodegaxat, ca' i'loxol nqai'en, vire'ta na pa'aañi cañi ncoñiitaxanaxaqui. Ca' quiyi, ca huachiguilo' naua'que naua lasomi', chaqai souec ná'ogue na lequet na ncoñiitecseripi. 
ACT.16.27	Qam co'na' nelouec so neloxoỹaq, ca iuana quiyim nauatetagui na lasomyipi añi ncoñiitaxanaxaqui. Ca no'icshiguim so chi lecat, ỹahotaque nalauatalta', ma' 'neetapigui lauel quiyim nemootauec sá'ogue so ncoñiitecseripi. 
ACT.16.28	Qam so Pablo ỹaualaxalec, ca 'naaco':
ACT.16.28	—Se na'yiralta', ma' qomá'ogue seuqate'e najo.
ACT.16.29	Ca só'maq neloxoỹaq cañi ncoñiitaxanaxaqui rashiilaxanaque aca ncoỹeraxanaxaqui. Ca inoxono, ne'guentaho, qam i'loxolta'pegue' quena lqolonaxa. Ca co'na' ỹovire'ogalo saua Pablo chaqai so Silas, ca ỹa'dooto naua le'cootal. 
ACT.16.30	Ime, ca' ỹaueguere'oguiyi, ca inate':
ACT.16.30	—Qamiri ỹaqaỹa', ¿negue' ca shinta'co' quiyim sahotaque yca'leuec?
ACT.16.31	Ca saua'maxare 'neraco':
ACT.16.31	—Vi'relec ñi qara'gaxala' Jesucristo, ca rca'lli'rec qami' chaqai yi qauochi'.
ACT.16.32	Ca' saua'maxare ra'qaataxantem queda la'qaatec ñi qota'a chaqai sá'ogue só'maq neeta'ñi yi la'a'. 
ACT.16.33	Ca' queso pe so neloxoỹaq cañi ncoñiitaxanaxaqui quiỹota'pe saua lcoñiraxa'. Ca' quiyi so'maxare qanachilaxan chaqai sá'ogue so llaalqaipi. 
ACT.16.34	Ca co'na' ime, ca ỹauega'a ca la'a', ca qui'ỹaxan. Ca' so'maxare chaqai so lauo' ỹaatqajam 'xoic da netoonaxac, ma' huelec ñi qota'olec.
ACT.16.35	Ca co'na' richiguiñi, ca' saua nimiitaxana' quena nasauaxaset ỹa'vii saua lelaatqa nouaataxanaq lase' quiyim querepegue' so neloxoỹaq cañi ncoñiitaxanaxaqui, 'nerapega quiyim ỹosoorec so Pablo chaqai so Silas. 
ACT.16.36	Ca' so neloxoỹaq cañi ncoñiitaxanaxaqui 'naapego' so Pablo:
ACT.16.36	—'Ue da la'qaatec na nimiitaxanaq queca nasauaxaset quiyim sosoorec qamiri. Vichiguiño' nagui, ca noxoñiuec, qaicanqaida.
ACT.16.37	Qam so Pablo 'naapegalo' saua nouaataxanaq lase':
ACT.16.37	—Ma' qomi' romano lase', ¿chi'neco' ma' qaỹaconejlgoto quiyim qaỹouaxane' qomi', qaỹauanchiguilo, ime, ca' qaỹapou'alo qomi' cana ncoñiitaxanaxaqui? Ma' saqa' qaỹa'den ca qarasauaxaset. Ca' nagui qaỹahotaco' quiyim qanemootaxanterec, qaỹosoorec qomi'. 'E', se ỹa'maxañi, ta'ta'am quiyim caua'maxare ỹosoorec qomi'.
ACT.16.38	Ca' saua nouaataxanaq lase' ỹa'xate' da la'qaatqaipi so Pablo, ra'qaataxantem saua nimiitaxana' quena nasauaxaset. Ca' saua'maxare co'na' ỹa'deene' dajo quiyim so Pablo chaqai so Silas romano lase', ca' 'ue da lqolonqa'. 
ACT.16.39	Ca' saua'maxare querepegueto saua Pablo chaqai so Silas, rashiilaxane' quiyim qai'xorene', ma' 'uo' da lasauaxasete'. Ca co'na' ime, ca qaỹosoorec so Pablo chaqai so Silas, qam qohinapegalo quiyim quere'e yi na'a'. 
ACT.16.40	Ca co'na' chicqoterougui aca ncoñiitaxanaxaqui, ca que', querepegue' ca la'a' aca Lidia. Ca' quiyi, ca nauande'e' cá'ogue ca nqaỹaripi. Ca' cá'ogue ỹa'ñaxatesac. Ca co'na' ime, ca' que'.
ACT.17.1	Da llicyaxague' so Pablo chaqai so Silas queeterelec yi Anfípolis chaqai yi Apolonia, chi ỹoviresa'a yi na'a' Tesalónica. Ca' yí hua'ñi, ca 'uo' aca lapoxoqui na judioipi. 
ACT.17.2	Ca' so Pablo dá'maq chi no'ueenataxac, ca quepegue' aca lapoxoqui na judioipi quena' ỹovire'oga yi na'xa'a co'mataxaqui. Ca' co'na' ỹovi' tres ỹovire'oga yi na'xa'a co'mataxaqui, ca rapaxaguinataxantac. 
ACT.17.3	Ca ỹacona aso nerecse' la'qaatqa ñi qota'a, ca ichoxotetapeguem quiyim: “Ca ñauaanqataque qarashi qarca'laxaqui ỹovirau'a yi le'xoric, chaqai qaỹalauat, ime, ca lotqai nca'leuec.” Ca 'naaco' so Pablo:
ACT.17.3	—Ca' sojo Jesús só'maq sa'xatetapeguema qamiri, chaqaiso' só'maq ñauaanqataque nashi nca'laxaqui.
ACT.17.4	Ca 'vio' saua judío lase' huerelec, ca qoshiiguita so Pablo chaqai so Silas. Qai'neeta 'xoico' so griegoipi huelec, ca imaqachintac ñi qota'a, chaqai 'xoic ana 'aalo 'maxataxarai qai'neeta huelec. 
ACT.17.5	Qam quedajo so judioipi, só'maq sqai huelec so Jesús, chaqaina ná'maq se iuoten ná'maq huelec so'maxare. Ca 'vio' saua lapoonta' ỹalliripi hualoxonyipi, ná'maq chaqai queeta'peguelo naua nayico, se nqo'ta ro'ueenataxan, chaqaino' na ỹasauaxatetecta' na qom quiyi na'a'. Ca quepegue' yi la'a' ca Jasón, qananaqtapigui, ma' qaimitetapigui saua Pablo chaqai so Silas, qaỹahotaque qanaqachiñi, ca qoỹaanerou'a na qomyipi quiyim ỹoiquena'pe. 
ACT.17.6	Qam co'na' se qaỹanatalo, ca qaiconlec so Jasón, qaỹahogolenta. Chaqai 'vio' saua liỹa' quená'maq mashic ỹacoñiguit da na'qaatec, ca qaỹoviraqtera'a so nashillipi reloqota'a yi na'a'. Ca' qaỹaualaxalgoto, qohinaco':
ACT.17.6	—Najo ná'maq ỹalliripi, ná'maq ỹasauaxatetecta' na qomyipi queda chicqota'gue, chaqai nagui novite' quenajo. 
ACT.17.7	Ca' najo Jasón ỹacoñi'chiguita quiyim nera'ñi yi la'a'. Chaqai ná'ogue na'maxare qaica ca huelgoto naua lelaataxanaxaco ñi qarashi neeta'ñi yi na'a' lodegaxat Roma. Ma' na'maxare 'naac quiyim 'ue ca liỹa nashi leenaxat Jesús.
ACT.17.8	Ca co'na' 'xaỹa dajo na qomyipi chaqai na nashillipi, ca ro'o. 
ACT.17.9	Qam so Jasón chaqai saua liỹa' qohinapegalo quiyim rishiuetenaxane'. Ca' vichiguiño' qaỹosoorec.
ACT.17.10	Ca co'na' mashic pe, so nqaỹaripi nquipitaxandec so Pablo chaqai so Silas quiyim inoxonaxaterec. Ca taategue da Berea. Ca co'na' ỹovite', ca querepegue' añi lapoxoqui na judioipi. 
ACT.17.11	Ca' sojo judioipi paguec 'xaỹaxanqachaqaiquipi, sqai 'nejem yi na'ñi yi Tesalónica. Ma' so qomyipi ỹaatqajam paguec nqo'ta na'xaỹaxana da na'qaatec. Vichiguiño' naua'que naua na'xata' qaỹa'ajanta'pe naua ñaua'pe nerecse' la'qaatqa ñi qota'a quiyim chaqaido' da qaỹa'xatetac. 
ACT.17.12	Ca ỹaatqajam 'xoico' so ỹacoñiguit da na'qaatec. Chaqai qai'neeta na griego laseripi 'xoic na huelec, vire'ta na 'aallipi 'maxataxaraipi chaqai na ỹalliripi. 
ACT.17.13	Qam co'na' so judioipi na'ñi yi Tesalónica, ỹa'den quiyim so Pablo hueeta'ñi yi Berea, lotqai ỹa'xatetac da la'qaatec ñi qota'a, ca' que', querepegue' yi Berea. Ca co'na' ỹovijta, sá'ogue so qomyipi ỹasauaxatetecta'. 
ACT.17.14	Qam so nqaỹaripi chaqa'ma' ila' so Pablo quiyim quepegue' ca lqodoc aso huaaxai. Qaisauate' saua Silas chaqai so Timoteo no'ueendañi quiyi Berea. 
ACT.17.15	Ca' saua ncoỹaataxana' queso Pablo ỹoviraqtera'gue yi na'a' Atenas. Ime, ca' pile', qam i'xate' da laqataxac so Pablo, tai'alo saua Silas chaqai so Timoteo quiyim se naỹaloxone', querepegue' so'maxare.
ACT.17.16	Co'na' so Pablo ñaq nauaanta'piguita saua Silas chaqai so Timoteo quiyi Atenas. Ca ỹaatqajam se ỹa'maxañi, sauaxat ỹa'ajantac yi na'a' no'qaachigui quena nashiilec nqolac. 
ACT.17.17	Vichiguiño' retaqata'pegue' na judioipi quena' hueetau'a añi lapoxoqui, chaqai qai'neeta quená'maq mesqai judío, ná'maq mashic huelec ñi qota'a. Chaqai quenaua'que naua na'xata' retaqatac cañi nouoxoqui nañigui lavinñi yi na'a' quecanchi natena'guit quiyi'maxare. 
ACT.17.18	Qam 'vio' saua ỹale' napaxaguinsapega da lapaxaguinataxanaxac na leenaxat epicúreo, chaqai na liỹaripi napaxaguintapega da lapaxaguinataxanaxac na leenaxat estoico, ca' chaqaina na retaqata'pegue' so Pablo. 'Uo' na 'naac:
ACT.17.18	—¿Negue' ca ỹa'xatetapeguema qomi' da ỹale? Ma' 'xoic da letaxaỹaxac.
ACT.17.18	Ca 'uo' na naashiguim, 'naac:
ACT.17.18	—'Ec talaxanteguelec ca ỹoqa'a qota'olqaipi.
ACT.17.18	Ỹa'xat dajo so qomyipi, ma' qana'xaỹaxantapega quiyim ỹa'xatetac so Jesús chaqai quecá'maq ileu, ishit liỹa nca'leuec. 
ACT.17.19	Ca' qaỹauega so Pablo ca netaxaỹaqa' leenaxat Areópago. Ca hua'ñi, ca qainat so'maxare:
ACT.17.19	—Qomi' sahoqotaque sa'deenaq negue' dá'maq dajo dalaxaic napaxaguinataxanaxac 'xachisac. 
ACT.17.20	Ma' dá'maq 'xachisac se seuanqapega, ca' sahoqotaque sa'deenaq negue' cá'maq 'neeta dá'ogue dajo.
ACT.17.21	Ma' yá'ogue yi na'ñi yi Atenas, chaqai na chicqauec neeta'ñi yi'maxare, qaica ca liỹa nqo'ta, qaidaata quiyim qana'xaỹaxante'e quiyim 'ue ca qaỹa'xat dalaxaic.
ACT.17.22	Ca' so Pablo ne'laxashiguim, nachajñi quena lavinñi so qomyipi quiñi qoyintaugui Areópago. Ca 'naaco':
ACT.17.22	—Qamiri Atenas lase', aỹim quená'ogue seuana caqamiri quiyim ỹaatqajam viilec ná'maq 'ñiitapega qota'olqaipi. 
ACT.17.23	Ma' ỹim na' souoxontac, sa'ajantac na huera'ñi naua qouagaxainqate'. Ca' 'ue na seuanejlec qouagaxainqa' 'ue yi naneretañi na'qaatec 'naac: “Najo qouagaxainqa' quiyim qanqouagaxainot ca qota'a se qaiuanapega.” Ca' cajo qota'a cá'maq nqouagaxaiñitacot, qam sqa huañiỹapega, chaqaica ca qota'olec sa'xatetac nagui caqamiri.
ACT.17.24	Ñí'maq qota'olec lo'ueenatec na 'laua chaqai ná'ogue nanchaqaina huelecna, ñi'maxare looỹac na piguim chaqai na 'laua. Chaqai sqai neetaugui ca 'imec, lo'ueenatec ca qom. 
ACT.17.25	Chaqai se ỹouen quiyim 'ue ca chaqai qom lo'ueenatec, ỹahotaque qoỹaanem, ma' chaqaiñi ñí'maq chicqo'ot qomá'ogue da qarca'laxa, na qaracat, chaqai ná'ogue nanchaqaina.
ACT.17.26	Ỹachigoxochichigui so 'oonoqui' qom na' ỹo'uet ná'ogue na ỹoreta'oguit qomyipi, qaiyi naalec ná'ogue na 'laua, ỹa'vii naua la'aate', qam ỹa'vii naua laloqote' naua neetalgoto, 
ACT.17.27	qaiyi qaidaanaque ñi qota'olec. 'Eno'm quiyim 'ec qaipootete'e sha'apiguito' qaỹanata, qam ma' llic ñi qota'olec sqoỹoqaque queca 'óna coqomi'. 
ACT.17.28	Ma' chaqaiñi ñi qota'olec ñí'maq 'em qarca'leetauec, chaqai sedaaqatac, chaqai 'em ñaqoqomi'. Chaqai dajo qai'neeta la'qaategue' so 'deenaxanqachaqaiquipi caqamiri co'na' 'naac: “Qomi' llaalqaipi ñi qota'olec.” 
ACT.17.29	Vichiguiño' nagui, ma' qomi' llaalqaipi ñi qota'olec sqai hueetapigui qouel quiyim ñi'maxare shinqatapega quiyim 'nejem ca nashiilec nqolac oro, loqo'm ca plata, loqo'm ca qa', chi lo'ueenatec ca qom quecá'maq chi la'deenataxanaxac. 
ACT.17.30	Ñi qota'olec se nqovilga da lo'maxac na qom quesaua 'auaxaqa na'xata'. Qam nagui relaataxan quená'ogue na qom quena lahil na 'laua quiyim ỹalate' naua se no'viiñi no'ueenataxaco. 
ACT.17.31	Ma' ñi'maxare mashic ỹa'uo' ca laloqojnec na'xa'a quiyim imit ná'ogue na qom neetalec na 'laua quiyim ỹoỹoote'oga ca lo'yaxanec, qam ỹachigoxochichigui so ỹale chi lca'acsec, leenaxat Jesús. Ca' quedajo ichoxochichigui quená'ogue, na' ileu, qam liỹa nca'laxatec.
ACT.17.32	Ca' sojo qomyipi co'na' 'xaỹa dajo quiyim na leuaxaic liỹa nca'leuec, ca 'uo' na i'neetac. Qam na liỹaripi 'naaco':
ACT.17.32	—Ma' liỹa, ca ña'xaỹaxanaxa qami' quedajo, ma' liỹa 'xachi' dajo.
ACT.17.33	Ca' so Pablo ca'e so qomyipi. 
ACT.17.34	Qam 'vio' saua ỹaconchiguit da na'qaatec, ca' quetegue so Pablo. Quesaua'maxare ỹalequetaho' so Dionisio, qam só naneretau'o' so ỹoiquenac yi Areópago, chaqai qai'neeta aso 'aalo leenaxat Dámaris, chaqai 'vii saua liỹa'.
ACT.18.1	Co'na' ime dajo, ca' so Pablo ca'e yi Atenas, ca quepegue' yi na'a' Corinto. 
ACT.18.2	Ca hua'ñiyi, ca natenejlec so judío le'ec, leenaxat Aquila, ne'xaỹoqsoqo' yi 'laua Ponto. So Aquila chaqai aso loua Priscila ñaqai chita'co' chicqora'gue da 'laua Italia. Quere'e yi'maxare, ma' so lashi na nashillipi leenaxat Claudio, 'naapego' na judioipi ca'e yi na'a' lodegaxat Roma. Ca' so Pablo ra'piichalo. 
ACT.18.3	Qam ma' dá'ogue da lo'ueenategue' ỹo'ueeterac na nopele', loqo'm na 'imec na'daañi, ca no'ueenañi lo'ueenataxanaxaua'. 
ACT.18.4	Qam so Pablo co'quena' ỹovire'oga yi na'xa'a co'mataxaqui, lotqai eec, quepegue' aca lapoxoqui na judioipi. Ca hua'ñi, ca ra'qaataxantapeguem na judioipi chaqai na sqai judío, ca' icoñiguit nqai'en da na'qaatec.
ACT.18.5	Co'na' novite' saua Silas chaqai so Timoteo, chicqora'gue da Macedonia, ca' so Pablo ỹalamqajlec da la'qaataxanaxac, ỹa'xateta'pe naua la'qaatqa ñi qota'a, ỹaatqajam ichoxotetapeguem na judioipi quiyim chaqaiso so Jesús so nashi nca'laxaqui só'maq na judioipi nauaantaque. 
ACT.18.6	Qam so judioipi lama'xa retaqata'guit so Pablo, se ichira'pe naua la'qaatqa. Ca so Pablo ỹochigoxoi' saua loho, ca' dajo tai'a quiyim so Pablo ca'e so qomyipi. Qam 'naapego':
ACT.18.6	—Qamiri chi nasauaxachiỹalta' ma' novi' ca relauaxahi, ma' ỹim totqa saỹapegueu'a. Ca' nagui shic, shicpegue' na mesqai judioipi.
ACT.18.7	Ca' inoxonec cañi lapoxoqui na judioipi, ca' quepegue' yi la'a' ca ỹale leenaxat Justo. Ca'maxare qai'neeta nqouagaxaintacot ñi qota'olec, ca la'a' neeta'ñi na lahi añi napoxoqui. 
ACT.18.8	Chaqai so Crispo, so lashi añi napoxoqui, huelec ñi qara'gaxala' chaqai sá'ogue so llaalqaipi. Chaqai qai'neeta 'xoic so na'ñi yi Corinto, co'na' 'xaỹa da na'qaatec, qai'neeta huelec. Ca sá'ogue qanachilaxan. 
ACT.18.9	Ca' queso pe 'uo' so leuanaxanaxac so Pablo quiyim qohinapego' quiñi qara'gaxala':
ACT.18.9	—Se ro'chi'i', quiisalec da ra'qaataxanaxaqui'. Se re'maqairiñi. 
ACT.18.10	Ma' qami' iỹaatac, qaica rovichiraque quiyim 'ue ca qohiñiteraxaric. Ma' 'xoic na qomyipi ỹalamaxat quenajo na'a'.
ACT.18.11	Ca' so Pablo ñaqai na'ñi yi Corinto queso ñaaxa chaqai so lavinñi so liỹa ñaaxa, rapaxaguinataxanta'pegue da la'qaatec ñi qota'a.
ACT.18.12	Qam quesaua na'xata', na' neetauo quiyim nashi so leenaxat Galión quiyi Acaya, ca' na judioipi lapoỹata' quiyim retaxaỹapigui so Pablo, ca qaỹauega'a yi lo'ueenataxanqa' so nashi quiyim qaimit. 
ACT.18.13	Ca' qohinaco' queso nashi:
ACT.18.13	—Najo ỹale mashic ishit na qomyipi quiyim nqouagaxainot nqai'en ñi qota'olec, qam mesqa taagui nqai'en dá'maq 'auaxaic nelaataxanaxac.
ACT.18.14	Ca' so Pablo ỹamo' retaqa, co'na' so Galión 'naapego' so judioipi:
ACT.18.14	—No'm qaretaxaỹapigui ca no'maxaset, loqo'm ca nasauaxaset lodegaxat, ca' qaigueme ña'xaỹaxanalo qamiri judío lase'. 
ACT.18.15	Qam quecaua chi na'qaatqa, chaqai queca chaqai neenaxat, quedá'maq chi no'ueenataxaguii, da'maxare chi na'maxachiigui, ma' ỹim sqa ỹoiquenatec dajo.
ACT.18.16	Ca ỹo'daauec so qomyipi queca lo'ueenataxanaxaqui. 
ACT.18.17	Ca sá'ogue so griegoipi ỹaconlec so Sóstenes, so lashi añi lapoxoqui na judioipi. Ca qaỹouaxantac quiyi reloqota'ñi so nashi Galión. Qam so Galión qaica ca 'naac quiyim iuejlec quet so'maxare.
ACT.18.18	So Pablo ñaqai 'vii saua na'xata' hueeta'ñi yi Corinto. Ime, ca' ỹa'ue la'xaỹaxac so nqaỹaripi, ca' eec, taigue da 'laua Siria, nauequetecto aso Priscila chaqai so loua Aquila. Qam co'na' ỹovireraxaso'ma yi ñigaxasom leenaxat Cencrea, qam co'na' saqa' renojshiguim caca lahi' huaxaỹaqse, ca que'guena'gue nepetec, ỹoselaxatejlec na lqahic, ma' chi letanec quedá'maq shi'gue la'qaatec. Ime, ca' renojshiguim. 
ACT.18.19	Qam co'na' ỹovijta yi na'a' Efeso, ca' so Pablo no'ueenaqterañi saua Priscila chaqai so Aquila. Ca' eec, quepegue' añi lapoxoqui na judioipi, ca retaxaỹa'pegue', ma' chi lapooqo' yi'maxare. 
ACT.18.20	Saua'maxare ỹahosaque quiyim liỹa no'ueenañi, qam so'maxare se na'xaỹaxan. 
ACT.18.21	Chaqaidaata quiyim ỹa'ue la'xaỹaxac so qomyipi, ca 'naaco':
ACT.18.21	—Sahotaque seueta'ñi yi Jerusalén, ma' novi' na lapoxoc naata. Qalaxam 'uo' ca na'xa'a yapilalo qamiri, ca lotqai liỹa ñauanaqta', no'm ñi qota'olec ỹa'maxarenta.
ACT.18.21	Ca renotougui aca lahi' huaxaỹaqse, chicqochi'ñi yi Efeso. 
ACT.18.22	Ca co'na' ỹovita yi Cesarea, ca so Pablo quepegue' yi Jerusalén riquinaxana so mashic icoñiguit da na'qaatec. Ca co'na' ime, ca quepegue' yi Antioquía. 
ACT.18.23	Ca co'na' shi'gom neeta'anyi, ca lotqai eec, queetagui, 'onatac nqai'en ana no'ueenaxanaxaquiripi quiyi 'laua Galacia chaqai yi Frigia, ỹa'ñaxatetac ná'ogue ná'maq mashic ỹacoñiguit da na'qaatec.
ACT.18.24	Ca' quesaua na'xata' ỹovito' yi Efeso so judío le'ec leenaxat Apolos, chicqota'gue da na'a' Alejandría dá'maq chi ne'xaỹoqsoqo'. So'maxare ỹaatqajam ỹa'den yi na'qaatec naneresalec naua ñaua'pe nerecse' la'qaatqa ñi qota'a. Quiyim ỹa'xate', qaica ca npatan. 
ACT.18.25	Ỹaatqajam ỹa'den da ñicyaxac ỹachaxantac ñi qara'gaxala'. Chaqai quena' retaqa, ỹaatqajam 'ue da leuogoxo, rapaxaguinataxanta'pegue da ỹaatqajam leloxoỹaxac queda 'neeta so Jesús. Qam qoỹoqsa'a, ma' qaidaato' ỹa'den da lachilaxanataxanaxac so Juan. 
ACT.18.26	So Apolos co'na' retaqa cañi lapoxoqui na judioipi ỹaatqajam qaica ca ỹouetaque. Qam aso Priscila chaqai so Aquila na'xaỹaxanta'pe. Ca co'na' ime da letaxaỹaxac, ca qaỹaueguec, ca ỹaatqajam qaichoxote'tem dá'maq 'neeta dá'maq ñicyaxac ỹachaxantac ñi qota'a. 
ACT.18.27	Ca co'na' so Apolos ỹahotaque taigue yi 'laua Acaya, ca' so nqaỹaripi sá'ogue ỹa'maxarenta. Ca qaỹa'uo' aso lere tai'a so mashic ỹacoñiguit da na'qaatec na'ñi yi Acaya, qaiyi ỹaatqajam qaidaañi'chiguit so'maxare. Ca co'na' ỹovita yi Acaya, ca' so'maxare ỹaatqajam ỹotauan ná'maq mashic icoñiguit da na'qaatec, ná'maq queda chi lqouagaxa ñi qota'a quiyim huelec ñi'maxare. 
ACT.18.28	Vichiguiño' ỹaatqajam ỹachaxan da lo'maxac na judioipi, ca' ná'maq judioipi se ishit noqolliguit. Ma' so Apolos ỹachigoxochichiguilo naua ñaua'pe nerecse' la'qaatqa ñi qota'a, ca ỹa'xat so Jesús, quiyim chaqaiso so nashi nca'laxaqui só'maq nauaantaque na judioipi.
ACT.19.1	Ca co'na' so Apolos hueeta'ñi yi Corinto, ca so Pablo naquetagui na no'ueenaxanaxaquiripi neetalgoto naua 'lauari qoỹoqoshi'meguelo, ca chi ỹoviretau'o' yi Efeso. Ca 'vio' saua natenalgoto mashic ỹaconchiguit da na'qaatec. 
ACT.19.2	Ca inateta'pe, 'naaco':
ACT.19.2	—¿Mashic shi'gue coñiguit ca Espíritu Santo na' coñiguit da na'qaatec?
ACT.19.2	Ca saua'maxare 'neraco':
ACT.19.2	—Ỹaatqajam se sa'xaiqa'pegue quiyim 'uo' ca Espíritu Santo.
ACT.19.3	Ca lotqai so Pablo inate':
ACT.19.3	—Ca' ¿negue' ca lachilaxanataxanaxac cá'maq shi'gue coñiguit?
ACT.19.3	Ca saua'maxare 'neraco':
ACT.19.3	—Dá'maq nachilaxanataxanaxac rapaxaguinataxanegue so Juan.
ACT.19.4	Ca' so Pablo 'naapegalo':
ACT.19.4	—Ajá'a, qam so Juan lachilaxanataxanaxac chi letanec quecá'maq ỹacoñiguit da na'qaatec, ca ỹalate' naua se no'viiñi lanatqa. Qam qai'neeta 'naac quiyim qoyiuelec só'maq co'uaataxanta queso'maxare, leenaxat Jesús, ma' chaqaiso so nashi nca'laxaqui.
ACT.19.5	Ca co'na' ime 'xaita dajo, ca qanachilaxane', qarachilaxanataxana da leenaxat so qara'gaxala' Jesús. 
ACT.19.6	Ca co'na' so Pablo ỹashil-lgoto saua'maxare, ca anac so Espíritu Santo, ta'ñiguilo saua'maxare, ca ỹa'xate' naua ỹoqa'alo na'qaatqa, chaqai ỹa'xate' naua chicqoro'ot ñi qota'a na'qaatqa. 
ACT.19.7	Ca' quesá'ogue 'uo' ca doce ỹalliripi.
ACT.19.8	Ca quesaua'que saua tres shiriguiri so Pablo taatapegueu'a añi lapoxoqui na judioipi, ra'qaataxantac, qaica ca ỹouetaque. Chaqai retaqatapougui na qomyipi, ca ishit quiyim na qomyipi huelec da lo'ueenataxanaxac ñi qota'a ma' ỹoiquentac ná'ogue najo. 
ACT.19.9	Qam 'uo' na ỹa'ñaxat añi le'taxanata, ca se ỹa'maxaren huelec. Qaidaata quiyim se no'uen na ỹa'xatetac queda na'qaataxac so Jesús, ỹa'xaiqachitetac na qomyipi. Ca' so Pablo ca'ahi saua'maxare, qaisoota ỹauec só'maq mashic ỹacoñiguit da na'qaatec cañi lapaxaguinataxanaxaqui so ỹale leenaxat Tiranno. Ca' ỹapaxaguintac naua'que naua na'xata'. 
ACT.19.10	Ca' quiyi chaqa'ma' eec, chi ỹovirete' dos ñaxari, ca sá'ogue so qomyipi na'ñi yi Asia 'xaỹa da la'qaatec ñi qara'gaxala' Jesús, ná'ogue na judío chaqai na sqai judío. 
ACT.19.11	Chaqai ñi qota'olec ỹo'uet na lodegaxat se qaiuanapega, ro'ueenataxañigui so Pablo, 
ACT.19.12	vire'ta quiyim qanadou'a so Pablo na colligue', loqo'm ca nooỹac chi queuocau'a nqohin na loshicmaxa. Ime, ca' qaỹodo'oga ca ralolaxaic, ca chaqa'ma' imeuec nqai'en, chaqai inoxonec na ne'ec lecmaxaic.
ACT.19.13	Qam 'vio' saua judío lase' queesagui na qomyipi, naqaterac na ne'ec lecmaxaic. Ca' saua'maxare ỹahosaco' ro'goxonta da leenaxat so qara'gaxala' Jesús, quiyim naqat. Ca 'naapego' quen na ne'ec lecmaxaiquipi:
ACT.19.13	—Shinqapega qami' quiyim noxoñirec. Sodaqa'a qami' da leenaxat so Jesús, so ỹa'xatetac so Pablo.
ACT.19.14	Da 'neeto' da ỹo'ueetesac saua siete llaalqa so judío le'ec, leenaxat Esceva. So'maxare lashi na letaxaỹaxanqajanqaipi na qomyipi quena' qaretaxaỹa'pegue' ñi qota'a. 
ACT.19.15	Qam co'na' ỹo'ueete' dajo, ca' so ne'ec lecmaxaic 'naaco':
ACT.19.15	—Seuana ca Jesús, chaqai seuana qai'neeta ca Pablo. Qam qamiri, ¿negue' qamiri?
ACT.19.16	Ca' quedajo so ỹale neetagui so le'ec lecmaxaic, ca renotauguilo saua'maxare. Qaica ca ỹaho'chi, ma' ỹapaguelec da lquesaxanaxa. Ỹaatqajam iualaxainta'pe, ỹasectaqteta'pe naua loho, ca' vire'ta saua'maxare 'eete', quere'e yi la'a' so ỹale, neesauec chaqai coñirqate'. 
ACT.19.17	Ca sá'ogue so judío chaqai na sqai judío na'ñi yi Efeso, co'na' ỹa'den dajo, ca' 'xoic da lqolonaxa. Ca' 'naaco' so qomyipi:
ACT.19.17	—Ỹaatqajam 'xoic da lecaic da leenaxat ñi qara'gaxala' Jesús.
ACT.19.18	Qai'neeta 'xoico' só'maq mashic icoñiguit da na'qaatec noviro, ỹa'xat dá'maq se no'uen 'au ỹo'ueetetac. 
ACT.19.19	Ca' queso qomyipi 'xoico' so re'oq ro'ueenataxantapegalo naua se no'viiñi. Qam se re'xoi' no'ueenataxanaxaco. Vichiguiño' sá'ogue nodouo ana nelere aná'maq hueetalec da se no'uen 'ueenataxac. Ca' qaicopata'a. Sá'ogue qaỹa'ajantac. Ca co'na' ime, ca' ỹaatqajam 'xoic na' qanaloqochin aso laseuete so lerellipi. 
ACT.19.20	'Eda da 'neeto' da na'qaatec queso qara'gaxala', ca lama'xa nqo'neetauec chaqai re'qoota da lquesaxanaxa.
ACT.19.21	Ca co'na' ime dajo, ca' so Pablo ỹahotaque quepegueto yaua Macedonia chaqai yi Acaya, ca chi ỹovireta'gue da Jerusalén. Chaqai qai'neeta 'naaco':
ACT.19.21	—Ma' ime saigue da Jerusalén, ca sahotaque saigue da Roma.
ACT.19.22	Ca ilajtegue da Macedonia saua dos lotaua', Timoteo chaqai so Erasto, ma' so'maxare ñaq ỹa'vii na'xata' neeta'ñi yi Asia.
ACT.19.23	Ca quesaua na'xata' 'uo' so la'aaxa lodegaxat hua'ñi yi Efeso sauaxat da la'qaatec ñi qota'a. 
ACT.19.24	Ma' 'uo' so lecata lo'o, leenaxat Demetrio. So'maxare ỹo'uet na ladenqatqaipi 'imqaipioqui', ỹadenaxachichigui da no'ueenataxac so lauo' aso nashiila, leenaxat Diana, ro'ueenataxana na lecata lahi leenaxat plata. Na'maxare chaqaina na ỹachigoxotetapigui quiyim 'xoic da lauegaxanaxac na lo'ueenataxanqajanqaipi so'maxare. 
ACT.19.25	Sojo ỹale ỹo'ueeto' so lapoxoc, lapoonta' sá'ogue so lo'ueenataxanqajanqaipi chaqai so liỹaripi, qam qainaata na lo'ueenatec. Ca 'naapego':
ACT.19.25	—Qamiri ỹalliripi, 'yiiñita quiyim dajo qaro'ueenataxanaxac chaqaidaata qara'maxatetegueñi, chaqai squi'ỹaqatapigui. 
ACT.19.26	Qalaxam qamiri mashic huañiỹa chaqai 'xaichigui queso ỹale, leenaxat Pablo. So'maxare ỹa'xatetac quiyim mesqai qota'a na chaqai qom lo'ueenatec nashiilec. Ca 'xoic na qom huelec so'maxare, chaqai mesqainaata quenajo Efeso, qai'neeta naua'que naua 'lauari quena Asia. 
ACT.19.27	Ca' nagui dajo 'ue da lichic, ma' queda qaro'ueenataxanaxac sqoue na'laañi, chaqai qai'neeta ñí'maq 'imec neetaugui añi ỹaatqajam late'ogue' qarate'e Diana ishit na'laañi da lichoxoric, ca tot qanqo'ta da lecaic añi qarashiila, ma' quená'ogue na Asia chaqai quená'ogue na 'laua lashiila añi'maxare.
ACT.19.28	Ca co'na' 'xaỹa dajo so qomyipi, ca ro'o. Ca sá'ogue ỹaualqagui, 'naaco':
ACT.19.28	—¡Ỹaatqajam 'xoic lecaic añi Diana, lashiila na Efeso laseripi!
ACT.19.29	Ca 'uo' da la'aaxa quiyá'ogue yi na'a'. Ca qaiconlgoto saua Gayo chaqai so Aristarco, dos ỹale' Macedonia lase', nauegaxaua' so Pablo. Ca qaỹahoglensau'a ca 'imec cá'maq lapooqo' so qomyipi. 
ACT.19.30	Ca' so Pablo ỹahotaque inoxono quiyi'maxare quiyim retaxaỹa'pegue' so qomyipi, qam se qaỹaseno quesó'maq qomyipi só'maq shi'gue ỹacoñiguit da na'qaatec. 
ACT.19.31	Chaqai qai'neeta 'uo' so nashillipi nauochaxauaripi so Pablo chaqai na'ñi yi Asia, nelaro da la'qaatec quiyim qohinapega quiyim sqa taỹapegueu'a cajo lapoxoc. 
ACT.19.32	Ca' quesó'maq lapoxoc 'uo' quen na ỹaualaq, 'naacda, lotqai da liỹa 'ue da liỹa ỹa'xat, ma' so qomyipi ro'ootari' chaqai sham sá'ogue se ỹa'den cá'maq 'neeto' quiyim lapoỹata'. 
ACT.19.33	Qam 'vio' saua judío lase' ỹa'xajtem so Alejandro dá'maq 'neeta, ca' chaqaiso ỹamaxashiguim so judioipi quiyim retaqa. Ca' so Alejandro nanojshiguim ada laua, ma' ỹahotaque i'maxañi so qomyipi, ma' ỹahotaque qoshiilgoto saua'maxare queso qomyipi. 
ACT.19.34	Qam co'na' qaỹa'den so'maxare quiyim judío le'ec, ca se qana'xaỹaxana, sá'ogue ỹaualqatagui 'uo' ca dos horas, 'naaco':
ACT.19.34	—¡Ỹaatqajam 'xoic lecaic añi Diana, lashiila na Efeso laseripi!
ACT.19.35	Qam só'maq ỹiriguiñi ca 'deenaxac quenaua lapoxoco quiyi na'a', co'na' ishit i'maxañi nqai'en so qomyipi, ca 'naapego':
ACT.19.35	—Qamiri ỹalliripi ñiỹa'ñi na Efeso, quená'ogue na qomyipi qaica ca se ỹa'den quenajo na'a' Efeso quiyim chaqaina na reloqota'a ñi lauo' añí'maq npe'eete qarashiila Diana, chaqai qai'neeta ñi nadenqatec lqui'i ñí'maq najñi quesom chicqo'ot na piguim. 
ACT.19.36	Ma' dajo qaica ca ishit ỹoqolliguit. Vichiguiño' 'maxaraic quiyim nañaxañiñi re'maxaita, 'neeto' quiyim 'ue ca 'viichii no'm ỹaatqajam sqa 'yiiñita. 
ACT.19.37	Ma' nauajo ỹale' nauá'maq qamiri naviguiro sqaica ca ỹo'maqajandac chaqai qaica ca ỹa'xate' se no'uen cañi rashiilahi qamiri. 
ACT.19.38	Ma' ñi Demetrio chaqai ná'maq lo'ueenataxanqajanqaipi quiyim 'ue ca se nqo'ta, qam 'ue añi lo'ueenataxanaxaqui ná'maq imit quiyim 'ue ca nasauaxaset. Ca ỹalamaxatau'a cá'maq 'ue ca 'neeta, chaqai quena nashillipi, qaiyi queca 'óna idaanaque cá'maq chi lqoshaaqa'. 
ACT.19.39	Chaqai no'm ỹoqa'a cá'maq liỹa ỹaxañiỹaque, ca qamiri vii ca lapoxoc, taxaigui, qam na'maxachichigui ca 'neeta. 
ACT.19.40	Ma' qomi' seuqataugui da lichic quiyim qaỹamata'que qomi' pa'guenaxanaxaqa sauaxat dajo la'aaxa shiguente'e. Ma' 'ue ca renataxanegue sojo la'aaxa, ca ¿nega'ỹo' ca shinqac?
ACT.19.41	Ca co'na' ime da ỹa'xat so neraxanaq, ca ime nqai'en so lapoxoc.
ACT.20.1	Ca co'na' ime so co'uaxac, ca' so Pablo roỹaxanougui so mashic icoñiguit da na'qaatec, ỹahotaque ỹaanouguilo naua laqataxaco. Ca ỹa'ue la'xaỹaxac quiyim eec, ca' nqa'aalguita, ca' eec, taigue da Macedonia. 
ACT.20.2	Nomachishiguim queetagui ana no'ueenaxanaxaquiripi quiyi ỹovita 'laua, 'xoic la'ñaaqataxanaxac quena lqaỹaripi quena' retaqa, chi ỹovireta'a yi 'laua Grecia. 
ACT.20.3	Ca neeta'anyi tres shiriguiri, ca co'na' sham renoto caca qom lahi' huaxaỹaqse, ma' ỹahotaque taigue da Siria. Qam 'uo' da la'xaỹaxac quiyim ca judioipi na'maxateta'guit quiyim 'ue ca qohine'tegue. Vichiguiño' lotqai pile'tegue da chigoxogue, liỹa que'tegue yi Macedonia. 
ACT.20.4	Liỹareta'pe saua Sópater, Berea le'ec, Aristarco chaqai Segundo, Tesalónica lase', Gayo, Derbe le'ec, Timoteo chaqai so Tíquico chaqai so Trófimo, Asia lase'. 
ACT.20.5	Ca' sauajo qarqaỹa' 'aue', ca nauaana'piguita qomi' quiyi na'a' Troas. 
ACT.20.6	Ma' qomi', qam ñauaanqata'a quiyim ime so lapoxoc quena' qaỹa'ic na pan se qaỹa'ue aca lalequete pi'chigui nqai'en. Ime, ca' lotqai qolaq, sachigoxosqochi'ñi yi Filipos, senqatañigui aso qom lahi' huaxaỹaqse. Quesaua cinco na'xata', ca soviraqalgoto saua qariỹa' quiyi Troas. Ca senqa'anyi siete na'xata'.
ACT.20.7	Ca' queso 'auaxaic na'xa'a caso semana, llapoxota', ma' qaỹahotaque quiyim qaỹa'ic so pan. Ca' so Pablo rapaxaguinataxantac quesó'maq mashic icoñiguit da na'qaatec. Qam ma' ỹahotaque eec na' richiguiñi, ca queetalec da letaxaỹaxac chi ỹovireta'a pe lauel. 
ACT.20.8	Qam cá'maq senqataugui 'imec qoỹoqoshi'ma, 'xoic ana ncoỹeraxanaxaqui ỹaviquetaugui. 
ACT.20.9	Qam 'uo' so ne'necoqui', leenaxat Eutico, nqa'xantaño' cañi nqote ca 'imec. Ca co'na' so Pablo queeta da letaxaỹaxac, ca 'xoic na lelaxac so ne'necoqui', vire'to' na' 'te'tegue ca lelaxac. Ca najño', chicqashi'ma ñi pa'aashiguim 'imec. Ca co'na' qaiconot, qam mashic ileu. 
ACT.20.10	Ca so Pablo nenojñi. Ca co'na' ỹoviri'ña, ca nqa'paxanegue, qa'aalegue so ne'nec. Ca 'naapega so nqaỹaripi:
ACT.20.10	—Totaxan ro'chii; ñaq nca'leetauec.
ACT.20.11	Ca' so Pablo liỹa pilshiguim, ca' ỹasectaqchigui so pan, ca' que'e. Ime, ca' queetalec da letaxaỹaxac, chi ỹovireta'a quiyim richiguiñi. Ca co'na' eec. 
ACT.20.12	Qam queso ne'necoqui' qaỹauegue'ga ca la'a', nca'leetauec. Ca sá'ogue ỹaatqajam ỹa'maqachigui lauel.
ACT.20.13	Ca qomi' ñoqotqau'a aso qom lahi' huaxaỹaqse, sa'auqata'a yi Asón, ma' sahoqotaque ñiconaxashiguim so Pablo. Ma' chaqaida dá'maq qana'deenaxac, ma' so'maxare ỹahotaque co'ueetañi. 
ACT.20.14	Ca na' ñaqataxaguit so'maxare quiyi Asón, ca ñoqotqa'e' caso qarahi', ca saxague da Mitilene. 
ACT.20.15	Ca na' qolqa'iyi, ca queso liỹa nete'e, ca seuqa'ñi yi naloote'oga yi Quío. Ca' queso liỹa nete'e, ca sovitaxa yi ñigaxasom leenaxat Samos, ca ñco'mataxauec quiyi Trogilio. Ca' queso liỹa nete'e, ca sovitaxa yi Mileto. 
ACT.20.16	Ca' dá qohine'tegue, ma' so Pablo se ỹa'maxaren shi'gom neeta'ñi yi 'laua Asia, vichiguiño' sqa taigue da na'a' Efeso; ma' ỹahotaque qaỹaloq ỹovi' queda Jerusalén, sha'apiguito' ishit ỹalequetaho ma' noviro so na'xa'a nemaqachic leenaxat Pentecostés.
ACT.20.17	Ca na' ñaqai seuqate'e yi Mileto, ca so Pablo relaataxane'oga so la'gaxalateripi añi no'ueenaxanaxaqui quiyi Efeso. 
ACT.20.18	Ca co'na' sá'ogue noviro, ca 'naapego':
ACT.20.18	—Qamiri 'yiiñita da shintari' chicqotau'a so 'auaxaic na'xa'a na' ñovira'a na Asia. 
ACT.20.19	Quesaua'que saua na'xata' quiyim salequetauguilo qamiri so'ueetetac da lo'ueenataxanaxac ñi qara'gaxala' Jesús, ỹaatqajam 'xoic da ñineequesenaxac, chaqai 'xoic da ñoỹenaxac, chaqai seuetañigui na 'xoic ñi'guenaxaquipi ỹoviraỹot quedá'maq ỹahotaque 'ñiichic na judioipi. 
ACT.20.20	Qam sqai saxanñi quiyim sa'qaataxantapeguema qamiri quedá'maq ỹo'uet ca ra'maxahi. Sapaxaguiñitac, ñichoxoteta, shiquetaguilo naua ra'aachiri. 
ACT.20.21	Quená'maq judío chaqai quena sqai judío shinapega quiyim ca'ahi naua no'ueenataxaco se no'viiñi, ca' quegue ñi qota'olec, chaqai huelec so qara'gaxala' Jesucristo. 
ACT.20.22	Ca' nagui saata'gue da Jerusalén, ỹaatqajam ipacaỹa' yauec ñi Espíritu Santo, qam se sa'den nega'ỹo' ca shinta ma' sovi'. 
ACT.20.23	Qam qaidaata sa'den quiyim ñi Espíritu Santo quecanchi sovita na'a', 'neetapiguiỹa' quiyim nauaantapiguit aca ncoñiitaxanaxaqui chaqai 'xoic i'xoric. 
ACT.20.24	Qam quedajo qaica ca ñqovilga; vire'ta da chi ñachaalataxac qaica ca 'negue nqaishin caỹim. Qaidaata yishiitaque quiyim 'xoic ca ñitoonaxac quiyim somateta da ỹo'ueenataxanaxac, chaqai yipaquejlec da laqataxac nañaañim ñi qara'gaxala' Jesús, quiyim saanec da no'uen na'xaỹaxac queda le'xorenataxanaxa ñi qota'a.
ACT.20.25	Ca' nagui, ca ỹaatqajam se'taxachichiguiñi quiyim tot qaica ca iuañiua', quená'maq shi'gue sapaxaguinta'pegue da lo'ueenataxanaxac ñi qota'a ma' ỹoiquentac ná'ogue najo. 
ACT.20.26	Vichiguiño' sahotaque shiñiỹapegaxaua' quiyim nagui taachi'ñi quiyim qaica ca ỹasauaxaset queda 'ñiita. 
ACT.20.27	Ma' ỹaatqajam sa'xateta dá'ogue da ỹahotaque ỹo'uet ñi qota'a. Qaica ca soxotetañi. 
ACT.20.28	Ca' nagui, ca ncochiỹalta', chaqai cochiỹa ná'ogue ná'maq mashic ỹacoñiguit da na'qaatec, quiyim so Espíritu Santo pataxalgoto qamiri quiyim loxoi'a chaqai cochiỹa, ma' na'maxare lalamqate' ñi qara'gaxala' Jesús, ma' ñi'maxare lishiujnaxanqate, rishiuetenaxanalo saua chi leuo' na' qaỹalauat. 
ACT.20.29	Ma' sa'den quiyim ma' ime sqoshiilec najo, ca novite' caua liỹa', ỹahosaque iuagaxaterac na mashic icoñiguit da na'qaatec, 'nejem ca ỹa'cac ana qagreta quiyim ỹovirougui ca qagretaipi se ỹa'maxatac, ca retoxoñigui. 
ACT.20.30	Qam ma'le, ca chaqaqamiri chicqochiguinguilo ca ne'laxashiguim rapaxaguiñiigue da la'maachic, se ỹa'xat ca lliqueta, ma' ỹahotaque qoyiguegue quená'ogue ná'maq mashic icoñiguit da na'qaatec. 
ACT.20.31	Vichiguiño' ỹaatqajam rovichiỹari'o'; no'viñita'gue quecaua tres ñaxari, quiyi na'xa'a chaqai yi pe, qaica lqodoc quiyim sapaxaguinta'pe qamiri, saqatetapegalo qamiri, ñoỹentalec quiñi 'óna caqamiri.
ACT.20.32	Ca' nagui qamiri ỹaqaỹa', spa'xana'guita qamiri ñi qota'olec chaqai da la'qaatec chicqochigui quiyim sa'deenaq da le'xorenataxanaxa. Ma' ñí 'ue da lquesaxanaxa quiyim ỹa'ñaxate' qamiri, chaqai ỹa'ue ca romari, lliguitaugui ná'ogue ná'maq lalamaxat ñi'maxare. 
ACT.20.33	Se ñaquita'a aca lam chaqai ca looỹac canchaqaica qom, 
ACT.20.34	qam qamiri 'yiiñita quiyim so'ueenataxanalo na'le naua ỹaqai'laqate', ca 'ue ca souentaque chaqai caua ñauegaxaua'. 
ACT.20.35	'Eda da chaqai'en ỹapaxaguinataxanaxac caqamiri quiyim 'ueenataxañii chaqai tauañii na 'ue ca louenaxanaxa. Sqai 'laxachii da la'qaatec so qara'gaxala' Jesús, na' 'naac: “Paguec la'maxa quecá'maq rachitaxanataxan, quecá'maq 'ue ca icoñiguit.”
ACT.20.36	Ca co'na' ime dajo, ca' so Pablo ỹa'yi'iñi naua le'cootal, ca sá'ogue nqouagaxain. 
ACT.20.37	Sá'ogue noỹentagui, chaqai qa'aalegue so Pablo, chaqai nqo'goq. 
ACT.20.38	Ca ỹaatqajam 'xoic na lachicoxo, ma' so'maxare 'naaco' quiyim tot liỹa neuañiguit. Ime, ca' qaicoỹarauec, qaỹoviraqta'oga aso qom lahi' huaxaỹaqse.
ACT.21.1	Ca na' ime sahoqotaque la'xaỹaxac so qarqaỹaripi, ca yinotaxaho caso qom lahi' huaxaỹaqse, salamaxataqa'gue da ñigaxasom leenaxat Cos. Ca' queca liỹa nete'e, ca sovitaxa yi Rodas. Ca' quiyi, ca qolaqpegue' yi Pátara. 
ACT.21.2	Ca' quiyi Pátara ñatenqalec aso qom lahi' huaxaỹaqse taỹa'gue da Fenicia. Ca yinotaxaugui, ca qolaq. 
ACT.21.3	Ca na' qolqata, ca sedaanqatau'a ada delec leenaxat Chipre, spa'xanqata'gue da qanemaq, ma' saaqata'gue da Siria. Qam cana' ỹovi' aso qarahi' taatou'a yi ñigaxasom leenaxat Tiro. Ca' quiyi, ca qaniỹoxoñi so li'ỹaac. 
ACT.21.4	Ca ñatenqalec so qomyipi shi'gue icoñiguit da na'qaatec, ca senqa'anyi siete na'xata'. Ca' saua'maxare qaỹa'uo' so la'xaỹaxac queso Espíritu Santo, ca qara'qaataxanem so Pablo quiyim sqa taigue da Jerusalén. 
ACT.21.5	Qam na' ỹovirerec saua siete na'xata', lotqai qolaq. Ca' so mashic ỹacoñiguit da na'qaatec ná'ogue na 'aallipi chaqai na ñaaqaipioqui' coỹarerauec qomi' queda lahi yi na'a'. Ca' quiyi lqodoc añi huaaxai, ca qomá'ogue sa'daqachiriñi naua qare'cootal, ca ñqouagaxainaq. 
ACT.21.6	Ca sahoqai la'xaỹaxac, ca ñqa'aalqata'piguit, ca yinotaxashiguim caso qom lahi' huaxaỹaqse. Ca saua'maxare pila'alo naua la'aate'.
ACT.21.7	Somataq qolqatañigui aso huaaxai na' sachigoxosqochi'ñi yi Tiro, na' sovitaxa Tolemaida. Ca' quiyi, ca ñiquinqata'pegue' so qarqaỹaripi, ca senqa'anyi queso 'óna na'xa'a. 
ACT.21.8	Ca' queso liỹa na'xa'a so Pablo chaqai qomi' qolaq, ca sovitaxa yi na'a' Cesarea. Ca' quiyi, ca qolaqpegue' yi la'a' so Felipe. So'maxare ỹodac da na'qaatec chicqaugui da nca'laxa, chaqaiso' so liỹa' saua siete 'auaxaqa nca'acse' quiyim notaua', ca senqa'anyi. 
ACT.21.9	So Felipe 'vio' saua cuatro llaale saqa' o'ne'. Saua'maxare ỹa'xaterac na la'xaỹaxague' chicqotacot ñi qota'a. 
ACT.21.10	Ca mashic 'vii saua na'xata' senqata'anyi, ca novi' so qota'a la'qaataxanqajnec leenaxat Agabo. Chicqa'gue da Judea. 
ACT.21.11	Nouoỹalo qomi'. Ca ỹacona so nosaataxaqui so Pablo, ca coñite' naua lichil chaqai naua laua' queso'maxare. Ca 'naaco':
ACT.21.11	—Da la'qaataxanaxac so Espíritu Santo 'naac na judioipi quiyi Jerusalén 'ne'tegueda nqai'en ca ncoñiitaxac cá'maq looỹac nataq saataxaqui. Ime, ca' qoỹaano, qoỹaanem na sqai judioipi.
ACT.21.12	Ca na' sa'xaỹaxa dajo qomi' chaqai yí'maq na'ñi yi Cesarea, ñi'xoresenqa'tot so Pablo quiyim se ipaguegue da Jerusalén. 
ACT.21.13	Qam so Pablo 'naaco':
ACT.21.13	—¿Chi'negue ma' nohiñitac chaqai viitaque na ỹachicoxo? Ma' ỹim mashic ñomatalta' quiyim sqaidaata quiyim qaycoñi', qai'neeta quiyim yileua'ñi yi Jerusalén, sasoualec so qara'gaxala' Jesús.
ACT.21.14	Qam na' se na'xaỹaxanalo qomi', ca saxanqac, ca shinqac:
ACT.21.14	—Ipaquichigui nqohin cá'maq 'ne'tegue ñi qara'gaxala'.
ACT.21.15	Ca na' ime dajo, ca ña'maxataxañi, ca saxague da Jerusalén. 
ACT.21.16	Ca' 'vii saua qariỹa' mashic ỹaconchiguit da na'qaatec chicqora'ñi yi Cesarea. Ỹalequetauguilo so 'oonoqui' ỹale leenaxat Mnasón, ne'xaỹoqsoqo' yi Chipre. So'maxare mashic shi'gom ỹacoñiguit da na'qaatec. Chaqaiso só'maq 'naac senqa'ñi ca la'a' ma' soviraq.
ACT.21.17	Ca na' soviraxaho quiyi Jerusalén, yi qarqaỹaripi netoonta'peguelo qomi'. 
ACT.21.18	Ca' queso liỹa na'xa'a so Pablo chaqai qomi' sa'piichaxau'a so Jacobo. Na' soviraxaho, hueeta'anyi sá'ogue so na'gaxalateripi qai'neeta. 
ACT.21.19	Ca' so Pablo sá'ogue niquine'e' so'maxare. Ca ime, ca' ra'qaataxan so'maxare, ỹa'xat ná'ogue na lo'ueenataxanaxac ñi qota'a huaugui na mesqai judioipi. 
ACT.21.20	Co'na' qara'xaỹa dajo, ca sá'ogue imaqachin ñi qota'olec. Ca qohinapega so Pablo:
ACT.21.20	—Hua', qami' qarqaỹa, ỹaatqajam 'yiiñite' quiyim 'xoic na judioipi mashic ỹacoñiguit da na'qaatec, ca ná'ogue na'maxare 'xoic lepagaxallic quiyim ỹouen qoyiquichi'ñigui na naqataxaquipi chicqo'tot nqohin na'le so Moisés. 
ACT.21.21	Chaqai 'uo' da la'xaỹaxac quiyim qami' paxaguiñisac ná'ogue na judioipi ná'maq neetaugui na sqai judioipi quiyim se na'xaỹaxana na naqataxaquipi chicqo'ot nqohin so Moisés, chaqai 'ñirapego' quiyim se ỹa'ue ca netanec na loshicmaxa na llaalqaipi, chaqai ỹaxañiñi naua chi qano'ueenataxaco. 
ACT.21.22	Ca ¿negue' ca 'neeto' nagui? Ma' na qomyipi lapoỹata' ma' ỹa'den novichi'. 
ACT.21.23	Ca' 'maxaraic quiyim 'viichi' da shinqac: 'Vii naua cuatro ỹale' salecqata'guita, ipalata'a ca laloqo' cá'maq la'qaategue' quiyim ỹomachirigui ca 'nerac quiñi qota'olec. 
ACT.21.24	Ca' nagui naua'maxare viqui', nquiỹoxouachi' ma'le, chaqai ná'ogue shivichiñi' aca laseuete dajo. Ca ma' ime dajo, ca naua'maxare, ca nepetec na laue. Qaiyi ná'ogue na qomyipi ỹa'den quiyim sqai llic dá'maq qaỹa'xatetac caqami', ma' qami' qai'neeta ỹaatqajam pacqajñichirigui 'viichi'sac ná'maq nelaataxanaxaquipi. 
ACT.21.25	Qam quena sqai judioipi quená'maq mashic huelec da na'qaatec mashic shi'gue 'ue aso qoderecse hueetalec quiyim shinqapega sqa taỹapegueu'a dajo 'ueenataxac. Qaidaata dá'maq shinqapega quiyim se ỹa'ic ca la'at cá'maq mashic qoỹaanot ca nashiilec nqolac, chaqai naua nodaachiriñi leuo', chaqai na la'at ca isecỹac ỹauego na lqosot, chaqai se nocachita'ta' ca ỹale caca liỹa 'aalo.
ACT.21.26	Ca' so Pablo ỹauegue' saua cuatro ỹale'. Ca queso liỹa na'xa'a, ca nquiỹo chaqai saua'maxare. Ca na' ime, ca so Pablo inoxonougui añi no'ueenaxanaxaqui quiyi Jerusalén. Ca ỹa'xat ca laloqo' ca nquiỹoxoc, ca rachitaxanataxan, nodouo aca lachitaxanataxanqate que'óna quesaua'maxare.
ACT.21.27	Qam co'na' ipalasauec saua siete na'xata', ca 'vio' saua judío lase', chicqora'gue da 'laua Asia iuanterelec so Pablo hueetaugui añi no'ueenaxanaxaqui. Ca ỹo'ueete' na la'aaxa quesá'ogue so qomyipi. Qai'guentau'a so Pablo, 
ACT.21.28	ca ỹaualaxalec, 'naaco':
ACT.21.28	—Qamiri ỹalliripi Israel laseripi, qarotauañii. Ma' najo ỹale chaqaina na ỹomate' naua 'lauari quiyim ỹapaxaguinta'pegue na qomyipi quiyim npa'guena'e' na qouo', chaqai na naqataxaquipi chicqo'ot nqohin so Moisés, chaqai qai'neeta najo qaro'ueenaxanaxaqui. Chaqai nagui inoxondougui nqai'ne' ana qaro'ueenaxanaxaqui saua sqai judío lase', chi i'nerari' napio'xote' najo co'teeta qalapooqo'.
ACT.21.29	Dajo 'nerac, ma' shi'co' qaiuana quiyi na'a' lodegaxat liỹaatec so Trófimo, Efeso le'ec, ca qohintapega quiyim so Pablo ỹauegougui añi no'ueenaxanaxaqui.
ACT.21.30	Ca 'ue da la'aaxa quiyá'ogue yi neeta'ñi yi na'a' lodegaxat, ca ne'guentagui. Ca co'na' ỹoviriri', ca sá'ogue ỹaconeu'a so Pablo, qaỹahoglene'oguiyi pa'aauec quiñi no'ueenaxanaxaqui, ca chaqa'ma' qaỹapoguilo ñaua lasomi'. 
ACT.21.31	Ma' qaỹahotaque qaỹalauat so'maxare, qam mashic ỹovi' da la'xaỹaxac so nouaataxanaq lashi quiyim mashic ro'o yá'ogue yi na'a' lodegaxat Jerusalén. 
ACT.21.32	Qam so nouaataxanaq lashi lapoonta' so nalliripi chaqai so lotauaripi. Ca' eec ne'guentagui. Ca na' qaỹovita ca hueete'e so qomyipi. Ca' so qomyipi co'na' idaana'guit so nashi chaqai so nalliripi, ca qoỹaxanñi quiyim qaỹouaxantac so Pablo. 
ACT.21.33	Ca' so nouaataxanaq lashi nqo'neu'a so'maxare. Ca' coñi' so Pablo, relaataxanlec qaicoñi' quesaua dos carénas. Ime, ca' renataxan negue' so'maxare, chaqai negue' ca lasauaxaset. 
ACT.21.34	Qam so qomyipi sá'ogue ỹaualqatagui, ỹoreta'oguit na ỹa'xatetac. Ca' so nouaataxanaq lashi se ỹa'den ca 'neeta paguelec na naỹaac, ca relaataxanlec quiyim qaỹauegueu'a ca la'a' ca nouaataxanyipi. 
ACT.21.35	Ca co'na' ỹovita ca ñicshiguim queca la'a' ca nouaataxanaq, ca' so nouaataxanyipi nanojshiguim so Pablo sauaxat se qaỹa'maxata'gue queso qomyipi. 
ACT.21.36	Ma' sá'ogue coỹaretaho, ỹaualqatagui, 'naaco':
ACT.21.36	—¡Paguec la'maxa queta' qaỹalauat!
ACT.21.37	Qam co'na' sham qainoxonaxato so Pablo quiyi la'a' so nouaataxanaq, ca 'naapega so nouaataxanaq lashi:
ACT.21.37	—¿Tegue' chi seshit sa'ue ca ỹa'qaatec?
ACT.21.37	Ca' so nashi 'naaco':
ACT.21.37	—¿'Yiiñi'o' naua griego la'qaatqa? 
ACT.21.38	Qam ¿mesqai qami'o' so Egipto le'ec so ñaqai chita'gue ỹo'uet so leualoxonqaishic, ca ỹauegue'oga yi 'laua qaica qom so cuatro mil qomyipi lauataxanaxaiquipi, ca' npa'guenaxanaxan?
ACT.21.39	Qam so Pablo 'naaco':
ACT.21.39	—'E', ỹim judío le'ec, mese reto yi ña'xaỹoqsoqo' na'a' Tarso huaugui yi 'laua Cilicia. Qam qouaquiric quiyim yashiñi' quiyim setaqaugui na qomyipi.
ACT.21.40	Ca' so nouaataxanaq lashi ỹasene'tem quiyim retaqa. Ca' so Pablo nachajñi quiyi ñicshiguim. Ca ỹachaxanshiguim da lqai'laxat, ca i'maxañi nqai'en so qomyipi. Ca na' sá'ogue i'maxañi, ca retaqa, ỹahota'ahi naua judío la'qaatqa. Ca 'naaco':
ACT.22.1	—Qamiri ỹaqaỹarolqa, chaqai qamiri ita'alolqa, ñaq na'xaỹaxañiua' quedá'maq shim sa'xat caqamiri quedá'maq ño'ueenataxac.
ACT.22.2	Ca co'na' qara'xaỹa quiyim ỹa'xate' naua chi la'qaatqa, ca paguec qana'xaỹaxane'ta. Ca' so Pablo 'naaco':
ACT.22.3	—Aỹim judío le'ec. Ñi'xaỹoqsoqo' yi Tarso huaugui yi 'laua Cilicia. Qam seỹa'ñi najo Jerusalén, chaqai ñapaxaguinqo' so Gamaliel, ỹapaxaguinegue aỹim ná'ogue na nelaataxanaxaquipi nachiñi'chiguit quesaua 'auaxaqa sachigoxosqauguilo. Vichiguiño' 'ue da iuogoxo quiyim so'ueenataxanot ñi qota'olec quiyim ỹaatqajam somato'ot añi i'taxanata, chaqai 'nejem qamiri nagui quenajo na'xa'a. 
ACT.22.4	Ỹim quesom ỹaatqajam se seuoten ná'maq mashic icoñiguit da na'qaatec, vire'ta salauat chaqai sauegueu'a añi ncoñiitaxanaxaqui na ỹale chaqai ana 'aalo quiyim qaicoñi'. 
ACT.22.5	So lashi na netaxaỹaxanqajanqaipi chaqai ná'ogue na na'gaxalateripi ỹa'deenta quiyim chaqaiso so sachigoxotaugui aso lere nañaañim tai'a yi qarqaỹaripi judío laseripi neeta'ñi yi na'a' leenaxat Damasco. Ca' ỹim shicpegue' yijo, sedaantaque na mashic icoñiguit da na'qaatec, ca ñauegueu'a na Jerusalén. Ca' quiyi, ca' qaỹouaxan.
ACT.22.6	Qam na' ỹim shiqueta'gue so nayic, mashic sepalatau'a yi Damasco, 'uo' ca na'xa'a lavinñi, ca ne'laqataxanchiguiñi so 'ec lauaq quiyí'maq seueta'ñi, ỹaatqajam quesaxan so lauaq chicqo'ot na piguim. 
ACT.22.7	Ca sanajñi. Ime, ca' sa'xaỹaque so na'qaatec, 'naac: “Qami' Saulo, ¿chi'neco' ma' yocañi'sac?” 
ACT.22.8	Ca' quiyi, ca senataxan, shinac: “Qami', ¿negue' aqami'?” Ca' só'maq retaqa 'naac: “Aỹim Jesús, Nazaret le'ec, chaqaỹim ná'maq yocañi'sac.” 
ACT.22.9	Qam saua ỹale' iỹaata'pe ỹauanchirigui so nqai'legaxa, ca no'chi'. Qam sqa 'xaita só'maq na'qaatec qohinapiguiỹa'. 
ACT.22.10	Ca' shinac da ỹa'qaatec: “Qami' ỹa'gaxala', ¿nega'ỹo' ca so'uet ma'le?” Ca so'maxare 'naac: “Ne'laxachirishiguim, ca' qui', repaquirau'a yi Damasco. Ca hua'ñi ma'le, ca qohiñirapegaxaua' quecá'ogue cá'maq 'viichi' ma'le.” 
ACT.22.11	Ca ma' so lauaq ỹo'mate' naua ñqote', ca saua ñauegaxaua' iconalo naua ỹaqai'laqate', ca yaueguera'a yi Damasco.
ACT.22.12	Ca' yí neeta'ño' so ỹale, leenaxat Ananías. So'maxare ỹaatqajam na'xaỹaxane'ta na naqataxaquipi chicqo'ot nqohin so Moisés. Chaqai ná'ogue na judioipi neeta'ñi yi Damasco ỹaatqajam 'maxaraic nqai'en da no'ueenataxac so'maxare. 
ACT.22.13	So Ananías nacpegue' aỹim, ca na' noviriri', ca' 'naac: “Qami' ỹaqaỹa Saulo, lotqai liỹa neuañiriñi.” Ca chaqa'ma' naviguerec naua ñqote', ca seuana so'maxare. 
ACT.22.14	Ca' 'naapiguiỹa': “Ñi qota'olec quesaua 'auaxaqa sachigoxosqauguilo qareta'allipi qami' lca'acsec, ma' shi'gue ỹahotaque quiyim 'yiiñi' da 'neeta'pegue, chaqai quiyim nauañire'e' só'maq lelaatec qamaxaraic, chaqai 'qa'ita cá'maq 'naac. 
ACT.22.15	Ma' qami' 'xachi' ma'le dá'maq 'neeta queso'maxare quená'ogue na qomyipi dá'maq huañichirigui chaqai da 'qa'ichirigui. 
ACT.22.16	Ca' nagui ¿negue' ca qalañisapega? Ne'laxachirishiguim, qanachilaxan qami', pi'iro'o' da leenaxat so qara'gaxala', qaiyi nco'chiñi qami' quena rasauaxashichi'.”
ACT.22.17	Ca na' ime dajo, ca yapila na Jerusalén. Ca shicpegue' añi no'ueenaxanaxaqui, ca ñqouagaxain, ca' 'ue so iuanaxanaxac. 
ACT.22.18	Ca seuana so qara'gaxala' Jesús, 'naapiguiỹa': “Riỹalli'sac, quire'e na Jerusalén, ma' na neeta'ñi najo qomyipi qaica ca na'xaỹaxana qami' queda 'xachisac caỹim.” 
ACT.22.19	Ca' shinapega: “Qami' ỹa'gaxala', najo qomyipi ỹa'deenta quiyim aỹim shiquetagui quen ana lapoxoqui na qouo' laseripi, semitetaque ná'maq huelec qami', ca scoñi', chaqai souaxantac. 
ACT.22.20	Chaqai na' qaỹalauat yi ra'qaataxanqajanqui' Esteban qai'neeta salequetaho, sa'maxarenta quiyim qaỹalauat, vire'ta seloqota'alo saua loho sauá'maq ralauataxane'.” 
ACT.22.21	Qam só'maq qara'gaxala' 'naapega aỹim: “Mo'e' ma'le, qui', ma' ỹaatqajam selachitegue qami' da qoỹoqo'tegue, 'irougui na mesqai judioipi.”
ACT.22.22	Ca' quiyi, ñaq qana'xaỹaxantapega so Pablo. Qam na'le, ca' ỹaualqagui so qomyipi, ca 'naaco':
ACT.22.22	—¡'Maxaraic qaỹalauat da ỹale! ¡Se ỹa'maxañi quiyim nca'leetauec!
ACT.22.23	Ca ma' queetalec da laualaxac so qomyipi, chaqai naqate' naua loho ỹochigoxoi', chaqai 'ue na ỹaconougui na 'laua nimiishiguim, 
ACT.22.24	ca' so lashi na nouaataxanaq relaataxanlec so Pablo quiyim qainoxonaxato quiyi la'a' so nouaataxanaq, chaqai relaataxanlec quiyim qaỹouaxan, qaiyi ỹa'xat cá'maq 'neeta quiyim qaỹaualqatalec, qanoquiaatapega. 
ACT.22.25	Qam co'na' ime qaicoñireta qaỹahotaque quiyim qaỹouaxan, ca' so Pablo 'naaco' queso lotaua so nouaataxanaq lashi hueete'eyi:
ACT.22.25	—¿Ỹa'maqachiguiño' quiyim huaxañitac ca romano le'ec, quiyim saqa' 'yiiñii ca lasauaxaset?
ACT.22.26	Ca co'na' 'xaỹa dajo so lotaua so nouaataxanaq lashi, ca quepegue' so lashi, ca 'naaco':
ACT.22.26	—Rovichirari'o' queda sham 'viichi', ma' ñijo ỹale romano le'ec.
ACT.22.27	Ca' so nouaataxanaq lashi nqo'neu'a so Pablo. Ca' inat:
ACT.22.27	—¿Ỹaatqajam llic qami' romano le'ec?
ACT.22.27	Ca' so Pablo saato', 'naaco':
ACT.22.27	—Ajá'a.
ACT.22.28	Ca' so nashi 'naaco':
ACT.22.28	—Aỹim ỹaatqajam 'xoic da ishiuetenaxanaxac na' sahotaque quiyim aỹim romano le'ec.
ACT.22.28	Ca' so Pablo 'naaco':
ACT.22.28	—Aỹim, qam ỹaatqajam ña'xaỹoqsoqo'.
ACT.22.29	Ca só'maq ỹahotaque ỹouaxan so Pablo, sá'ogue chi noỹootetec queso'maxare. Vire'ta só'maq ỹaatqajam nashi 'uo' da lqolonaxa, na' ỹa'den quiyim romano le'ec so lcoñiiteguesec.
ACT.22.30	Ca' queso liỹa na'xa'a, ma' so nouaataxanaq lashi ỹahotaque ỹa'den cá'maq 'neeta quiyim na judioipi noquiaatapega so Pablo, ca' naqate' saua caréna queso'maxare. Ca lapoonta' sá'ogue so nashillipi ỹo'ueetegueñi na leloxoỹaxaquipi, ca qaỹaueguec so Pablo quiyí'maq hueesa'ñi saua'maxare.
ACT.23.1	Ca' so Pablo co'na' idaanaugui so nashillipi, ca 'naaco':
ACT.23.1	—Qamiri ỹaqaỹarolqa, ñaqai queeta quiyim qaica ca ño'uenegue ỹasauaxaset quiñi qota'olec, chi ỹovireta'a najo na'xa'a.
ACT.23.2	Ca' so lashi na netaxaỹaxanqajanqaipi, leenaxat Ananías, 'naapegalo saua huaqase'e' so Pablo quiyim qaỹouaxanougui na lap. 
ACT.23.3	Qam so Pablo 'naaco':
ACT.23.3	—¡Ñi qota'olec rouaxañi' ma'le, ma' dos naua no'ueenataxagohi'! Ma' nqa'xañisañi, do'iseguelec aỹim na nelaataxanaxaquipi quiyim michiraque ca ỹasauaxaset. Qam nagui quiyim maqsoxoñirelec aỹim quiyim qaỹouaxañiỹot, ca' chaqaqami' ná'maq napaquiseguelec ná'maq nelaataxanaxaquipi.
ACT.23.4	Ca' sauá'maq hueese'eyi 'neraco':
ACT.23.4	—¿Dá, 'ñirapega ñí'maq lashi na letaxaỹaxanqajnec na qomyipi quena' qaretaxaỹa'pegue' ñi qota'a?
ACT.23.5	Ca' so Pablo 'naaco':
ACT.23.5	—Qamiri ỹaqaỹarolqa, se sa'den quiyim chaqaiño' ñi lashi na netaxaỹaxanqajanqaipi. Ma' naneresañi quiyaua la'qaatqa ñi qota'a: “Se no'uen taqaira'guit ca reloqota'a na qauochi' laseripi.”
ACT.23.6	Ca' so Pablo retan quiyim 'vio' saua nashil ỹalequesaho naneresaugui na leenaxat fariseo, ỹalequesa'guit so liỹa naneretaugui na leenaxat saduceo. Ca ỹa'uo' da la'qaatec so Pablo, qam nelamaxaren, 'naaco':
ACT.23.6	—Qamii ỹaqaỹa', aỹim fariseo le'ec, sachicqaugui na fariseo. Ca' nagui qayimitetac, ma' sasouetapigui da ñaquitaxac quiyim liỹa qanca'laxatec ná'maq ileu.
ACT.23.7	Ca co'na' ime 'naac dajo, ca' so fariseoipi chaqai so saduceoipi chi pa'ỹata' retaxaỹata', ỹovireta'a noỹoota'chi so qomyipi. 
ACT.23.8	Ma' so saduceo sqai huelec quiyim liỹa nca'leuec ca leuaxaic, chaqai 'naac qaica ca chicqashiguim qota'a lelaatec, chaqai sqaica na nqui'iipi. Qam so fariseoipi ná'ogue najo huelec. 
ACT.23.9	Ca sá'ogue ỹaualqatagui. Ca 'vio' saua ne'laxachishiguim napaxaguinataxana' quena naqataxaquipi. Saua'maxare ỹalequesaugui na fariseoipi, ca 'neraco':
ACT.23.9	—Dajo ỹale qaica ca lasauaxaset. Chaqai no'm qanetaxaỹa'ña queca nqui'i, loqo'm ca chicqashiguim qota'a lelaatec, ca se ỹa'maxañi quiyim 'ec ñpa'guenqata'pegue' ñi qota'olec.
ACT.23.10	Ca mashic ỹapaguelec da co'uaxac, ca' so nouaataxanaq lashi 'ue da lqolonaxa quiyim qano'chiguigui so Pablo. Ca relaataxana'alo saua nouaataxanaq lase' quiyim qarouootaxana'gue so Pablo, ca qaỹopilaxata'a yi la'a' so nouaataxanaq.
ACT.23.11	Ca' queso pe so Jesús nachaxana so Pablo. Ca 'naapego':
ACT.23.11	—Qami' Pablo, na'ñaxachi'o' ma'le, ma' dá'maq 'ñitetegue da retaxaỹaxaqui' caỹim quena Jerusalén, qai'neeta 'ñitetegue ca retaxaỹaxaqui' ma'le quiyi Roma.
ACT.23.12	Ca queso liỹa nete'e 'vio' saua judío lase' na'deenta' quiyim ỹalauate' so Pablo. Saua'maxare 'neraco':
ACT.23.12	—Qomi' ñallitqalta' quiyim se squi'ỹaq chaqai se ñi'taq quiyim saqa' salauataq so Pablo.
ACT.23.13	'Uo' ca paguelec cuarenta so ỹalliripi só'maq mashic saachiguit dajo. 
ACT.23.14	Sojo qomyipi quepegue' so lashillipi na netaxaỹaxanqajanqaipi chaqai na'gaxalateripi judío laseripi. Ca 'naaco' so qomyipi:
ACT.23.14	—Qomi' ñallitqalta' quiyim se squi'ỹaq, no'm saqa' salauataq so Pablo. 
ACT.23.15	Vichiguiño' nagui qamiri nashillipi chaqai na liỹa na'gaxalateripi, shiilahi ñi nouaataxanaq lashi quiyim ma' nete'e qaỹauegue'ogalo qamiri ca Pablo. Qam 'ñiỹapega ca nouaataxanaq lashi quiyim qaỹahotaque ỹaatqajam qaretaqachigui ca 'neeta so Pablo. Ca' qomi' ña'maxatqatañi quiyim salauataq, ma' saqa' novita najo.
ACT.23.16	Qam so leteesec so Pablo ỹa'den dajo quiyim qana'deentapigui. Ca' eec, quepegue' ca la'a' so nouaataxanaq, ca ra'qaataxana so Pablo. 
ACT.23.17	Ca co'na' ỹa'den dajo so Pablo, ca roỹaxana so lotaua so nouaataxanaq lashi, ca 'naaco':
ACT.23.17	—Viquira'a ca nouaataxanaq lashi najo ne'nec, ma' 'ue da la'qaataxanaxac.
ACT.23.18	Ca' so nashi lotaua ỹauec so ne'nec, ỹauega'a so nashi, ca 'naaco':
ACT.23.18	—Ñi ncoñiiteguesec leenaxat Pablo roỹaxana aỹim, ỹahotaque ñauego najo ne'nec, ma' 'uo' ca la'qaataxanaxac.
ACT.23.19	Ca' so nouaataxanaq lashi ỹacona da lqai'laxat so ne'nec, ỹaueguec. Ca inat:
ACT.23.19	—¿Negue' ca shim 'xachirim?
ACT.23.20	Ca' so ne'nec 'naaco':
ACT.23.20	—Na'deentecta' yi judío laseripi quiyim rashiilaxanegue viquirec nete'e ñi Pablo, viquire'ga yi nashillipi, ma' qaỹahotaque ỹaatqajam qaretaqachigui ca 'neeta ñi'maxare. 
ACT.23.21	Qam se na'xaỹaxañito', ma' paguelec cuarenta yi ỹalliripi nañoxotetañi rauaanaxantac. Ma' yi'maxare nallitalta' quiyim se que'e chaqai se ne'et, no'm saqa' ỹalauat so Pablo. Chaqai nagui yá'ogue ỹa'maqatañi nauaantaque ca ra'qaachiqui'.
ACT.23.22	Ca so nouaataxanaq lashi 'naapega so ne'nec quiyim eec, qam qaica ca ra'qaataxanem quiyim ỹa'xatetac dajo.
ACT.23.23	Ca' so nouaataxanaq lashi roỹaxanalo saua dos lotaua', ca 'naapegalo quiyim na'maxajñi nqai'ne' ca doscientos nouaataxanaq co'ueetañi, chaqai ca setenta neetashiguim, chaqai ca doscientos ỹahote'e laqui, chaqai ma' ncopau'gue ca pe, ca' eec, taigue da Cesarea. 
ACT.23.24	Chaqai relaataxanlec qaỹo'ueejlec ca lañaxala' so Pablo. Chaqai 'uo' da liỹa la'qaatec so nashi quiyim qaica ca qohine'tegue so Pablo, chi ỹovireta'a so nashi Félix. 
ACT.23.25	Ca' qailateguelo aso nelaata lere, 'naac:
ACT.23.26	“Aỹim Claudio Lisias, qami' ỹauochaxat ỹashi Félix, selata qami' da iquinaxanaxac. 
ACT.23.27	Chaqai da liỹa quiyim na judioipi ỹaconlec najo ỹale mashic sham ỹalauat, na' sa'den quiyim romano le'ec. Ca' ñanaguinaq, iỹaatac na ñalliripi, ca na' sovitaxa, ca' souootaxanqa'gue. 
ACT.23.28	Ma' sahotaque quiyim sa'den cá'maq lasauaxaset na'maxare, ca sauegueu'a yí'maq judío lashillipi. 
ACT.23.29	Qam na'le, ca' sa'den dá'maq qaỹahotaque soualec nqohin, sauaxat sqai quelgoto naua no'ueenataxaco na judioipi. Ca' negue' quet cá'maq 'neeta quiyim qaỹalauat, loqo'm quiyim qaicoñi'. 
ACT.23.30	Chaqai na' sa'den quiyim qaretaqatapigui qaỹalauat, ca' chaqaida dá'maq 'em selata qami'. Chaqai shinapega na judioipi ná'maq qohintapega chicqaugui ca lasauaxaset, na'maxare quiyim qaretaqagui, 'qa'isapega qami'. Hua', ca' chaqaidaata.”
ACT.23.31	Ime, ca' so nouaataxanyipi ỹo'uet dá'maq shi'gue la'qaatec so lashi. Qaicona'a so Pablo, ca' queca pe, ca qaỹauegueu'a yi na'a' leenaxat Antípatris. 
ACT.23.32	Ca co'na' richiguiñi, só'maq liỹa nouaataxanyipi co'ỹaaxaiquipi pil, pila yi la'a', ca só'maq liỹaripi neetashiguim ipaca ỹauec so Pablo. 
ACT.23.33	Ca co'na' qaỹovita yi Cesarea, ca qoỹaanem aso lere so nashi. Chaqai qai'neeta so Pablo qoỹaano. 
ACT.23.34	Ca na' ime retaqalec aso lere so nashi, ca' inat so Pablo negue' ca chicqa'gue. Ca co'na' ỹa'den quiyim Cilicia le'ec, 
ACT.23.35	ca 'naapego':
ACT.23.35	—Ña'xaỹaxana qami' ma'le, ma' novi' cá'maq chicqaugui da ncoñiitaxaqui'.
ACT.23.35	Ime, ca relaataxanlec quiyim qaỹauegueu'a cá'maq ñauapec lauo' ca nashi leenaxat Herodes, qam ỹa'ue so neloxoỹaq.
ACT.24.1	Ca co'na' ỹapaguerec saua cinco na'xata', ca' novita yi Cesarea so Ananías, lashi na netaxaỹaxanqajanqaipi. Liỹaata'pe saua liỹa' na'gaxalate' chaqai so letaxaỹaxanqajnegue' lqoshaxaua' leenaxat Tértulo. Ca' chaqaisaua saua ỹovirera'a so nashi Félix, nodo' só'maq qaỹahotaque lasauaxaset so Pablo. 
ACT.24.2	Ca co'na' qanaueguec so Pablo, ca' so Tértulo chaqa'ma' pataqategueñi retaqa ỹa'xat da lasauaxaset, ỹa'xatem so Félix, 'naac:
ACT.24.2	—Qami' qarashi, chicqochigui qami' da qareuaagaxa chaqai qara'maqachiguiñi, ma' ỹa'maqachiguiñi da ro'ueenataxanaxaqui', ma' ỹaatqajam 'ue na 'yiiñi'. 
ACT.24.3	Dá'ogue dajo seconaxaguit quecanchaqa seuqata'gue, ca 'uo' da qanetoonaxac chaqai quiyim qami' qarauochaxat qarashi Félix. 
ACT.24.4	Qam quiyim sqai eec da shinqata'pegue, ca qomi' sahoqotaque quiyim qouaqui' na'xaỹaxañiroxoua' queda qara'qaatec. 
ACT.24.5	Ma' qomi' sa'deenqata quiyim dajo ỹale ỹaatqajam se ralamqataxan quenaua'que naua lahil na 'laua. Ma' 'ue yi na'xa'a ỹora'chi nqai'en na qomyipi, ma' da'maxare lashi na na'deetau'a so Nazaret le'ec. 
ACT.24.6	Vire'ta sham i'naari' añi qaro'ueenaxanaxaqui quiyi Jerusalén. Ca qomi' seconaxalec, scoñiraq, ca sodoxolec da 'neeta ná'maq chi qanelaataxaquipi. 
ACT.24.7	Qam chicqotec so nouaataxanaq lashi Lisias, npa'xanlec, ca se qaralo'guit, ca louootaxanaxat. 
ACT.24.8	Ca 'naac quecá'maq pa'guentac da'maxare, ca nacpegue' qami'. Ca' nagui chaqaqami' nachi' da'maxare, quiyim 'uo' ca sqai llic quedá'maq qara'qaataxanaxac quená'ogue na lasauaxaseteripi.
ACT.24.9	Ca' so judioipi hueete'eyi sá'ogue nemaashiguim 'naac quiyim llic dajo. 
ACT.24.10	Ca' so nashi ỹa'ue da letanec quiyim 'naapega quiyim retaqa so Pablo. Ca' so Pablo retaqo', ca 'naaco':
ACT.24.10	—Aỹim ỹaatqajam sa'maxarenta ñichoxota qami' nagui, ma' sa'den quiyim qami' canchaqaica se ỹa'maxañi, lotqai 'maxachiriñi quena seuqate'e, mashic shi'gom la'vii naua ñaxari. 
ACT.24.11	Ma' 'vio' caua doce na'xata' quiyim sovira'a yi Jerusalén. Ma' sahotaque quiyim ñqouagaxainot ñi qota'olec. Ca' chaqaqami' shichi' nataxañitegue dajo. 
ACT.24.12	Qaica ca iuañiua' quiyim 'ue quet ca setaqata'guit, chaqai quiyim sasauaxatetecta' quet na qom cañi no'ueenaxanaxaqui late'ogue', chaqai quenaua 'imqa lapooqote' na judioipi, chaqai canchaqaica liỹa hua'gue quiyi na'a' lodegaxat. 
ACT.24.13	Ca' najo qomyipi qaica quet cá'maq 'neeta quiyim 'ue quet ca ỹauanchigui ỹasauaxaset. 
ACT.24.14	Qam qaidaata sechoxoteta quiyim so'ueetetac da lo'ueenataxanaxac ñi qota'a queso 'auaxaic qareta'allipi, qam naua'maxare dajo 'neesapega se nateno ñicyaxac. Qam seuelec ná'ogue ná'maq naneretañi naqataxaquipi chicqo'ot nqohin so Moisés, chaqai so letaxaỹaxaquiripi ñi qota'a. 
ACT.24.15	Chaqai 'nejem da ñaquitaxac quiñi qota'olec dá'maq naquitaxague' naua'maxare, quiyim na leuaxaic liỹa nca'leuec nqohin, ná'ogue na huagaxaraic chaqai na nocqaic. 
ACT.24.16	Vichiguiño' yiuogoq quiyim qaica ca ñauataque ỹasauaxaset quiñi qota'olec chaqai quena qomyipi.
ACT.24.17	Ca mashic 'vii saua ñaxari souootac, ỹoqa'a na seueta'gue, ca sopil, sopila yí'maq chi iuo', ñachiita aso lqouagaxanqate na ỹaqaỹaripi, chaqai sodou'a ñi qota'olec aso ỹachitaxanataxanqate. 
ACT.24.18	Ca' ỹim so'ueetetac dajo na'le cañi no'ueenaxanaxaqui quiyi Jerusalén na' ime da ñiquiỹoxoc. Ca' novirero saua judío lase', chicqora'gue da 'laua Asia, ca iuanterelec aỹim. Qam mesqai 'xoic ca qom chaqai qaica cá'maq la'aaxa quet hua'anyi. 
ACT.24.19	Ca' chaqaicaua quet cauá'maq nague' quenajo ỹa'xate' ca ỹasauaxaset quiyim 'ue. 
ACT.24.20	Loqo'm quená'maq hueete'e najo nagui, ca ỹa'xat no'm 'ue ca ỹasauaxaset na' salequetaugui so lapoxoc na nashillipi ỹo'ueetegueñi na leloxoỹaxaquipi. 
ACT.24.21	Loqo'm chaqaida da sasoualec ma' se ñconaỹañi na' setaqa, shinac: “Nagui yimichitac queca ỹasauaxaset, ma' ỹim seuelec ñi qota'olec quiyim ishit liỹa nca'laxatec ná'maq shi'gue ileu.”
ACT.24.22	Ca co'na' 'xaỹa dajo so Félix, chaqai mashic ỹa'deenta da llicyaxac ná'maq huelec so Jesús, ca' ỹaqaguita'guit, ca 'naaco':
ACT.24.22	—Saqa' ime dajo, qam ñauaanqa'piguito' ca nouaataxanaq lashi Lisias, ca paguec sa'deenta ma'le cá'maq 'neeta dajo caqamiri.
ACT.24.23	Ime, ca' so Félix ila' so nouaataxanaq lashi quiyim so Pablo ñaq ncoñiretari' nqai'en, qam qoỹaanem quiyim qailligueme' qareloxoỹa'a, chaqai qaỹa'maxarenta qara'piichiu'a quecanchaqaica lauo' le'ec quiyim ỹotauan.
ACT.24.24	Ca co'na' mashic 'vii saua na'xata', ca lotqai noviro so Félix, liỹaatac aso loua Drusila. So'maxare judío lase. Ca qaroỹaxane'oga so Pablo quiyim qanauego qana'xaỹaxana quiyim ỹa'xat ca leloxoỹaxac ca pi'ỹa'a so Jesucristo. 
ACT.24.25	Qam co'na' so Pablo ỹa'xat queca qom ỹalamaxateta da no'ueenataxac, chaqai queca netelalta', chaqai ca nouaxanaxaset ma'le ca sqai huelec ñi qota'a. Ca' so Félix co'na' 'xaỹa dajo, ca no'chi. Ca 'naapego' so Pablo:
ACT.24.25	—Yi, mo'e' nagui, toco' ma' 'ue ca idaaqa', ca liỹo' soỹaxañiraxaua'.
ACT.24.26	Chaqai qai'neeta so Félix 'uo' da naquitaxac quiyim naqatalta' so Pablo, quiyim sqaỹaloq ỹosouec. Vichiguiño' sqai 'migui roỹaxana quiyim retaxaỹa'pegue'. 
ACT.24.27	Ca' mashic dos ñaxari 'neetari'o' dajo, ca so Félix totqai nashi, ca qalam so Porcio Festo nashi. Qam ma' so Félix ỹahotaque quiyim ỹa'maqachigui lauel nqai'en so judioipi, ca no'ueenaugui nqai'en añi ncoñiitaxanaxaqui so Pablo.
ACT.25.1	Ca co'na' so Festo ỹovita quiyim ỹacoñiguit da lo'ueenataxanaxac quiyim nashi. Ca co'na' ỹovite' tres na'xata', ca chicqochi'ñi yi Cesarea, ca taigue da Jerusalén. 
ACT.25.2	Ca' quiyi 'ue da lashiilaxanaxac queso Pablo so lashillipi na netaxaỹaxanqajanqaipi quena' qaretaxaỹa'pegue' ñi qota'a chaqai na judioipi paguec leta'allipi. 
ACT.25.3	Ỹaatqajam qaỹalamqajlec qarashiilaxanegue quiyim qarelaataxana so Pablo, qaỹauega yi Jerusalén. Ma' dá'maq na'deenaxague' saua'maxare, quiyim relaataxandelec qaỹalauat queso nayic. 
ACT.25.4	Qam so Festo 'naaco':
ACT.25.4	—Ñi Pablo ncoñiretari', neeta'ñi yi Cesarea. Qam ỹim sahotaque qaỹaloq sopil queda'maxare. 
ACT.25.5	Chaqaidaata quiyim 'ñiỹapega ná'maq na'gaxalateripi caqamiri quiyim eec, taigue da Cesarea, quegue aỹim. Ca no'm so ỹale ỹaatqajam 'ue ca lasauaxaset, ca' 'viiquiñitac ma'le cá'maq 'ñiita'gue.
ACT.25.6	Ca' so Festo hueeto'o' yi Jerusalén, 'uo' ca ocho loqo'm diez na'xata'. Ime, ca' pilegue da Cesarea. Ca na' ỹovi', ca queso liỹa na'xa'a, ca quepegue' aca lo'ueenataxanaxaqui quiyim imitaque ca nasauaxaset. Ca relaataxane'oga so Pablo quiyim qaỹauego. 
ACT.25.7	Ca co'na' inoxono so Pablo, ca qanqo'neu'o' queso judioipi chicqa'gue da Jerusalén. Ca qohinapego' quená'maq qaimaxalec lasauaxaset, lodegaxat nqohin. Qam re'qoota quiyim sqai llic. 
ACT.25.8	Ca' so Pablo 'naaco':
ACT.25.8	—Aỹim qaica quet cá'maq ỹasauaxaset. Ma' se ñpa'guenta'pegue' na nelaataxaquipi na judioipi, chaqai añi no'ueenaxanaxaqui quiyi Jerusalén, chaqai ca nashi neeta'ñi yi Roma.
ACT.25.9	Qam so Festo ỹahotaque quiyim ỹa'maqachigui lauel so judioipi, ca inato' so Pablo:
ACT.25.9	—¿'Maxariñite' quiyim 'itegue da Jerusalén, ca hua'ñiyi ma'le, ca simichi' quiyim ỹaatqajam 'ue ca rasauaxashichi'?
ACT.25.10	Ca' so Pablo 'naapego':
ACT.25.10	—¿Negue' cá'maq 'neeto'? Ma' mashic ime seuetaugui ana ro'ueenataxanaxagui'i', ana'maxare idaaneguelec ñi nashi Roma le'ec. Ana'maxare huaugui quet quiyim qayimit queca ỹasauaxaset. Qam mashic 'yiiñite' quiyim qaica ca ỹasauaxaset huaugui na judioipi. 
ACT.25.11	Qam no'm 'ue ca ỹaatqajam 'chichiguiñi ỹasauaxaset ñigui ca nelauaxa, ca qaica 'negue quiyim qayalauat. Qam no'm qaica quet cá'maq llic quená'ogue ná'maq qaimaqatapiguilec, ca' qaica quet cá'maq ishit quiyim yayaanougui na judioipi. Vichiguiño' 'ue da ỹashiilaxanaxac quiyim chaqaica ca nashi quiyi Roma yimit quiyim ỹaatqajam 'uo' ca ỹasauaxaset.
ACT.25.12	Ca' so Festo retaxaỹa'pegue'o' so lotauaripi. Ca co'na' ime, ca 'naaco' queso Pablo:
ACT.25.12	—Dá'maq rashiilaxanaxaqui' quiyim imit qami' ca nashi na'ñi yi Roma. Ca' chaqaica cá'maq quirepegue' ma'le.
ACT.25.13	Ca mashic 'vio' saua na'xata', ca so nashi Agripa chaqai aso loua Berenice taategue da Cesarea, riquinaxanta so Festo. 
ACT.25.14	Ca mashic 'vio' saua na'xata' neesa'anyi, ca so Festo ra'qaataxana so nashi Agripa queda 'neeto' so Pablo. Ca 'naaco':
ACT.25.14	—Quenajo 'ue ñi ỹale no'ueenaqtaugui ana ncoñiitaxanaxaqui so Félix. 
ACT.25.15	Qam cana' seueta'gue da Jerusalén, ca anagata' na lashillipi na netaxaỹaxanqajanqaipi chaqai na na'gaxalateripi quena judioipi. Ca qanodou'a aỹim ca nashiilaxanaxac quiyim sa'maxarenta quiyim qaỹalauat ñi'maxare. 
ACT.25.16	Qam na'le, ca shinac na nashillipi quena romano laseripi se ishit quiyim 'aualec ỹasenta quiyim qaỹalauat ca ncoñiiteguesec quiyim saqa' qailoxoỹaxañiguit cá'maq ncoñiitqororipi quiyim noqollicte'e' ma' qaretaqagui cá'maq qohintapega lasauaxaset. 
ACT.25.17	Vichiguiño' na' novite' saua'maxare quenajo, ca sqaica ma' queeta quet nqaishin, ca chaqaica cá'maq nete'e na' ñqa'xanñi quena ỹo'ueenataxanqa', ca chaqa'ma' soỹaxane'oga quiyim qanauego ñi ỹale. 
ACT.25.18	Ca só'maq npa'guenaxauaripi ñi'maxare na' ỹa'xat ná'maq qohintapega lasauaxaseteripi, qam qaica quet cá'maq nachiñiguit quená'maq sepeeteta'a quiyim lasauaxaset. 
ACT.25.19	Chaqaidaata dá'maq 'nerac saua'maxare quiyim qanoquii'a ñi'maxare ma' souetapigui quiyim sqai quelec dá'maq huelec na judioipi, ma' qanoqollictetapigui ca leenaxato' Jesús, ma' ca'maxare shi'co' ileu, qam ñi Pablo 'naac nca'leetauec. 
ACT.25.20	Ca ma' ỹim se sa'den ca shi'ntegue dajo, ca senat ñi Pablo quiyim ỹa'maxarenta taigue da Jerusalén, ca' quiyi, ca qaimit quiyim ỹaatqajam 'ue ca lasauaxaset. 
ACT.25.21	Qam ñi'maxare chaqaiñi rashiilaxan quiyim qaỹauega ca nashi Augusto na'ñi yi Roma, ca' quiyi, ca qaimit queca lasauaxaset. Vichiguiño' selaataxanlec quiyim le'neetari' ncoñiretari', toco' ma' seshit selata ca'maxare.
ACT.25.22	Ca' so nashi Agripa 'naaco' queso Festo:
ACT.25.22	—Aỹim liỹa sahotaque ña'xaỹaxana ca ỹale.
ACT.25.22	Ca' so Festo 'naaco':
ACT.25.22	—Ma' nete'e na'xaỹaxañito'.
ACT.25.23	Ca' queca liỹa nete'e na' so Agripa chaqai aso Berenice ỹovirero, liỹaresaho da lemaqachigue' chaqai da lecaigue', inoxondougui añi netaxaỹaxaqui, liỹaasac so nouaataxanaq lashillipi chaqai só'maq nashillipi quiyi na'a'. Ca' so Festo relaataxane'oga qanauego so Pablo. 
ACT.25.24	Ime, ca' retaqo' so Festo, 'naaco':
ACT.25.24	—Qami' nashi Agripa, chaqai ná'ogue na ỹalequetauguilo qomi'. Najo ná'maq ỹale. Ma' 'xoic na judioipi 'ue na ỹa'xatetac queda'maxare queda Jerusalén chaqai quenajo Cesarea. Sqai ỹaxanñi quiyim 'neetapiguiỹa' quiyim se ỹa'maxañi quiyim nca'leetauec. 
ACT.25.25	Qam caỹim 'eco' sqaica cá'maq ỹaatqajam 'chichiguiñi quet lasauaxaset quiyim ñigui ca lelauaxa; qalaxam chaqaiñi rashiilaxan quiyim qaimit queca lasauaxaset queca qarashi Augusto. Ca sahotaque selata ca'maxare. 
ACT.25.26	Qam sqaica quet cá'maq shine'tegue ca ỹirec tai'a cá'maq qarashi quecá'maq 'neeta da'maxare, ca ñauegue'galo qamiri quiyim repagui'a nachii. Qam qami' ỹashi Agripa, salamaxate'tot qami' quiyim nachi', qaiyi 'ue cá'maq ỹa'qaatec sela' ma'le queca qarashi Augusto. 
ACT.25.27	Ma' ỹaatqajam 'ec mesqai 'chiñi quiyim qailata ca ncoñiiteguesec quiyim se liỹaata nqohin cá'maq 'neeta ca lasauaxaset.
ACT.26.1	Ca' so Agripa 'naaco' queso Pablo:
ACT.26.1	—Qami' shichi' taxahi' quecá'maq 'ñirac.
ACT.26.1	Ca' so Pablo nanojshiguim da lqai'laxat, ca 'ne'tegueyi da la'qaatec:
ACT.26.2	—Ỹaatqajam ya'maqachiguiñi, ma' seshit setaqa quiyim seloqoisaxaguit qami' qarashi Agripa, quedá'maq sa'xat quedá'ogue dá'maq 'em na judioipi se yiuoten. 
ACT.26.3	Ma' quedá'ogue dajo qami' 'yiiñite' ná'ogue na qano'ueenataxac qom judío laseripi, chaqai naua'que naua ñco'uaqatapiguilo. Vichiguiño' sashiilo'ot qami' quiyim na'xaỹaxañita ỹim.
ACT.26.4	Ná'ogue na judioipi ỹa'deenta da ño'ueenataxac, ma' salequetaugui na'maxare quiyí'maq ỹa'a', chaqai quiyi Jerusalén, na' llaqaỹim noctoqui'. 
ACT.26.5	Chaqai na'maxare qai'neeta ỹa'den, chaqai ishit ỹa'xat no'm ỹa'maxarenta, ma' na' llaqaỹim ne'necoqui' salequetapougui na judioipi, ỹaatqajam shiquichi'ñiguilo naua ñapaxaguinaxaco quena qohinac leenaxat fariseo, ná'maq paguec quiichi'ñigui na naqataxaquipi chicqo'ot so Moisés. 
ACT.26.6	Ca' nagui qanauego aỹim qayimit queca ỹasauaxaset, ca sasoualec da ñaquitaxac quiñi qota'olec quiyim liỹa nca'laxatec na mashic shi'gue ileu, ma' la'qaatec dajo quesaua 'auaxaqa qareta'al. 
ACT.26.7	Chaqai sá'ogue so sachigoxosqaugui 'auaxaic doce llaalqaipi so qareta'a Israel, qai'neeta naquitesa'a dajo quiyim ipaquichigui. Vichiguiño' imaqachin ñi qota'olec, chaqai ỹo'uet da la'qaatec, ỹocane' naua na'xatari chaqai na piri. Ca' chaqaida quedajo ñaquitaxac nagui sasouetapigui, qami' ỹashi Agripa, ca chaqaida dá'maq 'em qanoquiaatapiguiỹa' quena judioipi. 
ACT.26.8	Ca' ¿mesqai viilco' qamiri qai'neeta quiyim ñi qota'a ishit liỹa nca'leuec nqai'en ca mashic shi'gue ileu?
ACT.26.9	Ỹim qai'neeta quesom 'xoic quen na sahotaque shine'tegue ná'maq quelec quiyim huelec da leenaxat so Jesús, Nazaret le'ec. 
ACT.26.10	Ca chaqaida shine'tegue na'le quiyi Jerusalén, ca yipacalec 'xoic na scoñi' quená'maq mashic icoñiguit da na'qaatec. Ma' ỹaatqajam 'ue da ñañinlataxac quena lashillipi na netaxaỹaxanqajanqaipi. Chaqai no'm 'ue ca qaỹalauat quená'maq mashic icoñiguit da na'qaatec, ỹim qai'neeta sa'maxarenta. 
ACT.26.11	Chaqai 'xoic quiyim ỹim souaxantac, ma' sahotaque ỹaxanñi da lpi'ỹaxac. Da shinta'gue quen quená'ogue na lapoxoqui na judioipi. Ma' ỹaatqajam 'xoic ỹoquiiaxa quena'maxare, vire'ta socanaxañigui quena ỹoqa'a na'aateripi.
ACT.26.12	Ca' chaqaida da 'neeta quiyim 'ue so na'xa'a saata'gue da na'a' Damasco, llo'qoota'a so ñilaataxac chicqaugui na lashillipi na netaxaỹaxanqajanqaipi. 
ACT.26.13	Qam queso nayic, qami' ỹashi, mashic na'xa'a lavinñi, ca 'uo' so seuana 'nejem ana ncoỹeraxanaxaqui chicqo'ot na piguim. Qam paguec lquesaxanaxa so lauaq cañi ra'aasa, na' nqai'lliguiñi quiyi seuqate'e, ỹovira'ogalo saua ñauegaxaua'. 
ACT.26.14	Ca' qomá'ogue sanataxañi na'le, ca' sa'xaỹaque so na'qaatec ỹahota'ahi naua judío la'qaatqa, 'naac: “Qami' Saulo, ¿chi'negue ma' yocañi'sac? Chi nqa'viiñiseguelta', 'nejem ca nauegaxanaxala' quena' ỹachaqata'piguit na lo'lo aca na'daxanqate.” 
ACT.26.15	Ca na'le, ca shinac: “Qami' ¿negue' qami'?” Ca' so'maxare 'naapiguiỹa': “Aỹim Jesús, chaqaỹim ná'maq ỹim yocañi'sac. 
ACT.26.16	Qam ne'laxachirishiguim, ca nachaachiriñi, ma' 'ue dá'maq 'em ñachaxana qami'. Sahotaque quiyim qami' ilaatec, chaqai qami' ỹa'qaataxanqajnec quedá'maq nagui huañichirigui, chaqai quecá'maq huañita ma'le caỹim. 
ACT.26.17	Aỹim so'ootaxanlec qami' ma'le quena judioipi chaqai quena mesqai judío. Ca' nagui selata qami' na'maxare. 
ACT.26.18	Ỹim selatalo qami' caua'maxare, qaiyi naviguerec nqai'ñi' naua nqote', qaiyi totqai queetapougui na napalaxa, qainaata na lauaq queetapougui, qaiyi totqai qoỹoiquentac queda lquesaxanaxa so na'ỹaapec, qaiyi quegue ñi qota'a, chaqai qaiyi huelec caỹim, ca qaỹapalaxate' naua lasauaxasete', ca lotqai qaỹalecqajno quiyi la'a' ná'maq ỹaatqajam lca'acseripi ñi qota'a.”
ACT.26.19	Ca' qami' ỹashi Agripa, chaqaida nqaishin ma' chaqa'ma' ña'xaỹaxana so iuanaxanaxac chicqo'ot na piguim. 
ACT.26.20	Ta'ta'a quiyim sa'auaxanchiguiñi saanougui da na'qaatec yi na'ñi yi Damasco, ime, ca qalam yi na'ñi yi Jerusalén, chaqai yá'ogue yi 'laua Judea, chaqai qai'neeta na mesqai judioipi. Shintapega quiyim ỹalate' naua lanatqa, ca quelec ñi qota'a, ỹo'uet da lo'yaxanec no'ueenataxanaxac, qam re'qoota nqai'en ca nadalqataxac. 
ACT.26.21	Ca' chaqaida da 'em qaicoñilec na'le quena judioipi cañi qaro'ueenaxanaxaqui quiyi Jerusalén, ỹahotaque yalauat. 
ACT.26.22	Qam ñaq yotauantac ñi qota'olec quiyim shiguelec da ña'ñaaqataxac ỹovireta'a nagui, sa'deenaxanaxanta'pegue ñi'maxare ná'ogue, qaica ca ỹochiỹa'oga nqaishin. Se ỹauana soỹootec ca sa'xat quená'maq la'qaatec so letaxaỹaxaquiripi ñi qota'a chaqai queso Moisés ỹa'xatesa'guita quiyim ipaquichiguilo nqohine' nauajo. 
ACT.26.23	Ma' saua'maxare ỹa'xatesac quiyim cajo nashi nca'laxaqui tai'a quiyim 'xoic da le'xoric, ime, ca' ileu, chaqai 'auaxaic quiyim liỹa qanca'laxatec, chaqai qaỹachigoxochichigui da 'ec lauaq ca nca'laxa quena qouo' laseripi chaqai na liỹa ỹoreta'oguit qomyipi.
ACT.26.24	Ca co'na' ñaq retaqatac so Pablo ỹa'xatetac dajo, ca naualqashiguim so Festo:
ACT.26.24	—Qami' lecmaxaic nagui, Pablo, paguelec da napaxaguinaxaqui', ca releguemaxachi'.
ACT.26.25	Qam so Pablo 'naaco':
ACT.26.25	—Qami' ỹashi Festo, mesqai ỹim lecmaxaic, ma' dá'maq sa'xatetac ỹaatqajam 'maxaraic chaqai lliqueta. 
ACT.26.26	Najo hueete'e ỹalequetauguilo qomi' ñi qarashi Agripa. Ñi'maxare ỹaatqajam ỹa'deenta dá'maq sa'xatetac. Vichiguiño' qaica ca youetaque, ca se lliyaqajnauec da ỹa'qaatec. Ma' ñi'maxare ỹaatqajam ỹa'deenta dá'ogue dá'maq sa'xatetac, ma' da'maxare se qoỹoxotetañi. 
ACT.26.27	Qami' ỹashi Agripa, ¿vi'relec da la'qaataxanaxague' saua qota'a letaxaỹaxaqui'? Ỹim sa'den quiyim vi'relec.
ACT.26.28	Ca' so Agripa 'naaco':
ACT.26.28	—Saqa'leca cocho'qui', ca yishichi' quiyim shiguelec so Cristo.
ACT.26.29	Ca' so Pablo lotqai 'naaco':
ACT.26.29	—Queca cocho'qui' loqo'm queca 'xoic, saxanchi' mesqaqamite' nqai'en ñi qota'olec, ta'ta'am ná'ogue ná'maq na'xaỹaxantapiguiỹa' nagui ỹovira'a quiyim 'nejem aỹim, qam quiyim sqaicaua caua 'nejme' nauajo iqueete'.
ACT.26.30	Ca co'na' ime 'naac dajo so Pablo, ca nachajñi so nashi Agripa chaqai so nashi Festo, chaqai aso Berenice, chaqai sá'ogue só'maq liỹaripi nqa'xantañi. 
ACT.26.31	Ca tare'oguiyi, ỹahosaque retaxairapigui dajo. Ca na' retaxaỹata', 'neraco':
ACT.26.31	—Ñi ỹale qaica cá'maq lasauaxaset cá'maq ñigui quet quiyim qaỹalauat, vire'ta quiyim se qaicoñiretari' quet.
ACT.26.32	Ca' so Agripa 'naaco' queso Festo:
ACT.26.32	—Ỹa'maqachiguiñi qaỹosouec quet ñi ỹale, qam chaqaiño' ñí'maq rashiilaxan quiyim qaimit queca lasauaxaset queca qarashi na'ñi yi Roma.
ACT.27.1	Ca co'na' ỹovita ca laloqo' qailateguelo qomi' da Italia, ca so Pablo chaqai so liỹa ncoñiitecseripi qoỹaanem so nouaataxanaq lashi, leenaxat Julio. Sojo leloxoiqatecsec sá'ogue so nouaataxanaq só'maq qoỹanegue leenaxat nalliripi so Augusto. 
ACT.27.2	Ca yinotaxaugui aso qom lahi' huaxaỹaqse chicqota'gue da ñigaxasom Adramitio, tai'a yi ñigaxasomipi quiyi Asia. Chaqai qai'neeta ỹalequetauguilo qomi' so Aristarco, na'ñi yi na'a' Tesalónica, huaugui yi 'laua Macedonia. 
ACT.27.3	Ca queso liỹa nete'e, ca sovitaxa yi ñigaxasom leenaxat Sidón. Ca' hua'ñi, ca' so Julio huaguiguit so Pablo. Vichiguiño' qaỹasene'tem so Pablo quiyim quepegue' so leuanatqaipi chaqai quiyim qaiquelolliguit quesaua'maxare. 
ACT.27.4	Ca' na' senoxonaxauec quiyi Sidón, spa'xanqata'gue da qanemaq ada delec leenaxat Chipre, ma' seloxoiqa'guit so nonot. 
ACT.27.5	Sapacqa'ta so huaaxai, ca qolqato'ot yi naloote'oga yi Cilicia chaqai yi Panfilia, ca soviraqta'a yi ñigaxasom leenaxat Mira, huaugui yi 'laua Licia.
ACT.27.6	Ca' yi hua'ñi, ca so nouaataxanaq lashi iuanejlec aso qom lahi' huaxaỹaqse chicqa'gue da Alejandría, taỹa'gue da Italia. Ca renotqajando qomi', ca lotqai liỹa qolaq. 
ACT.27.7	Ca' mashic 'vii saua na'xata' qolqata, sqai chaxalec aso qarahi'. Ca ỹaatqajam 'xoic qaredaxac, ca sovitaxa yi naloote'oga yi Gnido. Ma' qaiyiita seloxoiqata'guit so nonot, qolqa'tegue yi naloote'oga yi Salmón, llipatqatau'a ada delec leenaxat Creta. 
ACT.27.8	Chaqai queeta quiyim se ỹalamaq aso qarahi', ñaqai qolqot na lemanaxa aso delec, chi sovirqata'a yi leenaxat Ñigaxasomi' Lo'yaxanqa, sqoỹoqaque yi na'a' Lasea.
ACT.27.9	Ỹaatqajam qaua' soviraq, chi ỹovireta'a quiyim 'xoic lichic qoyiquetañigui ana huaaxai, ma' mashic nepalataho so no'oomaxa. Vichiguiño' so Pablo ỹa'ue da laqataxac, 
ACT.27.10	ca 'naaco':
ACT.27.10	—Qamiri ỹalliripi, sedaanta'a quiyim 'xoic lichic dajo qoyicyaxac, chaqai sqoue quiyim na'laañi ana qarahi' chaqai na li'ỹaac, chaqai sqoue na'laañi qai'neeta da qanachaalataxac.
ACT.27.11	Qam so nouaataxanaq lashi paguec na'xaỹaxana só'maq looỹac aso qarahi' chaqai só'maq ỹashaxanac aso'maxare, ca se na'xaỹaxana so Pablo. 
ACT.27.12	Ma' quiyijo ñigaxasom se no'uen quiyim qoyina'ñi quena' no'oomaxa, ca sham sá'ogue ỹa'deenta'a quiyim paguec la'maxa qoyique'e yijo, sha'apiguito' ishit ỹovirera'a yi Fenice, liỹa ñigaxasom quiyi Creta, reloqota'gue da rapiguima'gue chaqai da 'guiña'gue, ca nera'anyi quesá'ogue so no'oomaxa.
ACT.27.13	Ca ma' npe'taxanshiguim so nonot se quesaxan chicqo'tegue da 'guiñi, ca 'neesapigui lauele' quiyim 'maxaraic liỹa queete'. Ca' reloqorec, ca qoyiqueto'ot na lahi ada delec Creta. 
ACT.27.14	Qam na' ncopaata, ca chaxaguit so nonot lodegaxat leenaxat rapiguimsec, reloqo'chiguit aso qarahi'. 
ACT.27.15	Ca quiyi, ca ỹaỹoxonaxat aca qarahi'. Ca ma' se seshitaq seloxoiqa'chiguit so nonot, ca saxanaxague quiyim qare'xat. 
ACT.27.16	Qolqa'tegue yi leseeca'oga ada cocho'lli' delec leenaxat Clauda, ca hua'ñi sqailligueme' quesaxan so nonot. Qam 'xoic qaredaxac, ca seshitaq ñauegaxashiguim aso qarouetaxanata nca'laxaqui, senaxasoxoñigui aso qarahi', ma' sauecqata quecanchaqa saxague. 
ACT.27.17	Ca na' ime qainaqshiguim caso'maxare, ca qaỹouene' saua ñaqa, ca qaicoñirigui na lasot aso qarahi', ca qaỹauegata' qaỹa'ñaxajta' so'maxare. Ca na' ime, ca' qanaviquiñi saua nonot lo'ol laỹoxonatqate' aso qarahi', ma' 'ue da nqolonaxa quiyim quejlec yi lo'uaxanaxa qohinac leenaxat la Sirte, ca qoỹaxanegue quiyim i'xat so nonot. 
ACT.27.18	Ca na' richiguiñi queso liỹa nete'e, so nonot ñaqai queeta da lquesaxanaxa, ca' so qariỹaripi inaxauec na li'ỹaac aso qarahi', inaxañigui aso huaaxai. 
ACT.27.19	Ca' queso liỹa na'xa'a, ca lotqai qomi' senaxasoxoñigui so huaxaỹaq ná'maq louenec aso qarahi'. 
ACT.27.20	Ca mashic 'xoic so na'xataripi se seuanqot añi ra'aasa chaqai ana huaqajñi, ma' queuguilo saua na'xata' so nonot lodegaxat. Vire'ta tot sahoqotaque quiyim qarca'leuec.
ACT.27.21	Ca mashic 'vii saua na'xata' quiyim se squi'ỹaq, ca so Pablo nachajñi vichiguinguilo saua'maxare, ca 'naaco':
ACT.27.21	—Qamiri ỹale', paguec quet la'maxa quetaxan na'xaỹaxañiu'o' na'le quiyim sqai qolqa'e yi Creta. Ca' nagui ñaqa 'ajñii dá'maq sovirqau'a, chaqai 'ue na na'laañi. 
ACT.27.22	Qam nagui shinapegalo qamiri quiyim na'ñaxachii, ma' coqomá'ogue qaica ca ileu ma'le. Chaqanaata ana qarahi' na'laañi ma'le. 
ACT.27.23	Ma' squepe nachaxana ỹim so chicqashiguim qanela' quiñí'maq sento'ot qota'olec, chaqai so'ueetetac da lelaataxanaxac. 
ACT.27.24	Ca' so nelaatec 'naapiguiỹa': “Qami' Pablo, totaxan ro'chi'i', ma' ipacalec quiyim vichira'a ma'le ñi nashi na'ñi yi Roma. Vichiguiño' ma' chaqaqami' ná'maq 'em quiyim ñi qota'olec nca'laxatec ma'le ná'ogue ná'maq neetañigui ana rahiri.” 
ACT.27.25	Vichiguiño' nagui, qamiri ỹalliripi, na'ñaxachiỹo'. Ma' ỹim ỹaatqajam spi'ỹa'a ñi qota'olec, chaqai se'taxajñi quiyim chaqaida dá'maq 'naapiguiỹa' so nelaatec chicqashiguim. 
ACT.27.26	Qam qomi' qainaxalgoto ma'le aca delec.
ACT.27.27	Na' ime' saua catorce na'xata' qolqata, ca sovitaxa aso huaaxai leenaxat Adria, chi qaremaxaguilo so nonot. Ca mashic 'uo' ca pe lauel, ca so lo'oipi aso qarahi' retan quiyim tot qoỹoqaque ca 'laua. 
ACT.27.28	Ca vichiguiño' qanaloqochin yi lishiguiñi yi huaxaỹaq, ca ỹovi' treinta y seis metros. Ca co'na' copaata liỹa que', ca lotqai liỹa qanaloqochin, ca ỹovi' veintisiete metros. 
ACT.27.29	Ca' 'ue da nouetaxa quiyim 'ue ca i'guenta'guit quena qa'. Ca' vichiguiño' 'vii saua qainaqaiñi cuatro lesallaxarete' quena qoshiỹa'gue aso qarahi', qaỹa'vii naua lequeete', ca nollirañi. Ime, ca 'xoic da niỹalaxa quiyim richiguiñi. 
ACT.27.30	Ca' so lo'ollipi aso qarahi' ỹahotaque 'eet. Vichiguiño' naqajñi aso qarouetaxanata. Qam saua'maxare chaqai 'nerac quiyim ỹa'vii caua inaqaiñi quena lesallaxarete' queda reloqota'gue aso qarahi', qaiyi nollirañi. 
ACT.27.31	Qam so Pablo ỹa'ue la'xaỹaxac so nouaataxanaq lashi chaqai so nalliripi, 'naaco':
ACT.27.31	—No'm dauajo quere'e ana qarahi', ca' qamiri qaica ca naquichitaque quiyim rca'lliuec.
ACT.27.32	Ca' so nouaataxanyipi ichaxaguilo saua ñaqa lequeete' aso nouetaxanata nca'laxaqui, ca qoỹaxañi'ñigui quiyim najñi taañigui so huaxaỹaq.
ACT.27.33	Ca co'na' tot qoỹoxoguit so na'xa'a, ca' so Pablo ỹahotaque quiyim sá'ogue so qomyipi 'ue ca ỹa'ic. Ca 'naaco':
ACT.27.33	—Mashic ỹovi' catorce na'xata' qaica ca laq chaqai qaica ca que'e. 
ACT.27.34	Ca' nagui shiñiỹapegaxaua' ñaq qui'ii. Ma' dajo roviñiguii, qaiyi 'ue ca rquesaxanaxahi, qaiyi rca'lliuec, chaqai retañita'gue quiyim ma'le qaica ca na'laañi, vire'ta quiyim qaicanqaida caqamiri.
ACT.27.35	Ca na' 'naac dajo so Pablo, ca ỹacona so pan, ca ỹaanshiguim da na'aachic quiñi qota'a, reloqotougui sá'ogue so liỹaripi. Ca' ỹasectaqchigui, ca chaqa'ma' que'e. 
ACT.27.36	Ca so liỹaripi na'ñaxat, sá'ogue que'e qai'neeta. 
ACT.27.37	Ca quiyí'maq ỹorete' qomá'ogue caso qarahi' ỹovi' doscientos setenta y seis qomyipi. 
ACT.27.38	Ca na' ime que'e quecá'maq taachi'ñi ca ỹa'ic, ca' qaỹocoriñigui aso huaaxai so trigo, ma' qaỹahotaque pa'aateta aso qarahi'.
ACT.27.39	Ca co'na' richiguiñi, so qarahi' lo'ollipi se ỹa'den yi 'laua sovitaxa. Qam qara'iita'ta'a so lemanaxa chaqai 'ue ca re'qoota nanatqa'. Ca qaỹahotaque quiyim sha'apiguito' qaishit nqo'neeta nqohin aso qarahi' quiyi lemanaxa. 
ACT.27.40	Ca qaichaxaguilo saua ñaqa inoqueta'guita saua lesallaxarete', ca qano'ueenaqterañigui aso huaaxai, ca qaỹocoỹaxajlgoto saua lequeete' saua nemaxasoxonqate' quena' qaỹashaxan aso qarahi', chaqai qaỹaviquishiguim saua nonot lo'ol queda reloxoỹa'gue aso qarahi'. Ca' so qarahi' nqo'neeta'ta'a so lemanaxa. 
ACT.27.41	Qam natenta yi hua'ñi dos llico na huaxaỹaq. Ca' aso qarahi' ta'chiguit so lo'uaxanaxa, ỹa'deeto rollapi'tegue so lo'lo queso lo'uaxanaxa, ca tot ishit reda. Ca' queda qoshiỹa'gue aso qarahi' ropoxoỹa'gue sauaxat na lquesaxanaxa na lo'paxa. 
ACT.27.42	Ca' so nouaataxanyipi ỹahotaque nalauajñi so ncoñiitecseripi, ma' se ỹa'maxaren quiyim 'ue ca ỹo'xonta, ca nemootauec. 
ACT.27.43	Qam so lashi so nouaataxanaq, ma' ỹahotaque quiyim nca'leetauec so Pablo, ca se ỹa'maxaren quiyim qohine'tegue dajo. Ta'ta'a quiyim chinlataxan quiyim cá'maq ỹa'den lo'xonaxac, ca 'au taañigui yi huaxaỹaq, 'au ỹo'xonta'ta'a yi 'laua, 
ACT.27.44	ca' so liỹaripi renojlec na qo'paq lo'xonaxala' chaqai na lahillipi ná'maq nac caso qarahi'. Ca' chaqaida 'neeta, ca sá'ogue nca'leetauec na' ỹovijta'a yi 'laua.
ACT.28.1	Ca na' mashic qomá'ogue qarca'leuec, ca sa'deenaq da leenaxat ada delec soviraqta'a, leenaxat Malta. 
ACT.28.2	Ca ná'maq chi la'a'yi qomyipi ỹaatqajam ỹa'maxate'teguelo chaqai quelolalo qomi'. Qam ma' 'xoic ca no'oomaxa chaqai ca ỹaxat naquetañi, ca qaỹo'uet ca norec lodegaxat, ca qohinapogoxoua' quiyim ñqo'naxauo, ñitonaxauaq. 
ACT.28.3	Ca' so Pablo lapoontecta' na qo'paq laso, ca inaxañigui so norec. Ca 'uo' so nanaic hueetauguilo saua qo'pa'. Ca co'na' nauata'guit so norec lauaq, ca i'guenec, ca inocaho, ỹa'queetaho queda lqai'laxat so Pablo. 
ACT.28.4	Ca' so qomyipi na'ñi yi Malta ỹauanchigui so nanaic ỹa'queetaho queda lqai'laxat so Pablo, ca sá'ogue retaxaỹata', 'naaco':
ACT.28.4	—Da ỹale peeta'a ỹaatqajam lauataxanaxai. Vichiguiño' qaỹa'caañi. Ma' 'eno'm nca'leuec cana huaaxai, qam ñí'maq se re'xogui ñí'maq ỹa'ue laseue' na nasauaxaset sqai ỹaxanegue quiyim nca'leetauec.
ACT.28.5	Qam so Pablo ỹochigoxoñigui ca norec so nanaic, qam queso'maxare qaica nqai 'negue da na'gaxac. 
ACT.28.6	Ca sá'ogue so qomyipi nauaanta'a quiyim na'uat, loqo'm nouaxanaxanto quiyim ileu. Qam co'na' shi'gom qanauaanta'a, co'na' qaretan quiyim qaica ca 'negue, ca ỹoỹootera'a ca la'deenataxanaxague', ca 'nerac:
ACT.28.6	—Dajo peeta'a ỹaatqajam qota'olec nemaañi.
ACT.28.7	Ca' quiyi seuqate'e sqoỹoqapigui saua la'aate' so nashi leenaxat Publio, só'maq idaaneguelec ada delec. Ca na' soviraxau'a yi la'a', ỹaatqajam quelolalo qomi' quesaua'que saua tres na'xata' senqata'anyi. 
ACT.28.8	Ca ralolo' so leta'a so Publio, se ne'laxashiguim, chaqai 'xoic da lpa'ỹaaxa, chaqai iuet na lauel, naquetac na neuoripi. Ca' so Pablo quepegue' queca 'imec hueetaugui. Ca co'na' ỹovira'a, ca nqouagaxainlec chaqai ỹashil-lec so'maxare, ca imeuec nqai'en. 
ACT.28.9	Ca' quedajo, ca nanagata' qai'neeta so liỹa ralolaxaiquipi quesó'maq na'ñi ada delec, ca qai'neeta sá'ogue imeuec. 
ACT.28.10	Ca' ỹaatqajam qaimaqachine' qomi'. Ca vichiguiño' na' liỹa yinotaxauo caso qom lahi' huaxaỹaqse, ca qaỹa'ue na qari'ỹaac quená'ogue ná'maq souenaq queda qoyicyaxac.
ACT.28.11	Ca' mashic ỹovi' tres shiriguiri senqata'ñi aso delec, qam mashic ime'uegue so no'oomaxa. Ca yinotaxaugui aso qom lahi' huaxaỹaqse, lase yi Alejandría, hueesalec saua nadenqatqa lqui'il saua nashiilqa, leenaxate' Cástor chaqai Pólux. 
ACT.28.12	Ca na' sovitaxa yi ñigaxasom Siracusa, ca senqa'anyi quesaua tres na'xata'. 
ACT.28.13	Ca' quiyi, ca liỹa qolaq, qolqato'ot so lemanaxa chi sovirqata'a yi ñigaxasom leenaxat Regio. Ca queso nete'e 'ue so nonot chigoxogue da 'guiñi. Ca' queso liỹa nete'e, ca sovitaxa yi ñigaxasom Puteoli. 
ACT.28.14	Ca seuanqajlec so qarqaỹaripi quená'maq huelec da na'qaatec, ca qarollaañi senqa'anyi quesaua siete na'xata'. Ca na' ime, ca sachigoxosqochi'inyi, ca saxague da na'a' lodegaxat Roma. 
ACT.28.15	Ca cá'maq qarqaỹaripi na'ñi yi Roma mashic 'uo' da la'xaỹaxac coqomi', ca ca'guita qomi' queso nayic, ỹovirera'ñi yi leenaxat Foro de Apio, chaqai quiyi leenaxat Tres Tabernas, ca lotqai ñatenqa'guit so liỹaripi. Ca' na' idaanaugui so Pablo, ca ỹaanshiguim da na'aachic quiñi qota'olec, ca' nqo'neuec da la'ñaxac. 
ACT.28.16	Ca na' sovitaxa yi Roma, ca' so nouaataxanaq lashi ỹaano so ncoñiitecseripi queso neloxoỹaq cañi ncoñiitaxanaxaqui. Qam so Pablo qaỹoỹooteta'oga cá'maq chi la'a', ca' qaỹa'ue so 'oonoqui' nouaataxanaq le'ec reloqota'a.
ACT.28.17	Ca co'na' ỹovi' tres na'xata' neeta'ñi yi Roma so Pablo, ca roỹaxane'oga so lashillipi na judioipi neeta'ñi yi'maxare. Na' sá'ogue lapoỹata', ca 'naaco':
ACT.28.17	—Qamiri ỹaqaỹa', sa'qaataxanalo qamiri. Ma' ỹim qaica quet cá'maq sasauaxat quena qouo' laseripi judioipi, chaqai quiyim 'ue quet ca ñapaqueteguelec queda no'ueenataxac so 'auaxaic qareta'allipi, qam qaycoñi' queso judioipi hua'ñi yi Jerusalén. Ime, ca qayayaanou'a na Roma laseripi. 
ACT.28.18	Ca' na' qayinat, ca chaqa'ma' shim qayosouec, ma' qaica quet cá'maq ỹasauaxaset quiyim ñigui quet quiyim qayalauat. 
ACT.28.19	Qam na judioipi se ỹa'maxaren quiyim qayosouec. Ca' vichiguiño' sashiilaxan quiyim yimit ñi qarashi na'ñi na Roma quiyim yimit quiyim ỹaatqajam 'ue ca ỹasauaxaset. Qam quiyí'maq qouo' laseripi qaica ca shicapeguem. 
ACT.28.20	Ca' chaqaida dá'maq 'em soỹaxane'ogalo qamiri, sahotaque ñauanto qamiri chaqai setaxaỹa'pegueto qamiri, ma' chaqaida dá'maq qanaquitaxac qom Israel laseripi, ca' chaqaida dá'maq 'em nagui qaycoñiretari'.
ACT.28.21	Ca 'naaco' so qomyipi:
ACT.28.21	—Qomi' ỹaatqajam qaca aca novitalo qomi' lere chicqa'gue da Judea quiyim ỹa'xat caqami'. Chaqai qaica quet cá'maq qara'xaỹaxac quená'maq noviretac chicqota'pegue da'maxare quena judío laseripi, ỹaatqajam qaica ca qara'xaỹaxac quiyim 'ue quet ca rasauaxashichi'. 
ACT.28.22	Vichiguiño' nagui sahoqotaque ña'xaỹaxanaxa cá'maq 'neeta ca ra'deenataxanaxaqui', ma' sa'deenaq chicqote'ogalo da npa'guenaxac ana dalaxai qoyiquetaugui.
ACT.28.23	Ca vichiguiño' qaỹa'uo' so na'xa'a naloqojnec. Ca co'na' ỹovire'oga sojo na'xa'a, ca 'xoic so qomyipi ỹovira'a yi neeta'ñi so Pablo. Ca' ñaq nete'eta na' retaqa so Pablo chi ỹovireta'guit so avit, ỹa'xatetac da lo'ueenataxanaxac ñi qota'a ma' ỹoiquentac ná'ogue najo. 'Ne'tegue dajo so Pablo, ma' ỹahotaque qoyiuelec so Jesús. Vichiguiño' ỹachigoxochichigui da la'qaatec so naqataxaquipi chicqo'ot nqohin na'le so Moisés, chaqai ana lerecse so letaxaỹaxaquiripi ñi qota'a. 
ACT.28.24	Ca 'uo' na huelec da la'qaatec so Pablo, chaqai 'uo' na sqai huelec. 
ACT.28.25	Qam quiyim mesqai sá'ogue natene'ejta' ỹa'maxarenta, ca 'uo' na eec. Ca' so Pablo 'naaco' queso qomyipi:
ACT.28.25	—Ỹaatqajam taachiguio' dá'maq ỹa'xato' so Espíritu Santo queso 'auaxaic qareta'allipi, na' retaqaugui so qota'a letaxaỹaxaqui leenaxat Isaías. Co'na' 'naac:
ACT.28.26	Mo'e', quirepegue', ca 'ñirapego' yi qomyipi:
ACT.28.26	Qamiri 'xahitapega ma'le da na'qaatec, qam sqa 'yiiñii;
ACT.28.26	ỹaatqajam ra'iita'a dá'maq sachaxantac, qam sqai huañiỹa;
ACT.28.27	ma' añi le'taxanata yi qomyipi ỹaatqajam ra'ñi,
ACT.28.27	chaqai se ỹa'maxañi da na'xaỹaxanaxac,
ACT.28.27	chaqai naua nqote' pootaguilo;
ACT.28.27	qaiyi se reuanaxanalo naua nqote',
ACT.28.27	chaqai 'ec qaica ca 'xaỹa,
ACT.28.27	chaqai sqai vigui añi le'taxanata quiyim ỹa'den,
ACT.28.27	chaqai sqa nacpegue' aỹim qaiyi somatec.
ACT.28.28	Ca nagui 'yiiñita dajo, ma' quenagui taachi'ñi da nca'laxa chicqo'ot ñi qota'olec qoỹaanougui na mesqai judioipi, ma' na'maxare na'xaỹaxana ma'le.
ACT.28.29	Ca co'na' so Pablo 'naac dajo, ca so judioipi eec, qam chaqai pa'ỹata', retaqata'ta'.
ACT.28.30	Qam so Pablo na'anyi quesaua dos ñaxari, ishiuetentac ca 'imec neetaugui, chaqai quelolta'piguit ná'ogue ná'maq ỹovira'a. 
ACT.28.31	Ca ỹa'xatetac da lo'ueenataxanaxac ñi qota'a ma' ỹoiquentac ná'ogue najo, chaqai rapaxaguinataxanta'pegue so qara'gaxala' Jesucristo. Qam qaica ca quepaxat.
ROM.1.1	Aỹim Pablo, ỹim la'ac so Jesucristo. Ñi qota'olec roỹaxañiua' chaqai yoỹootec quiyim ỹauaaque aỹim lelaatec, qaiyi sa'xat da la'qaatec chicqaugui da nca'laxa.
ROM.1.2	Ñi qota'olec shi'co' ỹa'xateta'guit najo na'qaatec quenauá'maq co'teete' naneresañi la'qaatqa ñi'maxare, chicqochiguilo nqai'ne' saua 'au letaxaỹaxanqajanqa. 
ROM.1.3	Dá'maq dajo na'qaatec ỹaatqajam ỹa'xat só'maq qara'gaxala' Jesucristo, só'maq llaalec ñi qota'a. Ca' quedá'maq re'qoochigui ne'xaỹoqsoxoc so'maxare chigoxouguit so nashi leenaxat David. 
ROM.1.4	Qam chicqochigui so Espíritu Santo co'na' ỹa'xat quiyim so'maxare llaalec ñi qota'a chaqai ỹaatqajam 'ue da lquesaxanaxa co'na' nca'le'guesop so nelauaxa. 
ROM.1.5	Ca' ñi qota'a nqouagueguelo qomi', chicqochigui nqai'en so Jesucristo, ca' qarela' quiyim so'ueenataxanot so'maxare, qaiyi quená'ogue ná'maq ỹoreta'oguit qomyipi 'ue ca huelec chaqai na'xaỹaxana. 
ROM.1.6	Ca quena'maxare, ca' lliguitaho qamiri, ma' qai'neeta qamiri loỹaxanqate' ñi qota'a, quiyim qamiri lalamaxarete' nqai'en so Jesucristo.
ROM.1.7	Shiriñi dajo, tai'alo nqaishine' qamiá'ogue qamiri ñiita'ñi na na'a' lodegaxat Roma. Ma' nqo'talo qamiri ñi qota'a chaqai roỹaxanalo qamiri quiyim machii'ot da nachaalataxaguii. Ca' coñiguit da lqouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
ROM.1.8	'Au sachigoxochichigui so Jesucristo quiyim saanot da ña'aachic ñi qota'a caqamiá'ogue, ma' quenaua'que naua lahil qana'xatetapigui da rpi'ỹaxaguii. 
ROM.1.9	Ca' ñi qota'a, ñí'maq somato'ot añi i'taxanata quiyim sa'xatetac da na'qaataxac so llaalec, ñi'maxare ỹa'deenta quiyim se scoua'ahi qamiri quena' ñqouagaxain. 
ROM.1.10	Ca' se yime quiyim sashiilatac ñi qota'a, sha'apiguito' quiyim 'ue ca na'xa'a, ca' seshit quiyim sovitalo qamiri. 
ROM.1.11	Ma' sahotaque ñauanto qamiri, ca' sa'ue ca ỹotaanaxanaxac quena chicqo'ot so Espíritu Santo, qaiyi qaica ishite' qamiri. 
ROM.1.12	Qaiyi quiñi 'óna ỹa'ñaxat ca liỹa quiyim ña'ñaxataxalec da npi'ỹaxac hueeto'ot aỹim chaqai qamiri qai'neeta.
ROM.1.13	Qamiri ỹaqaỹa', sahotaque quiyim 'yiiñita, quiyim aỹim 'xoic sahotaque quiyim sovitalo qamiri, qam saqa' seshit. Sahotaque quiyim sovitalo qamiri, qaiyi 'xoic ca dalaxaic ỹaueguec ỹacoñiguit da na'qaatec caqamiri, 'nejem dá'maq shinta'gue quenaua liỹa' lahil na 'laua. 
ROM.1.14	Ma' ỹim 'ue da ña'qaatec quiyim sepacqajanchigui dajo quiyim sa'xatem ná'ogue na qomyipi, 'eno'm 'maxataxaraic, loqo'm ca se na'maxat, chaqai ná'maq ỹa'den ana lere, loqo'm ná'maq se ỹa'den ana lere. 
ROM.1.15	Ca' vichiguiño' aỹim ỹaatqajam 'ue da ishoxo quiyim sa'xatema qamiri qai'neeta da nca'laxa qamiá'ogue ñiỹa'ñi na Roma.
ROM.1.16	Ca' ỹim se ñayiloxonlec da na'qaataxac so Jesús, ma' da'maxare lquesaxanaxa ñi qota'a, ma' ishit nca'laxatec ná'ogue ná'maq huelec. 'Aueta nqai'en na judioipi, qam qai'neeta ná'maq sqai judioipi. 
ROM.1.17	Ma' dajo na'qaatec ichoxotema qomi' dá'maq 'neeta quiyim icoñi'chiguita qomi' ñi qota'a. Queda npi'ỹaxac, chaqai qaidaata da npi'ỹaxac. Ma' 'nerac naua naneresañi la'qaatqa ñi qota'a: “Cá'maq ỹa'maxarenta ñi qota'olec, dá'maq no'uen nachaalataxac chicqochigui da lpi'ỹaxac.”
ROM.1.18	Ca' nagui qomi' ñi'pelaxanqa'a da lichic dá'maq chalego lecaic lonogoxonaxac ñi qota'a, chicqo'ot na piguim, taỹalec nqai'en ná'ogue na qomyipi quená'maq mashic ca'e ñi'maxare chaqai na hualoxonyipi. Ca ỹa'ue da nouaxanaxaset, ma' se no'uen dá'maq 'neetari', ca' chaqaida dá'maq 'em quiyim se qaỹa'den dá'maq ỹaatqajam lliqueta. 
ROM.1.19	Ỹaatqajam ỹa'deente' dá'maq leloxoỹaxac quiyim qaỹa'den ñi qota'a, ma' chaqaiñi ñi'maxare ỹachaxanema. 
ROM.1.20	Ma' dá'maq se re'xogui quiñi qota'a ishit qaỹa'den chicqochigui ná'maq re'qoochigui lo'ueenatqaipi ñi'maxare, ma' re'qoochigui shi'gue na' chi qaỹo'ueeteta na 'laua quiyim chaqaiñi ñi'maxare ñí'maq qota'olec, chaqai quiyim da lquesaxanaxa sqaica lqodoc. Ca vichiguiño' na'maxare sqaica quet cá'maq 'neeta quiyim sqaica quet cá'maq lasauaxaset. 
ROM.1.21	Ma' na'maxare mashic ỹa'den ñi qota'a, qam sqai 'neeta'gue quiyim chaqaiñi ñi qota'olec, chaqai sqai ỹaantacot da na'aachicyaxac. Ta'ta'a quiyim ỹa'deentapega ná'maq sqaica ca 'negue, chaqai añi le'taxanata ỹo'meetam, hueetagui na 'eco' napalaxa. 
ROM.1.22	'Eno'm 'naac 'deenaxanqachaqaiquipi, qam qaica quet cá'maq ỹa'den. 
ROM.1.23	Ma' na'maxare ỹaxanñi quiyim nqouagaxainot ñí'maq sqaica lqodoc qota'a. Ta'ta'a quiyim nqouagaxainot na lqui'i ná'maq ishit ileu qomyipi, chaqai vire'ta na lqui'i na ỹoipi, chaqai na nanaiquipi, chaqai na iseripi.
ROM.1.24	Ca vichiguiño' ñi qota'olec ỹaxanegue na'maxare quiyim que'ueguelo nauá'maq chi la'deenataxanaxaco rapio'qotaxane'. Ca' quiñi 'óna quecá'maq ỹo'uet queca liỹa ishit ỹo'uet ca nayiloxo. 
ROM.1.25	Ma' sqai huelec dá'maq lliqueta chicqo'ot ñi qota'a, ta'ta'a dá'maq na'maachic. Ca' quiyi, ca hua'ñi quiyim qaimaqachin chaqai qanqouagaxainot ná'maq qota'a lo'ueenatec, qam ñi'maxare se qanqouagaxainot ñí'maq ỹaatqajam 'chichiguiñi quiyim qaimaqachintac quet, ma' sqaica lqodoc. Ajá'a, ca' chaqaida 'neeta.
ROM.1.26	Ca' vichiguiño' ñi qota'olec ỹaxanegue na'maxare quiyim ỹo'uet dá'maq 'neeta'pegue, ma' vire'ta na 'aallipi ỹoỹoota'a da chi no'ueenataxac, ca' se nachiñiguit dá'maq no'ueenataxaiquet. 
ROM.1.27	Chaqai qaican ỹapaguec quená'maq ỹalliripi ỹalat da no'ueenataxac quiyim o'ñiguit aca 'aalo, ca' queetagui dá'maq chi lqo'itaxanqachic. Ná'maq ỹalliripi nodaachiguiñi ná'maq ỹo'uet na nayiloxo ná'maq ỹo'ueetetac queca liỹa. Ca ỹo'ueetetac dá'maq chi le'xoric ná'maq loshicmaxa quedá'maq chi nouaxanaxaset da leualoxonqaishic.
ROM.1.28	Ma' mashic tot ỹa'deenapega ñi qota'a, ca' ñi'maxare ca'e na'maxare quedá'maq se no'uen la'deenataxanaxac, qaiyi ỹo'uet ná'ogue ná'maq se no'uen. 
ROM.1.29	No'qaachiguilo quená'maq se no'uen na'deenataxanaxac, dequenaxac, nqa'viic, nemitete'e ana plata chaqai na se no'uen, pa'guenaxanaxaiquipi, lauataxanaxaiquipi, petaxanaxaiquipi, 'maatqaiquipi, qa'uaic chaqai la'axaqa lo'o'. 
ROM.1.30	Se no'uen na ỹa'xat queca liỹa, se nqo'ta ñi qota'a, chaqai qaica ca ỹa'maxata'gue, chaqai napacqajnaxai, chaqai nemaqajnaxai. No'ueetegueshiguim na se no'uen, chaqai se na'xaỹaxanalo caua leta'al, 
ROM.1.31	ỹaatqajam se na'xaỹaxan, se ipacqajñigui quena' 'ue da ỹa'xat, se neneequesen, ná'ogue caapeguem, qaica ca i'xoren. 
ROM.1.32	Na'maxare ỹaatqajam ỹa'deenta ná'maq relaataxanlec ñi qota'a, chaqai ỹa'den quiyim ná'maq ỹo'ueetetac dajo tai'a yi nelauaxa. Qam qaiyiita ỹo'ueetetac, chaqai vire'ta nqo'ta quiyim 'ue ca iuane'ta ỹo'ueetetac da'maxare.
ROM.2.1	Vichiguiño' qaica quet cá'maq 'neeta quiyim sqaica quet ca rasauaxashichi', qami' quiyim ra'iisapigui ca lasauaxaset ca liỹa, 'eno'm canchaqai 'ñiite'. Ma' quiyim ra'iisapigui ca nasauaxaset, ca vi'saque cá'maq chi nouaxanaxashichi', ma' dá'maq ra'iisapigui chaqaida dá'maq qami' 'viichi'sac. 
ROM.2.2	Ma' qomi' sa'deenqata quiyim ñi qota'olec sqai ỹit quiyim nimit ca nasauaxaset, ca ỹovire'ta quiyim ỹo'uet ca nouaxanaxaset cá'maq ỹo'ueetetac cá'maq se no'uen. 
ROM.2.3	Ca qami' quiyim ra'iisapigui ca lasauaxaset ca liỹa, qam qami' qai'neeta 'viichi'sac, loqo'm ¿'neetapigui qavilli' quiyim ñi qota'a ỹit aqami' quiyim ỹa'ue ca nouaxanaxashichi'? 
ROM.2.4	Ca ¿peeta'a liỹoqoira'piguit da sqaica lqodoc lqouagaxa chaqai da leualaxavic ñi qota'a, qam se retañi' quiyim chaqaida dajo nqouagaxa ỹahotaque quiyim netogochigui na qavilli'? 
ROM.2.5	Qam qami' 'ñaaxai le'taxanata, ca se netogochigui na qavilli'. Vichiguiño' ca chi niỹoqoiseguelta' quena rasauaxashichi', ma' ỹovita ca na'xa'a ma' ñi qota'olec ichoxot ná'ogue na nasauaxaset, ca' quiñi 'óna qaỹa'ue ca nouaxanaxaset, 
ROM.2.6	ma' ñi'maxare ỹa'ue ca laseue' cá'maq lo'ueenatec quiñi 'óna. 
ROM.2.7	Ca ñi'maxare ỹaanem da lca'laxa sqaica lqodoc ná'maq idaantaque da lquesaxanaxa chaqai qaimaqachin quená'maq sqaica lqodoc chicqo'ot ñi qota'a quiyim se neme ỹo'ueetetac na ỹa'maqachiguiñi. 
ROM.2.8	Qam ỹaatqajam ro'o quiyim ỹa'ue ca nouaxanaxaset ná'maq chaqai ỹoiquentac dá'maq 'neeta'pegue, ca' se na'xaỹaxana dá'maq ỹaatqajam lliqueta na'qaatec, qainaata na se no'uen queeta'uegue. 
ROM.2.9	'Ue ma'le ca le'xoric chaqai ca lachitachic ná'ogue ná'maq ỹo'ueetetac na se no'uen, 'au ma'le na judioipi chaqai qai'neeta na sqai judioipi. 
ROM.2.10	Qam ñi qota'olec ỹaanem ma'le da lemaqachic, lecaic chaqai la'maxa ná'ogue ná'maq ỹo'ueetetac ca ỹa'maqachiguiñi, 'au nqai'en na judioipi chaqai qai'neeta ná'maq sqai judioipi.
ROM.2.11	Ma' ñi qota'a nalo'ojta' nqai'en, qaica ca ỹapacqajnauec quena qomyipi. 
ROM.2.12	Ma' ná'ogue ná'maq 'ue na lasauaxaset quená'maq saqa' icoñiguit da naqataxac chicqo'ot so Moisés, 'eno'm sqaica dajo naqataxac, qam qaiyiita na'laañi. Chaqai quená'maq 'ue na ỹasauaxat, 'eno'm hueeto'ot na naqataxaquipi, ca' qaimit na'le na lasauaxaset, qam quiichigui nqohin so naqataxaquipi. 
ROM.2.13	Ma' se qaỹa'maxarenta quiñi qota'a cá'maq chi na'xaỹaxantapega na naqataxaquipi, ta'ta'a cá'maq ỹaatqajam ỹo'uet dá'maq 'naac na naqataxaquipi. 
ROM.2.14	Qam ná'maq sqai judioipi chaqai mesqai hueeto'ot na naqataxaquipi, qam chi ỹo'uet dá'maq reloqo'tegue na naqataxaquipi, ca na'maxare chi ỹachaxan cá'maq ỹa'den quiyim ishit qaỹo'uet. 
ROM.2.15	Ma' chi ichoxot da no'ueenataxac quiyim da naqataxaquipi naneretalec añi le'taxanata. Ma' quedá'maq chi la'deenataxanaxac, ca re'oq nqai'en dajo, ca dá'maq chi la'deenataxanaxac ichoxot ma'le quiyim pataxañi, loqo'm ro'ootaxanlec 
ROM.2.16	quecajo pa'aatec na'xa'a, ma' ỹovita quiyim ñi qota'olec imite' naua se re'xoguilo no'ueenataxaco ná'ogue na qomyipi chicqochigui nqai'en so Jesucristo. Ca' ipaquichigui ma'le dajo sa'xatetac na'qaatec chicqaugui da nca'laxa.
ROM.2.17	Qam qami' 'ñirac quiyim qami' judío le'ec, ca' 'quiisapega na naqataxaquipi chicqo'ot so Moisés, chaqai nemaqajñisac quiyim vi'relec ñi qota'olec. 
ROM.2.18	Chaqai 'yiiñite' dá'maq ỹahotaque ñi'maxare, chaqai na naqataxaquipi ỹapaxaguinegue qami' dá'maq ỹa'maqachiguiñi. 
ROM.2.19	Ca 'ñiisapega quiyim ỹaatqajam 'eco' 'yiiñi' quiyim qami' la'gaxala' ca qai'laq, chaqai quiyim coỹachirelec na hueetaugui na napalaxa. 
ROM.2.20	'Ñiisapega quiyim 'yiiñi' quiyim paxaguiñi' ca sqaica ca ỹa'den chaqai na dalaxaiquipi, ma' na naqataxaquipi ỹomata'ta' da na'deenaxanaxa chaqai da lliqueta. 
ROM.2.21	Ca ma' qami' paxaguiñisac ca liỹa, qam ¿chi'negue ma' se napaxaguiñiralta'? Ma' quiyim 'ñirac quiyim qaica rocachi, ¿chi'negue ma' cuachi'sac? 
ROM.2.22	Chaqai qami' 'ñirac quiyim se qanocachita'guit aca se noua, qam ¿chi'negue ma' 'viichisac dajo? Chaqai qami' sqai huojñi' na nashiilec nqolaquipi, qam ¿chi'neco' ma' cuachisapega da lesallaxa ná'maq 'imec hueetaugui na'maxare? 
ROM.2.23	Ca nemaqajñiseguelec na naqataxaquipi, qam chicqochigui qami' quiyim se no'uen da qaỹa'xat quiñi qota'a, ma' se na'xaỹaxañitalo naua naqataxaco. 
ROM.2.24	Chaxaso' naua naneresañi la'qaatqa ñi qota'a 'neracsa': “Na sqai judioipi se no'uen da ỹa'xat quiñi qota'olec, sauaxate' qamiri.”
ROM.2.25	Ỹaatqajam llic 'ue ca 'ñitegue no'm 'ue ca netanec na roshicmaxa'e', no'm 'viichi' dá'maq 'naac na naqataxaquipi chicqo'ot so Moisés; qam no'm se na'xaỹaxañita, ca 'ec sqaica ca netanec na roshicmaxa'e'. 
ROM.2.26	Chaqai cá'maq sqaica ca netanec na loshicmaxa, no'm ỹo'uet dá'maq 'naac na naqataxaquipi, ca ñi qota'a 'ec nqai'en quiyim 'ue ca netanaxaset na loshicmaxa, 'eno'm saqa'leca ca netanec. 
ROM.2.27	Cá'maq sqaica ca netanec na loshicmaxa, qam ỹo'ueetetac da 'naac na naqataxaquipi, ca'maxare chicqochigui quiyim qaỹa'ue ma'le ca nouaxanaxashichi' quiyim se na'xaỹaxañita na naqataxaquipi, 'eno'm vi'saxauot naneretañi chaqai quiyim 'ue ca netanec na roshicmaxa'e'. 
ROM.2.28	Ma' quiyim qami' judío le'ec, qam mesqainaata na pa'aauec. Chaqai quiyim qaỹa'ue ca netanaxaset, mesqainaata na pa'aauec quena loshicmaxa. 
ROM.2.29	Ta'ta'a quiyim cá'maq ỹaatqajam judío le'ec, qam quená'maq pa'aauo; chaqai quiyim 'ue ca netanec, qam cañi le'taxanata. Qam sqa chicqaugui na naqataxac naneretañi, chicqaugui da se re'xogui 'ueenataxac. Cá'maq 'neetari' dajo, ca qaỹa'maxarenta; qam mesqai quena qomyipi, ta'ta'a quiñi qota'olec.
ROM.3.1	Ca ¿nega'ỹo' cá'maq ỹapacauec quiyim qom judío lase'? ¿Negue' cá'maq 'neco' cá'maq netanec na qaroshicmaxa? 
ROM.3.2	'Xoic, chaqai 'xoic ná'maq leloxoỹaxaquipi quiyim na'maxare napacalec na liỹaripi. Ma' dá'maq 'avichiguiñi 'neetasa': Ñi qota'olec pataxalec na'le da la'qaatec na judioipi. 
ROM.3.3	Qam ¿negue' cá'maq 'neeta quiyim no'm 'ue ca se ipacqajñigui da na'qaatec? Ca' ¿ñi qota'olec ỹaxanño' da la'qaatec quiyim se ipacqajñigui? 
ROM.3.4	¡'E'! Ta'ta'a quiyim ñi'maxare ipacqajanchigui ỹo'uet dá'maq lliqueta, 'eno'm ná'ogue na qom 'maatqaic. Ma' 'nerac naua naneresañi la'qaatqa ñi qota'a:
ROM.3.4	Quiyim taxahi', ca' re'oq quiyim ỹaatqajam lliqueta ca 'ñirac,
ROM.3.4	ca' re'qootec quiyim qaica ca rasauaxashichi' ma' qaimit qami'.
ROM.3.5	Qam no'm dá'maq qareualoxonqaishic re'oq nqai'en quiyim ñi qota'olec ỹo'ueetetac da ỹa'maqachiguiñi, ca ¿nega'ỹo' ca shinqac? Ca ¿peeta'a ñi qota'a ñí'maq se ỹa'maxañi quiyim ỹo'uet ca qanouaxanaxaset? (Dajo shinac 'nejem ca la'qaatec ca chaqai qom.) 
ROM.3.6	¡'Nesa ma' sqai 'neeta dajo! Ma' quetqai ñi qota'olec se ỹa'maxañi ca ỹo'ueetetac, ca ¿negue' quet cá'maq la'maqa' quiyim imit na lasauaxaset na qomyipi?
ROM.3.7	Qam no'm dá'maq ỹa'maachic paguec re'oq nqai'en da lauaq dá'maq ỹaatqajam llic no'ueenataxac ñi qota'olec, ca ¿chi'neco' ma' qaimit aỹim, qohinta'gue aỹim quiyim 'ec ỹim sauaqhuaic? 
ROM.3.8	Quiyim 'neeta dajo, ca ¿chi'neco' ma' se qaỹo'uet cá'maq se ỹa'maxañi, qaiyi novi' cá'maq ỹa'maqachiguiñi? Ca' 'eda dá'maq 'neeta quiyim 'ue na se no'uen da la'deenataxanaxac, ca 'naac quiyim qomi' sapaxaguinataxanqata'pegue. Qam cajo qomyipi qaỹa'ue ma'le ca nouaxanaxaset.
ROM.3.9	Ca ¿negue' cá'maq 'neeta? Ma' ¿qomi' judío lase', ca sapacqauec quena liỹaripi? ¡'E', mesqaida! Ma' qomi' shi'gue sichoxotaq quená'maq judioipi chaqai ná'maq sqai judío ná'ogue qoỹoiquentac queda lquesaxanaxa na nasauaxaset. 
ROM.3.10	Ma' naua naneresañi la'qaatqa ñi qota'a 'neracsa':
ROM.3.10	Qaica ca huagaxaraic, ñaqa 'ue quet ca 'oonoqui';
ROM.3.11	qaica quet cá'maq 'oonoqui' ỹahotaque quet quiyim 'ue ca ỹa'den,
ROM.3.11	qaica ca ishit imitaque ñi qota'a.
ROM.3.12	Ná'ogue chi namaqatajlec, ná'ogue tai'a quiyim na'laañi.
ROM.3.12	Qaica quet cá'maq ỹo'uet quet ca ỹa'maqachiguiñi, ñaqa 'ue quet ca 'oonoqui'.
ROM.3.13	Añi loqosote 'ec aca napal lahi' nauatetañigui;
ROM.3.13	rayinaxantac quenaua la'qaatqa.
ROM.3.13	'Ec nanaic ledoonaxa na hueetauguilo naua la'qaatqa.
ROM.3.14	Quena' retaqa, qaidaata quiyim chi ỹayinta'a quiyim qaỹa'ue ca nouaxanaxaset ca liỹa,
ROM.3.14	qaica ma' lo'yaxanec quet ca ỹa'xatetac.
ROM.3.15	Naua lichil ỹaatqajam yaraqa quiyim ralauataxan;
ROM.3.16	da no'ueenataxac ỹo'uet quiyim na'laañi ca liỹa, chaqai ỹo'uet ca le'xoric,
ROM.3.17	chaqai se ỹa'den dá'maq llicyaxac da neuagaxa.
ROM.3.18	Chaqai vire'ta se ỹa'den quiyim no'cha'a ñi qota'olec.
ROM.3.19	Sa'deenaq quiyim dá'ogue dá'maq ỹa'xat so naqataxaquipi chicqo'ot so Moisés, ỹa'xat, qam 'naapega ná'maq hueeto'ot so naqataxaquipi, qaiyi ná'ogue i'maxañi, qaica retaqa, ca' qaiyi ná'ogue na qomyipi hueeto'ot quiyim 'ue ca 'neeta ma' ñi qota'a imit ná'ogue na nasauaxaset. 
ROM.3.20	Ma' qaica quet cá'maq qaỹa'maxarenta quiñi qota'olec quiyim ỹo'ueetetac dá'maq 'naac na naqataxaquipi, ma' na naqataxaquipi, na'maxare chi ỹo'uet quiyim ỹa'deenaxanaxaneguelo qomi' quiyim qomi' sauaqhuaqa.
ROM.3.21	Qam nagui le'en nqaishinaq so naqataxaquipi. Ca' ñi qota'olec ỹa'deenaxanaxanque dá'maq 'neeta quiyim ỹa'maxarente' qomi' ñi'maxare. Ca' dajo re'oq quena' qaretaqalec aná'maq lere hueetalec na naqataxaquipi chaqai quenaua la'qaatqa so qota'a letaxaỹaxaquiripi. 
ROM.3.22	Dá'maq 'neeta quiyim icoñi'chiguita qomi' ñi'maxare chicqochigui quiyim qomi' 'ue da qarpi'ỹaxac queso Jesucristo. Ca' chaqaida 'ne'tegue quená'ogue ná'maq huelec so'maxare, qaica ca ỹapacqajnauec. 
ROM.3.23	Ma' ná'ogue na qomyipi 'ue na lasauaxaset, chaqai quiyim qoỹoqo'ta queda lca'laqataxanaxac ñi qota'a. 
ROM.3.24	Qam quedá'maq lqouagaxa ñi qota'a, ca ỹo'uet quiyim qaicoñi'chiguit quiñi'maxare. Qaca aca laseuete nqai'en, ma' nca'laxatec, chicqochigui nqai'en so Cristo Jesús. 
ROM.3.25	Ñi qota'olec ỹo'uet chicqochigui nqai'en so Cristo queso lelauaxa, quiyim ishit qaỹapalaxat na nasauaxaseteripi, qam quiyim qoyiuelec so'maxare. Dajo 'ne'tegue, qaiyi re'oq quiyim ñi qota'a ipacqajanchigui dá'maq 'neeta'pegue, ma' mashic quedá'maq leualaxavic liyi le'ne' nqai'ne' sauá'maq 'auaxaqa nasauaxasete'. 
ROM.3.26	'Neeta dajo, ma' ñi qota'a ỹahotaque ỹachaxan quiyim ñi'maxare ỹo'ueetetac da ỹa'maqachiguiñi. Chaqai se neme da 'neetari' quiyim icoñi'chiguit ñi'maxare ná'maq huelec so Jesús.
ROM.3.27	¿Negue' cá'maq 'neeto' na'le dá'maq nemaqajnaxac na qom? Se qaỹalecqajno. Qam ¿chi'neco'? Ma' quiyim qaipacqajanchigui dá'maq 'naac na naqataxaquipi, ca chicqochigui da maqajnaxac. Qam queda npi'ỹaxac qaica ca lligo nqai'en. 
ROM.3.28	Ca vichiguiño' qomi' sa'deenqata quiyim ñi qota'olec icoñi'chiguit ca qom quiyim 'ue ca lpi'ỹaxac, mese ipacaque quiyim ỹo'ueetetac da 'naac na naqataxaquipi, loqo'm 'e'.
ROM.3.29	Ca ¿peeta'a ñi qota'olec nodaatec quiyim qota'olec quena judioipi? Ca' ¿mese qota'olec qai'neeta quena sqai judioipi? Ajá'a, ñi'maxare qota'olec qai'neeta quena'maxare. 
ROM.3.30	Ma' qaica quet cá'maq liỹa qota'olec. Ca' chaqaiñi ñí'maq qota'olec ñí'maq icoñi'chiguit ná'maq 'ue ca lpi'ỹaxac, se ipacaque quiyim 'ue ca netanec na loshicmaxa, loqo'm 'e'. 
ROM.3.31	Ca quedá'maq qarpi'ỹaxac, ca' ¿qaica ca 'negue nqaishinaq da naqataxaquipi? ¡'E'! Ta'ta'a quiyim se'taxataxañi dá'maq naqataxaquipi.
ROM.4.1	Ca' qomi' shinqaco': ¿Negue' cá'maq lauegueco' na'le so Abraham, só'maq 'auaxaic qareta'a? 
ROM.4.2	Ma' quiyim so'maxare ỹaatqajam qaỹa'maxarenta quiñi qota'a chicqochigui cá'maq canchaqaica ỹo'uet, ca 'ue quet cá'maq 'em quiyim nemaqajan, qam mesqai quiyim nemaqajan quiñi qota'olec. 
ROM.4.3	Qam ¿negue' ca 'nerac naua nerecse' na'qaatqa? 'Nerac: “So Abraham 'uo' da lpi'ỹaxac quiñi qota'olec, ca' quedajo lpi'ỹaxac, ca' ñi qota'olec icoñi'chiguit, ca ỹamata'gue lo'yaxanec ỹale.” 
ROM.4.4	Ca vichiguiño' quiyim no'm 'ue ca qom 'ue ca ỹo'uet, mesqai 'ec neme ca nishiuetenaxac, ma' chi qaishiueten ca laseue' ca lo'ueenataxanaxac. 
ROM.4.5	Qam no'm 'ue ca qaica ca ỹo'uet, qam huelec ñi qota'olec quiyim icoñi'chiguit ca sauaqhuaic, ca' ñi qota'olec icoñi'chiguit ca'maxare, ma' 'ue da lpi'ỹaxac. 
ROM.4.6	Chaqai so nashi David qai'neeta ỹa'xat na'le da la'maxa ca qom qaỹamata'gue lo'yaxanec ỹale quiñi qota'a, se ra'iitapigui cá'maq 'neeta ca ỹo'ueetetac. 
ROM.4.7	Ca 'naaco' so David:
ROM.4.7	Chalego loyac ma'le cá'maq qomyipi quiyim ñi qota'a ỹapalaxat ná'maq ỹo'ueetetac se no'uen, chaqai se ra'igui na lasauaxaseteripi.
ROM.4.8	Chalego loyac queca qom quiyim ñi qara'gaxala' se ra'igui na lasauaxaseteripi.
ROM.4.9	Ca' dajo na'maxa ¿peeta'a qainaata na 'ue na netanec na loshicmaxa taỹaugui, loqo'm taỹaugui qai'neeta ná'maq qaica ca netanec? Shi'gue shinqac quiyim ñi qota'a icoñi'chiguit so Abraham, ca ỹamata'gue lo'yaxanec ỹale, ma' 'ue da lpi'ỹaxac. 
ROM.4.10	Qam ¿laquio' na' icoñiguit? ¿Na' ime quiyim so Abraham mashic qaỹa'ue so netanec na loshicmaxa, loqo'm na' saqa'leca? Mesqai na' mashic 'ue so netanec. 'E', ta'ta'a quiyim na' saqa'leca so netanec. 
ROM.4.11	Ca co'na' ime, ca' so Abraham qaỹa'ue so netanec na loshicmaxa, ca 'ec chi netanec quiyim ñi qota'a mashic icoñi'chiguit, ca ỹamata'gue quiyim no'uen ỹale, ma' 'ue da lpi'ỹaxac. Ca co'na' 'neeta dajo, ca' so Abraham chi ỹovireta'a quiyim qai'neeta leta'a ná'ogue ná'maq 'ue da lpi'ỹaxac, 'eno'm sqaica ca netanec na loshicmaxa. Ca' ñi qota'olec icoñi'chiguit qai'neeta na'maxare, ca qai'neeta ỹamata'gue lo'yaxanec ỹale. 
ROM.4.12	Qam llic quiyim so Abraham leta'a ná'maq 'ue na netanec na loshicmaxa. Qam qai'neeta quiyim quiichi'ñigui chaqai ipacqajanchigui dá'maq lpi'ỹaxac só'maq qareta'a Abraham na' saqa'leca so netanec na loshicmaxa.
ROM.4.13	Ma' ñi qota'a ỹachaxan na'le dajo queso Abraham chaqai quena llaalqaipi quiyim qoỹaanem ma'le na 'laua quiyim lalamaxaret la'a'. Qam na' qaỹachaxanapeguem dajo so Abraham, mesqaida quiyim ỹo'ueetetaiquet dá'maq 'naac na naqataxaquipi, ta'ta'a quiyim 'ue da lpi'ỹaxac quiñi qota'olec. Ca' ñi'maxare icoñi'chiguit, ca ỹamata'gue lo'yaxanec ỹale. 
ROM.4.14	Ma' quetqai qainaata ná'maq ỹo'ueetetac na naqataxaquipi icoñiguit cá'maq qaỹachaxantac, ca qaica quet cá'maq 'negue da npi'ỹaxac, chaqai dá'maq ỹachaxantac ñi qota'a na'laañi quet da loyac. 
ROM.4.15	Ma' ná'maq naqataxaquipi ỹo'uet ca nouaxanaxaset na qomyipi; qam cá'maq hua'ñi quiyim qaica ca naqataxac, qai'neeta qaica quet cá'maq napacalec ca naqataxac.
ROM.4.16	Ca vichiguiño' quiyim dá'maq qaỹachaxanem so Abraham quiyim qai'taxajñi taỹaugui nqohin ná'ogue na llaalqaipi quiyim neme, qam chicqochigui nqohin da npi'ỹaxac. Ca da'maxare 'neetasa': quiyim dá'maq qaỹachaxantac mesqainaata ná'maq ỹo'ueetetac na naqataxaquipi, ma' qai'neeta ná'maq huelec ñi qota'a 'nejem so Abraham ma' huelec ñi'maxare. Ca so'maxare ỹovira'a quiyim qomá'ogue qareta'a 
ROM.4.17	quiñi qota'a, ma' so'maxare qai'neeta huelec ñi'maxare. Ma' 'nerac naua naneresañi na'qaatqa: “Aỹim so'uet quiyim qami' leta'a na 'xoic ỹoreta'oguit qomyipi.” Ma' ñi qota'olec ỹa'ue da lca'laxa ná'maq mashic ileu, chaqai re'oq nqai'en ná'maq saqa' re'oq.
ROM.4.18	'Eno'm mashic tot qaica ca naquitaxac, qam so Abraham huelec ñi qota'a, chaqai 'uo' da naquitaxac. Ca vire'to' na' “'xoic na ỹoreta'oguit qomyipi leta'a so'maxare.” Ca ipaquichigui dá'maq 'naaco' na'le ñi qota'a: “Ca 'eda 'neeta quiyim ỹorete' ma'le ca qachaalaxai'pi.” 
ROM.4.19	So Abraham se naqaguiñi da lpi'ỹaxac, 'eno'm mashic ipalata'pegueto caua cien ñaxari, chaqai ỹa'deenta quiyim so'maxare chaqai aso loua Sara tot qaỹaloq ileue', mashic qo'xoiqam quiyim 'ue quet ca llaalegue'. 
ROM.4.20	Qam so'maxare qaica ca huapigui na lauel, chaqai se ỹoqolliguit dá'maq ỹachaxantac ñi qota'a. Ta'ta'a quiyim nqo'neuec da lpi'ỹaxac chaqai da naquitaxac. Ca' imaqachintac ñi qota'a 
ROM.4.21	quiyim ỹaatqajam i'taxachichiguiñi quiyim ñi'maxare 'ue da lquesaxanaxa quiyim ỹo'uet ipacqajanchigui dá'ogue dá'maq ỹachaxantac. 
ROM.4.22	Ca' quedajo, ca' ñi qota'olec icoñi'chiguit, ca ỹamata'gue lo'yaxanec ỹale, ma' 'ue da lpi'ỹaxac.
ROM.4.23	Ca' quedajo quiyim ñi qota'olec icoñi'chiguit ca ỹamata'gue lo'yaxanec ỹale ma' 'ue da lpi'ỹaxac, mesqaisoota so Abraham só'maq 'em qoỹiriñi dajo. 
ROM.4.24	Qoỹiriñi, qam qai'neeta taỹauguilo qomi'. Ma' quedá'maq qarpi'ỹaxac, ñi qota'olec icoñi'chiguita qomi' qai'neeta, ca ỹamata'guelo qomi' lo'yaxanqa ỹale'. Ma' mashic seuaqlec ñí'maq nca'laxatec na'le queso lelauaxa so qara'gaxala' Jesús, 
ROM.4.25	só'maq qoỹaañiguit da lelauaxa sauaxat na qarasauaxaseteripi, chaqai liỹa qanca'laxatec, qaiyi icoñi'chiguita qomi' ñi qota'olec.
ROM.5.1	Ca' chaqaida 'neeta quiyim ma' ỹa'maxarente' qomi' ñi qota'olec ma' 'ue da qarpi'ỹaxac. Ca huaqui'chiguita qomi' ñi'maxare, chicqochigui nqai'en so qara'gaxala' Jesucristo. 
ROM.5.2	Ma' chaqaiso só'maq Cristo só'maq 'em quiyim seconaxaguit da lqouagaxa ñi qota'olec, qam dajo chicqochigui da qarpi'ỹaxac. Ca' dajo qanqouagaxa ỹaatqajam ña'ñaxatqa'tegue, chaqai 'ue da qanetoonaxac, ma' mashic 'ue da qanaquitaxac quiyim ñouanqau'a da lauaq ñi qota'olec. 
ROM.5.3	Chaqai mesqaidaata dajo, ma' qai'neeta ñitoonqatac quiyim 'ue da qare'xoric; ma' sa'deenaq quiyim da qare'xoric ỹo'uet ca qareualaxavic, 
ROM.5.4	chaqai da qareualaxavic ỹo'uet quiyim qaỹa'maxarente' qomi'. Ca' quiyim qaỹa'maxarente' qomi', ca 'ue da qanaquitaxac. 
ROM.5.5	Ca' dajo qanaquitaxac se ỹo'uet ca qarayiloxo, ma' ñi qota'a no'xataxachiguilo naua qare'taxanata queda le'xorenataxanaxa, chicqochigui nqai'en so Espíritu Santo ma' mashic ỹaanema qomi'.
ROM.5.6	Ma' na' se seshitaq quiyim chi ñca'laxatqalta', ca' so Cristo ileualec na hualoxonyipi, na' ỹovita ca laloqo' nqai'en ñi qota'olec. 
ROM.5.7	Ỹaatqajam 'xoic lqalaic quiyim 'ue quet ca ileualec ca liỹa qom, 'enquetqai huagaxaraic ca qom. Qam no'm ỹaatqajam huagaxaraic ca qom, sqoue quiyim 'ue ca ỹahotaque quiyim ileualec ca'maxare. 
ROM.5.8	Qam ñi qota'olec ichoxot da le'xorenataxanaxa coqomi' quiyim so Cristo ileualgoto qomi', 'eno'm ñaqai qomi' sauaqhuaqa. 
ROM.5.9	Ca' nagui mashic qaicoñi'chiguita qomi' quiñi qota'a chicqochigui nqohin da lelauaxa so Cristo. Ca' paguec la'maxa nagui ma' so'maxare se ỹovira'alo nqai'ne' qomi' ma'le ca nouaxanaxaset na qomyipi naỹalec najo. 
ROM.5.10	Ma' ñi qota'olec ỹachigoxochichigui da lelauaxa so llaalec quiyim huaqui'chiguita qomi' co'na' ñaq qanpa'guenaxaua. Ca' paguec nagui, ca nca'laxaterec qomi' queso llaalec quedá'maq chi lca'laxa, ma' mashic huaqui'chiguita qomi' ñi'maxare. 
ROM.5.11	Qam mesqaidaata dajo, ma' qai'neeta 'ue da qanetoonaxac quiñi qota'a chicqochigui so qara'gaxala' Jesucristo. Ma' so'maxare chicqochigui quiyim huaqui'chiguita qomi' nagui ñi qota'olec.
ROM.5.12	Ca quiyim chicqochigui so 'oonoqui' ỹale quiyim 'ue da nasauaxaset quena 'laua, ca ỹo'uet lligo da nelauaxa, ca' da nelauaxa quigui ná'ogue na qomyipi, ma' ná'ogue 'uo' na lasauaxaset. 
ROM.5.13	Na' saqa'leca na naqataxaquipi, qa' shi'co' 'ue na nasauaxaset quena 'laua; 'eno'm na nasauaxaset se qara'igui quena' qaica da naqataxac. 
ROM.5.14	Qam qaiyiita, ma' chicqochi'ñi queso Adán chi ỹovireta'a so Moisés da nelauaxa 'uo' da lquesaxanaxa quená'maq 'ue na ỹasauaxat, 'eno'm ca lasauaxaset mesqai quiyim 'ue quet ca se na'xaỹaxana quena naqataxac, quiyim 'nejem dá'maq 'ne'teco' na'le so Adán. Qam so Adán chi qoỹañigui lqui'i só'maq naỹa'co'na.
ROM.5.15	Qam so lasauaxaset so Adán se nalo'guit nqohin só'maq qaneme chicqo'ot ñi qota'a. Ma' quesó'maq lasauaxaset so 'oonoqui' qom, ca 'xoico' na ileu. Qam da nca'laxa qaneme chicqo'ot ñi qota'a paguec lecaic, ma' 'xoic na icoñiguit da la'maxa chicqochigui nqai'en so 'oonoqui' ỹale Jesucristo. 
ROM.5.16	Ma' so lasauaxaset só'maq 'oonoqui' ỹale se ishit quiyim qanaloqojñiguit da nca'laxa chicqo'ot ñi qota'a ỹaanema qomi'. Ma' dá'maq 'neeta queda nasauaxaset, quiyim 'ue da nouaxanaxaset na qomyipi chicqotougui da 'oonoqui' nasauaxaset. Qam dá'maq 'neeta queda nca'laxa, ca' ñi qota'olec chaqai ỹaanem na qomyipi quiyim ñi'maxare icoñi'chiguit na'maxare, 'eno'm 'xoic ca lasauaxaset. 
ROM.5.17	Ca no'm da nelauaxa 'uo' da lquesaxanaxa na'le chicqochigui so lasauaxaset so 'oonoqui' qom, ca paguec lecaic ma'le cá'maq ỹaanem ná'maq icoñi'chiguit ñi qota'olec. Ca 'ue ma'le ca lquesaxanaxa quedá'maq dalaxaic lca'laxa chicqochigui nqai'en so 'oonoqui' ỹale Jesucristo.
ROM.5.18	Ma' 'nejem só'maq lasauaxaset so Adán quiyim ỹa'ue da nouaxanaxaset ná'ogue na qomyipi, ca' chaqaida dá'maq 'neeta quedá'maq 'maxaraic lo'ueenataxanaxac so Jesucristo, ca noviraqta ná'ogue na qomyipi da chaalataxac. Se ỹovira'a nqai'en ca nouaxanaxaset. 
ROM.5.19	Ca' dajo 'neetasa', quiyim chicqochigui so 'oonoqui' ỹale se na'xaỹaxan, ca 'xoic ná'maq sauaqhuaiquipi, ca' qaican ỹapaguec ma' chicqochigui quiyim na'xaỹaxanta so 'oonoqui' ỹale, ca 'xoic ná'maq qaicoñi'chiguit quiñi qota'a.
ROM.5.20	Ma' na naqataxaquipi novi', qam paguec re'qoota nqai'en na nasauaxaseteripi. Qam co'na' nqo'neuec na nasauaxaset, ca' da lqouagaxa ñi qota'a pagueco' lecaic na'le. 
ROM.5.21	Ma' dá'maq nasauaxaset 'uo' da lquesaxanaxa quiyim noviraxat da nelauaxa, ca 'nejem quiyim, ma' mashic icoñi'chiguita qomi' ñi qota'a, da lqouagaxa 'ue da lquesaxanaxa quiyim ỹaanema qomi' da nca'laxa sqaica lqodoc, chicqochigui nqai'en so qara'gaxala' Jesucristo.
ROM.6.1	Ca ¿nega'ỹo' ca shinqac? ¿Qolqatalco' quiyim sahoqotaque na qarasauaxaset, qaiyi nqo'naxatec ma'le da lqouagaxa ñi qota'olec coqomi'? 
ROM.6.2	¡'E', mesqaida! Ma' mashic 'eco' shi'gue qareleu quena nasauaxaset. Ca' ¿chi'negue queta' lotqai liỹa qolqatalec na'maxare? 
ROM.6.3	¿Sqai 'yiiñiỹo' qamiri quiyim ña'daxau'a so Cristo Jesús quena' qanachilaxane' qomi', ca ña'daxau'a qai'neeta da lelauaxa so'maxare? 
ROM.6.4	Ma' na' qanachilaxane' qomi', ca 'ec qaishiñiñi qomi' qariỹaachi'ñi' so Cristo, ca qareleu, qaiyi ma' liỹa qanca'laxaterec qomi', ca sanaxañi da dalaxaic chaalataxac. Ca 'nejme' qomi' ma'le so Cristo na' liỹa qanca'laxatec queso lelauaxa, ỹahote'e da lauaq da lquesaxanaxa ñi qota'a.
ROM.6.5	Ma' no'm 'ec qariỹaata'ñi' na'le so Cristo queso lelauaxa, ca 'nejme' qomi' ma'le qariỹaatashiguim ma' liỹa qanca'laxaterec qomi'. 
ROM.6.6	Sa'deenaq quiyim dá'maq 'auaxaic qano'ueenataxac shi'gue qaipateno liỹaatashiguim nqohin so Cristo, qaiyi sogui dá'maq lquesaxanaxa da qano'ueenataxac ma' sauaqhuaic, ca' qaiyi tot ilareta'pe qomi' da nasauaxaset quiyim 'ec ca qana'co'. 
ROM.6.7	Ma' quecá'maq mashic ileu, ca qaỹoso'oga quena nasauaxaset. 
ROM.6.8	Ma' no'm qomi' shi'gue qolqata'ñi' so Cristo queso lelauaxa, ca qai'neeta seuaqlec quiyim qarca'laxaua ma'le so'maxare. 
ROM.6.9	Ma' sa'deenaq quiyim so Cristo na' liỹa qanca'laxatec quiñi qota'a, ca' tot ileu; ma' da nelauaxa tot ishit quiyim liỹa quet ỹalauat so'maxare. 
ROM.6.10	Ma' so Cristo co'na' ileu, qam ileualec na nasauaxaset, ca so'maxare tot qaica ma' liỹa quet ileu; ma' co'na' liỹa nca'leuec, ca' da nachaalataxac loiquenatec ñi qota'a. 
ROM.6.11	Ca qai'neete' qamiri 'ñiitari' 'ec qamiri leuaxaiqa quena nasauaxaset, qam da nachaalataxaguii ỹoiquentac nqai'ñii ñi qota'a, ma' na'yiitau'a so Cristo Jesús só'maq qara'gaxala'.
ROM.6.12	Ca vichiguiño' qamiri sqai 'xañii'tegue quiyim dá'maq se no'uen se neme ilaretac na roshicmaxahi ma' 'ue lqodoc, quiyim 'ec ỹilentalgoto qamiri quiyim 'viichii cá'maq ỹahotaque se no'uen. 
ROM.6.13	Sqai 'ỹaañiguit na roshicmaxahi na nasauaxaset quiyim ỹahotaque quiyim ỹouen ỹo'uet ca se no'uen. Ta'ta'a quiyim nañaañiỹot ñi qota'olec, 'ñiitari' ca qom mashic ileu chaqai quiyim liỹa nca'leuec. 'Ỹaañiỹot ñi qota'olec na roshicmaxahi quiyim rouenaxana quiyim ỹo'uet ca ỹa'maqachiguiñi. 
ROM.6.14	Ma' da nasauaxaset tot qaica da lquesaxanaxa caqamiri quiyim relaritac, ma' totqai viito'ot na naqataxaquipi, ta'ta'a quiyim viito'ot da lqouagaxa ñi qota'a.
ROM.6.15	Ca ¿nega'ỹo' ca shinqac? ¿Sahoqo' ca qarasauaxaset ma' totqai seuqato'ot so naqataxaquipi, ta'ta'a quiyim seuqato'ot da lqouagaxa ñi qota'a? ¡'E', mesqaida! 
ROM.6.16	Ma' qamiri ỹaatqajam 'yiiñita quiyim no'm nañaañiỹot ca na'coori viitaque quiyim qamiri lelaatqa, ca quecá'maq 'naac, ca' na'xaỹaxañii'ta ca'maxare, ma' na'coori. Ca qaican ỹapaguec no'm quii'uegue da hualoxonqaishic na'xaỹaxañiỹa 'ñiita'gue ca na'coori, ca da'maxare noviraxat ma'le ca nelauaxa, loqo'm na'xaỹaxañiỹa ñi qota'olec, ca quiitalec 'viichitac dá'maq no'uen queda nachaalataxaguii. 
ROM.6.17	Qam 'ue da qana'aachic quiñi qota'a caqamiri, ma' quesom qamiri loiquenatqa na se no'uen, qam nagui ỹaatqajam na'xaỹaxañii'ta dá'maq leloxoỹaxac da napaxaguinataxanaxac mashic qoỹaanema qamiri. 
ROM.6.18	Ca na' qaỹoso'ogalo qamiri quena' qarelaritac quena nasauaxaset, ca noxoñiu'a quiyim qamiri lelaatqa ñi qota'a, qam quiyim 'viichii ca ỹa'maqachiguiñi. 
ROM.6.19	(Da itaxaỹaxac 'neetari' ca letaxaỹaxac cá'maq canchaqaica qom, ma' qamiri saqa' ỹaatqajam 'yiiñii cá'maq ỹaatqajam leloxoỹaxac dajo.) Ma' quiyim dá'maq 'ñiita'gue quesom na' 'ỹaañiguit na roshicmaxahi ná'maq rapio'qotaxan chaqai na se ỹa'maxañi quiyim 'viichii na se no'uen, ca' chaqaida 'ñii'tegue nagui quiyim 'ỹaañiuec na roshicmaxahi quiyim qaro'ueenataxana quena ỹa'maqachiguiñi quiyim ỹaatqajam machii'ot da nachaalataxaguii ñi qota'a.
ROM.6.20	Ma' na' ñaqai ỹoiquenta'pe qamiri na nasauaxaset, ca' qamiri saqa' viriu'a dá'maq no'ueenataxac dá'maq co'teeta chaalataxac. 
ROM.6.21	Qam ¿negue' cá'maq 'neco' na'le dá'maq dajo, dá'maq nagui ỹo'uet na rayiloxohi? Ma' da'maxare qaidaata da nelauaxa rauecqataxantau'a. 
ROM.6.22	Qam nagui mashic qaỹoso'ogalo qamiri quena nasauaxaset, ca' noxoñiu'a da lo'ueenataxanaxac ñi qota'a. Ca' dajo maxasa' 'ue ca 'negue, ma' da'maxare chicqaugui quiyim ỹaatqajam qaỹomato'ot dá'maq chaalataxac ñi qota'a, chaqai co'uaataxanta ma'le da nca'laxa sqaica lqodoc. 
ROM.6.23	Ma' da nasauaxaset qaica quet cá'maq liỹa rishiuetenaxana, qaidaata da nelauaxa; qam da lqouagaxa ñi qota'a chicqaugui da nca'laxa sqaica lqodoc quiyim ña'daqatau'a so Cristo Jesús só'maq qara'gaxala'.
ROM.7.1	Qamiri ỹaqaỹa', ma' qamiri mashic 'yiiñii na naqataxaquipi, ca' quiyim na naqataxaquipi ỹoiquentac ca qom no'm ñaq nca'leetauec. 
ROM.7.2	Ca' saloqojnaxana aca 'aalo quiyim mashic 'on. Ca' na naqataxaquipi ncoñira'guit nqai'en ca loua, no'm ñaq nca'leetauec ca'maxare. Qam no'm mashic ileu ca loua, ca' aca 'aalo qaỹosouec queso naqataxaquipi coñireta'guit nqai'en ca'maxare. 
ROM.7.3	Ca no'm aso'maxare ỹa'ue ca dalaxaic loua no'm ñaq nca'leetauec cá'maq 'auaxaic loua, ca qaỹamata'gue nedequenaxai. Qam no'm mashic ileu ca loua, ca' aca'maxare so'oga quena naqataxaquipi. Ca aca'maxare no'm ỹadalaxat ca loua, qam tot qaỹamata'gue nedequenaxai.
ROM.7.4	Ca' chaqaida 'neeta caqamiri ỹaqaỹarolqa ma' mashic na'yiitau'a na loshicmaxa so Cristo, ca 'ec mashic ileue' qamiri, qaiyi so'ogalo qamiri queso naqataxaquipi, ma' mashic ỹoqa'a so rouahi. Ca' nagui qamiri lalamaxarete' so Cristo, só'maq liỹa qanca'laxatec na'le quiñi qota'a. Dajo 'neeta, qaiyi da qanachaalataxac ỹaatqajam qaỹouen ma'le quiñi qota'a. 
ROM.7.5	Ma' na' ñaq ñanoiquenqata'pegue' dá'maq chi qano'ueenataxac, ca na naqataxaquipi nelouec nqai'en da lamaanaxanqachic na qaroshicmaxa. Ca' dajo ỹauequeta'alo qomi' da nelauaxa. 
ROM.7.6	Ma' qomi' loiquenatqa na'le so naqataxaquipi, qam nagui 'eco' qareleu queso'maxare. Ca' no'uene'teguelo qomi' quiyim so'ueenataxanqot ñi qota'a quedá'maq dalaxaic qanachaalataxac chicqo'ot so Espíritu Santo. Ca' mesqai só'maq ñaaue naqataxaquipi qoỹeretañi.
ROM.7.7	Ca ¿nega'ỹo' shinqac? ¿Shinqaco' quiyim na naqataxaquipi se no'uen? ¡'E', mesqaida! Ma' ỹim se sa'den quet cá'maq se no'uen, quetqai na naqataxaquipi se ichoxochim. Ma' qai'neeta se sa'den quet quiyim se no'uen qaipita'a ca ỹoqa'a, quetqai se ichoxochim na naqataxaquipi, ma' na'maxare 'naac: “Totaxan ripichira'a ca ỹoqa'a nouenec.” 
ROM.7.8	Qam dá'maq se no'uen nquipito' na'le quedajo, ca' chaqaiso só'maq naqataxac ỹachigoxochichigui quiyim 'ec neloxotec dá'ogue da lqo'itaxanqachic na ỹoshicmaxa. Ma' no'm qaica na naqataxaquipi, ca 'ec ileu na se no'uen. 
ROM.7.9	'Vio' saua na'xata' quiyim yca'leetauec, ma' qaicaua naua naqataxaco. Qam na' novi' da naqataxac, ca só'maq se no'uen liỹa nca'leuec, ca' ỹim 'ec yileu. 
ROM.7.10	Ca' chaqaida 'neeta quiyim chaqaiso só'maq naqataxac quiyim ỹa'ue quet ca ica'laxa, qam yauega'a da 'eco' nelauaxa. 
ROM.7.11	Ma' dá'maq se no'uen nquipit ro'ueenataxañigui dá'maq naqataxac, ca' yayin, ca' chaqaida dá'maq naqataxac ro'goxona caỹim, ca' 'ec yalauat.
ROM.7.12	Ca vichiguiño' dá'maq naqataxaquipi chicqo'ot ñi qota'a, ca' queca 'óna naqataxac 'maxaraic chaqai lo'yaxanec. 
ROM.7.13	Ca' ¿peeta'a chaqaino' ná'maq no'uen naqataxaquipi ná'maq yauega'a ca 'ec nelauaxa? ¡'E', mesqaida! Só'maq se no'uen só'maq ỹo'uet da 'ec ilauaxa. Ca' quiyi, ca re'oq quiyim nasauaxaset. Qam ỹachigoxochichigui dá'maq lo'yaxanec. Ca' quiyi, ca dá'maq naqataxac ichoxotec quiyim ỹaatqajam so no'uen dá'maq nasauaxaset.
ROM.7.14	Ma' sa'deenqata quiyim na naqataxaquipi se re'xogui. Qam quedá'maq chi ño'ueenataxac caỹim qom, ca 'eco' qayimen, qaiyi ỹoiquentac aỹim na se no'uen. 
ROM.7.15	Ma' ỹim se sa'den dá'maq shintari', ma' se so'uet cá'maq sahotaque. Ta'ta'a dá'maq se yqo'ta, ca' chaqaida dá'maq so'ueetetac. 
ROM.7.16	Qam no'm cá'maq se yqo'ta quiyim so'uet, ca' chaqaica cá'maq so'ueetetac, ca' yitan quiyim 'maxaraic na naqataxaquipi. 
ROM.7.17	Ca vichiguiño', ca' totqaỹim ná'maq so'uet cajo. Ta'ta'a yí'maq se no'uen hueetagui aỹim yí'maq ỹo'ueetetac dajo. 
ROM.7.18	Ma' ỹim sa'den quiyim caỹim qaica quet cá'maq hueetagui lo'yaxanec na ỹoshicmaxa. Ma' 'ue na ishoxo quiyim so'uet cá'maq ỹa'maqachiguiñi, qam quiyim so'uet, ca' se seshit so'uet. 
ROM.7.19	Ma' se so'uet cá'maq no'uen, cá'maq sahotaque quiyim so'uet, ta'ta'a quiyim shiquetalec so'ueetetac da se no'uen dá'maq se yqo'ta. 
ROM.7.20	Ca no'm so'ueetetac dá'maq se yqo'ta quiyim so'uet, ca totqaỹim quet ná'maq so'uet dajo, ta'ta'a yí'maq nasauaxaset hueetagui aỹim.
ROM.7.21	Ca' chaqaida dá'maq 'neeta caỹim: ma' quena' sahotaque quiyim so'uet cá'maq ỹa'maqachiguiñi, ca 'eco' seuana da lquesaxanaxa yi se no'uen hueetagui aỹim. 
ROM.7.22	Ma' ñí'maq pa'aatauo caỹim ỹaatqajam nqo'ta da naqataxaquipi chicqo'ot ñi qota'a; 
ROM.7.23	qam dá'maq liỹa seuana hueetaugui na ỹoshicmaxa, dá'maq reloquita'pegue' da ỹa'deenataxanaxac. Qam dajo chaqaida dá'maq lelaataxanaxac dá'maq nasauaxaset hueetagui na ỹoshicmaxa, ycoñiretari'.
ROM.7.24	¡Ỹaatqajam 'xoraicolec aỹim! ¿Nega'ỹo' ca ỹoso'oga aỹim quena ỹoshicmaxa ma' yauequeta'a yi nelauaxa? 
ROM.7.25	Qaiñiita ñi qota'olec, chicqochigui nqai'en so qara'gaxala' Jesucristo. ¡Ña'aachicolec quiñi qota'olec! Ca' nagui ỹaatqajam sa'deenta quiyim ỹaatqajam yaqamqata quiyim so'uet na laqataxaquipi ñi qota'a. Qam quena re'qoochigui ỹoshicmaxa, ca' ỹim la'ac da lelaataxanaxac na nasauaxaset.
ROM.8.1	Ca' nagui ỹaatqajam qaica ca nouaxanaxaset cá'maq na'deetau'a so Cristo Jesús, quená'maq totqai que'uegue da se no'uen lamaanaxanqachic na loshicmaxa, ta'ta'a so Espíritu Santo queeta'pegue'. 
ROM.8.2	Ma' da lquesaxanaxa so Espíritu ỹo'uet da nca'laxa chicqochigui quiyim qana'deetau'a so Cristo Jesús, ca ỹoso'oga ỹim queda lquesaxanaxa da nasauaxaset chaqai queda nelauaxa. 
ROM.8.3	Ma' ñi qota'a ỹo'uet dá'maq se ishit ỹo'uet dá'maq naqataxaquipi chicqo'ot so Moisés. Ma' na naqataxaquipi se nalo'guit da lquesaxanaxa da lamaanaxanqachic na noshicmaxa. Ca' ñi qota'a ỹo'uet na' nela' so lalamaxaret llaalec quiyim 'nejem nqai'en ca qom, qaiyi qaishit qaỹalauat quiyim ishiueten da nasauaxaset. Ca' dajo 'neetasa': na' nela', qam 'nejem nqai'en ca qom sauaqhuaic. Ca co'na'le, ca' ỹo'uet so nouaxanaxaset só'maq nasauaxaset hueetaugui nqai'en so loshicmaxa so Jesús. 
ROM.8.4	Ỹo'uet dajo ñi qota'a, qaiyi qomi' seshitaq so'ueetaq ná'maq 'naac na naqataxaquipi. Ma' totqai qolqata'pegue' dá'maq se no'uen lamaanaxanqachic na qaroshicmaxa, ta'ta'a quiyim qolqata'pegue' so Espíritu.
ROM.8.5	Ma' ná'maq ñaqai queeta'pegue' da lamaanaxanqachic na loshicmaxa, ca ỹa'deentapega dá'maq chi lo'ueenataxanaxac na loshicmaxa. Qam ná'maq queeta'pegue' da lo'ueenataxanaxac so Espíritu Santo, ca ỹa'deentapega da no'ueenataxac so'maxare. 
ROM.8.6	Chaqai quiyim qaỹa'deentapega dá'maq chaqai qom no'ueenataxac, ca' taata'a yi nelauaxa. Qam quiyim qaỹa'deentapega da lo'ueenataxanaxac so Espíritu, ca' qaỹauequeta'a da nca'laxa chaqai da na'maxa. 
ROM.8.7	Ná'maq ỹa'deentapega da lo'ueenataxanaxac na loshicmaxa, ca' npa'guenaxaua ñi qota'a, ma' se nqo'ta chaqai qalana'a quiyim quelgoto naua laqataxaco. 
ROM.8.8	Vichiguiño' ná'maq ñaqai queeta'pegue' da lqo'itaxanqachic na loshicmaxa ỹaatqajam se ỹo'uet ná'maq ỹahotaque ñi qota'olec.
ROM.8.9	Qam qamiri totqai quiita'pegue' da lqo'itaxanqachic na roshicmaxahi. Ta'ta'a quiyim quiita'pegue' da lo'ueenataxanaxac so Espíritu, no'm llic neetauguilo qamiri so ne'Espíritu ñi qota'a. Ma' cá'maq sqai neetagui so Espíritu chicqo'ot so Cristo, ca ca'maxare se lalamaxaret so'maxare. 
ROM.8.10	Ma' no'm so Cristo hueetauguilo qamiri, ca' so ra'allii nca'leuec, ma' mashic qaicoñi'chiguita qamiri quiñi qota'olec, 'eno'm só'maq nasauaxaset ỹalauateta na roshicmaxahi. 
ROM.8.11	Ca no'm neetauguilo qamiri ca ne'Espíritu ñí'maq liỹa nca'laxatec na'le so Cristo Jesús queso lelauaxa, ca' ñi qota'a ñí'maq liỹa nca'laxatec na'le so'maxare, chaqaiñi ñí'maq ỹa'ue ma'le ca dalaxaic nachaalataxac ná'maq roshicmaxahi mashic taata'a yi nelauaxa, chicqochigui nqai'en só'maq ne'Espíritu neetauguilo qamiri.
ROM.8.12	Ca' vichiguiño' qamiri ỹaqaỹarolqa, 'uo' da qanaqataxac lodegaxat, qam quiyim totqai qolaxa'uegue da lqo'itaxanqachic na qaroshicmaxa. 
ROM.8.13	Ma' no'm qamiri qaidaata quiita'uegue na lqo'itaxanqachic na roshicmaxahi, ca' rillivii. Qam no'm chicqochigui nqai'ñii so Espíritu, ca' ileu nqai'ñii da lqo'itaxanqachic na roshicmaxahi, ca' rca'lliuec ma'le.
ROM.8.14	Ma' ná'ogue ná'maq queeta'pegue' so Espíritu chicqo'ot ñi qota'a, na'maxare ỹaatqajam llaalqaipi ñi'maxare. 
ROM.8.15	Ma' quesó'maq Espíritu neetauguilo qamiri ỹo'uet quiyim totqai qamiri nelaatqa quiyim liỹa quet ro'chiitac. Ta'ta'a quiyim sojo Espíritu ỹo'uet quiyim qamiri llaalqa ñi qota'olec. Ca' ñijo Espíritu ỹo'uet quiyim shinqac: “¡Qami' qareta'a qota'olec!” 
ROM.8.16	Ca' chaqaiso só'maq Espíritu só'maq necoñiguit ñi qara'al, quiyim 'nerac quiyim mashic qomi' llaalqa ñi qota'a. 
ROM.8.17	Ca' quiyim mashic qomi' llaalqa, ca qai'neeta sovirqau'a quiyim seconaxaguit dá'maq ỹachaxantac ñi'maxare coqomi'. Ca ỹaatqajam ñouanqa'te' so Cristo, no'm chaqaiyi quiyim qare'xoyaxaua nagui so'maxare. Ca ma' ime, ca' ñouanqau'a ma'le da lauaq so'maxare.
ROM.8.18	'Nesa ma' 'vii naua qare'xorico sovirqau'alo nagui, qam sqai 'nejem nqaishin cá'maq ñaqa naata lecaic cá'maq ñouanqau'a ma'le. 
ROM.8.19	Ca' 'xoic da nishoxo chaqai da quitaxac quiyim ma' ná'ogue na lo'ueenatqaipi ñi qota'a nauaanta'a cajo laloqo' quiyim ma' na llaalqaipi ñi'maxare qaỹachaxanec da no'ueenataxac. 
ROM.8.20	Ma' ná'ogue na no'ueenatqaipi 'uo' da nouaxanaxaset ma' ỹo'maac, qam mesqaida quiyim chaqai 'negue 'ne'tegue, qam chaqaiño' ñi qota'olec ñí'maq ỹo'ueeto' quiyim 'ue dajo. Qam se neme quiyim ñaqa 'ue da quitaxac, 
ROM.8.21	ma' ỹovita quiyim ná'ogue na hueetalec na lauat na 'laua qaỹosouec queda ncoñiitaxac chaqai quiyim qanopoxoỹaxajñi, qaiyi nouanau'a dá'maq chalego lecaic nosoxoc ma'le na llaalqaipi ñi qota'a. 
ROM.8.22	Ma' sa'deenqata quiyim vire'ta nagui ná'ogue ná'maq lo'ueenatec ñi qota'olec ỹaualqatac, chaqai 'ue da le'xoric, 'nejem aca 'aalo quena' shim co'o. 
ROM.8.23	Qam mesqainaata ná'maq no'ueenatqaipi 'ue da le'xoric, qam vire'talo qomi' qai'neeta, 'eno'm mashic hueeto'oto qomi' so Espíritu Santo, qaỹa'auaxanto'oto qomi', qaỹauaaque netanec quecá'maq seconaxaguit ma'le. Qam ñauatqa'guit quiyim chalego lqui'ic, ca' ñauaanqataque cajo na'xa'a quiyim ỹacoñiguita qomi' ñi qota'olec quiyim ỹaatqajam qomi' llaalqa. Ca souec qai'neeta na qaroshicmaxa. 
ROM.8.24	Ma' chaqaida dajo qanaquitaxac dá'maq 'em quiyim qanca'laxaterec qomi'; qam no'm ca qom iuana cá'maq nauaanta'a, ca' dajo totqai quitaxac. Ma' queca qom quiyim mashic iuana, ca' qaica quet cá'maq 'neeta quiyim nauaanta'a. 
ROM.8.25	Qam no'm cá'maq ñauaanqataque saqa' seuanaxa, ca' 'ue da qarepagaxallic quiyim ñauaanqataque.
ROM.8.26	Ca' qaican ỹapaguec so Espíritu Santo qai'neeta qarotauan quiyim qaica ca qarquesaxanaxa. Ma' se sa'deenaq ca shinqa'tegue ca qanqouagaxainaxac. Qam chaqaiso so Espíritu Santo rashiilaxanlgoto qomi' quiñi qota'a, qam naua lashiilaxanaxaco so'maxare ỹaatqajam se qaishit qaỹa'xate' naua leloxoỹaxaco. 
ROM.8.27	Ca' ñi qota'olec ma' ỹa'den aná'ogue ana ne'taxanata, ca ỹa'den negue' cá'maq 'naac so Espíritu. Ma' so Espíritu rashiilaxanaque cá'maq ỹa'maxarenta ñi qota'olec quena' rashiilaxanlec na lalamqateripi ñi'maxare.
ROM.8.28	Sa'deenqata quiyim ñi qota'olec ỹaqatqajantari' ná'ogue nanchaqaina leloxoỹaxaquipi, ma' ỹahotaque ỹachigoxochichigui cá'maq ỹa'maqachiguiñi llicyaxac nqai'en ná'maq nqo'ta ñi'maxare, quená'maq loỹaxanqatecseripi quiyim ỹahotaque nca'laxatec. 
ROM.8.29	Ma' ná'maq shi'gue iuana ñi qota'a, ca' chaqaina ná'maq shi'gue nca'au'a ñi'maxare, ỹahotaque quiyim 'nejem so llaalec Jesús, qaiyi só'maq llaalec nopiichi quená'maq 'xoic nqaỹaripi. 
ROM.8.30	Ca ná'maq 'auaxaic lca'acseripi ñi qota'a, qai'neeta roỹaxana. Chaqai quená'maq roỹaxana ñi'maxare, qai'neeta ỹanagui quiyim ñi'maxare icoñi'chiguit chaqai ỹa'maxarenta quiyim nouanau'a da lauaq ñi'maxare.
ROM.8.31	Ca ¿nega'ỹo' ca shinqac quedajo? No'm ñi qota'a ro'ootaxanlgoto qomi', ca ¿negue' queto' ca ishit quiyim npa'guenta'to qomi'? 
ROM.8.32	Ma' ñi qota'olec se ỹauotegue so lalamaxaret llaalec, ta'ta'a quiyim ỹaañiguit da lelauaxa coqomá'ogue. Ca ¿huose'quet sqai ỹaanema qomi' ná'ogue nanchaqaina quiyim qaralamaxat? 
ROM.8.33	Ca ¿nega'ỹo' ca ishit quiyim ỹa'ue ca lasauaxaset ca lca'acsec ñi qota'olec? Ma' ñi'maxare ñí'maq ỹa'xat quiyim qaica ca lasauaxaset ca'maxare. 
ROM.8.34	¿Negue' queto' cá'maq ishit quiyim ỹa'ue ca nouaxanaxaset? Ma' so Cristo só'maq ileu, chaqai qai'neeta paguec quiyim chaqaiso só'maq liỹa nca'leuec, chaqai neeta'gue da loic ñi qota'a, rashiilaxanteguelgoto qomi'. 
ROM.8.35	Ca ¿negue' queto' ca ishit ỹoỹoote'ogalo qomi' queda le'xorenataxanaxa so Cristo? ¿Peeta'a ishit qaroỹootec da qare'xoric, loqo'm da qanquepaqataxac, loqo'm da qanocanaxac, loqo'm da qarqopaaxa, loqo'm quiyim qaica ca qotooỹac, loqo'm da lichic, loqo'm da nelauaxa? ¡'E', qaica! 
ROM.8.36	Ma' chaqaida dá'maq 'nerac naua naneresañi na'qaatqa, 'neracsa':
ROM.8.36	Sasouqalec qami' quiyim naua'que naua na'xata' qaillitoxolec da qarelauaxa;
ROM.8.36	qohinta'que qomi' ana qagretaipi qaỹauequeta'a ca nalauatqa'.
ROM.8.37	Qam quedá'ogue dajo senoxonaxatqauec quiyim qomi' quesaxanaxaqa, qam da qarquesaxanaxa chicqo'ot só'maq i'xorene' qomi'. 
ROM.8.38	Ca' ỹaatqajam se'taxachichiguiñi quiyim qaica ishit quiyim ỹoỹooterec qomi' queda le'xorenataxanaxa ñi qota'olec coqomi'. Da nelauaxa, chaqai da nca'laxa, chaqai na nelaatqaipi chicqashiguim, chaqai na na'ñaxaquipi chaqai na nquesaxanaxa se re'xogui, chaqai naua seuqatauguilo na'xata' chaqai ca ñaqa naata, 
ROM.8.39	loqo'm na hueeto'ot na piguim loqo'm na pa'aañi, chaqai qaica cá'maq liỹa quena lo'ueenatec ñi qota'a ishit ỹoỹoote'ogalo qomi' queda le'xorenataxanaxa ñi'maxare, chicqochigui nqai'en so Cristo Jesús só'maq qara'gaxala'.
ROM.9.1	Ỹaatqajam lliqueta da sa'xatetac, ma' ỹim mashic seuelec so Cristo chaqai se ña'majantac. Ma' da ỹa'deenataxanaxac ỹoiquentac so Espíritu Santo, ca' i'taxajñi caỹim quiyim lliqueta dá'maq sa'xat. 
ROM.9.2	Ỹaatqajam sachicota chaqai ñaqai eec da nqui'ic cañi i'taxanata, 
ROM.9.3	ma' ỹim ỹovire'ta sovira'a quiyim sahotaque quiyim aỹim ná'maq ỹo'da'guit ñi qota'olec, qaiyi qoỹoqo'ta nqai'en aỹim so Cristo, queta' chaqaido' dá'maq noviraxat ca la'maxa na ỹaqaỹaripi, quená'maq chi iuo' laseripi judioipi. 
ROM.9.4	Ma' na'maxare chaqai llaalqaipi so Israel, chaqai ñi qota'a icoñiguit 'neeta'gue meca llaalqaipi. Ñi'maxare ỹaatqajam ỹalequetaugui na'le na'maxare chalego loyac so lauaq, chaqai ỹaanema naua na'maqataxaco, na naqataxaquipi chicqo'ot so Moisés, chaqai da leloxoỹaxac quiyim qaimaqachin ñi'maxare, chaqai naua ỹachaxanta'pe quiyim ỹaanema. 
ROM.9.5	Na'maxare chaqai llaalqaipi so 'auaxaic qareta'allipi, chaqai da re'qoochigui no'ueenataxac na'maxare chicqotougui so Cristo. Ca' qoỹanagui so'maxare quiyim qota'olec quená'ogue, ca qaiyi se neme quiyim qaimaqachintac. Ajá'a, ca chaqaida 'neeta dajo.
ROM.9.6	Qam mesqaida quet quiyim se ipaguigui quet ná'maq ỹachaxantac ñi qota'olec queso Israel, ma' sá'ogue so lalamaxaret llaalqaipi so Israel mesqai sá'ogue lalamaxaret ñi'maxare. 
ROM.9.7	Ma' mesqai sá'ogue so llaalqaipi so Abraham lalamqateripi quet llaalqaipi. Ta'ta'a quiyim ñi qota'a 'naaco' na'le: “Chicqochigui ma'le da Isaac ca qachaalaxai'pi.” 
ROM.9.8	Ca' quedajo, ca sa'deenaq quiyim qaica quet cá'maq qota'a llaalec quiyim chicqaugui na chi lauo' laseripi quiyim ne'qaañi. Ta'ta'a quiyim cá'maq chicqochigui na'le dá'maq ỹachaxantac ñi qota'olec, ca' 'eca cá'maq ỹaatqajam llic qaỹamata'gue llaalqaipi ñi'maxare. 
ROM.9.9	Ma' dá'maq ỹachaxantac na'le ñi qota'olec queso Abraham 'neetasa': “Ma' ỹovita ca laloqo', ca ỹim ñanac ma'le, ca' ñi Sara 'ue ma'le ca llaalec.”
ROM.9.10	Ca' dá'ogue dajo mesqaidaata, ma' saua dos llaalqa aso Rebeca saua'maxare qaisoota so leta'a' só'maq 'auaxaic qareta'a Isaac. 
ROM.9.11+ROM.9.12+ROM.9.13	Qam saua'maxare na' saqa' ne'qa'iñi, chaqai saqa' ỹo'ueete' ca ỹa'maqachiguiñi loqo'm ca se no'uen, ca ñi qota'a 'naaco' caso Rebeca: “Ñí'maq ỹi quiyaua'maxare nelaatec ma'le quiñi lanoq.” Ca' dajo nachiñi'chiguit qai'neeta naua naneresañi la'qaatqa ñi qota'a, 'neracsa': “Se'xoren so Jacob, so Esaú yoquii'a.” Ca' quiyi, ca qai'taxajñi da lca'axanaxac ñi qota'a quecá'maq nca'au'a quecá'maq ỹahotaque roỹaxana, se ra'iitapigui cá'maq ỹo'ueetetac.
ROM.9.14	Ca ¿nega'ỹo' cá'maq shinqac? ¿'Uo' ca se ỹa'maxañi ỹo'ueetetac ñi qota'a? ¡'E', mesqaida! 
ROM.9.15	Ma' 'naaco' na'le queso Moisés: “Se'xoreno' cá'maq se'xoren, chaqai yqouagueco' cá'maq yqouaguegue.” 
ROM.9.16	Ca vichiguiño' dajo sqa chicqaugui ca chaqai 'neeta'pegue loqo'm ca chi na'ñaaqataxac ca qom, ta'ta'a quecá'maq chi nqouaguegue ñi qota'olec. 
ROM.9.17	Ma' quenaua naneresañi na'qaatqa, ñi qota'a 'naaco' na'le queso lashi yi Egipto: “Chi so'uet quiyim qami' nashi, ma' sahotaque quiyim sachigoxochichigui qami' quiyim re'oq nqaishin da iquesaxanaxa, qaiyi qaỹa'den da ỹeenaxat quená'ogue na 'laua.” 
ROM.9.18	Ca' 'eda da 'neeta quiyim ñi qota'olec nqouaguegue cá'maq nqouaguegue, chaqai qai'neeta ỹa'ñaxat aca le'taxanata cá'maq ỹahotaque ra'ñi nqai'en.
ROM.9.19	Ca' qami' shichi'o' 'ñirac caỹim: “No'm chaqaida dajo da 'neeta, ca ¿chi'negue ma' ñi qota'a pataqateguelec na qomyipi quiyim 'ue ca lasauaxaset? Ma' ¿negue' quet cá'maq ishit imaqa'guit cá'maq ỹahotaque ñi'maxare?” 
ROM.9.20	¡Qam qami' qom! ¿Negue' queto' aqami' quiyim taxaisa'guit ñi qota'olec? ¿Loqo'm 'ue aca no'xona 'laua ishit 'naapega cá'maq no'xonqo': “Chi'neco' ma' 'ñiiteteco' aỹim dajo na' yo'viichi'?” 
ROM.9.21	Ma' cá'maq ỹo'ueetac ana no'xona 'laua 'ue nqai'negue quiyim canchaqai 'neeta'gue ca nishaaxa. Ma' quecajo nishaaxa ca'maxare ishit ỹo'uet aca no'xona quiyim 'xoic nqohin da lemaqachic, chaqai 'ue aca ta'chiguit quiyim nedaxac lo'o.
ROM.9.22	Ca ñi qota'olec ỹahotaque ca laloqojnaxanaxat quiyim ichoxot ca nouaxanaxaset chaqai da lquesaxanaxa, qam 'ue da leualaxavic quiyim na'ñaxachiguit ná'maq 'chichiguiñi tai'a quiyim qaỹa'ue ca nouaxanaxaset chaqai quiyim qanopoxoỹaxajñi. 
ROM.9.23	Ma' ñi'maxare ỹo'uet dajo, ma' ỹahotaque quiyim ỹa'deenaxanaxanque qomi' da lecaic da lauaq quedá'maq 'neeta'guelo qomi' quiyim nqouagueguelo qomi', chaqai quiyim ỹaqatqajantari' ỹa'maxachiñi qomi', qaiyi ñouanqau'a dajo lauaq. 
ROM.9.24	Ma' ñi qota'olec na' roỹaxanalo qomi', ca' 'ue na ỹachigoxotaugui na judioipi chaqai na liỹaripi ỹachigoxotaugui na mesqai judioipi. 
ROM.9.25	Ca' ipaquichiguilo naua naneresañi la'qaatqa ñi qota'a hueesalec aso leraxanaxalate na'le so Oseas, 'neracsa':
ROM.9.25	Ná'maq se ỹalamqateripi, qam samata'gue ỹalamaxareteripi ma'le,
ROM.9.25	chaqai ná'maq se se'xoren, ca samata'gue i'xorenatec ma'le.
ROM.9.26	Ca yí'maq hua'ñi na' qohinac: “Qamiri mesqai qamiri ỹalamaxarete'”,
ROM.9.26	ca' chaqaiyi hua'ñi quiyim qaỹamata'gue llaalqaipi ñi qota'olec nca'leetauec.
ROM.9.27	Qam quená'maq Israel llaalqaipi, ca' so Isaías 'naaco' na'le: “'Eno'm ỹaatqajam 'xoic na llaalqaipi so Israel, 'ec lecaata na lo'uaxanaxa cana huaaxai, qam sqo vito'olqai' ma'le caua no'ueendañi quiyim nca'lerec. 
ROM.9.28	Ma' ñi qara'gaxala' qaỹaloq ipacqajanchiguilo naua'que naua la'qaatqa quena 'laua.” 
ROM.9.29	Ca 'nejem ma'le dá'maq 'naac na'le so Isaías:
ROM.9.29	Ñí'maq la'gaxala' ná'ogue na piguim laseripi quetqai mesqaico' ca no'ueenaxatañi quena qochaalqaipi,
ROM.9.29	ca vire'ta queta' shinqate' saua na'aate' Sodoma chaqai so Gomorra na' qanopoxoỹaxachiñi.
ROM.9.30	Ca ¿nega'ỹo' ca shinqac? Quená'maq sqai judioipi chaqai quiyim se ỹahotaque quiyim qaicoñi'chiguit quiñi qota'olec, ca' chaqaina ná'maq qaicoñi'chiguit quiñi'maxare, chicqochigui nqohin da lpi'ỹaxac. 
ROM.9.31	Qam quená'maq Israel laseripi ma' queeta'pegue' na naqataxaquipi ma' ná'maq ỹo'uet quet quiyim qaicoñi'chiguit quiñi qota'a, qam na'maxare se ishit quiyim ỹo'uet ipacqajanchigui dá'maq 'naac na naqataxaquipi. 
ROM.9.32	¿Chi'negue? Sai'c, ma' se nquipita'pegue' quiyim qaicoñi'chiguit quiñi qota'a ỹachigoxochichigui da lpi'ỹaxac, ta'ta'a quiyim ỹachigoxochichigui ná'maq chi lo'ueenataxanaxaquipi. Vichiguiño' na'maxare repoxolaxanlec so Cristo, ma' 'nejem ca qa' nepoxolaxanaxala', 
ROM.9.33	só'maq qaỹa'xatetac quenaua naneresañi la'qaatqa ñi qota'a, ma' 'nerac:
ROM.9.33	Aỹim sanañigui na lavinñi yi Sión ñi ỹale quiyim 'ec ca qa' nepoxolaxanaxala' chaqai qa' quiyim 'ue ca huaañi nqai'en;
ROM.9.33	qam cá'maq huelec ñi'maxare, ca se nayiloxontac nqai'en.
ROM.10.1	Qamiri ỹaqaỹarolqa, ỹaatqajam 'xoic da lishoxo añi i'taxanata chaqai sashiilatac ñi qota'olec quena Israel llaalqaipi, ma' sahotaque quiyim qanca'laxatec. 
ROM.10.2	Ỹim shinac dajo, ma' ỹaatqajam 'xoic da lishoxo quiyim ro'ueenataxanot ñi qota'a. Qam dajo lishoxo sqai chicqaugui dá'maq ỹaatqajam llic na'deenaxanaxa. 
ROM.10.3	Ma' se ỹa'den cá'maq 'neeta cá'maq 'neeta'gue ñi qota'a quiyim icoñi'chiguit ca qom. Qaidaata quiyim idaantaque ca chi la'maqa' quiyim qaicoñi'chiguit quiñi'maxare, qam se nañaanot dá'maq leloxoỹaxac ỹa'yiñi ñi'maxare. 
ROM.10.4	Ma' so Cristo chaqaiso só'maq lqodoc so naqataxaquipi chicqo'ot so Moisés, ca ỹo'uet quiyim ná'ogue ná'maq huelec so'maxare, ca qaicoñi'chiguit quiñi qota'olec.
ROM.10.5	Ca quiyim qaicoñi'chiguit quiñi qota'olec chicqochigui so naqataxaquipi, ca' da ỹiriñi so Moisés 'neetasa': “Ca qom quiyim ipacqajanchigui ỹo'uet na naqataxaquipi, ca' ca'lligui na'maxare.” 
ROM.10.6	Qam dá'maq 'neeta quiyim ca qom qaicoñi'chiguit quiñi qota'a quiyim chicqochigui da lpi'ỹaxac, 'neetasa': “Mesqai hueetapigui qavilli' quiyim 'ñirac: ¿Nega'ỹo' ca ishit taashiguim queda piguim? —ca' dajo 'neeta quiyim rapilaxajñi so Cristo—; 
ROM.10.7	'neeto' lotqai 'ñirac: ¿Nega'ỹo' ca ishit ta'ña yi loma' na lqui'i na leuaxaiquipi?” —ca' dajo 'neeta quiyim qanavicshiguim so Cristo chicqochiguiñigui nqohin na leuaxaiquipi. 
ROM.10.8	Ca' chaqaida dá'maq naneretañi la'qaatec ñi qota'a, 'neetasa': “Da na'qaatec sqoỹoqaque caqami' quena qadapi' chaqai cañi re'taxanata'e'.” Ca' dajo na'qaatec chaqaida dá'maq ỹa'xat quiyim qaipi'ỹa'a ñi qota'a dá'maq sa'xatqatac qomi'. 
ROM.10.9	Ma' no'm quenaua ra'qaataxahi' 'xachi' quiyim so Jesús chaqaiso só'maq qara'gaxala', chaqai quiyim lli'chirigui añi re'taxanata'e' quiyim virelec ñi qota'olec quiyim liỹa nca'laxatec na'le queso nelauaxa, ca' rca'llirec. 
ROM.10.10	Ma' qaỹachigoxochichigui añi ne'taxanata quiyim qoyiuelec qaiyi qaicoñi'chiguit ca qom quiñi qota'olec, chaqai quiyim qaỹa'xat so Jesucristo qaiyi qanca'laxatec ca qom.
ROM.10.11	Naua naneresañi la'qaatqa ñi qota'a 'nerac: “Quená'maq mashic huelec ñi'maxare, ca' se nayiloxontac nqai'en.” 
ROM.10.12	Ma' mesqai ỹoricchi ca leloxoỹaxac quiyim qanca'laxatec quená'maq judioipi chaqai ná'maq sqai judío. Ma' chaqaisoota só'maq qara'gaxala' qomá'ogue, chaqai quiyim ỹa'ue ná'ogue nanchaqaina quená'maq nqouagaxaintacot so'maxare. 
ROM.10.13	Ma' chaqaida dá'maq 'nerac naua naneresañi na'qaatqa: “Ná'ogue ná'maq nqouagaxaintacot so qara'gaxala', ca nca'leuec ma'le.” 
ROM.10.14	Qam ¿negue' quet cá'maq 'neeta quet quiyim nqouagaxainot, no'm sqai huelec so'maxare? Chaqai ¿negue' quet cá'maq 'neeta quiyim 'ue ca huelec, no'm sqaica cá'maq qara'xaỹa ỹa'xatetac so'maxare? Chaqai ¿negue' quet cá'maq 'neeta quiyim qara'xaỹa, no'm sqaica cá'maq ỹa'xat da na'qaatec? 
ROM.10.15	¿Negue' quet cá'maq 'neeta quiyim ỹa'xat quet da na'qaatec, no'm se qaila'? Ma' dá'maq 'nerac naua naneresañi la'qaatqa ñi qota'a: “¡Ỹaatqajam lo'yaxanec da loviraxac ná'maq ỹodootegueri' da na'qaatec chicqaugui da na'maxa, chaqai cá'maq ỹa'xatetac da no'uen na'qaatec!”
ROM.10.16	Qam mesqai ná'ogue na'xaỹaxana da na'qaatec chicqaugui da nca'laxa. Ca' ipaquichigui nqai'en na'le so Isaías co'na' 'naac: “Qami' ỹa'gaxala', ¿nega'ỹo' cá'maq na'xaỹaxana ma'le da qara'qaatec?” 
ROM.10.17	Ca' chaqaida, ma' da npi'ỹaxac chicqochigui da 'xaỹaxanaxac, qam dá'maq qana'xaỹaxantapega chaqaida dá'maq na'qaataxac so Cristo.
ROM.10.18	Qam ỹim senataxan: ¿Peeta'a sqa 'xaỹa na'maxare da na'qaatec? ¡Ajá'a, pacaco', qa'sqai 'qaatapega! Ma' naua nerecse' la'qaatqa ñi qota'a 'neracsa':
ROM.10.18	Da lelamqa' naua la'qaatqa saua netaxaỹaxanqajanqa qara'xaỹa quená'ogue na 'laua,
ROM.10.18	chaqai nalolec naua'que naua lahil na 'laua daua la'qaatqa saua'maxare.
ROM.10.19	Qam lotqai liỹa senataxan: ¿Peeta'a na Israel laseripi se ỹa'deene'uegue da na'qaatec? ¡Ajá'a, ỹa'yiinchigui! Ma' dá'maq 'auaxaic ỹiriñi so Moisés la'qaatec ñi qota'a 'naacsa':
ROM.10.19	Ỹim sa'ue ma'le da roquiiaxahi quecá'maq qomyipi se qauori laseripi,
ROM.10.19	chaqai ỹaatqajam so'ooqochite' ma'le qamiri sauaxat na qomyipi ma' se nqo'ta quiyim 'ue ca ỹa'den.
ROM.10.20	Ime, ca' so Isaías lotqai napacqajan quiyim ỹiriñi da la'qaatec ñi qota'a, 'neetasa':
ROM.10.20	Ná'maq se idaantaque aỹim, ca ỹanachiua',
ROM.10.20	chaqai ñachaxana ná'maq se renataxantaque aỹim.
ROM.10.21	Chaqai na' so Isaías taalec nqai'en na Israel laseripi da la'qaatec ñi qota'a, 'neetasa': “Ỹaatqajam yá'ogue yi na'xa'a soỹaxantapega quiyim rapilliua' na se na'xaỹaxan qomyipi ná'maq ỹim npa'guene'e'.”
ROM.11.1	Nagui, ca' senataxan: ¿Peeta'a ñi qota'olec tot icoñiguito' nagui so Israel laseripi só'maq lalamaxareteripi? ¡'E', mesqaida! Ma' ỹim qai'neeta ỹim Israel le'ec, ỹim lauo' le'ec so Abraham, chaqai sachigoxougui na llaalqaipi so laual Benjamín. 
ROM.11.2	Ma' ñi qota'olec shi'gue lca'acsec na Israel laseripi quiyim lalamaxat. Ca' nagui se liỹoqa'piguit. ¿Sqa 'yiiñiỹo' qamiri dá'maq 'nerac naua naneresañi la'qaatqa ñi qota'a? Dá'maq 'neeto' na'le so qota'a letaxaỹaxanqajnec leenaxat Elías na' nqouagaxainot ñi'maxare, ca' 'ue na imaxalec so Israel laseripi, 'naaco': 
ROM.11.3	“Qami' ỹa'gaxala', sá'ogue so retaxaỹaxanqajanqui'pi qaỹalauat, chaqai qaỹosogui ná'maq hua'ñi quiyim qanqouagaxainot qami'. Ca qaỹimetam yo'ueenañi, qam qai'neeta ỹim qaỹahotaque qayalauat.” 
ROM.11.4	Qam ñi qota'olec 'naaco': “Ỹim soỹoote'oga yi siete mil qomyipi quiyim se ỹa'dooto naua le'cootal quiyim nqouagaxainot ñi no'ueenatec nashiilec leenaxat Baal.” 
ROM.11.5	Ca' chaqaida 'neeta nagui quiyim ñaqa 'ue ná'maq no'ueenañi quená'maq qanca'au'a ma' qai'xoren quiñi qota'olec. 
ROM.11.6	Ca no'm qanqouaguegue quiñi qota'a quiyim qanca'au'a, ca' mesqai chicqochigui quet cá'maq ỹo'uet ca qom; ma' queta'le, dá'maq lqouagaxa quet ñi qota'a, ca' sqai ỹaatqajam nqouagaxa.
ROM.11.7	Ca ¿negue' cá'maq 'neeto'? Quiyim ná'maq Israel laseripi se ỹanata cá'maq idaantaque, qam ná'maq lca'acseripi ñi qota'a, ca' ỹanata. Qam ná'maq liỹaripi no'ueena'guit quiyim se na'xaỹaxan. 
ROM.11.8	Ca ipaquichigui dá'maq 'nerac yaua naneresañi na'qaatqa: “Ñi qota'a ỹo'uet quena'maxare quiyim se ỹa'yiiñiguit; ca ỹo'uet quiyim se neuanñi chaqai sqai 'qaa. Ca' chaqaida 'neetari' vire'ta nagui.” 
ROM.11.9	Ca qai'neeta so nashi David 'naac:
ROM.11.9	Saxanchi' ma'le cá'maq lqui'ỹaxac lodegaxat na'maxare ỹo'uet ca lque'maxa, 'nejem aca noqoina chaqai aca naleguec,
ROM.11.9	qaiyi ma' repoxolaxanlec, ca' qaỹa'ue ca nouaxanaxaset.
ROM.11.10	Quiyim naua nqote' qai'la', ca' se nauanñi,
ROM.11.10	chaqai na lelaq chaqai 'neetari' se nalamaxashiguim.
ROM.11.11	Nagui, ca' senataxan: ¿'Nesam chaqaido' quiyim na judioipi na' repoxolaxan huaañi, ca' tot rapogoxoshiguim? ¡'E', mesqaida! Ta'ta'a quiyim na' se na'xaỹaxan na judioipi, ca' na mesqai judío laseripi 'ue da lligo queda nca'laxa, qaiyi ná'maq Israel laseripi na'ñaxat quiyim ỹadenaxat na'maxare. 
ROM.11.12	Ca vichiguiño' quiyim queda lasauaxaset na judioipi, ca ỹauate'oga da ne'xorenataxanaxa quená'ogue na qomyipi hueetalec na 'laua, chaqai quiyim ỹo'maauec, ca ỹo'uet quiyim qai'xoren na mesqai judioipi, ca ¡huose'quet quiyim mesqai paguec quet ca ne'xorenataxa na'maxare, no'm ỹovi' ca na'xa'a liỹa inoxono!
ROM.11.13	Qam ỹim nagui 'uo' da sa'xat caqamiri ma' sqai qamiri judío lase'. Ma' ñi qota'olec yilata na mesqai judío laseripi, ca vichiguiño' ỹaatqajam semaqachin da ỹo'ueenatec. 
ROM.11.14	Ma' sahotaque quiyim 'ue ca quená'maq chi iuo' laseripi, 'ue ca lipiichi quiyim ỹadenaxate' qamiri, qaiyi 'ue ca nca'leuec quena'maxare. 
ROM.11.15	Ma' quiyim se qaicoñiguit na judioipi, ca 'ue da lligo ná'ogue na qomyipi hueetalec na 'laua quiyim qaicoñi'chiguit quiñi qota'a, ¿huose'queto' sqai paguec queto' ma' ỹovita liỹa qaicoñiguit na'maxare? Ỹaatqajam sqaica 'nejem ca lauaq ma'le, 'ec quiyim liỹa qanca'laxatec ca mashic shi'gue ileu. 
ROM.11.16	Ma' cá'maq 'auaxaic pan chicqochigui aca naqaulata, quiyim mashic qoỹaanot ñi qota'a, ca qai'neeta cá'ogue ca naqaulatec lalamaxaret ñi'maxare. Chaqai cauá'maq lpa'yii aca qo'paq, quiyim mashic qoỹaanot ñi qota'a, ca' qai'neeta ná'ogue na lasotellipi lalamaxarete ñi'maxare.
ROM.11.17	Ca 'uo' ná'maq judioipi 'ec lasote aso nanecse leenaxat olivo mashic shi'gue qaichaxauec. Ca quiyí'maq chicqochi'ñi, ca' qaỹa'deuo qami', ma' qami' 'ñiisari'o' na'le aca olivo hueuec. Ca shichi' nouañirau'alo saua lpa'yii chaqai da lca'laxa aso nanecse olivo. 
ROM.11.18	Qam 'neeto' lotqai 'ñiisapega paquirauec quenauá'maq ỹaatqajam lasote aso'maxare. No'm 'ñiisapega paquirauec, qam ñaqai 'yiiñira'a quiyim se nolli'sañi saua lpa'yii, ma' sauá'maq lpa'yii chaqaisaua sauá'maq nolliisañi qami'.
ROM.11.19	Qam sqoue 'ñirac: “Ajá'a, qam sauá'maq lasote qaichaxarec, qaiyi qaya'deuo cada olivo.” 
ROM.11.20	Ajá'a, ỹa'maqachiguiñi. Qam qaỹouaxandec, ma' sqaica ca lpi'ỹaxague', ca qami' 'ue ca romachi' ma' 'ue da rpi'ỹaxaqui'. Ca vichiguiño' se nemaqajñi'. Ta'ta'a quiyim richillirañi. 
ROM.11.21	Ma' quiyim ñi qota'olec se i'xorene' saua lalamaxarete lasote na' ichaxarec, ca qai'neeta qami' se re'xoriñi' ma'le. 
ROM.11.22	'Ajñi' quiyim chalego leuagaxaric ñi qota'a, qam qai'neeta qaica lqouagaxat. Ma' ñi'maxare se nqouaguegue na'le cá'maq 'ue ca ỹasauaxat, qam caqami', ca' huagaxaraic. Qam qui'salec da lqouagaxa; ma' no'me', qami' qai'neeta qarichaqairec. 
ROM.11.23	Ca quedá'maq liỹa 'neetasa': no'm na judioipi pilac quiyim huelec, ca na'maxare lotqai liỹa qaỹa'deuo, ma' ñi qota'olec 'ue da lquesaxanaxa quiyim ishit liỹa ỹa'deuo. 
ROM.11.24	Ma' qami', ma' mesqai qami' judío le'ec, ca' qaichaxauec qami' cacá'maq olivo hueuec, ca' qaỹa'deuo ñaqto nqohin qami' casó'maq ỹaatqajam no'uen nanecse olivo, ¡huose'quet quená'maq judioipi ma' ỹaatqajam lalamaxarete lasote adá'maq no'uen nanecse olivo, ca lotqai liỹa qaỹa'deuo cadá'maq lalamaxarete chicqaugui olivo!
ROM.11.25	Vichiguiño' qamiri ỹaqaỹa', sahotaque quiyim 'yiiñii dá'maq se re'xogui 'ne'tegue ma'le ñi qota'a, qaiyi sqai 'ñiitapega quiyim qamiri 'deenaxanqachaqaqa. Ma' 'ue na Israel laseripi ná'maq ỹaatqajam se na'xaỹaxan, qam ta'ta'a ma' ỹovita ca laloqo' quiyim inoxono ná'ogue ná'maq sqai judío laseripi. 
ROM.11.26	Ca ma' ỹovirelec dá'ogue dajo, ca ná'ogue na Israel laseripi qanca'laxatec ma'le. Ma' naua naneresañi la'qaatqa ñi qota'a 'neracsa':
ROM.11.26	Chicqochi'ñi ma'le yi Sión cá'maq ỹosouec ma'le na llaalqaipi so Jacob,
ROM.11.26	chaqai nquiỹogoñi quena se no'uen.
ROM.11.27	Ca' 'eda 'neeta ma'le da ña'maqataxac ma' ña'maxate'e' na'maxare,
ROM.11.27	ma' ỹovita quiyim ñaqata'a na lasauaxaset.
ROM.11.28	Ma' na judioipi se icoñiguit na'le da na'qaatec chicqaugui da nca'laxa, ca npa'guenaxaua nqohin ñi qota'a, qaiyi 'ue ca qayiguiuo qamiri; qam ñi qota'a ñaqai i'xorentac na'maxare, ma' lca'acsec só'maq 'auaxaic leta'allipi. 
ROM.11.29	Ma' cá'maq ỹaan ñi qota'a, ca se liỹa icona, chaqai se ishit quiyim se ipacqajñigui so loỹaxanaxac. 
ROM.11.30	Ma' qamiri na'le se na'xaỹaxañiỹa ñi qota'a. Qam nagui ma' na judioipi se na'xaỹaxana ñi'maxare, ca' ñi'maxare 'ue da le'xorenataxanaxa caqamiri. 
ROM.11.31	Ca' chaqai 'nejem nagui na'maxare ma' se na'xaỹaxana ñi qota'a, qam qaidaata quiyim ñi'maxare 'ue da le'xorenataxanaxa quena'maxare, 'nejem dá'maq 'ne'tegue na'le caqamiri. 
ROM.11.32	Ma' ñi qota'olec quepaqchiguit ná'ogue naloqojne'ejta' quiyim se qana'xaỹaxana, qaiyi ma'le ñi'maxare naloqojne'ejta' ma'le ná'ogue ma' i'xoren.
ROM.11.33	¡Ỹaatqajam chalego lecaic da lqouagaxa ñi qota'olec, chaqai da la'deenaxanaxa, chaqai qaỹaataq ca ỹa'den! Chaqai se sa'deenaq quiyim sa'xataxe' naua na'deenaxaco, chaqai vire'ta se sa'deenaxe' naua nayicyaxaco. 
ROM.11.34	Ma' “¿negue' ca ỹa'deene' naua la'deenataxanaxaco ñi qara'gaxala'? loqo'm ¿nega'ỹo' cá'maq ỹapaxaguin ñi'maxare? 
ROM.11.35	¿Negue' queto' ca 'ue ca ỹa'auaxan ỹa'ue ca ỹaanem ñi qara'gaxala', qaiyi ñi'maxare 'ue ca ỹaanem ma'le ca'maxare?” 
ROM.11.36	Ma' ná'ogue nanchaqaina chicqo'ot ñi qota'olec, chaqai chi lo'ueenatqaipi ñi'maxare, chaqai chi lalamaxareteripi. Ca vichiguiño' ¡se neme semaqachinqatac ñi qota'olec! Ajá'a, chaqaida 'neeta dajo.
ROM.12.1	Ca vichiguiño' ỹaqaỹarolqa, ñi'xoresentouguilo qamiri quedá'maq le'xorenataxanaxa ñi qota'a quiyim ỹaatqajam nomachiỹalta' nañaañiỹot ñi'maxare, 'ñiitari' aca nachitaxanataxanqate ỹaatqajam nca'leetauec, quiyim 'ueenataxañiỹot chaqai quiyim ỹa'maxarente' qamiri ñi'maxare. Ca' chaqaida 'ñiita'gue quiyim lliichigui añi re'taxanatahi ca remaqajnataxanaxahi. 
ROM.12.2	Totaxan quiita'pegue' da no'ueenataxac ná'maq hueetalec na 'laua; ta'ta'a quiyim dalaxachii' naua ra'deenataxanaxagohi, qaiyi dalaxaic dá'ogue da nachaalataxaguii, qaiyi 'yiiñii dá'maq ỹahotaque ñi qota'olec, 'neetasa': cá'maq ỹa'maqachiguiñi, chaqai cá'maq ỹa'maxarenta ñi'maxare, chaqai cá'maq 'maxaraic naloochiguiñi.
ROM.12.3	Ma' quedá'maq lqouagaxa ñi qota'a caỹim, ca yilarelec dajo ỹo'ueenataxanaxac, ca shinac dajo caqamiá'ogue quiyim qaica quet cá'maq ỹoiquentac quiyim napacqajan queca chi la'deenataxanaxac. Ta'ta'a quiyim quiñi 'óna ỹa'maxate'tegue ca la'deenataxanaxac quecá'maq laloqo' ca lpi'ỹaxac qoỹaanem quiñi qota'a. 
ROM.12.4	Ma' quedá'maq no'ueenataxac na qaroshicmaxa 'xoic na louenqaipioqui', qam ná'ogue na'maxare sqai 'oonoqui' ca lo'ueenataxanaxac. 
ROM.12.5	Ca' chaqaida 'neeta coqomi', 'eno'm qomi' 'xoic, qam 'oonoqui' na qaroshicmaxa ma' ña'daqatau'a so Cristo. Ca' qarenoqueta'ta', 'nejem na louenqaipi na noshicmaxa.
ROM.12.6	Ma' ñi qota'olec ỹoreta'oguit na no'ueenataxanaxac ỹaanema qomi', ma' ñi'maxare ỹa'den cá'maq laloqo' ca ỹaanem quiñi 'óna. Qam sa'maxatqa'tegue quiyim so'ueenataxanaxa cá'maq qaneme. No'm ñi qota'olec ỹaanema qomi' quiyim sa'xataxe' naua la'qaatqa, ca' chaqaida so'ueetaq, qam quecá'maq nalootau'a ca qarpi'ỹaxac. 
ROM.12.7	Chaqai no'm ỹaanema qomi' quiyim squelolaxa ná'maq mashic icoñiguit da na'qaatec, ca' chaqaida so'ueetaq. Chaqai cá'maq ỹa'den quiyim rapaxaguinataxan nqohin, ca' chaqaida queetalec quiyim rapaxaguinataxan. 
ROM.12.8	Chaqai cá'maq ỹa'den quiyim ỹa'ñaxat ca liỹa, ca' chaqaida queetalec quiyim ỹo'uet. Chaqai quecá'maq ramiaxan, ca ỹo'uet, qam qaica ca naquitetaque. Chaqai cá'maq na'gaxala', ỹaatqajam netela'a da lo'ueenataxanaxac. Chaqai cá'maq ỹotauan ná'maq 'ue na louenaxanaxa, qam qaidaata neconaque da leuagaxaric.
ROM.12.9	Ỹaatqajam 'chichiguiñi nqai'ñii da re'xorenataxanaxahi quiñi 'óna queca liỹa. Se rqo'chiỹa dá'maq se no'uen, ca' quii'uegue dá'maq lo'yaxanec. 
ROM.12.10	Ca' ỹaatqajam ne'xoriñiỹata', 'ñiitari' caua nalamaxarete' nqaỹa'. Qaica ca qaỹapacqajnauec, ca' quiñi 'óna ỹa'maxate'tegue ca liỹa.
ROM.12.11	Na'ñaxachiỹo', 'neeto' lotqai 'ue ca hualaic caqamiri. Machiỹauec añi re'taxanatahi quiyim 'ueenataxañitacot so qara'gaxala'.
ROM.12.12	Netooñita'gue dá'maq quiyim 'ue da naquitaxaguii. Chaqai ỹaatqajam neualaxaviñi'e' quiyim 'ue ca ne'guenaxaguii. Chaqai sqai 'xañiñi da nqouagaxainaxaguii.
ROM.12.13	Tauañii ná'maq mashic icoñiguit da na'qaatec quecanchaqaica ỹouentaque, chaqai ỹaatqajam daañii'chiguit quelolliỹa cá'maq na'piichaxahi.
ROM.12.14	'Xoriñitac ná'maq se ỹa'maxata'que qamiri. Chaqai shiilahi ñi qota'a quiyim no'ueenaxat ca llicyaxac na'maxare, mesqai shiilaxañilec queca se no'uen.
ROM.12.15	Netoonaxauahi cá'maq netoontac, chaqai noỹenaxauahi cá'maq noỹentac.
ROM.12.16	Ỹaatqajam necoñii'jta' queda nachaalataxaguii. 'Neeto' qamiri nemaqajnaxahi', ta'ta'a quiyim naloqojñita'ta' da re'xoriguii. 'Neeto' lotqai 'neetapigui qavillii quiyim qamiri 'deenaxanqachaqaqa.
ROM.12.17	Cá'maq se no'uen ca 'neeta'pegue caqamiri, sqo pilaxachilec ca se no'uen. Ta'ta'a quiyim 'viichii ca ỹa'maqachiguiñi quiyim cá'ogue qaỹa'yiinchigui. 
ROM.12.18	Ca' ỹaatqajam na'ñaxachii quiyim 'viichii ná'ogue ná'maq 'neeta'pegue na qomyipi, qaiyi qaica canchaqaica caqamiá'ogue. 
ROM.12.19	Qamiri ñauochaxaua' ỹaqaỹarolqa, 'neeto' lotqai viitaque ca chi rovirii, ta'ta'a quiyim 'xañiigue quiyim chaqaiñi ñi qota'a ñí'maq rouaxanaxan. Ma' quenaua naneresañi la'qaatqa ñi'maxare 'neracsa': “Chaqaỹim ná'maq sa'ue ca nouaxanaxaset ca qom, chaqai chaqaỹim ná'maq seshiuetenaxan, 'naac na ra'gaxalari.” 
ROM.12.20	Chaqai qai'neeta 'naac: “No'm qopat ca npa'guenaxaua'e', ca qui'ỹaxañi'. Chaqai no'm 'xoic ca laquip, ca ne'taxañi'. Ma' quena' qaỹo'uet dajo, ca ỹo'uet quiyim ỹoqa'a na lashic quena layiloxo.” 
ROM.12.21	'Neeto' lotqai nañaañichichiguit quiyim sham qami' loxonec na se no'uen, ta'ta'a quiyim qadoxonqui' na se no'uen, qam do'isa'a ná'maq no'uen.
ROM.13.1	Ca ná'ogue na qom ỹouen quiyim na'xaỹaxana ca 'naac na nashillipi. Ma' qaica quet cá'maq nashi sqai chicqochigui ñi qota'olec, chaqai ná'maq neetaho ro'ueenataxantac nagui, ỹo'viijñi ñi'maxare. 
ROM.13.2	Ca vichiguiño' cá'maq se na'xaỹaxana na nashillipi, ca ca'maxare npa'guene'e' ná'maq leloxoỹaxaquipi ỹa'yiñi ñi qota'olec. Ca vichiguiño' cá'maq 'neetari' dajo, ca' chi nasauaxateteguelta' quiyim qaỹa'ue ca nouaxanaxaset. 
ROM.13.3	Ma' ná'maq nashillipi se ỹahotaque quiyim no'chi cá'maq ỹo'ueetetac ca ỹa'maqachiguiñi, ta'ta'a ná'maq ỹo'ueetetac na se no'uen. ¿Vi'saque quiyim qaica ca ro'chi'raque quena nashillipi? Ca na'maxachite', qaiyi na nashillipi imaqajan aqami'. 
ROM.13.4	Ma' na'maxare lo'ueenataxanqajnec ñi qota'a, qaiyi sqaicanqaida caqami'. Qam no'm sqa 'maxachira'gue da no'ueenataxaqui', ca' 'ue ca rqolonaxa'e'; ma' se reualaxaitac ca nashi quiyim ỹa'ue ca nouaxanaxaset ca qom, ma' ro'ueenataxantacot ñi qota'a quiyim ỹa'ue ca nouaxanaxaset cá'maq ỹo'ueetetac ca se no'uen. 
ROM.13.5	Vichiguiño' 'maxaraic quiyim qana'xaỹaxane'ta na nashillipi. Mesqaidaata quiyim qaỹoueteta'a ca louaxanaxanaxac, ta'ta'a quiyim chaqaida 'neeta quiyim 'maxaraic ca la'deenataxanaxac ca qom. 
ROM.13.6	Chaqai qai'neeta quedajo, ca' qamiri shivichiñitac ñi nashi. Ma' na nashillipi ro'ueenataxantacot ñi qota'a, chaqai ỹalamqajlec quiyim ỹo'uet na nelaataxaquipi.
ROM.13.7	Vichiguiño' quiñi 'óna qom qoỹaanem cá'maq laloqo' cá'maq lalamaxat. Quená'maq hueeto'ot aca na'uale quená'ogue ná'maq tai'a quiyim qaishiueten, ca chaqa'ma' qaishiueten. Chaqai quecá'maq qaỹa'maxate'tegue, ca 'maxachi'tegue. Chaqai cá'maq qaimaqajan, ca' maqachiiñi. 
ROM.13.8	Sqaco' ra'uallii quená'ogue, ta'ta'a quiyim quiñi 'óna i'xoren ca liỹa; ma' cá'maq i'xoren ca liỹa, ca ỹomachigui da laqataxaquipi ñi qota'a. 
ROM.13.9	Ma' na naqataxaquipi 'naacsa': “Se nocachisa'guit aca se roua'e', sqa lauataxañi', sqo cuachi', se na'majñi'relec ca liỹa, se ripichira'a ca ỹoqa'a”; qam nauajo chaqai ná'ogue na liỹa naqataxaquipi imaaguilo dauajo na'qaatqa 'neracsa': “Rauochitegue ca riỹa'e', 'nejem nqai'ñi' qami' nauochiralta'.” 
ROM.13.10	Ma' cá'maq 'ue ca le'xorenataxanaxa se na'axat ca liỹa. Ca vichiguiño' da ne'xorenataxanaxa ỹaatqajam ỹomachichigui dá'ogue da laqataxaquipi ñi qota'a.
ROM.13.11	Qam quedá'ogue da sa'xatetac, ñaqai 'ajñii' naua na'xata' seuqatauguilo, chaqai ỹovita yi laloqo', ca nalootañi quiyim ñiloxouec. Ma' dá'maq qarca'laxa tot qoỹoqaque, mesqai 'nejem na' ñaqai chita'gue seconaxaguit da na'qaatec. 
ROM.13.12	Ma' nagui, ca 'eco' mashic ỹoxo'ogue na pe, ca tot qoỹoxoguit ca na'xa'a. Ca vichiguiño' 'maxaraic saxanqaiñi naua qaỹo'ueeteta'pe quen quena napalaxa, ca sanqaiñi naua qaro'goxonqate', shinqata ca neetaho quena nouaataxanaq queetagui yi na'xa'a. 
ROM.13.13	Qam ỹaatqajam ña'maxatqata shinqata'gue dá'maq 'neetari' cá'maq mashic queetagui yi na'xa'a. Totqai qomi' ne'taaxaiqa, chaqai se so'ueetaq ca qarqui'ỹaxac quiyim 'xoic ca naỹaac, chaqai dequenaxac, chaqai nanchaqaina namaanaxanaxa, chaqai quiyim ñco'uaqata'ta', chaqai quiyim ñpa'guenqata'ta'. 
ROM.13.14	Ta'ta'a quiyim ỹaatqajam 'goxoñiỹa so qara'gaxala' Jesucristo, chaqai totqai 'yiiñiỹapega quiyim quiitalec na se no'uen lamaanaxanqachic na roshicmaxahi.
ROM.14.1	No'm 'ue ca saqa' ra'ñi ca lpi'ỹaxac, ca coñiguit, qam sqai taxahita'guit quecá'maq sqailligueme' ỹaataq ca leloxoỹaxac. 
ROM.14.2	Ca' chi saloqojnaxana quiyim 'ue ca 'neetapega quiyim ná'ogue qaishit qaỹa'ic, qam no'm 'vii ca liỹa' quiyim saqa' ra'ñi ca lpi'ỹaxague', ca' qanaata ana nanecse na'ic ỹa'queesac. 
ROM.14.3	Ma' cá'maq ishit ỹa'ic ná'ogue na na'ic 'neeto' lotqai se icoñiguit cá'maq se ỹa'ca'era, chaqai cá'maq se ỹa'ca'era mesqai queeteguelec cá'maq sqa ỹaataq ca ỹa'ic, ma' ñi qota'olec ỹacoñiguit ca'maxare. 
ROM.14.4	Ca ¿negue' quet qami' quiyim qui'seguelec cá'maq ỹoqa'a nelaatec? No'm ỹa'maqachiguiñi cá'maq ỹo'ueetetac, loqo'm se ỹa'maxañi, qam nanoiquenta'pegue' cá'maq chi na'co'. Qam ỹa'maxañi ma'le, ma' só'maq qara'gaxala' 'ue da lquesaxanaxa quiyim ỹa'maxañi nqai'en ca'maxare.
ROM.14.5	Ca' da liỹa saloqojnaxana 'neetasa': 'Ue na ỹapacqajnauec ca 'óna na'xa'a queca liỹa, chaqai 'ue na 'naac qaica quet cá'maq ỹapacauec quenaua na'xata'. Ca' quiñi 'óna ỹaatqajam llic nqai'en dá'maq chi la'deenataxanaxac. 
ROM.14.6	Qam quecá'maq ỹapacqajnauec ca 'óna na'xa'a, ca' chaqaida 'ne'tegue, qam imaqachintac so qara'gaxala'. Qam cá'maq sqai 'ne'tegue dajo, qam qaiyiita ma' imaqachintac so qara'gaxala' quiyim 'ne'tegue dajo. Chaqai quecá'maq qaỹaataq ca ỹa'ic quiyim que'e, ca' imaqachintac so qara'gaxala', ma' ỹaanot da na'aachic ñi qota'a. Qam cá'maq se ỹa'ca'era, noden, ma' imaqachintac so qara'gaxala', chaqai qai'neeta ỹaanot da na'aachic ñi qota'a.
ROM.14.7	Ma' qaica quet cá'maq chi nanoiquentac nca'leetauec coqomi', chaqai qaica quet cá'maq chi nanoiquentac ileu coqomi'. 
ROM.14.8	Ma' no'm qarca'leetauec, ca da qanachaalataxac imaqachintac so qara'gaxala'. Chaqai no'm qareleu, qam qareleu'ot so qara'gaxala'. Ca vichiguiño' quiyim qarca'leetauec, loqo'm quiyim qareleu, qaiyiita qomi' lalamaxarete' so qara'gaxala'. 
ROM.14.9	Ma' so Cristo ileu chaqai lotqai liỹa nca'leuec, qaiyi so'maxare chaqaiso só'maq la'gaxala' ná'maq mashic ileu chaqai ná'maq ñaqai nca'leetauec.
ROM.14.10	Qam qami', ¿chi'negue ma' qui'seguelec ca rpi'ỹaxaua'e'? loqo'm ¿chi'negue ma' sqai coñichiguit? Ma' qomá'ogue ñachaataxau'a ma'le so Cristo quiyim imite' qomi'. 
ROM.14.11	Ma' naua naneresañi la'qaatqa ñi qara'gaxala' 'neracsa':
ROM.14.11	Ma' ỹaatqajam lliqueta yca'leetauec, ca quecá'maq seloqota'ñi ná'ogue na qom ỹa'chi'iñi ma'le naua le'cootal,
ROM.14.11	chaqai ná'ogue ichoxoteta ma'le quiyim aỹim qota'olec.
ROM.14.12	Ca vichiguiño' quiñi 'óna coqomi' chi nichoxotalta' ma'le quiñi qota'olec.
ROM.14.13	Ca vichiguiño' nagui, ca' totqai qolqateguelec ca qarpi'ỹaxaua. Ta'ta'a quiyim qamiri daañiỹaque ca la'maqa' quiyim qaica quet cá'maq ỹo'uet quiyim 'ue quet ca ỹo'ma'guit ca lpi'ỹaxaua loqo'm chicqochigui ca lasauaxaset. 
ROM.14.14	Ma' ỹim sa'deenta quiyim qaica quet cá'maq chi nanoiquentac se no'uen. Ca' dajo ỹaatqajam se'taxachichiguiñi quiyim lliqueta, ma' ỹim seuelec so qara'gaxala' Jesús. Qam no'm 'ue ca hueetapigui lauel quiyim 'ue ca se no'uen, ca' se no'uen, qam queca'maxare. 
ROM.14.15	Qam no'm quecá'maq 'qui', ca neu'a ca se no'uen la'deenataxanaxac ca rpi'ỹaxaua'e', ca' totqai vi'saugui ca ne'xorenataxanaxa. 'Neeto' lotqai 'ue ca na'laañi nqai'ñi' quená'maq ileualec so Cristo, chicqochigui quiyim sqa ỹaataq ca 'qui'. 
ROM.14.16	'Neeto' lotqai vii ca lligo quiyim 'ue ca qaỹa'xat se no'uen quená'maq 'ñiitapega qamiri quiyim lo'yaxanec. 
ROM.14.17	Ma' dá'maq lo'ueenataxanaxac ñi qota'a ma' ỹoiquentac ná'ogue najo, da'maxare sqai chicqochigui cá'maq re'qoochigui na'ic, loqo'm cá'maq qani'chigui; qaidaata dá'maq no'uen chaalataxac, na'maxa, chaqai da toonaxac coqomi' chicqo'ot so Espíritu Santo. 
ROM.14.18	Cá'maq 'neetari' dajo quiyim ro'ueenataxanot so Cristo, ca' qaỹa'maxarenta quiñi qota'olec chaqai quena qomyipi.
ROM.14.19	Ca' chaqaida qolqatalec, sedaanqatapigui nauá'maq noviraqte' ma'le ca qara'maxa, quiyim ñotaanqata'ta', qaiyi nqo'neetashiguim ca llaqtaxac da qarpi'ỹaxac. 
ROM.14.20	'Neeto' na'laañi nqai'ñi' dá'maq lo'ueenataxanaxac ñi qota'a sauaxat cá'maq 'qui'. Llic ma' ná'ogue ná'maq na'ic co'teeta, qam dá'maq se no'uen quiyim 'ue ca qaỹa'ic, ca' chicqochigui quiyim 'ue ca lasauaxaset ca liỹa. 
ROM.14.21	'Maxaraic quiyim se qaỹa'ic ca la'at, chaqai quiyim se qani'chigui ca lataxa, chaqai quiyim sqaica ca qaỹo'uet quiyim huaañi ca qarpi'ỹaxaua, loqo'm chicqochigui ca lasauaxaset, loqo'm quiyim ra'lliiñi nqohin ca lpi'ỹaxac. 
ROM.14.22	Da rpi'ỹaxaqui' vi'saxauot quiyim 'viichi'sac ná'ogue najo, 'maxachitetegue caqami' chaqai quiñi qota'a. Ma' ¡chalego la'maxa ca qom no'm 'ue ca ỹa'maxarenta, ca sqai pilac quiyim 'ec se ỹa'maxagui na lauel! 
ROM.14.23	Qam cá'maq sqai quelec lauel cá'maq ỹa'queetac, ca chi nasauaxateteguelta' quiyim ỹa'ic, ma' sqai quiichigui nqai'en da lpi'ỹaxac. Ma' ná'ogue ná'maq sqai quiichigui nqohin da npi'ỹaxac, ca' nasauaxaset.
ROM.15.1	Ca qomi' ma' mashic ra'ñi da qarpi'ỹaxac, ca' seconaxaguit quecá'maq 'neetari' ca qarqaỹa saqa' ra'ñi ca lpi'ỹaxac, mesqai chi ñimaqachinqateguelta'. 
ROM.15.2	Quiñi 'óna coqomi' paguec semaqachinaq quet ca qariỹa quiyim sahoqotaque ỹa'maqachiguiñi ca'maxare, chaqai quená'maq nqo'naxat ca lpi'ỹaxac. 
ROM.15.3	Ma' vire'ta so Cristo se nemaqachinalta'; ta'ta'a quiyim ipaquichiguilo naua naneresañi la'qaatqa ñi qota'a, 'neracsa': “Dá'maq lishiuenaxanaxac ná'maq rishiviñi'sac, taalec aỹim.” 
ROM.15.4	Ma' ná'ogue ná'maq shi'gue qoỹeretañi la'qaatec ñi qota'a, qoỹiriñi ma' qaỹauaaque qanapaxaguinaxat, qaiyi 'ue ca qareualaxavic chaqai ca la'maxa qouel chicqochigui da'maxare, ca' 'ue da qanaquitaxac. 
ROM.15.5	Ma' ñi qota'olec ñí'maq chicqo'ot da neualaxavic chaqai da la'maxa neuel, ỹotauane' qamiri quiyim necoñii'jta' 'oonoqui' ca ra'deenataxanaxaguii chicqo'tot so Cristo Jesús, 
ROM.15.6	qaiyi 'oonoqui' ca qavilliỹaxaguii quiyim maqachiñitac ñi qota'a, leta'a so qara'gaxala' Jesucristo.
ROM.15.7	Ca' vichiguiño' quiñi 'óna icoñi'chiguit ca liỹa, 'nejem so Cristo na' icoñiguita qomi', qaiyi qaimaqachin ñi qota'a. 
ROM.15.8	Ma' quedá'maq shinac, quiyim so Cristo nanac ma' ỹahotaque quelola na judioipi, ma' ỹahotaque ipacqajanchigui ỹo'uet dá'maq qaỹachaxantapeguem na'le so 'auaxaic qareta'allipi, qaiyi ichoxot quiyim ñi qota'olec ipacqajanchiguilo nauá'maq ỹachaxanta'pe. 
ROM.15.9	Novi', qaiyi ná'maq sqai judioipi qai'neeta imaqachin ñi qota'a quedá'maq le'xorenataxanaxa, ma' 'nerac nauá'maq naneresañi na'qaatqa:
ROM.15.9	Vichiguiño' sechoxorentac ma'le qami' ma' seuetañigui na ỹoreta'oguit qomyipi,
ROM.15.9	chaqai so'ueentac ma'le na no'ueenqaipi quiyim semaqachintac qami'.
ROM.15.10	Chaqai so liỹa naneretañi na'qaatec 'neetasa':
ROM.15.10	Na ỹoreta'oguit qomyipi chaqai ná'ogue na lalamaxareteripi ñi qota'a, netooñitac ma'le.
ROM.15.11	Chaqai da liỹa na'qaatec 'neetasa':
ROM.15.11	Maqachiñii ñi qara'gaxala' ná'ogue na ỹoreta'oguit qomyipi,
ROM.15.11	chaqai 'xachii da lecaic ñi'maxare qamiá'ogue.
ROM.15.12	Qai'neeta so Isaías ỹiriño' na'le da la'qaatec ñi qota'a, 'neetasa':
ROM.15.12	Novi' ma'le ca chigoxougui na llaalqaipi so Isaí,
ROM.15.12	quiyim nachajñi ma' ỹahotaque ỹoiquentac ma'le ná'ogue na qomyipi;
ROM.15.12	ca na'maxare 'ue ma'le ca naquitaxac queca'maxare.
ROM.15.13	Ca' ñi qota'olec ma' chicqo'ot da qanaquitaxac, no'xaguilo nqai'ne' qamiri queda netoonaxaguii chaqai queda ra'maxahi quiyim mashic viilec ñi'maxare, qaiyi no'qaachiguilo qamiri quedá'maq naquitaxaguii chicqochigui da lquesaxanaxa so Espíritu Santo.
ROM.15.14	Qamiri ỹaqaỹarolqa, ỹaatqajam 'chichiguiñi nqaishin quiyim no'qaachiguilo qamiri queda nqouagaxa chaqai queda na'deenaxanaxa, chaqai quiyim 'yiiñii qachiỹa ca riỹahi. 
ROM.15.15	Qam canajo ilaata sahotaque quiyim sa'xateta ná'ogue na'maxare, qaiyi se couahi'e. So'uet, ma' chicqochigui da lqouagaxa ñi qota'olec quiyim ỹa'ue da ỹo'ueenataxanaxac, 
ROM.15.16	quiyim aỹim lelaatec nqai'en so Jesucristo quená'maq sqai judioipi, quiyim so'ueenataxanougui. Ca dá'maq so'ueetetac 'neetasa' quiyim sa'xatetapeguem da na'qaatec chicqaugui da nca'laxa ỹachaxantac ñi qota'a, qaiyi saanot ñi'maxare ná'maq sqai judioipi, 'nejem aca nachitaxanataxanqate qaỹa'maxarenta quiñi qota'a, ma' mashic qaỹoỹoota'oga na'maxare queso Espíritu Santo.
ROM.15.17	Ma' mashic seuelec so Cristo Jesús, ca' chaqaida chicqochigui da ñitoonaxac quiyim so'ueenataxantacot ñi qota'olec. 
ROM.15.18	Ma' se seconejlec cá'maq sa'xat quiyim saqa' ỹo'uet so Cristo ỹachigoxochichigui aỹim, qaiyi ná'maq sqai judioipi ishit na'xaỹaxana ñi qota'a. Qam dajo chicqochiguilo naua ỹa'qaatqa chaqai ná'maq ỹo'ueenataxanaxaquipi, 
ROM.15.19	chaqai da lquesaxanaxa na netanqaipi chaqai na se qaiuanapega, chaqai da lquesaxanaxa so Espíritu Santo. Ca' quedajo, ca imigui quiyim sa'xat da na'qaatec chicqaugui da nca'laxa chicqo'ot so Cristo, chicqochi'ñi yi Jerusalén chaqai naua'que naua lahil yi 'laua, chi ỹovireta'a yi Ilírico. 
ROM.15.20	Ca' ñquipita'pegue' sa'xat da nca'laxa quená'maq saqa' iuanapega 'xaỹa da leenaxat so Cristo, qaiyi sqai shinta cá'maq no'xonshiguim ca 'imec quiyim ỹoqa'a cá'maq ỹo'viijñi cá'maq no'xonaxala'. 
ROM.15.21	Ta'ta'a quiyim ipaquichigui dá'maq 'nerac naua naneresañi la'qaatqa ñi qota'a 'neracsa':
ROM.15.21	Qaiyi ná'maq se iuanapega 'ue ca la'xaỹaxac queca'maxare, ca iuana ma'le,
ROM.15.21	chaqai ỹa'den ma'le ná'maq se ỹauanapega 'xaỹa ca'maxare.
ROM.15.22	Ca' chaqaida dá'maq 'neeta quiyim se seshit shicpegueto qamiri, ma' 'xoic quen sahotaque saiquena, qam se seshit. 
ROM.15.23	Qam nagui mashic somat ná'maq so'ueetetac quenauajo 'lauari, ma' mashic 'vii ñaxari sahotaque sentauguilo qamiri. 
ROM.15.24	Ma' sahotaque quiyim shiquejlgoto sa'piichalo qamiri ma' saigue da España. Ca' ma' ime somachigui quiyim ñiuañiguita qamiri, sha'apiguito' qamiri yotauañii ma'le quedá'maq ỹicyaxac quedá'maq saỹa'gue. 
ROM.15.25	Qam nagui saỹa'gue da Jerusalén, se'xateta ana notaanaxanqate quiyi qarqaỹaripi na'anyi. 
ROM.15.26	Ma' yi Macedonia chaqai yi Acaya laseripi 'uo' da la'deenataxanaxac quiyim ỹo'uet aca lapoonecse, ca ilata yi qarqaỹaripi 'xoraiquipi na'ñi yi Jerusalén. 
ROM.15.27	Ca 'eco' 'maxaraic nqai'en quiyim ỹo'uet dajo, chaxaso' ma' llic 'ue ana na'uale quiyi'maxare. Ma' 'nejem ná'maq mashic icoñiguit da na'qaatec quena judioipi nouane'te' na'le quená'maq no'uen se re'xogui ná'maq sqai judioipi, ca na'maxare nagui ỹotauan quena re'qoochigui nesallaxa ná'maq mashic icoñiguit da na'qaatec quena judioipi. 
ROM.15.28	Ca ma' somat dajo, ma' ime saano ana notaanaxanqate, ma'le ca' saigue da España, ca shiquejlgoto qamiri ma'le. 
ROM.15.29	Ca' re'qoota quiyim ma' sovitalo qamiri, qam no'qaachigui aỹim queda qouagaxa chicqaugui da na'qaataxac so Cristo.
ROM.15.30	Ñi'xoresentouguilo qamiri ỹaqaỹa' queso qara'gaxala' Jesucristo chaqai queda ne'xorenataxanaxa chicqo'ot so Espíritu Santo ỹaanema qomi', quiyim yotauañii queda iloquiaxac, nqouagaxaiñitalec aỹim quiñi qota'a. 
ROM.15.31	Shiilahi ñi qota'olec quiyim ro'ootaxanlec aỹim quena saqa' icoñiguit da na'qaatec na'ñi yi Judea, chaqai qaicanqaida ma' qaicoñiguit ana notaanqate se'xateta yi qarqaỹaripi na'ñi yi Jerusalén, 
ROM.15.32	qaiyi no'm chaqaiñi ñi qota'olec, ca ma' sovi', ca' 'ue ca ñitoonaxac ma' ñiuañiguita qamiri, ca' ỹaatqajam ñco'matec ma' sovitalo qamiri. 
ROM.15.33	Ca' ñi qota'a chicqo'ot da na'maxa sahotaque hueetauguilo qamiri. Ajá'a, ca' chaqaida 'neeta dajo.
ROM.16.1	'Ue da ỹaqataxac cana qarqaỹa Febe, aná'maq ỹaatqajam 'ue da lotaanaxanaxac quená'maq mashic icoñiguit da na'qaatec na'ñi yi Cencrea, 
ROM.16.2	quiyim qaicoñi'chiguit, ma' ca'maxare ỹaatqajam lalamaxarete so qara'gaxala'. 'Nejem nqai'ñii ca 'neeta ca nqaỹaripi quiyim icoñiguit ca lpi'ỹaxaua. Chaqai tauañii quecanchaqaica ỹouen, ma' ca'maxare 'xoic na ỹotauan, chaqai aỹim qai'neeta yotauan quen.
ROM.16.3	Selata da iquinaxanaxac aca Priscila chaqai ca loua Aquila, ỹotaua' queda qaro'ueenataxanaxac queso Cristo Jesús. 
ROM.16.4	Ma' caua'maxare npa'xanchiguit da lichic na' nca'laxaterec aỹim. Ca' ỹim saanec da ña'aachic quecaua'maxare. Chaqai mesqaỹimeta, ma' qai'neeta ná'ogue ná'maq mashic icoñiguit da na'qaatec quená'maq sqai judioipi. 
ROM.16.5	Qai'neeta selata da iquinaxanaxac ca qarqaỹaripi lo'ueenaxanqa' quen yi la'a' aca Priscila chaqai ca Aquila. Iquinaxanaxac queca ñauochaxaua Epeneto cá'maq 'auaxaic huelec so Cristo quiyi Acaya. 
ROM.16.6	Iquinaxanaxac caca María cá'maq ỹaatqajam 'xoic da lo'ueenataxanaxac caqamiri. 
ROM.16.7	Qai'neeta selata da iquinaxanaxac cá'maq chi iuo' le'ec Andrónico chaqai aca Junias cauá'maq ncoñiitaxaua' na'le cañi ncoñiitaxanaxaqui. Caua'maxare ỹaatqajam qaỹa'deente', 'nejem nqohine' caua lelaatqa so Jesús, chaqai 'au huerelec so Cristo caỹim.
ROM.16.8	Iquinaxanaxac queca ỹaatqajam ñauochaxaua Amplias, cá'maq na'deetau'a so qara'gaxala'. 
ROM.16.9	Iquinaxanaxac queca Urbano qarotaua queda qaro'ueenatec queso Cristo Jesús chaqai ca ñauochaxaua Estaquis. 
ROM.16.10	Iquinaxanaxac queca Apeles cá'maq ỹaatqajam re'qoota nqai'en da lpi'ỹaxac queso Cristo, chaqai qai'neeta so llaalqaipi so Aristóbulo. 
ROM.16.11	Qai'neeta selata da iquinaxanaxac ca iuo' le'ec Herodión, chaqai ca llaalqaipi ca Narciso cá'maq mashic huelec so qara'gaxala'. 
ROM.16.12	Iquinaxanaxac caca Trifena chaqai aca Trifosa, caua'maxare ro'ueenataxansacot so qara'gaxala', chaqai aca qanauochaxaua qarqaỹa Pérsida, ma' ỹaatqajam 'xoic da lo'ueenataxanaxac queso qara'gaxala'. 
ROM.16.13	Iquinaxanaxac queca Rufo cá'maq ỹaatqajam qaỹa'deenta huelec so qara'gaxala', chaqai aca late'e, ma' qai'neeta 'neetari' aca ỹate'e. 
ROM.16.14	Iquinaxanaxac queca Asíncrito, chaqai ca Flegonte, chaqai ca Hermas, chaqai ca Patrobas, chaqai ca Hermes, chaqai ca qarqaỹaripi lauora' caua'maxare. 
ROM.16.15	Qai'neeta iquinaxanaxac queca Filólogo chaqai aca Julia, chaqai ca Nereo chaqai aca lqaỹa, chaqai ca Olimpas chaqai quecá'ogue ca qarqaỹaripi qarpi'ỹaxauaripi lauora' caua'maxare.
ROM.16.16	Ca' quiyim niquiñiỹata', ca ỹaatqajam ne'xoriñiỹata', ca' quiñi 'óna nqo'goq ca liỹa. Ná'ogue ná'maq mashic icoñiguit da na'qaatec queso Cristo ilatalo qamiri da liquinaxanaxac.
ROM.16.17	Ñi'xoresentouguilo qamiri ỹaqaỹarolqa, quiyim na'ijñii'tegue cá'maq reuacqataxantac chaqai cá'maq ro'taqataxantac. Ma' ca'maxare 'eco' npa'guente'e' dá'maq shi'gue 'yiiñii napaxaguinataxaguii. Noỹoochiuec queca'maxare. 
ROM.16.18	Ma' cauajo qomi' se ro'ueenataxansacot so qara'gaxala' Jesucristo, qaidaata dá'maq chi lishoxo. Chaqai ỹayintac ana le'taxanata na qomyipi qaica ca ỹa'den, isotete' nqai'ne' naua la'qaatqa, chaqai lo'daxaraqa. 
ROM.16.19	Ná'ogue ỹa'deenta quiyim ỹaatqajam na'xaỹaxañita. Vichiguiño' ñitoontac, chaqai sahotaque quiyim na'maxachitañi quiyim 'maxaraic ca ro'ueenataxanaxaguii, qam sqo 'viichii ca se no'uen. 
ROM.16.20	Ca ñí'maq qota'olec chicqo'ot da na'maxa qaỹaloq pataxañi so na'ỹaapec, illo'oto naua qapiaachiri. Chaqai so qara'gaxala' Jesucristo no'ueenaxat ca qayicyaxaguii.
ROM.16.21	Ilatalo qamiri da liquinaxanaxac ñi Timoteo ỹotaua queda qaro'ueenatec, chaqai qai'neeta nauá'maq chi iuo' lase' Lucio, Jasón chaqai Sosípater.
ROM.16.22	Ỹim Tercio, ỹim leraxanqajnec so Pablo quiyim shiriñi anajo lelaata, qai'neeta selatalo qamiri da iquinaxanaxac, ma' qai'neeta seuelec so qara'gaxala'.
ROM.16.23	Liquinaxanaxac ñi Gayo. Senta'ñi na la'a' ná'maq ra'ualaxanataxanot quiyim lo'ueenaxanqa' ná'maq mashic icoñiguit da na'qaatec. Qai'neeta ila' liquinaxanaxac ñi Erasto ñí'maq reloqota'a ana lam na na'a' lodegaxat, chaqai ñi qarqaỹa Cuarto.
ROM.16.24	Ca' ñi qara'gaxala' Jesucristo ỹaanema qamiri ca no'uen qayicyaxaguii qamiá'ogue. Ajá'a, ca' chaqaida 'neeta dajo.
ROM.16.25	Ca' nagui semaqachinqatac ñi qota'a ñí'maq ishit ỹa'ñaxat ca rpi'ỹaxaguii, nachiñi'chiguit nqai'en da na'qaatec chicqaugui da nca'laxa, dá'maq sa'xatetac quena' sapaxaguinataxanta'pegue queso qara'gaxala' Jesucristo. Ca' dajo nachiñi'chiguit dá'maq ỹahotaque ñi qota'a quiyim qara'deenaxanaxanegue dá'maq se re'xogui lo'ueenataxanaxac, dá'maq ỹa'maxat ỹoxotetañi na' saqa'leca na 'laua. 
ROM.16.26	Qam nagui, ca' qaichoxot, chicqochigui nqohin naua naneresañi na'qaatqa no'ueenaqterañi na'le saua 'auaxaqa letaxaỹaxanqajanqa ñi qota'a, dá'maq relaataxanlco' na'le ñi qota'a sqaica lqodoc. Dajo se re'xogui lo'ueenataxanaxac ñi qota'a nagui, ca' qaichoxotem ná'ogue na ỹoreta'oguit qomyipi quiyim huelec chaqai na'xaỹaxana.
ROM.16.27	¡Ca' ñi qota'olec qaiñiita chaqai 'deenaxanqachaqaic, taatacot da nemaqajnataxanaxa sqaica lqodoc, chicqochigui nqohin so qara'gaxala' Jesucristo! Ajá'a, ca' chaqaida 'neeta dajo.
1CO.1.1	Aỹim Pablo, ma' ỹimo' loỹaxanaxat ñi qota'olec quiyim ỹauaaque aỹim lelaatec so Jesucristo. Iỹaatac ñi qarqaỹa Sóstenes. 
1CO.1.2	Ca' nagui selatalo qamiri ana ỹerecse, qamiri ỹaqaỹaripi ma' mashic viilec ñi qota'a, ñiita'ñi na na'a' lodegaxat Corinto. Qamiri lalamaxarete' ñi qota'a, ma' na'yiitau'a so Cristo Jesús. Ñi'maxare roỹaxañiỹaxaua' ma' ỹahotaque quiyim co'taxat da nachaalataxaguii, 'nejem ná'ogue na 'neeta'ogalo naua liỹa' 'lauari ná'maq mashic nqouagaxaintacot so qara'gaxala' Jesucristo, só'maq la'gaxala' na'maxare, neete'm qomi'. 
1CO.1.3	Sahotaque coñiguit da qouagaxa chaqai da na'maxa chicqo'ot ñi qota'a chaqai so qara'gaxala' Jesucristo.
1CO.1.4	Ca' chaqai shintari' quiyim saantacot da ña'aachicyaxac ñi qota'a queda 'ñiita, ma' so Cristo Jesús ỹoviraqta'ogalo qamiri da lqouagaxa ñi qota'a. 
1CO.1.5	Ma' na'yiitau'a so Cristo, ca' ñi qota'a ỹaanema qamiri ná'ogue na ỹoreta'oguit nesallaxa se re'xogui quena' ỹaanema qamiri da retaxaỹaxaguii chaqai da ra'deenaxanaxahi. 
1CO.1.6	Ma' dá'maq na'qaatec queso Cristo mashic re'oq lliqueta quiyim ñaxatouguilo qamiri. 
1CO.1.7	Ca chaqaida 'neeta quiyim qaica ca viñitaque quená'maq lame ñi qota'a, ca chi nauaañitaque ca na'xa'a quiyim novi' so qara'gaxala' Jesucristo. 
1CO.1.8	So'maxare ỹaatqajam nolliichiriñi, ỹoviraqta'guita qamiri ca lqodoc ná'ogue najo, qaiyi qaica ca ishit pataxalgoto ca nasauaxaset qamiri ma' novi' ca qara'gaxala' Jesucristo. 
1CO.1.9	Ca' ñi qota'olec ỹaatqajam ipacqajanchiguilo naua la'qaatqa, ma' chaqaiñi ñí'maq roỹaxanalo qamiri quiyim nouañiỹau'a da nachaalataxac so llaalec Jesucristo só'maq qara'gaxala'.
1CO.1.10	Ỹaqaỹarolqa, ñi'xoresentouguilo qamiri, sahote'e da leenaxat so qara'gaxala' Jesucristo quiyim se neuagaxachiỹac, ta'ta'a quiyim na'yiiñiỹata', le'en quiyim neuagaxachiỹac. Ta'ta'a ne'xoriñiỹata', cá'ogue ca ra'deenataxanaxaguii quecá'maq 'ñiita. 
1CO.1.11	Shinac dajo, ỹaqaỹarolqa, ma' na lauo' añi qarqaỹa Cloé ra'qaataxañim quiyim se neuojñiỹata' qamiri. 
1CO.1.12	Ma' quedajo re'qoota quiyim se natenta' naua ra'qaataxahi. Ma' 'uo' quen na 'naac: “Aỹim ỹa'gaxala' so Pablo”; chaqai 'uo' quen na 'naac: “Aỹim ỹa'gaxala' so Apolos”; chaqai 'uo' quen na 'naac: “Aỹim ỹa'gaxala' so Pedro”; chaqai 'uo' quen na 'naac: “Aỹim ỹa'gaxala' so Cristo.” 
1CO.1.13	Qam shinac: ¿peeta'a neuagaxata'chi so Cristo? ¿Loqo'm ỹim qaypatenalgoto qamiri? ¿Loqo'm qarachilaxanataxana caqamiri na'le da ỹeenaxat? 
1CO.1.14	Aỹim saantacot da ña'aachic ñi qota'a, ma' ỹim sqaica ca ỹachilaxanatec caqamiri, qaicaata ca Crispo chaqai ca Gayo, 
1CO.1.15	qaiyi qaica ca 'naac qanachilaxañigui na'le da ỹeenaxat. 
1CO.1.16	Chaqai qai'neeta ỹachilaxanatec so Estéfanas chaqai so lauo' laseripi, ca se ño'uenegue quiyim 'uo' ca liỹa ỹachilaxanatec. 
1CO.1.17	Ma' so Cristo se yila' quiyim sachilaxanataxan, ta'ta'a quiyim sa'xatetac da nca'laxa. Qam se souen da chi la'deenaxanaxa ca chaqai qom, qaiyi se so'taxat quiyim 'ec sqaica ca 'negue da lelauaxa so Cristo na' qaipateno.
1CO.1.18	Ma' da na'qaatec queda lelauaxa so Cristo na' qaipateno 'eco' chaqai mogollishic quená'maq tai'a quiyim na'laañi. Qam qomi' ma' saaqa'a da nca'laxa, ca' dajo na'qaatec lquesaxanaxa ñi qota'a. 
1CO.1.19	Ma' 'naac da naneretañi la'qaatec ñi'maxare:
1CO.1.19	Ña'laxatañi da la'deenaxanaxa na 'deenaxanqachaqaiquipi,
1CO.1.19	chaqai sella'gue da lahi na la'deenataxanaxac na 'deenataxanaxaiquipi.
1CO.1.20	Ca' nagui ¿negue' ca 'neco' ca 'deenaxanqachaqaic, loqo'm ca napaxaguinataxanaq, loqo'm ca ỹa'den ỹa'xat na huelecna? Ma' dá'maq na'deenec huelecna, da'maxare 'eco' mogollishic nqai'en ñi qota'a. 
1CO.1.21	Ca ma' ñi'maxare ỹa'deentalec cá'maq ỹo'uet, ca ỹo'uet quiyim se qaỹa'den quená'maq na'deenaxanaxa huelecna. Chaqaidaata quiyim ỹahotaque nca'laxatec ná'maq huelec ñi'maxare, chicqochigui nqai'en da la'qaatec, 'eno' 'ec mogollishic quená'maq liỹa qomyipi.
1CO.1.22	Na judioipi ipaquetaque iuanchigui ca netanec se qaiuanapega, chaqai na mesqai judío ipaquetaque ca 'xoic na'deenaxanaxa. 
1CO.1.23	Qam qomi' sa'xatqatac da na'qaatec na' so Cristo qaipateno. Na judioipi quena' 'xaỹa da na'qaataxanaxac, ca ỹaatqajam npocoxolec, chaqai quena mesqai judío laseripi quena' 'xaỹa, 'eco' 'nejem ca chaqai mogollishic nqai'en. 
1CO.1.24	Qam quená'maq qota'a loỹaxanqateripi quena judío laseripi chaqai na mesqai judío, na'maxare ỹa'deenta quiyim so Cristo chaqaiso so lquesaxanaxa chaqai la'deenec ñi qota'a. 
1CO.1.25	Ma' dá'maq quena qomyipi 'neetapega chaqai mogollishic chicqo'ot ñi qota'a, da'maxare napacalec ná'ogue na na'deenec huelecna; chaqai dá'maq 'neetapega quiyim 'eco' qaica ca lquesaxanaxa chicqo'ot ñi qota'a, da'maxare napacalec ná'ogue na nquesaxanaxa hueetalecna. 
1CO.1.26	Qamiri ỹaqaỹarolqa, ñaq retañii quiyim roỹaxanalo qamiri ñi qota'olec, 'eno' chaqai qailligueme' ca ra'deenaxanaxahi quená'maq huelecna, chaqai sqaica ca nalou'a quiyim nashi, loqo'm chicqaugui na choxoraiquipi. 
1CO.1.27	Qaidaata quiyim ñi qota'olec nca'au'a ná'maq qohinac qaica ca ỹa'den, ma' ỹahotaque ỹayilqochit na 'deenaxanqachaqaiquipi. Chaqai nca'au'a na qohinac qaica ca lquesaxanaxa, ma' ỹahotaque nayiloxoñigui lauel nqai'en na quesaxanaxaiquipi. 
1CO.1.28	Ca' ñi qota'a lca'acsec ná'maq sqaica ca lemaqachic, ná'maq naqaigaxat, ná'maq ỹaatqajam qaica ca 'negue, ma' ỹahotaque ỹapalaxat ná'maq 'ue ca 'negue, 
1CO.1.29	qaiyi qaica cá'maq nemaqajantac quiyim ỹovira'a ñi'maxare. 
1CO.1.30	Ma' chaqaiñi ñí'maq qota'a ỹo'uet quiyim na'yiitau'a so Cristo Jesús; chaqai ỹo'uet quiyim chaqaiso so'maxare qara'deenec, chaqai chaqaiso chigoxochichigui quiyim qaỹa'maxarente' qomi' quiñi qota'a, chaqai qomi' lalamaxarete', chaqai quiyim qomi' yca'laxauec. 
1CO.1.31	Ca “no'm 'ue ca shim napacqachin, hua' qam no'uen quiyim ỹapacqachin so qara'gaxala'.” Ma' 'eda da 'nerac naua nerecse' la'qaatqa ñi qota'a.
1CO.2.1	Vichiguiño' qamiri ỹaqaỹa', na' sovitalo qamiri, ca sa'qaataxanalo qamiri queda lliqueta na'qaatec chicqo'ot ñi qota'a, qam se souene' naua la'qaatqa na 'ue na ỹa'den, chaqai naua qalaraqa na'qaatqa. 
1CO.2.2	Qam na' salequetauguilo qamiri sqaica ca liỹa sahotaque sa'den, qaisoota so Jesucristo só'maq qaipateno. 
1CO.2.3	Ca na' sentauguilo qamiri, sqaica ca iquesaxanaxa chaqai yi'loxolqachit da ỹoqolonaxa. 
1CO.2.4	Vichiguiño' na' setaqatac sa'xatetac da na'qaatec, qam se sahota'ahi caua 'deenaxanqachaqaic la'qaatqa, qaiyi ma' pi'iỹa'a da na'qaatec, qaisoota chicqo'ot so Espíritu Santo chaqai da lquesaxanaxa ñi qota'a. 
1CO.2.5	Qaiyi queda rpi'ỹaxaguii mese na'deetalec ca la'deenec ca chaqai qom, chaqaidaata da lquesaxanaxa ñi qota'a.
1CO.2.6	Qam qomi' sa'xataxai' naua letaxaỹaxaco naua 'deenaxanqachaqaqa, qam taỹaugui ná'maq mashic 'chichiguiñi da lpi'ỹaxac. Qalaxam dajo na'deenec sqai huaalecna, chaqai sqa chicqaugui na nashillipi hueetalec najo, ná'maq taata'a quiyim qaỹaloq imeho. 
1CO.2.7	Qaidaata dajo na'deenec sa'xatqatac, dá'maq se re'xogui chicqo'ot ñi qota'a. Da'maxare chaqaido' da ỹahotaque ñi'maxare na' saqa'leca na 'laua na' ỹahotaque da qarca'laxa sqaica lqodoc. 
1CO.2.8	Na nashillipi hueetalecna qaica ca ỹa'den dajo na'deenec. Ma' quet ỹa'den, ca se qaipateno so choxoraic qara'gaxala'. 
1CO.2.9	Qalaxam taachigui dá'maq naneretañi na'qaatec, 'naac:
1CO.2.9	Ñi qota'a ỹa'maxatetañi quiyim ỹaanem ná'maq nqo'ta ñi'maxare,
1CO.2.9	quená'maq qaica ca iuana chaqai 'xaỹa,
1CO.2.9	chaqai vire'ta se ỹa'deentapega.
1CO.2.10	Qam dajo ỹa'deenaxanaxanque qomi' ñi qota'a, chicqochigui nqai'en so Espíritu Santo, ma' so'maxare imitetac ná'ogue, chaqai ỹovira'a quiyim ỹa'den ná'maq 'xoic lecaic se re'xogui 'neeta'pegue ñi qota'a.
1CO.2.11	Quena qomyipi ¿negue' queto' ca ỹa'den ca hueetagui aca le'taxanata ca liỹa qom? Qaicaata ca'maxare ma' chi no'ueenataxac, ca ỹa'den. Ca 'nejem ca chi no'ueenataxac ñi qota'a, qaicaata ỹa'den ca 'neeta'pegue ñi'maxare. 
1CO.2.12	Qam qomi' se seconaxaguit ca 'ueenataxac hueetalec najo. Qaisoota so Espíritu chicqo'ot ñi qota'a, chaqaiso so seconaxaguit, qaiyi sa'deenaq cá'maq lqouagaxanaxat ỹaanema qomi' ñi'maxare. 
1CO.2.13	Qam qomi' quena' sa'xataq dajo quena' sa'xataxai' naua na'qaatqa, ca ỹapaxaguine' qomi' so Espíritu chicqo'ot ñi qota'a, ca' mesqainaua quiyim chi sachigoxotqaugui da chi qara'deenaxanaxa. Qam dajo 'neeta da sa'xataq naua se re'xogui leloxoỹaxaco quiyim sa'xatqaem cá'maq mashic neetagui so Espíritu Santo.
1CO.2.14	Ca qom sqai neetagui so Espíritu Santo, se ishit icoñiguit da lo'ueenataxanaxac so ne'Espíritu ñi qota'a, ma' ca'maxare quiyim na'xaỹaxantapega, 'ec nqai'en chaqai mogollishic. Ma' se ỹa'den da'maxare. Ma' quena' qaimitaque ca leloxoỹaxac dajo, ca ipaquetaque quiyim qaỹotauan queso Espíritu Santo. 
1CO.2.15	Qam ca qom neetagui so Espíritu ishit ra'ỹaauec ná'ogue nanchaqaina, qam ca'maxare qaica ca ishit nimichiguit. 
1CO.2.16	Ma' yaua naneresañi na'qaatqa 'nerac: “¿Nega'ỹo' ca ỹa'den ca la'deenataxanaxac ñi qara'gaxala' qota'olec? Chaqai ¿nega'ỹo' ca ishit ỹapaxaguin ñi'maxare?” Qam qomi' mashic hueeto'oto da la'deenataxanaxac so Cristo.
1CO.3.1	Ca' quedá'ogue dajo, ỹaqaỹarolqa, aỹim se seshit quiyim setaqauguilo qamiri shintari' meca qom mashic neetagui so Espíritu Santo. Chaqaidaata quiyim shintari' ca qom ñaqai queetaugui da la'aachicyaxac, ma' qamiri 'eco' ñaqai noctoqui' da rpi'ỹaxaguii queso Cristo. 
1CO.3.2	Saanema qamiri da napaxaguinataxanaxac isoteta, 'neetam nqaishin ca noctoqui' ñaqai llipetac qoỹaante'ema caua no'i', se qoỹaanem ca na'ic quesaxan. Ma' se ishit qoỹaanem ca na'ic quesaxan. Chaqai nagui qaiyiita saqa' shichii a'guii ca na'ic quesaxan, 
1CO.3.3	ma' nagui ñaq quiitalec da ra'aachicyaxaguii. Ma' ñaqai 'ohita'ta' chaqai nco'uaita'ta' chaqai se neuojñiỹata', ca' re'qoota quiyim qamiri ñaq quiitalec da ra'aachicyaxaguii, ca ñaqai 'ñiitari' da no'ueenataxac ná'ogue na liỹa qom. 
1CO.3.4	Ma' ñaqa 'ue na 'naac: “Aỹim ỹa'gaxala' so Pablo”, chaqai na liỹa 'naac: “Aỹim ỹa'gaxala' so Apolos”, ca re'qoota quiyim qamiri 'ñiitari' ca qom ñaqai queetalec da chi la'aachicyaxac.
1CO.3.5	Ma' ¿nega'ỹo' ca Pablo? chaqai ¿nega'ỹo' ca Apolos? Qomi' chaqaidaata qomi' lelaatqa ñi qota'a, qomi' chigoqchiỹauguilo quiyim viilec qamiri ñi qara'gaxala' Jesús. Qam quiñi 'óna coqomi' ỹo'uet cá'maq qaỹamaxalec quiñi qara'gaxala'. 
1CO.3.6	Aỹim na'le sanñi da no'ueenataxanaxac, ca' na'le lotqai anac so Apolos, ca ỹocorelec, qam ñí'maq qota'a maq ỹo'uet da lañaqtaxac. 
1CO.3.7	Ca quecá'maq danaxan chaqai ca rocoraxantac qaica ca 'netegue. Qaiñiita ñí'maq qota'a maq 'ue ca 'negue, ma' ñi'maxare maq ỹo'uet da lañaqtaxac da no'ueenataxanaxac. 
1CO.3.8	Qam ca danaxan chaqai ca rocoraxantac caua'que qaica ỹapaguec, qam quiñi 'óna ỹacoñiguit da nishiuetenaxac da lo'ueenataxanaxac, ma' qaishiueten quiñi qota'a. 
1CO.3.9	Ma' qomi' no'ueenataxanaxauaripi queda lo'ueenataxanaxac ñi qota'a. Ca' qamiri 'ec qamiri lanaxanqa' ñi'maxare.
1CO.3.9	Loqo'm 'nejem qamiri ca 'imec no'xontegueshiguim ñi qota'a. 
1CO.3.10	Ca aỹim shintam ca nashi queca 'imec lo'ollipi, ma' ñi qota'a ỹamaxailec quiyim sa'auaxanñi so no'xonaxala' ca 'imec, ca' na liỹaripi no'xonshiguim so'maxare. Qalaxam quiñi 'óna ỹouen quiyim ra'ijlec ca leloxoỹaxac quiyim no'xonshiguim. 
1CO.3.11	Ca' vichiguiño' qaica ca ishit liỹa ỹo'viijñi ca mashic qaỹo'viijñi no'xonaxanaxala' queca 'imec, quecá'maq mashic shi'gue qaỹo'viijñi. So'maxare chaqaiso so Jesucristo. 
1CO.3.12	Qam queca 'óna ishit ro'xonaxanlec so no'xonaxanaxala' queso 'imec, ro'xonaxana ca oro loqo'm ca plata chaqai ca qa' lo'yaxanec, loqo'm ro'xonaxana ca qo'paq loqo'm ca 'uaqapi chaqai aca noqola late'e. 
1CO.3.13	Qam ca lo'ueenataxanaxac quiñi 'óna ma'le re'oq ma' ỹovita ca pa'aatec na'xa'a. Ma' queca na'xa'a novi' ma'le ca norec, ca' cajo norec ỹavigaxat ná'maq ỹoreta'oguit no'ueenataxanaxat. Ca' quiyi, ca hua'ñi, ca re'oq cá'maq lo'ueenatec quiñi 'óna. 
1CO.3.14	Ca qom no'm no'xonshiguim ca 'imec, ca no'm qaiqalanac queca norec, ca' ca'maxare icoñiguit aca nishiuete. 
1CO.3.15	Qam no'm ỹavic cá'maq lo'xonaxanaxat, ca quiyi, ca na'laañi cá'ogue ca lo'ueenataxanaxac. Qam ca'maxare nca'leuec 'ec ca qohit queca norec.
1CO.3.16	¿Sqa 'yiiñio' quiyim qamiri lauo' ñi qota'a, chaqai so Espíritu Santo chicqo'ot ñi'maxare neetanguilo qamiri? 
1CO.3.17	No'm 'ue ca ỹosogui ca lauo' ñi qota'a, ca' ñi'maxare ỹosogoñi cajo qom. Ma' ca lauo' ñi qota'a ỹaatqajam lalamaxat, ca' cajo 'imec chaqainaua nauá'maq qamiri.
1CO.3.18	Qam qaica ca nayinteguelta'. Quiyim 'ue ca ipeeta'a quiyim ỹa'den da llicyaxac da na'deenec huelecna, ca'maxare no'uen quiyim naconaque quiyim 'ec qaica ca ỹa'den, qaiyi ỹaatqajam llic 'ue ca ỹa'den. 
1CO.3.19	Ma' na na'deenec huelec najo 'nejem ca 'ec mogollishic nqai'en ñi qota'a. Ma' naua nerecse' na'qaatqa 'nerac: “Ñi qota'a ỹo'uet quiyim chi noqoinalta' nqai'en na 'deenaxanqachaqaiquipi queda chi lco'ỹaxaric.” 
1CO.3.20	Qai'neeta 'naac: “Ñi qara'gaxala' ỹa'deene' naua la'deenataxanaxaco ná'maq 'ue na ỹa'den quiyim qaica ca 'netegue.” 
1CO.3.21	Vichiguiño' qaica ca nemaqajan caqamiri quiyim ỹa'queetalec ca chaqai qom, ma' ná'ogue nanchaqaina huelecna chi ralamaxachii: 
1CO.3.22	quiyim ca Pablo, loqo'm ca Apolos, loqo'm Pedro, loqo'm na 'laua, loqo'm da nca'laxa, loqo'm da nelauaxa, loqo'm naua ñachaatqatauguilo na'xata', loqo'm ca ñaqa naataho, ma' naua'maxare naua'que chi ralamqachiri. 
1CO.3.23	Chaqai qamiri lalamaxarete' so Cristo, chaqai so Cristo lalamaxat ñi qota'a.
1CO.4.1	Ca' nagui qomi' machiỹa'que chaqai qomi' notaanaxana' queso Cristo, qomi' qaipataxalgoto quiyim sapaxaguinataxanaxague da se re'xogui leloxoỹaxac chicqo'ot ñi qota'a. 
1CO.4.2	Ca quiyim cá'maq 'ue ca qaipataxalec, no'uen quiyim ỹaatqajam nepeet quecá'maq icoñiguit. 
1CO.4.3	Qam caỹim qailligueme' 'ue ca huapigui iuel quiyim 'ue ca ñimitaxac caqamiri, loqo'm queca re'qoochigui nashi quiyim yimit. Ma' 'nejem aỹim se seshit quiyim chi ñimitalta'. 
1CO.4.4	'Nesa quiyim dá'maq quiyim ña'deenteguelta' se ishit yayilqochit, qam se seshit quiyim sa'aualec quiyim shinac qaica ca ỹasauaxaset. Ma' so qara'gaxala' Jesús chaqaiso só'maq imit aỹim ma'le. 
1CO.4.5	Ca vichiguiño' caqamiri mesqai 'aviỹalec quiyim michii ca riỹahi. Nauaañiỹa'piguit só'maq qara'gaxala' ma' novi', ca re'oq nqai'en ca hueetaugui na napalaxa. So'maxare re'oq nqai'en ma'le na 'neetari' na ne'taxanatallipi. Ca ñi qota'a ỹaanem queca 'óna cá'maq 'neeta ca na'maqataxac.
1CO.4.6	Qamiri ỹaqaỹa', dá'maq shinapegalo qamiri, da'maxare chi ra'maxahi. Ca saloqojnaxangui so Apolos chaqai aỹim, qaiyi qamiri ishit quiyim chigoxochiỹaugui da qana'maqataxac, qaiyi 'yiiñii qaica ca napaguiteguelec quenaua nerecse' na'qaatqa, chaqai qaiyi qaica ca imaqachintac ca liỹa chaqai ca ỹañijintac ca liỹa. 
1CO.4.7	Ma' ¿negue' ca ỹapacqajnauec qami' quena liỹaripi? ¿Nega'ỹo' ca sqa chicqo'ot ñi qota'a quená'maq hueeto'ot qami'? Ca no'm ñi'maxare ỹaanem qami', ca ¿chi'negue ma' nemaqajñi'? Mashic 'eco' quená'maq vi'saxauot chigoqchiraugui ca chi ra'ñaxaqui'.
1CO.4.8	Ca mashic 'eco' qamiri mashic nesallaxanqa, chaqai ná'ogue ná'maq viñitaque mashic viitaxauot. 'Ñiitari' qamiri nashillipi, ca' nauá'maq qomi' ca qarenaxaitec. Ca ¡no'uen quiyim ỹaatqajam qamiri nashil, qaiyi qamiri ñouanqau'a quiyim qomi' nashil qai'neeta! 
1CO.4.9	Ma' 'eco' coqomi' ma' qomi' lelaatqa so Jesús, ca' ñi qota'a pa'xanterec qomi'. Shinqatari' ca qom mashic tai'a nqohin da lelauaxa, paguelec ca lasauaxaset. Sovirqata'guit quiyim qomi' na'ajanqa, quiyim ỹa'ajne' qomi' ná'ogue na chicqashiguim qota'a lelaatqaipi chaqai ná'ogue na qom. 
1CO.4.10	Chaqai qomi' qaỹamata'que quiyim qaica ca sa'deenaq, sauaxat qolqata'pegue' so Cristo, qam na' qamiri, ca nomachiỹalta' quiyim 'deenaxanqachaqaiqa queso Cristo. Chaqai qomi' qaica ca qarquesaxanaxa, ca' qamiri nomachiỹalta' quiyim qamiri quesaxanaxaiqa. Na qomyipi coqomi' qarenaqaterec, qam qamiri ỹaatqajam 'ue nqohin ca 'ñiigue. 
1CO.4.11	Vire'ta nagui sovirqau'a da qare'xoric quena qarqopaaxa, chaqai na qaraquip, chaqai qaica ca sanaxañi nooỹac, chaqai na qomyipi iualaxainta'pe qomi', chaqai qaica ca qara'a'. 
1CO.4.12	Qaresot sauaxat na re'qoochigui qaro'ueenataxanaxac. Na qomyipi ishiuentalgoto qomi', qam qomi' sa'xatqata'pe naua no'viiñi na'qaatqa. Qarocanta'pe, qam qomi' ña'ñaxataxaguit da qanocanaxac. 
1CO.4.13	Se no'viiñi naua na'qaatqa qainaxalgoto qomi', qam qomi' 'ue da qareualaxavic quiyim saqatqatapegalo. Chaqai ỹovireta'a nagui quenaua seuqatauguilo na'xata' quiyim qomi' qohinta'que ca lete ná'maq mashic qainaxauec quena qomyipi.
1CO.4.14	Qam dajo shiriñi se sahotaque quiyim qamiri sayilqochichii, qaidaata sahotaque quiyim saqatalo qamiri, ma' shiñitaxaric caua ỹauochaqate' ỹaalqa. 
1CO.4.15	Ma' no'm ỹovi' ca diez mil ca ỹapaxaguinque qamiri so Cristo, qam se ishit quiyim 'xoic ca qataa'illipi. Ma' ỹim ná'maq leta'a da rpi'ỹaxaguii queso Cristo Jesús. Ma' ỹim ná'maq sa'xatema qamiri na'le dá'maq na'qaatec chicqaugui da nca'laxa. 
1CO.4.16	Ca vichiguiño' ñi'xoresentouguilo qamiri quiyim quiitalec da ỹicyaxac.
1CO.4.17	Vichiguiño' selatalo qamiri ca Timoteo shinta'gue ca ỹaalec, ma' ỹim chicqochigui quiyim queetalec so qara'gaxala'. So'maxare no'uenaxanaxanque qamiri da ỹicyaxac ma' seuelec so Cristo, dá'maq sapaxaguinataxanta'pegue quená'ogue na no'ueenaxanaxaquiripi ná'maq neesalec naua 'lauari. 
1CO.4.18	'Uo' ca caqamiri ỹaatqajam nemaqajan, 'neetapigui lauel quiyim tot sovitalo qamiri. 
1CO.4.19	Qam qaỹaloq ñauanto qamiri no'm ỹaanem aỹim ca ỹicyaxac ñi qara'gaxala'. Hua', ca ishit sa'den negue' ca 'neeta ca lquesaxanaxa cajo nemaqajnaxairipi, qaiyi sqaidaata da na'qaatec quiyim qaỹa'xatetac. 
1CO.4.20	Ma' da lo'ueenataxanaxac ñi qota'a ma' ỹoiquentac ná'ogue najo, da'maxare se nodaachiriñi na'qaatqa, ma' da'maxare ỹaatqajam nquesaxanaxa. 
1CO.4.21	Qam ¿negue' ca repaguitaque sodolgoto ma' sovitalo qamiri? ¿Peeta'a 'maxariñita quiyim qamiri soda'alo ca ỹouaxanaxanaxat, loqo'm ca i'xorenataxanaxa chaqai sichirete' qamiri?
1CO.5.1	Mashic shi'gue qaỹa'den quiyim 'ue ca 'óna caqamiri o'ñiguit aca la'uale late'e. Dajo no'naxac ỹaatqajam chalego la'aaxa. Ma' vire'ta ná'maq se iuanapega ñi qota'a se ishit ỹo'uet dajo. 
1CO.5.2	¡Qam qaiyiita nemaqajñitac qamiri! Qamiri chigoita quet 'ñiitari' ca 'ue ca lasauaxanec, chaqai cajo ỹale ỹo'ueetetac dajo chalego la'aaxa ỹaatqajam o'yiỹauec quet, paguec la'maxa quiyim se ỹalegouguilo qamiri. 
1CO.5.3	'Eno'm se re'qoochigui aỹim quiyim salequetauguilo qamiri, qam shiquiaxam salequetauguilo qamiri. Chaqai shi'gue ñimiteta'pegue' queda ỹa'deenataxanaxac queca 'nejemda, ca qaỹo'daauec cajo ỹale ma' ỹo'ueetetac da chalego la'aaxa nasauaxaset, 'ec quiyim salequetauguilo qamiri. 
1CO.5.4	Lapoiỹata' quet queda leenaxat so qara'gaxala' Jesucristo, chaq aỹim 'ec salequetauguilo qamiri, chaqai da lquesaxanaxa so qara'gaxala' Jesús qai'neeta hueetauguilo qamiri. 
1CO.5.5	Ime, ca' cajo ỹale qoỹaanem so na'ỹaapec, qaiyi qaỹosogui da nachaalataxac, qam qanca'laxatec ca la'al ma' novi' so qara'gaxala' Jesús.
1CO.5.6	Qamiri se ỹa'maxañi quiyim nemaqajñii quedá'maq 'viichitac. ¿Sqa 'yiiñio' da na'qaatec ma' 'naac: “Ca cocho'qui' lalegue' na pan ishit pe'taxachigui cá'ogue ca naqaulatec 'aríña”? 
1CO.5.7	Ca vichiguiño' naqachii aca ñauapec lalequete na pan, ma' chaqaca aca na'aqte' qamiri, qaiyi 'ñiita aca dalaxai naqaulata se qaỹa'ue aca lalequete quena' qaỹa'ue na pan tai'a qaỹa'ic ma' ỹovire'oga ca napoxoqui leenaxat lapascua. Ma' qamiri 'ñiitam aca dalaxai naqaulata qaca lalequete pe'taxachigui na pan. Ma' so Cristo mashic shi'gue qaỹalauat, ileualgoto qomi', ca' chaqaiso so 'eco' qagreta llaalec qaỹa'ic ma' ỹovire'oga cajo na'xa'a lapascua. 
1CO.5.8	Vichiguiño' quiyim soqolqata'pegue' ñi qota'a, no'uen quiyim qolqata'gue da 'chichiguiñi ñicyaxac chaqai da ỹaatqajam lliqueta leloxoỹaxac da na'qaatec, dá'maq 'nejem aca naqaulata qaca aca lalequete. Se ishit quiyim qolqatalec da se ỹa'maxañi chaqai se no'uen, ma' da'maxare 'nejem aca ñauapec nalequetenaxanqate.
1CO.5.9	Caso liỹa ilaata selatalo qamiri, shinac na'le quiyim se ỹa'maxañi quiyim lliguita'piguit na nedequenaxairipi. 
1CO.5.10	Mesqai shinac quiyim totqa lliguiỹougui ná'ogue na qomyipi quená'maq nedequenaxairipi, loqo'm quena namataxaiquipi, loqo'm ca cuataxaic, loqo'm ca nqouagaxainot ca nashiilec. Ma' no'm totqa lliguiguit na'maxare, ỹouen quiyim ỹaatqajam oquiỹa'e na 'laua. 
1CO.5.11	Dá'maq shinac na'le 'neetasa': Se ishit lliguita'piguit cá'maq 'naac rqaỹahi rpi'ỹaxauahi, qam queetalec da nedequenaxac, loqo'm ca namataxalaic, loqo'm ca nqouagaxainot ca nashiilec, loqo'm ca la'axaqa lo'o', loqo'm ca ne'taaxai, loqo'm ca cuataxaic. Chaqai ỹovira'a quiyim se rqui'ỹaxauahi ca qom mashic 'neetari' dajo. 
1CO.5.12+1CO.5.13	Ma' ỹim se seshit quiyim sa'aualec quiyim semit ca saqa' icoñiguit da na'qaatec, ma' ñi qota'a ñí'maq imit ma'le ca'maxare. Qam qamiri ishit quiyim 'ñiỹapega ná'maq mashic icoñiguit da na'qaatec. Ca vichiguiño' naqachii cajo sauaqhuaic neetanguilo qamiri.
1CO.6.1	Ca no'm 'ue ca 'óna caqamiri 'ue ca lasauaxaset queca liỹa quená'maq mashic icoñiguit da na'qaatec, ca quepegue' ca nashi saqa' icoñiguit da na'qaatec, ca ¿chi'negue ma' se roỹaxanougui na lalamqateripi ñi qota'a? 
1CO.6.2	Loqo'm ¿sqa 'yiiñii quiyim na lalamqateripi ñi qota'a imit ma'le ná'ogue na hueetalec na 'laua qomyipi? Ca no'm qamiri michii ma'le na'maxare, ca ¿sqai shichio' michii dá'maq qaica ca nishaaque? 
1CO.6.3	¿Sqa 'yiiñio' quiyim qomi' sovirqau'a quiyim semitaq ma'le qai'neeta na chicqashiguim qota'a lelaatqaipi? Ca ¿chi'negue queta' se qaralou'a ná'maq sqaica ca nishaaque hueetaugui da qanachaalataxac? 
1CO.6.4	Ca no'm 'ue ca se ỹa'maxañi hueetalgoto qamiri, ca ¿chi'negue ma' ỹaxañiỹa ca sqaica ca taỹapegueu'a quena mashic icoñiguit da na'qaatec quiyim 'ue ca ỹa'maxajñi? 
1CO.6.5	Ca' dajo shinac, qaiyi 'ue ca rayiloxohi. Ma' 'eco' qaico' ca 'oonoqui' ishit imitaque ca leloxoỹaxac cajo quená'maq nqaỹaripi. 
1CO.6.6	¿Peeta'a ỹouen ca mashic icoñiguit da na'qaatec quiyim 'ue ca qaỹasauaxat queca lqaỹa lpi'ỹaxaua quiyim quepegue' ca nashi saqa' icoñiguit da na'qaatec quiyim ỹa'maxajñi?
1CO.6.7	'Nesa ma' llic quiyim qaidaata quiyim se neuojñiỹata', chaqa'ma' re'oq quiyim 'xoic la'aaxa da hueetanguilo qamiri. ¿Chi'negue ma' se na'ñaxachiiguit da se no'uen? ¿Chi'negue ma' sqai 'xañiỹac quiyim liyi qarocachiỹoto qamiri? 
1CO.6.8	Qam qamiri lama'xa 'viichii da se no'uen chaqai cuachiỹot ca rqaỹahi rpi'ỹaxauahi.
1CO.6.9+1CO.6.10	¿Sqa 'yiiñio' qamiri dajo, ma' queca ỹo'ueetetac ca se ỹa'maxañi queca liỹa, ca se ishit inoxonou'a ca ñaq naataho lo'ueenataxanaxac ñi qota'a? 'Neeto' lotqai quiita'uegue ca nayinaxaguii, ma' se ishit inoxonou'a ma'le da lo'ueenataxanaxac ñi qota'a ná'maq ñaqai queetalec da nedequenaxac, chaqai na ñaq nqouagaxaintacot ca nashiilec, chaqai na lapaatapi'ñi' aca se loua, chaqai ca hueeta'piguit ca nallishiua, chaqai na cuataxaiquipi, chaqai namataxalaic, ne'taaxai, la'axaqa lo'o', chaqai ỹayin ca liỹa quiyim naqat aca lam. 
1CO.6.11	Quedajo 'ue quen na 'neetari' caqamiri quesom. Qam nagui mashic qamiri qaico'taxate', chaqai mashic nañaañiỹot ñi qota'a, chaqai ñi'maxare mashic ỹa'maxarente' qamiri. Qam dajo chicqochigui da leenaxat so qara'gaxala' Jesús chaqai so Espíritu chicqo'ot ñi qota'olec.
1CO.6.12	Ỹaatqajam llic da na'qaatec 'naac: “Quiñi 'óna se qaỹollapeguem quiyim ỹoiquentac cá'maq shim ỹo'uet”, qam mesqai ná'ogue no'uenaxat ca qom. Ajá'a, llic quiyim se qaỹollapeguem ca 'óna quiyim ỹoiquentac cá'maq ỹo'uet, qam quiyim ca qom mesqai ỹaxane'tegue quiyim chi ncoñiralta' quecá'maq ỹo'uet. 
1CO.6.13	Ỹaatqajam llic dá'maq qohinac: Quiyim na na'ic qaỹo'uet quiyim taỹa'ña añi qaracom, chaqai añi qaracom qaỹo'uet qaiyi taỹapi'ña na na'ic. Qam ñi qota'a ỹomate' ma'le ñaua dos. Qam dá'maq sqai llic quiyim na noshicmaxa tau'a nqohin ca dequenaxac. Chaqaidaata quiyim lalamaxat nqohin so qara'gaxala', qaiyi ma' novi' so qara'gaxala', ca nca'laxatec na qaroshicmaxa. 
1CO.6.14	Ca' ñi qota'a ma' nca'leuec nqai'en so qara'gaxala' na' qaỹalauat, ñi'maxare qai'neeta nca'laxaterec qomi' ma'le, ỹahote'e da chi lquesaxanaxa.
1CO.6.15	¿Sqa 'yiiñio'da, quiyim ca loshicmaxa quiñi 'óna na'deetau'a ca loshicmaxa so Cristo? Ca ¿peeta'a seshit ñaqateu'a na ỹoshicmaxa na'deetau'a so Cristo, ime, ca' na'deu'a nqaishin ca loshicmaxa aca nedequenaxai? ¡'E', sqaica ma' shi'ntegue queto' dá! 
1CO.6.16	¿Loqo'm sqa 'yiiñii quiyim quena' ca ỹale o'ñiguit aca 'aalo nedequenaxai, ca' quecaua dos 'neesari' ca 'oonoqui' noshicmaxa? Ma' naua nerecse' la'qaatqa ñi qota'a 'nerac: “Caua dos ỹovirera'a quiyim 'eco' 'oonoqui'.” 
1CO.6.17	Ca' vichiguiño' queca qom no'm na'deetau'a so qara'gaxala', ca 'neesari' ca 'oonoqui', ma' ncoñiresagui so Espíritu Santo.
1CO.6.18	Ca vichiguiño' 'iichiỹapeguem da dequenaxac. Canchaqaica liỹa quená'maq nasauaxaset quiyim ỹo'uet ca qom, qam se ishit pa'aauo quena loshicmaxa. Qam ca queetalec da nedequenaxac, ca ca'maxare chi ỹasauaxat ca chi lalamaxat loshicmaxa. 
1CO.6.19	¿Sqa 'yiiñio' qamiri quiyim na roshicmaxahi mashic lauo' so Espíritu Santo, só'maq ỹaanema qamiri ñi qota'a, chaqai so'maxare mashic neetauguilo qamiri? Ca' qamiri se ralamaxarichii dá'maq no'ueenataxaguii, 
1CO.6.20	ma' ñi qota'a lishiujnaxanqate' qamiri, qam chalego lecaic ca nishiuetenaxaguii. Ca' no'uen quiyim machii'ot quiyim pacqajñiỹauec ñi qota'a quena roshicmaxahi chaqai queda no'ueenataxaguii, ma' naua'que lalamaxarete' ñi qota'a.
1CO.7.1	Ca' nagui sa'ue na lopilaxaset da renataxanaxaguii na' secoñiguit aca lere renataxanaxalachii. Ca' ỹim nagui shinac lo'yaxanec queca ỹale no'm mesqai 'on. 
1CO.7.2	Qam mashic ỹapaguelec da dequenaxac, ca quecá'maq ỹale 'maxaraic ỹa'ue aca lalamaxarete loua, chaqai aca 'aalo ỹo'uet ca lalamaxaret loua. 
1CO.7.3	Qam cá'maq mashic 'on no'uen quiyim ỹaatqajam ra'ijlec ca louaỹaxac, chaqai qai'neeta aca 'aalo ra'ijlec ca loua. 
1CO.7.4	Chaqai aca 'aalo mashic 'on, ca tot lalamaxat na chi loshicmaxa, ta'ta'a cá'maq loua cá'maq lalamaxaret. Ca 'nejem ca ỹale qai'neeta tot lalamaxat ca chi loshicmaxa, ta'ta'a acá'maq loua cá'maq lalamaxaret. 
1CO.7.5	Se ỹa'maxañi quiyim 'ue ca se nasen caqamiri, ta'to'o' no'm na'yiiñiỹata' quiyim vii ca raloqojñigui quiyim sqa qamiri napa' quiyim viitaque ralamaxaijlec ca nqouagaxainaxaguii. Qam ma' ime, ca lotqai qamiri napa'. Ma' no'm 'ue ca se nasen, ca sqoue ca se nalo'guit ca 'neeta, ca' so na'ỹaapec 'ue ca lligo quiyim ỹa'ue ca nasauaxaset.
1CO.7.6	Dá'ogue dá'maq sa'xatetac caqamiri, da'maxare 'eco' chaqai ỹilnataxanaxac, da'maxare mesqai ỹaatqajam nelaataxanaxac. 
1CO.7.7	Ca' ỹim quiyim chaqaỹim, ca' sahotaque quet quiyim qamiá'ogue 'ñiita'ogue maỹim. Qam ñi qota'a ỹoreta'oguit na ỹaanem quiñi 'óna queca 'óna 'neetayi ca leloxoỹaxac chaqai ca liỹa lotqai ỹoqa'a ca leloxoỹaxac ca neme.
1CO.7.8	Qam ná'maq saqa'laca aca loua chaqai ana pa'ỹe, shinapega 'maxaraic quiyim sqo 'on 'neetari' maỹim. 
1CO.7.9	Qam no'm tot nalo'guit ca 'neeta, ca' liyi 'on, ma' paguec la'maxa quiyim 'on, ca sqai queetapegueu'a ca le'xoric queda lpa'ỹaaxa.
1CO.7.10	Qam quená'maq mashic shi'gue 'on, saqata quiyim aca 'aalo se ỹalat ca loua. Dajo ỹaqataxac mesqai ỹalamaxaret, da'maxare ỹaatqajam lelaataxanaxac so qara'gaxala'. 
1CO.7.11	Qam no'm aca 'aalo ỹalat ca loua, ca no'm se ishit pilliguit ca'maxare, ca' aca 'aalo se ishit quiyim liỹa 'on. Ca' qai'neeta cá'maq ỹale se ishit ỹalat aca loua.
1CO.7.12	Ca' quena liỹaripi shinapega, qam chaqaỹim shinac, ma' dajo sqai 'naac so qara'gaxala': No'm 'ue ca qarqaỹa 'ue aca loua saqa' icoñiguit da na'qaatec, qam aca'maxare ỹa'maxarenta quiyim reloqota'guit ca'maxare, ca cá'maq ỹale se ishit ỹalat aca loua. 
1CO.7.13	Chaqai no'm 'ue aca 'aalo, loua ca ỹale saqa' icoñiguit da na'qaatec, qam no'm ỹa'maxarenta quiyim reloqota'guit aca'maxare, ca acá'maq 'aalo se ishit ỹalat ca loua. 
1CO.7.14	Ma' no'm cá'maq ỹale saqa' icoñiguit da na'qaatec, qam qaỹa'maxarenta quiñi qota'a, ma' mashic ncoñira'guit aca loua mashic icoñiguit da na'qaatec. Chaqai aca 'aalo no'm saqa' icoñiguit da na'qaatec, qam qaỹa'maxarenta quiñi qota'a, ma' mashic ncoñira'guit ca loua mashic icoñiguit da na'qaatec. Qam no'm mesqaida, ca caua qachaalaxahi 'nejme' quet ca llaalqa ca saqa' icoñiguit da na'qaatec. Qalaxam nagui chaqaida dá'maq quiyim qaỹa'maxarente' quiñi qota'a. 
1CO.7.15	Qam ca ỹale loqo'm aca 'aalo saqa' icoñiguit da na'qaatec, no'm ipacalec quiyim ỹahotaque ralataxan, hua'yi, ỹo'uet. Ca' quedajo, no'm 'neeta ca qarqaỹa ỹale loqo'm aca 'aalo, ca 'eco' nosoochiguiñi. Ma' ñi qota'a roỹaxanalo qomi', ỹahotaque quiyim qara'maqachiguiñi, sqaicanqaida. 
1CO.7.16	Ma' qami' 'aalo, ¿sqa 'yiiñi'o' quiyim chicqochigui qami' quiyim sqoue nca'laxachirec ca roua'e'? Loqo'm qami' ỹale, ¿sqa 'yiiñi'o' quiyim chicqochigui qami' quiyim sqoue nca'laxachirec aca roua'e'?
1CO.7.17	Quecanchaqai 'neeta, qam queca 'óna quejlec da leloxoỹaxac cá'maq qoỹaanem quiñi qara'gaxala', chaqai dá'maq 'neetari' na' qaroỹaxana quiñi qota'a. Ca' dajo ỹaqataxac quená'ogue na no'ueenaxanaxaquiripi. 
1CO.7.18	No'm 'ue ca roỹaxana ñi qota'a quená'maq mashic 'ue na netanec quena loshicmaxa, ca' chaqaida 'neetari'. Chaqai no'm roỹaxana ca saqa'leca ca netanec na loshicmaxa, ca no'uen quiyim chaqaida 'neetari', se ỹa'ue ca netanec na loshicmaxa. 
1CO.7.19	Qaicanqai 'negue quiyim 'ue ca netanaxaset na noshicmaxa, loqo'm qaica, qam quedá'maq 'xoic nepagaxallic quiyim qana'xaỹaxane'talo naua lelaataxanaxaco ñi qota'a. 
1CO.7.20	Ca qom no'uen quiyim chaqaidaata dá'maq 'neetari' na' qaroỹaxana quiñi qota'a. 
1CO.7.21	No'm qami' na'ac na' qaroỹaxañiraxaua', qaica huapigui qavilli'. Qam no'm shichi' quiyim qaỹosootec qami', no'uen quiyim nquipichirec. 
1CO.7.22	Ma' cá'maq na'aco' na' qaroỹaxana quiyim huelec so qara'gaxala', ca' nagui ca ỹale qaỹosootec quiyim queetalec so'maxare. Ca chaqai 'nejem cá'maq se na'ac na' qaroỹaxana, ca nagui lotqai na'ac queso Cristo. 
1CO.7.23	Ñi qota'a ỹaatqajam chalego lecaic aca lishiuetenaxanqate na' ishiuetene' qamiri. Vichiguiño' sqai 'xañiigue quiyim 'neeta'gue qamiri la'ac ca chaqai qom. 
1CO.7.24	Ca' chaqaida, ỹaqaỹarolqa, quiyim qaidaata quiitalec dá'maq 'ñiitari' na' qaroỹaxañiỹaxaua' quiñi qota'olec.
1CO.7.25	Qam quená'maq saqa' 'on, sqaica ca hueetaỹot ỹaatqajam lelaataxanaxac so qara'gaxala'. Qam sa'xat dá'maq hueetapigui iuel, ma' shintari' ca mashic qaipi'ỹa'a chicqochigui da le'xorenataxanaxa so qara'gaxala'. 
1CO.7.26	Aỹim dá'maq ỹa'deenataxanaxac 'neetasa': 'Maxaraic quiyim ca ỹale chaqaidaata dá'maq 'neetari', ma' 'xoic nanchaqaina quenaua na'xata' seuqatauguilo. 
1CO.7.27	No'm mashic 'ue aca roua'e', ca liyi sqa lachi', chaqai no'm saqa'laca aca roua'e', 'maxaraic quiyim liyi sqai daañiraque. 
1CO.7.28	Qam no'm o'ñi', qaica ca rasauaxashichi'. Chaqai qai'neeta aca nequetegaxai no'm 'on, qaica ca lasauaxaset. Qam ca mashic 'on, ca 'xoic ma'le nanchaqaina ỹovira'a da nachaalataxac, ca' 'eda dá'maq sahotaque quiyim se ỹovira'a.
1CO.7.29	Qamiri ỹaqaỹarolqa, dá'maq sahotaque sa'xat 'neetasa': Ma' mashic tot qoỹoxorec naua na'xata' seuqatauguilo, ca' nagui taachi'ñi quená'maq mashic 'ue aca loua, 'neetari' quet quiyim 'ec qaca aca loua, 
1CO.7.30	chaqai quená'maq 'ue ca lasauaxanec, 'neetari' quet quiyim se rachicota, chaqai quená'maq 'ue ca lemaqachic, 'neetari' quet quiyim mese netoontac, chaqai ná'maq reshiujnaxantaque na louenqaipi, 'neetari' quiyim 'ec se lalamaxat na lishiujnaxanaxat, 
1CO.7.31	chaqai quená'maq ro'ueenataxantapega ná'maq huelec na 'laua, 'neetari' quet quiyim 'ec se ro'ueenataxana na'maxare. Ma' ná'maq re'qoochigui huelecna, tai'a quiyim qaỹaloq imeho.
1CO.7.32	Ma' dá'maq sahotaque caqamiri quiyim ỹaatqajam nosohichiguiñi, qaica ca huapigui qavillii. Ma' no'm ca ỹale saqa'laca loua, ỹaatqajam quejlec so qara'gaxala', ma' ỹahotaque qaỹa'maxarenta. 
1CO.7.33	Qam cá'maq mashic 'on, ca imelec na no'ueenatqaipi huelecna, ma' ỹahotaque ỹa'maqachigui lauel aca loua. 
1CO.7.34	Chaqai qai'neeta aca 'aalo mashic 'ue ca loua mesqai 'nejem aca qaica ca loua. Ma' cá'maq qaica ca loua ỹaatqajam ỹalamqajlec quelec so qara'gaxala', ma' ỹahotaque nomatalta' ỹaanot ñi qota'a da no'ueenataxac. Qam acá'maq mashic 'on ỹaatqajam imelec na no'ueenatqaipi huelecna, ma' ỹahotaque ỹa'maqachigui lauel ca loua.
1CO.7.35	Ma' dajo ỹa'qaatec chi ra'maxahi ma'le, da'maxare mesqai squepaxate' qamiri. Ta'ta'a sahotaque quiyim ỹaatqajam 'chichiguiñi 'maxaraic cá'maq 'ñiitari' quiyim quiitalec so qara'gaxala'.
1CO.7.36	Qam no'm 'ue ca ỹa'deena'a quiyim 'maxaraic ỹo'naxan ca llaale, ma' shim napacalec ca laloqo' quiyim 'on, ca ca'maxare retan quiyim ỹouen ca loua aca'maxare, 'maxaraic quiyim ỹo'uet cá'maq ỹahotaque. Se qaỹollapeguem ca lo'naxac, ma' da'maxare se nasauaxaset. 
1CO.7.37	Qam no'm 'ue ca liỹa ỹale no'm qaica quet cá'maq 'neeta quiyim ipacalec ỹo'naxan aca llaale, chaqaidaata quiyim nanoiquentac quecá'maq shim 'ne'tegue ca la'deenataxanaxac quiyim se ỹo'naxan aca llaale, ca' ỹa'maqachiguiñi se ỹo'naxan. 
1CO.7.38	Vichiguiño' cá'maq ỹo'naxan aca llaale ỹa'maqachiguiñi da 'ne'tegue, chaqai cá'maq se ỹo'naxan aca llaale paguec la'maxa da 'ne'tegue.
1CO.7.39	Aca 'aalo mashic 'on se ishit qaỹosogoñi da lo'naxac no'm ñaq nca'leetauec ca loua. Qam no'm ileu ca loua, ca aca'maxare ỹaatqajam no'uene'tegue quiyim o'ñiguit cá'maq nqo'ta. Qam no'm mashic icoñiguit da na'qaatec 'nejem aca'maxare. 
1CO.7.40	Qam aca'maxare paguec la'maxa queta' tot liỹa 'on. 'Eda dá'maq ỹa'deenataxanaxac, chaqai seuelec quiyim aỹim qai'neeta hueetaỹot ca Espíritu chicqo'ot ñi qota'olec.
1CO.8.1	Ca' nagui sa'xatema qamiri ca leloxoỹaxac ca na'ic mashic qanqouagaxainlec quiyim qoỹaanot ca nashiilec nqolac. 'Nesa ma' llic quiyim qomá'ogue sa'deenqachigui dajo, qam da qara'deenaxanaxa tai'a nqai'ne' qomi' da nque'guenataxanaxac. Qaidaata da ne'xorenataxanaxa ỹo'uet da qarañaqtaxac. 
1CO.8.2	No'm 'ue ca pe'taxantaque quiyim 'ue ca ỹa'den, ca' saqa'leca ca ỹa'den quecá'maq 'neeta quet cá'maq ỹaatqajam la'deenaxanaxa. 
1CO.8.3	Qam cá'maq nqo'ta ñi qota'a, ca' ñi qota'a ỹa'deenta ca'maxare.
1CO.8.4	Vichiguiño' quecá'maq na'ic quiyim mashic qanqouagaxainlec quiyim qoỹaanot ca nashiilec nqolac, llic ma' ca nqolac ỹaatqajam qaica ca 'negue quena 'laua, ma' 'oonoqui' ñi qota'olec, qaica ca liỹa. 
1CO.8.5	'Eno'm 'ue quena piguim chaqai quena 'laua quená'maq qohinac quiyim qota'allipi, ca quedá'maq 'neeta dajo, ca 'xoic na qota'allipi chaqai 'xoic na na'gaxalateripi. 
1CO.8.6	Qam qomi' sa'deenqata quiyim 'oonoqui' ñi qareta'a, leenaxat qota'olec. Ñi'maxare ỹo'uet ná'ogue nanchaqaina chaqai ỹa'vii qomi', ca' qomi' lalamaxarete'. Chaqai 'oonoqui' so qara'gaxala', leenaxat Jesucristo, só'maq ñi qota'a ỹachigoxochichigui ná'ogue ná'maq hueetalecna, chaqai vire'talo qomi'.
1CO.8.7	Qalaxam sqai ná'ogue ỹa'den dajo. Ma' ñaqa 'ue na naỹa'gue quiyim nqouagaxaintacot na nashiilec nqolac, ca' ñaqai queetalec nagui quena' 'ue na ỹa'ic najo na'ic, 'ec 'nejem nqai'en ca mashic qoỹaanot ca nqolac. Ca quedá'maq la'deenataxanaxac quiyim saqa' ra'ñi, ca se no'ueenaxat. 
1CO.8.8	'Nesa ma' llic quiyim cá'maq na'ic se sachigoxotqagui quiyim qomi' ỹa'maxarente' ñi qota'a. Ma' cá'maq na'ic, no'm sa'guinaq, se ishit quiyim noquigaqchiguita qomi' quiyim no'uen ca qano'ueenataxac; loqo'm quiyim se sa'guinaq, qaiyiita se noquigaqchiguita qomi', ca se no'uen qano'ueenataxac. 
1CO.8.9	Qalaxam telqataxañiỹo' quedá'maq 'ñiitari', quiyim qamiri a'guii canchaqaica na'ic, 'neeto' lotqai chicqochigui ca lasauaxaset nqai'ñii cá'maq saqa' ra'ñi da lpi'ỹaxac. 
1CO.8.10	Saloqojnaxana qami' quiyim ỹaatqajam 'yiiñite' dajo, ca no'm nqa'xañiriñi qui'i' quecá'maq hua'ñi ñaqai qaimaqachintac ca nashiilec nqolac, ca no'm 'ue ca qarqaỹa iuaneta'a qami' quená'maq saqa' ra'ñi da lpi'ỹaxac, ca' nahi ỹa'ñaxachigui lauel qui'ỹapogo queca na'ic mashic qoỹaanot ca nqolac. 
1CO.8.11	Ca' chaqaica quiyim mashic 'ue ca ra'yiinqui' chicqochigui quiyim na'laañi nqai'ñi' ca rqaỹa'e' saqa' ra'ñi ca lpi'ỹaxac quená'maq mashic ileualec qai'neeta so Cristo. 
1CO.8.12	Ca no'm qamiri sauaxachii ca rqaỹahi saqa' ra'ñi ca lpi'ỹaxac, ca pa'aiuo 'ue ca rasauaxashichii queso Cristo. 
1CO.8.13	Vichiguiño' no'm aỹim chicqochigui quiyim ca ỹaqaỹa 'ue ca lasauaxaset sauaxat ca na'ic quiyim sa'ic, 'maxaraic quiyim tot sa'ic ca la'at, qaiyi qaica ca 'ue ca lasauaxaset.
1CO.9.1	'Nesa ma' ỹim quecá'maq sham shi'ntegue qaica quepaxat aỹim, chaqai yalau'a da no'ueenataxac ca lelaatec so Jesús, ma' ỹim ñauane'e' so'maxare só'maq qara'gaxala'. Chaqai qamiri ná'maq 'em re'oq da ỹo'ueenataxanaxac quiyim so'ueenataxantacot so qara'gaxala'. 
1CO.9.2	Qam no'm 'ue na saqa' huelec quiyim aỹim lelaatec so Jesús, qam qamiri se ishit quiyim sqai viilec, ma' aỹim ná'maq 'em viilec so qara'gaxala'. Ca' chaqaida dá'maq re'oq nqai'en quiyim ỹaatqajam aỹim lelaatec so Jesús.
1CO.9.3	Ca' 'eda da ỹa'qaatec quena' sopilaxachiguit ná'maq retaqatau'a aỹim, 'neetasa': 
1CO.9.4	Aỹim ỹaatqajam 'chichiguiñi quiyim sacoñiguit canchi qayqui'ỹaxanegue chaqai canchi qayi'taxañigui, 
1CO.9.5	chaqai qai'neeta quiyim ñauequeta'pegue' aca ỹoua mashic icoñiguit da na'qaatec, shintam da 'neesari' saua liỹa' lelaatqa so qara'gaxala' Jesús, chaqai saua lalamqate' lqaỹa', chaqai so Pedro. 
1CO.9.6	Loqo'm ¿'neetapigui qavillii quiyim so Bernabé chaqai aỹim quiyim qoqometa se seshitaq quiyim saxanaxañi da re'qoochigui qaro'ueenataxanaxac, ca qaralamqajlec sa'xataq da na'qaatec? 
1CO.9.7	¿Negue' ca ishit quiyim taho nouaataxanaq quiyim ishiuetentac ná'ogue na louenec? Chaqai ¿negue' ca ishit ỹanñi aca uva, ca' se ỹa'ic aca la? Chaqai ¿negue' ca ishit reloqota'a aca qagreta, qam se ni'chiguilo caua lo'i' lelamecse'? 
1CO.9.8	'Neeto' lotqai 'neetapigui qavillii quedá'maq shinac chi la'deenataxanaxac ca qom, ma' da naqataxaquipi chicqo'ot nqohin so Moisés qai'neeta 'naac dajo. 
1CO.9.9	Ma' da naneretañi na'qaatec 'naac: “Se qainocqajando caua lemicse' ca no'ueenataxanaxaqui tooro quena' co'vigui nqohin na trigo quena' qanaqat ana la.” 'Nesa ma' ñi qota'a sqai 'naac dajo quiyim qainaata ỹa'deentapega na no'ueenataxanaxaqui tooro, 
1CO.9.10	qam da'maxare 'eco' chi naloqojnaxanaxaqui coqomi'. Ma' da'maxare qoỹiriñi qaỹahotaque chi qara'maxa; ma' cá'maq nasauec na 'laua chaqai ca naqat ana la ca trigo, ca ỹaatqajam 'ue ca naquitaxac quiyim 'ue ca ñigui da lo'ueenataxanaxac. 
1CO.9.11	Ma' quiyim qomi' sanqategueñi dá'maq se re'xogui caqamiri chicqo'ot so Espíritu Santo, ca' ¿peeta'a se leloxoỹaxaco' quiyim qomi' ñaqataq chaqai seconaxaguit ca re'qoochigui chicqauguilo qamiri? 
1CO.9.12	Ma' quiyim quená'maq liỹaripi 'neete'm qomi', ca' qamiri shivichiñii da lo'ueenataxanaxac, ca' ¿huose'queto' quiyim se ỹapacauec quiyim qarishivichiñii qomi'?
1CO.9.12	Qam qomi' se seshitaq quiyim souenaq dajo quiyim qomi' 'ue ca shinqac. Chaqaidaata qomi' ña'ñaxataxaguit ná'ogue nanchaqaina, qaiyi qaica ca ỹanaxat dá'maq na'qaataxanaxac dá'maq na'qaataxac queso Cristo. 
1CO.9.13	Qamiri 'yiiñita quená'maq ỹo'ueetetac nanchaqaina huaugui aca no'ueenaxanaxaqui quiyi Jerusalén, na'maxare chicqaugui aca laseuete da lo'ueenataxanaxac. Dá'maq ỹaatqajam shinac 'neetasa': Quená'maq idaanteguelec aca ncopatoxonaxalate quena' qaỹavigaxat na nachitaxanataxanaxat huaca la'at, na'maxare ỹa'queetac na qaỹoỹoota'oga la'at. 
1CO.9.14	Ca' qaican ỹapaguec da laqataxac so qara'gaxala' quiyim quecá'maq ỹodootac da na'qaatec chicqaugui da nca'laxa, ca'maxare ishit que'eetapigui da la'qaataxanaxac. 
1CO.9.15	Qam aỹim se ỹauanapega souen da ñañinlataxac, chaqai sqai shiriñi quiyim sahotaque quiyim 'ue ca qanañan. Ma' ¡paguec la'maxa quiyim yileu, qaiyi qaica ca ishit naqat da ñitoonaxac hueetaỹot!
1CO.9.16	Caỹim mesqai 'ec ñimaqajan quiyim sa'xatetac da na'qaatec chicqaugui da nca'laxa, ma' chaqai qaỹamaxailec quiyim so'uet. Ma' ¡'xoraicolec aỹim no'm se sa'xat da'maxare! 
1CO.9.17	Ca' vichiguiño' quiyim chaqaỹim chicqochigui da ỹa'deenataxanaxac quiyim so'uet da'maxare, ca' ma'le ishit 'ue ca ñishiue'. Qam quiyim yipacalec so'uet, qaiyiita ma' chi qaỹamaxailec quiñi qota'a quiyim so'uet da'maxare. 
1CO.9.18	Ca' chaqaida da ñishiue' dá'maq ñitoonaxac quiyim sa'xatetac da na'qaatec chicqaugui da nca'laxa, se sahotaque aca ñishiuete. Dá'maq 'neeta quiyim mesqai shiqueteguelec da ñilaataxac quiyim sque'eetapigui da quiyim aỹim na'qaataxanqajnec.
1CO.9.19	Ma' ỹim qaica quet cá'maq aỹim lelaatec, qalaxam chi so'uet quiyim ná'ogue lelaatec aỹim, ma' sahotaque quiyim 'xoic ca qom huelec so Cristo. 
1CO.9.20	Quena' salequetaugui na judío laseripi, ca' sadenaxat da llicyaxac na'maxare, qaiyi ishit ñauec. Ma' na'maxare queeta'pegue' so llicyaxac so naqataxaquipi chicqo'ot so Moisés, ca 'eco' shinta malam so'maxare, qam aỹim ỹaatqajam sqai shiqueta'pegue' na naqataxaquipi. 
1CO.9.21	Chaqai da liỹa ma' sahotaque quiyim ñauec ná'maq sqai queeta'pegue' da naqataxaquipi chicqo'ot so Moisés, ca' ỹim 'ec shinta malam na'maxare. Llic ma' ỹim shiqueta'pegue' da llicyaxac na laqataxaquipi ñi qota'a, ma' ỹim mashic shiqueta'pegue' na laqataxaquipi so Cristo. 
1CO.9.22	Chaqai quena' salequetaugui na saqa' ra'ñi da lpi'ỹaxac, lotqai sadenaxat quiyim 'eco' ra'lliitam da ipi'ỹaxac, ma' sahotaque quiyim ñauec qai'neeta na'maxare. Dá'maq 'neeta quiyim canchaqaica, qam sadenaxat, sha'apiguito' quecá'maq canchaqaica 'neeta, qam 'ue ca ỹigo quiyim 'ue ca nca'leuec. 
1CO.9.23	Ca' quená'ogue sadenaxat, ma' sahotaque quiyim ñouanau'a na chicqaugui dajo na'qaatec chicqaugui da nca'laxa.
1CO.9.24	Qamiri mashic 'yiiñita quena' 'ue ca lliquinaq ná'ogue nalliquin, qam 'oonoqui' ca ỹacoñiguit ca laueguec. Ca' qamiri ỹaatqajam nalliquiñii, qaiyi coñiguit ma'le ca raviguiguii. 
1CO.9.25	Ná'ogue ná'maq na'maxatetegueñi quiyim tau'a ca comitaxac ỹaatqajam noyinguit ná'ogue ná'maq ỹa'den quiyim na'axat. Na'maxare 'ne'tegue dajo, ma' ỹahotaque quiyim rauegaxan, ca' nado'inñi nqohin aca qo'paq laue, qam aca'maxare sqaỹaloq rashivi. Qam qomi' sahoqotaque quiyim ñauegaq acá'maq sqaica ca lqodoc. 
1CO.9.26	Ma' caỹim queda ñalliquinaxac, mese ñalliquinte'era, chaqai quiyim ñouaxan, se souaxante'era. 
1CO.9.27	Chaqaidaata quiyim souaxan na chi ỹoshicmaxa, ma' sahotaque sashaxantac, qaiyi se ishit quiyim se qayalecqajno ma' ime quiyim sapaxaguin na liỹaripi.
1CO.10.1	Ma' ỹim, qamiri ỹaqaỹarolqa, sahotaque ỹaatqajam 'yiiñita quiyim so 'auaxaic qareta'allipi sá'ogue ỹaatqajam hueeto'ot so naueguelec só'maq ỹashaxantac, chaqai sá'ogue paca'ta aso huaaxai, leenaxat Huaaxai Toc. 
1CO.10.2	Ca' chaqaida 'neeta quiyim sá'ogue qanachilaxan ma' na'deetau'a so Moisés queso naueguelec chaqai caso huaaxai. 
1CO.10.3	Chaqai qaican ỹapaguec sá'ogue ỹa'queetac so na'ic se re'xogui, 
1CO.10.4	chaqai sá'ogue ni'chigui so niquip se re'xogui. Ma' ne'teetapigui so huaxaỹaq chicqotapougui aso qa' se re'xogui queeta'pegue' so'maxare quecanchaqa taigue. Ca' sojo qa' chaqaiso so Cristo. 
1CO.10.5	Qam qaiyiita 'xoico' so se ỹa'maxagui lauel nqai'en ñi qota'a, vichiguiño' 'ue na ileu huaalec so 'laua qaica qom.
1CO.10.6	Ca' dá'ogue dajo huaugui so qomyipi ma' qaỹahotaque quiyim 'ec qanapaxaguinataxac, qaiyi se qarqo'ta ca se no'uen, sqai 'nejem dá'maq 'ne'tegue so qomyipi. 
1CO.10.7	Vichiguiño' qamiri se ishit denaxachii da 'ne'tegue so qomyipi, ma' 'uo' quen na nqouagaxainot na nashiilec nqolac, ma' naua naneresañi la'qaatqa ñi qota'a 'nerac: “So qomyipi nqa'xanñi. Ime, ca' ỹo'uet so lqui'ỹaxac chaqai ne'et. Ime, ca' nachajñi, ca' ỹo'uet ca lemaqachic.” 
1CO.10.8	Qai'neeta se salegaxaugui na nedequentac, sqai 'nejem da 'ne'teco' na'le so'maxare ma' 'uo' na nedequen, ca vichiguiño' ileuo' so veintitres mil qomyipi queso 'oonoqui' na'xa'a. 
1CO.10.9	Chaqai qai'neeta se se'guenqatac so qara'gaxala', 'nejem da 'ne'teco' so 'auaxaic qomyipi quiyim 'uo' na i'guen so'maxare, ca' vichiguiño' 'uo' na ileu quena' qaỹa'ac quena nanaic. 
1CO.10.10	Chaqai se na'quiaaxat ñi qota'a, 'nejem da 'ne'tegue so'maxare quiyim 'uo' quen na queeteguelec ñi'maxare, ca' qanalauajñi queso lelaatec nalauataxanqajnec.
1CO.10.11	Ca' dá'ogue dajo huaugui nqohin so 'auaxaic qareta'allipi, ca' qoỹiriñi ma' qaỹauaaque naloqojnaxanaxat quiyim qaraqatalo qomi' quenaua pa'aaterec na'xata'. 
1CO.10.12	Ca' vichiguiño' quiyim 'ue ca 'neetapega ra'ñichiguiñi, ca' no'uen quiyim netelañi, qaiyi sqai huaañi. 
1CO.10.13	Da ne'guenaxaguii novitalo qamiri, da'maxare ỹaatqajam 'nejem da ne'guenaxac ná'ogue na liỹaripi. Qam qamiri lama'xa pi'iỹa'a ñi qota'a ma' ñi'maxare se ỹasene'tema qamiri quiyim paguec ca ne'guenaxaguii quecá'maq tot ralohiguit. Chaqaidaata quiyim novi' ca ne'guenaxaguii, ca ñi'maxare ỹa'ue ca la'maqa' quiyim qarayichii, qaiyi ralohita'piguit.
1CO.10.14	Vichiguiño' qamiri ñauochaxaua' ỹaqaỹa', 'maxaraic 'iichiỹapeguem nagui quiyim nqouagaxaiñitacot ca nashiilec nqolac. 
1CO.10.15	Dajo itaxaỹaxac caqamiri shiñitaxaric quiyim qamiri 'deenaxanqachaqaiquipi, chaqai qamiri shichii quiyim nimichiguit da shinac. 
1CO.10.16	Ana qane'taxaqui quena' qaỹoỹoote'oga quiyim ñqouagaxainaxalec, ime, ca' saanqot da qana'aachic ñi qota'a, ana'maxare ỹovira'a quiyim 'eco' qomi' salecqau'alo saua leuo' so Cristo. Ca' qaican ỹapaguec na pan quena' sasectaxataxagui ỹovira'a quiyim salecqau'a ca loshicmaxa so Cristo. 
1CO.10.17	Ca 'eno'm qomi' 'xoic, qam qomá'ogue sa'guinaq ñouanqachigui so 'oonoqui' pan, ca vichiguiño' 'ec qomi' 'oonoqui' noshicmaxa.
1CO.10.18	Ñaqa 'ajñii na llaalqaipi so Israel quená'maq ỹa'queetac na nachitaxanataxanaxat huaca la'at quená'maq qoỹaano, ca na'maxare qai'neeta ỹalecau'a so nachitaxanataxanaxat. 
1CO.10.19	Sqai shinac quiyim ca nqolac 'ue ca 'negue chaqai ca nachitaxanataxanaxat la'at sqai paguec 'ue ca 'negue queca liỹa la'at. 
1CO.10.20	Dá'maq 'neeta dá'maq shinac quiyim quená'maq saqa' iuanapega ñi qota'a, quena' ỹovita quiyim ỹa'ue ca lachitaxanataxanaxat, ỹaanot na lelaatqaipi so na'ỹaapec, ca sqa taỹot ñi qota'a. Ca' se sa'maxaren quiyim qamiri lliguiỹau'a ca 'neeta na lelaatqaipi so na'ỹaapec. 
1CO.10.21	Ca' se ỹa'maxañi quiyim ni'chiigui aca 'taxaqui tai'a quena' qoyiuelec so qara'gaxala', ca ime lotqai ni'chiigui aca 'taxaqui tai'a quena' qoyiuelec na lelaatqaipi so na'ỹaapec. Chaqai se ỹa'maxañi a'guii ca na'ic tai'a quena' qaỹo'leente so qara'gaxala', ime lotqai a'guii ca na'ic mashic qoỹaanot na lelaatqaipi so na'ỹaapec. 
1CO.10.22	¿Loqo'm sahoqotaque qomi' quiyim co'ualaxan so qara'gaxala'? ¿Pagueco' qarquesaxanaxa queso'maxare?
1CO.10.23	'Nesa quiyim llic da 'neeta da na'qaatec, 'neetasa': “Se qaỹollapeguem queca qom quiyim ỹoiquentac quecá'maq shim 'ne'tegue ca ỹo'uet”, qam mesqai ná'ogue na leloxoỹaxaquipi no'ueenaxat ca qom. Ajá'a, qaica qaỹollapeguem quiyim ỹoiquentac quecá'maq shim ỹo'uet ca qom, qam sqai ná'ogue rotaanaxanegue da no'uen ñaqtaxac. 
1CO.10.24	Daañiỹaque quiyim ỹa'maxañi ca liỹa, mesqai daañiỹaque ca chi ra'maxahi.
1CO.10.25	Qamiri a'guii ná'ogue na la'at nemeenec queca la'at lahi'. Sqai nataxañitac queca chicqa'gue, qaiyi qaica ma' se ỹa'maxañi quet ca ra'deenataxanaxaguii. 
1CO.10.26	Ma' na 'laua chaqai ná'ogue na hueetalec ỹaatqajam lalamaxat ñi qara'gaxala'.
1CO.10.27	Chaqai no'm 'ue ca saqa' icoñiguit da na'qaatec roỹaxanalo qamiri quiyim rqui'ỹaxauahi, ca' qamii a'guii cá'ogue cá'maq qoỹaanem qamii. Sqai nataxañigue negue' ca chicqa'gue, qaiyi qaica ca se ỹa'maxañi ra'deenataxanaxaguii. 
1CO.10.28	Qam no'm 'ue ca 'naac caqamiri: “Najo la'at, na'maxare nachitaxanataxanaxat shi'gue qoỹaanot ca nqolac”, ca' sqa 'guii, qaiyi se que'maqachichii cá'maq ra'qaataxanema qamiri, chaqai qaiyi se ỹa'maxañi ca na'deenataxanaxac. 
1CO.10.29	Quedá'maq sa'xatetac taỹaugui cá'maq la'deenataxanaxac ca liỹa, mesqai taỹaugui qami'.
1CO.10.29	Qam 'uo' ma'le ca renataxangue: “¿Chi'neco' ma' 'ue quet ca hueetapigui quet iuel nqai'en ca la'deenataxanaxac ca liỹa quiyim 'ue ca sa'queetac? 
1CO.10.30	Ma' quiyim aỹim saanot ca ña'aachic ñi qota'a quecá'maq sa'queetac, ca' ¿chi'neco' quiyim aỹim qoyiqueteguelec quecá'maq sa'queetac?” 
1CO.10.31	Hua', no'm qui'ii, loqo'm ni'chii, loqo'm canchaqaica liỹa 'viichii, 'viichii ná'ogue, qam maqajñitac ñi qota'a. 
1CO.10.32	Mesqai viitaque quiyim 'ue ca huaañi nqai'ñii quena judío laseripi, loqo'm ca sqai judío le'ec, loqo'm quena mashic icoñiguit da la'qaatec ñi qota'a. 
1CO.10.33	Ỹim ma' quiyim chaqaỹim sahotaque quiyim ná'ogue ỹa'maxarenta quecá'maq so'uet, ma' se semitetaque ca chi ỹa'maxa, ta'ta'a ca la'maxa ca liỹa, sha'apiguito' quiyim 'ue ca nca'leuec.
1CO.11.1	Ca' qamiri yadenaxachii, quiitalec ma'le aỹim, ma' aỹim shiqueta'pegue' so Cristo.
1CO.11.2	Ñitoonta'guelo qamiri ỹaqaỹarolqa quena' 'lliinchitaque aỹim chaqai sqai 'xañiñi quiitalec da ỹapaxaguinataxanaxac saanema qamiri. 
1CO.11.3	Ma' sahotaque 'yiiñita quiyim so Cristo chaqaiso so lqahic na ỹale, chaqai ca ỹale chaqaica ca lqahic aca loua, ca' ñi qota'a chaqaiñi ñi lqahic so Cristo. 
1CO.11.4	Ca no'm ca ỹale ỹapolec na lqahic quena' nqouagaxain queca no'ueenaxanqa', loqo'm ỹa'xatetac da la'qaatec ñi qota'a, ca ỹahotaque na layiloxo ca lqahic. 
1CO.11.5	Qam aca 'aalo no'm se ỹapolec na lqahic quena' nqouagaxain loqo'm quena' ỹa'xatetac da la'qaatec ñi qota'a, chi ỹahotaque na layiloxo cá'maq lqahic, 'nejem quiyim ỹaatqajam nepetqueta na lqahic laue. 
1CO.11.6	Aca 'aalo no'm se ỹapolec na lqahic, ca 'maxaraic quiyim ná'ogue nepetec na laue. Qam aca'maxare no'm nepetec na laue, loqo'm ỹoselaqtejlec na lqahic, ca qanpocoxolec, ca 'maxaraic quiyim ỹapolec na lqahic. 
1CO.11.7	Ca ỹale se ishit ỹapolec na lqahic, ma' da no'ueenataxac ỹaatqajam chaqaida da no'ueenataxac ñi qota'a, chaqai ỹantañi da lauaq na loyac ñi'maxare. Qam aca 'aalo ỹantañi da lauaq na loyac ca ỹale. 
1CO.11.8	Ma' ñi qota'a co'na' ỹo'uet so ỹale, se ỹachigoxotaugui aso 'aalo; qaidaata quiyim co'na' ỹo'uet aso 'aalo, ỹachigoxotaugui so ỹale. 
1CO.11.9	Ma' aso 'aalo qaỹo'uet, ma' qaỹauaaque lotaua nqohin so ỹale. Mesqaida quiyim qaỹo'uet so ỹale, quiyim qaỹauaaque lotaua aso 'aalo. 
1CO.11.10	Ca' chaqaida dá'maq aca 'aalo ỹouen quiyim ỹo'uet ca lapooque' na lqahic, chi netanec aca'maxare quiyim hueeto'ot da lelaataxanaxac ca loua, chaqai sauaxat na chicqashiguim qota'a lelaatqaipi. 
1CO.11.11	Qam nagui ma' qomi' mashic seuaqlec so Cristo, ca' sqaica ca ỹale se ỹouen aca 'aalo, chaqai sqaca aca 'aalo se ỹouen ca ỹale. 
1CO.11.12	Ma' no'm llic quiyim na' qaỹo'uet aso 'aalo qaỹachigoxotaugui so ỹale, ca' qai'neeta llic quiyim na' ne'qaañi so ỹale chicqaugui aso 'aalo, qam ná'ogue chicqo'ot ñi qota'a.
1CO.11.13	Ñaqai retañii qamiri quiyim tegue' chaqai 'maxaraic quiyim aca 'aalo nqouagaxaintacot ñi qota'a, qam se ỹapolec na lqahic. 
1CO.11.14	Ma' quedá'maq no'ueenataxac na re'qoochigui ỹale 'neetasa': Ỹo'uet ca npocoxo ca ỹale quiyim ladogaxat ca laue, 
1CO.11.15	qam aca 'aalo ỹaatqajam ta'chiguit quiyim ladogaxat ca laue. Ma' na laue ladocaic chi qoỹaanem, qaiyi chi lapooque' na lqahic. 
1CO.11.16	Qam no'm 'ue ca shim retaxaỹa'guit dajo, ca 'maxaraic quiyim ỹa'deenta quiyim coqomi' chaqai quená'maq mashic huelec ñi qota'a qaica ca liỹa no'ueenataxac.
1CO.11.17	Qam dá'maq sahotaque shiriñi caqamiri nagui selatalo 'neetasa' quiyim se sa'maxaren caqamiri, ma' quena' lapoiỹata' chaqaida da na'axate' qamiri, se no'ueenaxate' qamiri. 
1CO.11.18	Ca' dá'maq 'neeta da 'auaxaic ỹa'qaatec 'neetasa': Sa'qaateguelec dá'maq 'ñiitari'o' quena' ỹovita quiyim lapoiỹata' 'ueenaxañii, qam se neuojñiỹata' qamiri. Ca' seuelec quiyim 'eco' lliqueta dajo. 
1CO.11.19	Qam ¡quedajo sqaica roqollictaxan, ma' ỹouen quiyim neuagaxachiỹac ỹoreta'oguit na quiilec qom, qaiyi re'oq cá'maq ỹaatqajam huelec da na'qaatec! 
1CO.11.20	Dá'maq chicqochigui quiyim neuagaxachiỹac ma' quena' ỹovita quiyim 'viichii ca nqui'ỹaxac quena' qaỹo'leente so qara'gaxala', ca' dajo rqui'ỹaxaguii mesqaida dá'maq qaỹo'viijñi queso qara'gaxala'. 
1CO.11.21	Ma' quena' ỹovita yi laloqo' quiyim qui'ii, 'ue na 'au que'e icona cá'maq chaqa loq. Qam 'ue na liỹa ñaq qopat, chaqai vire'ta 'ue na quiñiuguet. 
1CO.11.22	¿Qaico' ca ra'aari quiyim se rqui'ỹaaqari chaqai ne'taqari? Ca' quedajo, ca' qaica ca viỹaque ná'maq mashic huelec ñi qota'a chaqai viitaque layiloxo ná'maq sqaica nqaiyi. Ca ¿nega'ỹo' ca shinac caqamiri? ¿Semaqachine' qamiri? ¡Quedajo 'e'!
1CO.11.23	Ma' caỹim ỹaatqajam sachigoxoto'ot so qara'gaxala' dajo napaxaguinataxanaxac saanema qamiri, quiyim chaqaica cá'maq pe co'na' qoỹaano so qara'gaxala' Jesús, ca' ỹacona so pan. 
1CO.11.24	Ca' ỹaanshiguim da na'aachic quiñi qota'a, ca' ỹasectaqchigui so pan. Ime, ca 'naaco': “A'guii najo, ma' najo chaqaina na ỹoshicmaxa tai'a quiyim qaỹasectaqchigui, qaiyi rca'lliuec qamiri. 'Viichio' ma'le dajo, qaiyi sqa 'laxachihe aỹim.” 
1CO.11.25	Ca' qai'neeta na' ime so nqui'ỹaxac, ca ỹacona aso 'taxaqui, ca 'naaco': “Najo 'taxaqui chaqana ná'maq tai'a dá'maq dalaxaic 'maqataxac qai'taxajñi quenaua iuo'. Ca ma' ỹovita quiyim ni'chiigui, ca lotqai o'lliinchii'te aỹim.” 
1CO.11.26	Ca' vichiguiño' quiyim ỹovita a'guii na pan chaqai ni'chiigui ana 'taxaqui, lotqai 'xachitac da lelauaxa so qara'gaxala' Jesús, chi ỹovireta'a cá'maq na'xa'a quiyim rapil.
1CO.11.27	Ca' vichiguiño' quecá'maq canchaqaica ỹa'ic na pan, loqo'm ni'chigui ana 'taxaqui quecá'maq vigui quena' qaỹo'leente so qara'gaxala', quiyim 'eco' qaica ca 'negue nqai'en quiñi qota'a, ca' 'ue ca lasauaxaset ca'maxare queso loshicmaxa chaqai quesaua leuo' so qara'gaxala'. 
1CO.11.28	Ca vichiguiño' queca qom ỹaatqajam netanalta' quedá'maq 'neetari'. Ime, ca' qaigueme ỹa'ic na pan chaqai ni'chigui aso 'taxaqui. 
1CO.11.29	Ma' no'm que'e loqo'm ne'et, qam sqai huapigui lauel quiyim ỹa'queetac ca loshicmaxa so qara'gaxala', ca' da lqui'ỹaxac chaqai da ne'taxac chicqaugui ca nouaxanaxaset. 
1CO.11.30	Ca' chaqaida dá'maq 'neeta quiyim caqamiri 'xoic na ralolaxaic chaqai na sqaica ca la'ñaxac, chaqai 'ue na mashic sou. 
1CO.11.31	Qam queta' sa'deenqata quiyim qomi' ñitanqalta', ca' ñi qara'gaxala' sqai 'ne'teguelo qomi' quiyim qarouaxan. 
1CO.11.32	Qam ñí'maq qara'gaxala' quena' idaana'alo qomi' quiyim 'ue ca qarasauaxaset, ca ỹouaxane' qomi', ma' ỹahotaque quiyim se salecqau'a ca nouaxanaxaset ná'maq saqa' icoñiguit da na'qaatec.
1CO.11.33	Vichiguiño' qamiri ỹaqaỹa', ma' ỹovita quiyim lapoiỹata' quiyim qui'ii, ca nauaañi'a quiyim qamiá'ogue, ca' qui'ii. 
1CO.11.34	Qam no'm 'ue ca qopat, ca' que'e quecá'maq chi la'a', qaiyi se qaỹouaxan quiñi qota'a sauaxat dá'maq 'neetari' quena' lapoiỹata'. Ca' quená'maq liỹa, qam sa'maxajño' aỹim ma' sovitalo qamiri.
1CO.12.1	Qamiri ỹaqaỹa', ỹim sahotaque quiyim 'yiiñita da leloxoỹaxac na ỹoreta'oguit lo'ueenataxanaxac so Espíritu Santo ỹaanem queca 'óna.
1CO.12.2	Qamiri, 'yiiñita na' saqa' coñiguit da na'qaatec, ca' qamiri o'miitac, ca' oquiita'pegue' quen na nashiilec nqolac sqaicaua caua la'qaatqa. 
1CO.12.3	Vichiguiño' nagui sahotaque quiyim 'yiiñita queca 'óna retaqa nqohin queda lquesaxanaxa so ne'Espíritu ñi qota'a, ca'maxare se ishit quiyim 'naac: “¡Qaỹalauat so Jesús!” Chaqai qaica ca ishit 'naac: “¡Chaqaiso so Jesús ỹa'gaxala'!” quiyim sqaiso so Espíritu Santo retaqa nqai'en ca'maxare.
1CO.12.4	'Ue na ỹoreta'oguit no'ueenataxanaxac quiyim queca 'óna qom ishit icoñiguit, qam chaqaisoota só'maq Espíritu so chicqo'ot. 
1CO.12.5	Chaqai ỹoreta'oguit na leloxoỹaxac quiyim qaro'ueenataxanot so qara'gaxala', qam 'oonoqui' só'maq so'ueenataxanqatacot. 
1CO.12.6	Chaqai sqai dá'ogue da leloxoỹaxac da lo'ueenataxanaxac na qomyipi, qam chaqaiñiita ñí'maq qota'a ñí'maq ỹo'uet quena' ỹo'ueenataxanaxan na'maxare. 
1CO.12.7	Ca' ñi qota'a ỹaanem quiñi 'óna quiyim ichoxot nqai'en so Espíritu Santo cá'maq ỹahotaque lotaanaxanaxat quená'ogue na qomyipi. 
1CO.12.8	Ca ñi'maxare 'ue na ỹaanem da la'deenaxanaxa quiyim retaqa, chicqochigui nqai'en so Espíritu, chaqai 'ue na ỹaanem quiyim 'xoic da la'deenaxanaxa, chicqochigui nqai'en so Espíritu. 
1CO.12.9	'Ue na ỹaanem da lpi'ỹaxac chicqochigui nqai'en so Espíritu. Chaqai 'ue na ỹaanem quiyim ishit nataren nqai'en na ralolaxaic. 
1CO.12.10	Chaqai 'ue na ỹaanem quiyim ỹo'uet na nquesaxanaxa se qaiuanapega, chaqai 'ue na ỹaanem quiyim ỹa'xat da la'qaatec ñi qota'a, chaqai 'ue na ỹaanem da la'deenaxanaxa quiyim retan na se re'xogui quena 'maatqaic, loqo'm chaqaiso so Espíritu Santo. Chaqai 'ue na ỹaanem quiyim ỹa'xate' naua na'qaatqa se qaiuanapegalo, lotqai 'ue na ỹaanem quiyim ỹa'den da leloxoỹaxac naua na'qaatqa. 
1CO.12.11	Qam chaqaiso so Espíritu chicqo'ot ná'ogue najo, ca' chaqaiso só'maq imeenec ná'maq ỹoreta'oguit lo'ueenataxanaxac queca qom, quecá'maq shim 'neeta'gue.
1CO.12.12	Ma' so Cristo 'nejem ca 'oonoqui' noshicmaxa, qam 'xoic na louenqaipi. Ca 'eno'm 'xoic, qam inoqueta'ta' queso 'oonoqui' noshicmaxa. 
1CO.12.13	Ma' qomi' 'eno'm qomi' judío lase', loqo'm sqai judío lase', loqo'm qomi' nelaatqa, loqo'm sqo qomi' nelaatqa, qam na' qanachilaxane' qomi', ca 'eco' qarenocau'a so 'oonoqui' noshicmaxa chicqochigui so Espíritu. Chaqai qomá'ogue 'ec qane'taxanguilo só'maq 'oonoqui' Espíritu Santo.
1CO.12.14	Ca 'oonoqui' noshicmaxa mesqai queca 'oonoqui' louenec, ca' nalogoñi, ma' 'xoic na louenqaipi. 
1CO.12.15	Chaqai no'm da nipia' 'naac: “Mesqai aỹim nqai'laxat, vichiguiño' sqa saỹapegueu'a na noshicmaxa”, qam qaiyiita na'deetau'a na noshicmaxa. 
1CO.12.16	Loqo'm aca nque'la 'naac: “Mesqai aỹim qote, vichiguiño' sqai saỹapegueu'a na noshicmaxa”, qam qaiyiita taỹapegueu'a na noshicmaxa. 
1CO.12.17	Ma' quetqai ná'ogue na noshicmaxa qote, ¿negue' ca neeta'gue quet aca nque'la? Chaqai quetqai ná'ogue na noshicmaxa nque'la, ¿hua'gue quet ca na'gue ca nimic? 
1CO.12.18	Qam ñi qota'a ñí'maq chicqochigui quiyim naloqojonchiguiñi quiyim ỹa'ue na loma' na louenqaipi na noshicmaxa. 
1CO.12.19	Ma' quetqai ná'ogue na noshicmaxa 'oonoqui' ca no'ueetaxat, ca ¿negue' queto' ca 'neeta ca noshicmaxa? 
1CO.12.20	Qam quedá'maq 'neeta quiyim 'xoic na nouenqaipi, qam 'oonoqui' ná'maq na'deetau'a noshicmaxa.
1CO.12.21	Ma' aca qote se ishit 'naapega ca nqai'laxat: “Se soviñi'”, chaqai ca nqahic se ishit 'naapegalo naua nichil: “Se soviñii.” 
1CO.12.22	Chaqaidaata quiyim quecá'maq pa'ỹa'gue ca louenec na noshicmaxa quená'maq 'eco' qaica ca 'negue, ca' chaqaica cá'maq paguec qaỹouen. 
1CO.12.23	Chaqai ná'maq hua'ñi nouenec ná'maq 'eco' qaica ca 'negue, qam chaqaica cá'maq paguec qaretela'a. Chaqai ná'maq pa'ỹa'gue ná'maq 'eco' qaica ca lemaqachic, ca' chaqaina ná'maq paguec sa'maxatqa'tegue. 
1CO.12.24	Ma' se ỹouen quiyim quená'maq re'qoota quiyim paguec qaimaqachin. Ca' chaqaido' da 'ne'tegue ñi qota'a co'na' ỹa'maxajñi na noshicmaxa quiyim paguec qaimaqachin ná'maq 'eco' qaica ca lemaqachic, 
1CO.12.25	qaiyi sqaica nqaida quena noshicmaxa. Ta'ta'a quiyim queca 'óna notaanta'ta' queca liỹa. 
1CO.12.26	Ca no'm 'ue ca hua'ñi quena nouenqaipi ca qaiuet, ca ná'ogue na liỹaripi 'ue da le'xoric. Chaqai no'm 'ue ca pa'ỹa'gue quena nouenqaipi ỹaatqajam qaiquelola, ca' ná'ogue na liỹaripi netoon.
1CO.12.27	Ca chaqaqamiri nauá'maq louenqa so loshicmaxa so Cristo, ca quiñi 'óna caqamiri na'yiitau'a so noshicmaxa. 
1CO.12.28	Ca 'eda da 'ne'tegue ñi qota'a quena' 'ue ñi ỹaconeu'a quená'maq mashic huelec ñi'maxare quena' ỹo'uet da lo'ueenataxanaxac. Ỹa'maxachichiguiñi da 'ne'tegue quiyim ỹa'auaxan na lelaatec so Jesús, ime lotqai na ỹa'xat da la'qaatec ñi qota'a, ime lotqai na napaxaguinataxanaq, ime lotqai na re'oq nqai'en na nquesaxanaxa se qaiuanapega, ime lotqai na nataren na ralolaxaic chaqai na ỹotauan ca liỹa, chaqai na na'gaxala', chaqai 'ue na ỹa'xate' naua na'qaatqa se qaiuanapegalo. 
1CO.12.29	Ca ¿sá'ogo' lelaatqaipi so Jesús? Loqo'm ¿ná'ogue ỹa'xat da la'qaatec ñi qota'a? Loqo'm ¿ná'ogue napaxaguinataxanaripi? Loqo'm ¿ná'ogue ishit ỹo'uet re'oq nqai'en ca nquesaxanaxa se qaiuanapega? 
1CO.12.30	¿Ná'ogue hueeto'ot da nquesaxanaxa quiyim ỹomatec ca ralolaxaic? ¿Ná'ogue ỹa'xate' naua ỹora'alo na'qaatqa? ¿Ná'ogue ỹa'deene' na leloxoỹaxaco naua ỹora'alo na'qaatqa? Llicsa ma' 'e'. 
1CO.12.31	Ca nquipichiỹa'pegue' quiyim coñiguit na lo'ueenataxanqateripi ñi qota'a ná'maq paguec nqai'en ca na'maxa. Qam aỹim sapaxaguiñiigue da ñicyaxac paguec loyac 'neetasa'.
1CO.13.1	No'm ỹim sa'xateta'pe naua la'qaatqa na qom chaqai naua la'qaatqa na chicqashiguim qota'a lelaatqaipi, qam quiyim sqaica ca i'xorenataxanaxa, ca shintari' aca nouaxana quiyim ilamtapigui, loqo'm aca nasaquinata quiyim qaỹasaquintapigui. 
1CO.13.2	Chaqai no'm sa'xateta'pe naua la'qaatqa ñi qota'a, chaqai sa'den ná'ogue nanchaqaina se re'xogui, chaqai somata'ta' ná'ogue na na'deenaxanaxa, chaqai queda ipi'ỹaxac mashic ỹovita quiyim seshit ñqo'naxat aca ladocai quemaralec, qam quiyim qaica ca i'xorenataxanaxa, qaiyiita qaica ca shinegue. 
1CO.13.3	Chaqai no'm saan ná'ogue na hueetaỹot, chaqai no'm saanec na ỹoshicmaxa quiyim qaỹavigaxat, qam qaica ca i'xorenataxanaxa, qaiyiita qaica ca 'negue caỹim.
1CO.13.4	Cá'maq 'ue ca le'xorenataxanaxa ỹaatqajam 'ñaaxaic lauel, 'naxanaxaraic, se pa'guenaxanaxaic, se napacqajnaxai, chaqai se nemaqajnaxai. 
1CO.13.5	Se ỹo'uet ca layiloxo ca liỹa, chaqai se imitetaque ca chi la'maxa. Chaqai se ro'o, chaqai sqai caapeguem ca qohine'tegue. 
1CO.13.6	Se netoongue ca lasauaxaset ca liỹa, qaidaata dá'maq lliqueta netoongue. 
1CO.13.7	Chaqai ná'ogue nanchaqaina na'ñaxachiguit, ma' 'ue da lpi'ỹaxac, naquitaxac, chaqai da leualaxavic. 
1CO.13.8	Da ne'xorenataxanaxa sqaica ca lqodoc. Ca 'uo' ca na'xa'a quiyim tot qaỹa'xate' naua la'qaatqa ñi qota'a, chaqai tot qaỹa'xate' naua se qaiuanapegalo na'qaatqa, chaqai tot qaỹouen da na'deenaxanaxa. 
1CO.13.9	Ma' 'ue na hua'ñi na sa'deenaq, chaqai 'ue na hua'ñi quiyim sa'xataxai' naua la'qaatqa ñi qota'a. 
1CO.13.10	Qam ma' ỹovita quiyim dá'ogue sa'deenaq, ca' palac ma'le ná'maq se nalogoñi.
1CO.13.11	Ca na' ñaqaỹim noctoqui', da itaxaỹaxac, ỹa'deenataxanaxac, chaqai da ỹa'ajanaxanaxac shintari' quiyim aỹim noctoqui'. Qam na' sovita quiyim mashic aỹim ỹale, ca' saxanñi da shintari' na' ñaqaỹim noctoqui'. 
1CO.13.12	Ca' chaqaida 'nejem nagui 'ue ná'maq seuanaxa, qam napalalec 'ec aca na'ỹoxolate quiyim i'telqatalec. Qam ma' ỹovita ca na'xa'a, ca seuanaxa ỹaatqajam ná'ogue re'qojlec. Ca' nagui saqa' nalogoñi dá'maq sa'den, qam ma'le ma' ỹaatqajam ná'ogue sa'deenta, 'nejem quiñi qota'a ỹa'den aỹim. 
1CO.13.13	Ca' chaqaida, quiyim da npi'ỹaxac, chaqai da quitaxac, chaqai da ne'xorenataxanaxa qaica ca lqodogue'; qam dá'maq ỹapacauec quedaua tres, dá'maq ne'xorenataxanaxa.
1CO.14.1	Nquipichiỹa'pegue' quiyim 'ue ca re'xorenataxanaxahi, chaqai nauá'maq lo'ueenataxanaxaco so Espíritu Santo chicqoro'ot ñi qota'a, qam paguec la'maxa quiyim qaỹa'xate' naua la'qaatqa ñi'maxare. 
1CO.14.2	Ma' cá'maq qom quiyim ỹa'xate' naua se qaiuanapegalo na'qaatqa retaqata'pegue' ñi qota'a, qam mesqai na qom, ma' qaica cá'maq ỹa'den da ỹa'xatetac. Quena' qaitaxaỹaxan queso Espíritu, ca 'ue dá'maq ỹa'xatetac, qam se qara'xaỹa. 
1CO.14.3	Qam cá'maq ỹa'xate' naua la'qaatqa ñi qota'a, ca'maxare ỹa'xatema ca liỹa, ca nqo'ñishiguim nqai'en da no'ueenataxac, chaqai ỹa'ñaxat, chaqai ỹa'maxagui lauel nqai'en. 
1CO.14.4	Cá'maq ỹa'xate' naua na'qaatqa se qaiuanapegalo, ca'maxare chi lañaqtaxac dajo, qam cá'maq ỹa'xate' naua la'qaatqa ñi qota'a ỹo'uet da lañaqtaxac ná'maq mashic icoñiguit da na'qaatec.
1CO.14.5	Ỹim sahotaque quet quiyim qamiá'ogue 'xachii' naua na'qaatqa se qaiuanapegalo. Qam paguec la'maxa nqaishin queta' 'xachii' naua la'qaatqa ñi qota'a. Ma' paguec la'maxa quiyim qaỹa'xat da na'qaatec, sqai 'nejem quiyim qaỹa'xate' naua na'qaatqa se qaiuanapegalo, ta'to'o' no'm 'ue ca ichoxot ca leloxoỹaxac cá'maq qaỹa'xatetac, qaiyi nqo'in da lañaqtaxac ná'maq mashic icoñiguit da na'qaatec. 
1CO.14.6	Ca' vichiguiño' qamiri ỹaqaỹa', quiyim sovitalo qamiri, ca' sa'xate' naua se qaiuanapegalo na'qaatqa, ca' sqaica quet cá'maq chigoqchiỹaugui ca itaxaỹaxac, ta'to'o' no'm sa'xat cá'maq ỹahotaque ỹa'deenaxanaxanque qomi' ñi qota'a, loqo'm 'ue ca ỹaañiỹaxarom quiyim 'yiiñii cá'maq lliqueta, loqo'm sa'xat ca na'qaatec chicqo'ot ñi qota'a, loqo'm ca napaxaguinataxanaxac.
1CO.14.7	Sahoqai aca saloqojnaxanaxagui quena niviiguellipi ma' se retaqa, 'nejem aca npe'te loqo'm aca niviigue. No'm sqa ỹaataxa'uegue da lavilshaxac quena' qaiviguigui loqo'm qaipi'chigui, ca' se qaỹa'den negue' cá'maq nivigaxanaxac. 
1CO.14.8	Chaqai quena' lauataq, no'm sqa ỹaataxa'uegue da lelamaxa aca npe'te, ca' sqaica cá'maq na'maxatetañi quiyim eec nalauat. 
1CO.14.9	Ca' qaican ỹapaguec quedá'maq 'ñiita qamiri: no'm nauá'maq na'qaatqa 'xachita'pe se qaỹa'den cá'maq leloxoỹaxague', ¿negue' quet cá'maq 'neeta quiyim qaỹa'den quet cá'maq 'xachitac? ¡'Eco' quiyim taxaitac qaqamitam! 
1CO.14.10	'Nesa ma' 'xoic na qomyipi huelec na 'laua ỹoreta'oguit na la'qaatqaipi, qam ná'ogue na'maxare na'yiinchiguilo naua chi la'qaatqa. 
1CO.14.11	Qam no'm se sa'xaỹalo cauá'maq la'qaatqa cá'maq yitaxaỹaxantac, ca 'eco' ỹoqa'a ca sachicqa'gue queca'maxare, chaqai ca'maxare qai'neeta 'eco' ỹoqa'a ca chigoxogue caỹim. 
1CO.14.12	Ma' qamiri 'xoic ná'maq rishoxohi quiyim coñiguit ná'maq ỹoreta'oguit lo'ueenataxanaxaquipi so Espíritu Santo, vichiguiño' nquipichiỹa'pegue' quiyim coñiguit cá'maq ỹo'uet ca llaqtaxac ná'maq mashic icoñiguit da na'qaatec.
1CO.14.13	Ca vichiguiño' ca qom no'm hueeto'ot quiyim ishit ỹa'xate' naua na'qaatqa se qaiuanapegalo, ca 'maxaraic quiyim ỹashiila ñi qota'a quiyim qaỹa'deenaxanaxanegue quiyim ichoxot ca leloxoỹaxague' naua na'qaatqa. 
1CO.14.14	Ma' no'm ñqouagaxain, ca sa'xate' naua ỹora'alo na'qaatqa, 'nesa ma' queda ñqouagaxainaxac ñi ỹa'al nqouagaxaintac, qam se nqo'ñishiguim da ỹa'deenaxanaxa. 
1CO.14.15	Ca ¿nega'ỹo' ca shinta nagui? Ñqouagaxain ñi ỹa'al, qam qai'neeta da ỹa'deenaxanaxa. So'ueenaxana ñi ỹa'al, qam qai'neeta da ỹa'deenaxanaxa. 
1CO.14.16	Ma' no'm qami' maqachiñi'sac ñi qota'a, qam nodaatec ñi ra'alli', ca no'm na'xaỹaxantac ca saqa'leca ca ỹa'den, ca se ỹalecau'a ca nqouagaxainaxaqui' quiyim 'ỹaañisacot da na'aachicyaxaqui' ñi qota'a, ma' se ỹa'den dá'maq 'xachisac. 
1CO.14.17	'Nesa ma' sqoue ỹa'maqachiguiñi ca nqouagaxainaxaqui', qam ca riỹa'e' se nqo'in ca la'al. 
1CO.14.18	Saantacot da ña'aachic ñi qota'a quiyim seshit sa'xate' naua na'qaatqa se qaiuanapegalo, sapacauec caqamiá'ogue. 
1CO.14.19	Qam quena' 'ue na lapoxoc quená'maq mashic icoñiguit da na'qaatec, ca sahotaque quiyim sa'xate' caua cincolqai' na'qaatqa, qam quiyim qaỹa'yiinchiguilo qaiyi seshit sapaxaguin ca iỹa, mesqai 'nejem ca diez mil na'qaatqaipi se qaiuanapega.
1CO.14.20	Qamiri ỹaqaỹa', quecá'maq ra'deenataxanaxaguii 'neeto' 'ñiitari' ca noctoqui'. Coñiỹa quiyim 'ñiitari' ca noctoqui' quená'maq se no'uen, qam 'ec qamiri qo'xoiqa quecá'maq ra'deenataxanaxaguii. 
1CO.14.21	'Nerac yaua naneresañi laqataxaco ñi qota'a: “Sahota'ahi naua ỹora'alo na'qaatqa ma' setaqaugui na qomyipi, ñila' na ỹoreta'oguit qomyipi quiyim retaqa, qam qaiyiita se qana'xaỹaxañiua'. Ca' 'eda da 'neeta da la'qaatec ñi qara'gaxala'.” 
1CO.14.22	Ca' vichiguiño' naua na'qaatqa se qaiuanapegalo chi letanqa nqohin ná'maq saqa' icoñiguit da na'qaatec, qam mesqai ná'maq mashic icoñiguit da na'qaatec. Qam quiyim qaỹa'xate' naua la'qaatqa ñi qota'a chi letanec nqohin ná'maq mashic icoñiguit da na'qaatec, mesqai ná'maq sqai huelec da na'qaatec. 
1CO.14.23	Ca no'm ná'ogue lapoota'ta' ná'maq mashic icoñiguit da na'qaatec, ca no'm ná'ogue ỹa'xateta'pe naua na'qaatqa se qaiuanapegalo, ca no'm 'vii caua inoxondo quená'maq saqa'leca ca ỹa'den, loqo'm quená'maq saqa' huelec da na'qaatec, ¡vire'to' ma' ishit 'naac quiyim se nouooguiñi! 
1CO.14.24	Qam no'm ná'ogue ỹa'xateta'pe naua la'qaatqa ñi qota'a, ca' inoxono ca saqa' icoñiguit da na'qaatec, loqo'm ca sqaica ca ỹa'den, qam chi netanalta' ca'maxare, chaqai na'deenalta' nqai'en ná'maq lasauaxaset, ma' 'xaỹa ná'ogue ná'maq 'xachitac. 
1CO.14.25	Ca ná'maq hueetagui añi le'taxanata re'oq. Ime, ca' ishit ỹa'yi'iñi naua le'cootal quiyim imaqachintac ñi qota'a, chaqai ỹa'xatetac quiyim ỹaatqajam llic ỹalequetauguilo qamiri ñi'maxare.
1CO.14.26	Ca' qamiri ỹaqaỹa', quedá'maq 'neeta dajo: Quiyim quena' ỹovita quiyim lapoiỹata', 'ue ca 'ue ca lo'ueenec caqamiri, loqo'm 'ue ca 'ue ca lapaxaguinataxanaxac, loqo'm 'ue ca 'ue ca qaỹa'deenaxanaxanegue quiñi qota'a, loqo'm 'ue ca ỹa'xate' naua ỹora'alo na'qaatqa, loqo'm 'ue ca ichoxot ca leloxoỹaxague' naua na'qaatqa. Hua', qam quiyim ná'ogue najo no'ueenaxat ca lañaqtaxac nqai'en ca la'al ná'maq mashic icoñiguit da na'qaatec. 
1CO.14.27	Ca quena' qaỹa'xate' naua ỹora'alo na'qaatqa, ca retaxahi' caua dos qomi'. Chaqai no'm 'ue ca liỹa, qam se napacalgoto yaua tres, chaqai na'ualtecta'. Chaqai 'ue ca ichoxot ca leloxoỹaxague' naua na'qaatqa. 
1CO.14.28	Qam no'm qaica ca ishit quiyim ichoxot ca leloxoỹaxague' naua na'qaatqa, ca 'maxaraic quiyim qaica ca retaqa queca lapoxoc, ta'ta'a quiyim quiñi 'óna nalamaqchi'chiguit ñi qota'a. 
1CO.14.29	Chaqai qai'neeta quiyim 'vii caua ỹa'xate' naua la'qaatqa ñi qota'a, ca retaxahi' caua dos loqo'm caua tres, ca' na liỹaripi retanete' ná'maq ỹa'xatesac caua'maxare. 
1CO.14.30	Ca no'm ñi qota'a 'ue ca ỹa'deenaxanaxan quená'maq nqa'xantañi, ca cá'maq 'auaxaic ỹaxanñi da ỹa'xatetac. 
1CO.14.31	Ca ma' qamiá'ogue 'xachii' naua la'qaatqa ñi qota'a shichii quiyim taxahi 'onatac caqamiri, qaiyi qamiá'ogue 'ue ca 'yiiñii chaqai 'ue ca rquesaxanaxahi. 
1CO.14.32	Chaqai ná'maq ỹa'xateta'pe naua la'qaatqa ñi qota'a, 'maxaraic quiyim ỹa'den nollaalta'. 
1CO.14.33	Ma' ñi qota'a sqa chicqo'ot da quiyim nasauaxatetecta' na qomyipi. Ta'ta'a da na'maxa chicqo'ot ñi'maxare.
1CO.14.33	Ma' da no'ueenataxac ná'ogue ana lo'ueenaxanaxaqui na qarqaỹaripi qarpi'ỹaxauaripi 'neetasa': 
1CO.14.34	Na 'aallipi se ishit retaqa quena' ỹalequetaho quena lapoxoc ná'maq mashic icoñiguit da na'qaatec, ma' se qaỹa'maxaren. Ta'ta'a quiyim na'xaỹaxanta, ma' 'nerac dajo yaua naneresañi laqataxaco ñi qota'a. 
1CO.14.35	No'm nishiitaque 'ue ca ỹa'den, ca inat cá'maq loua queca la'a', ma' sqa taiguit aca 'aalo quiyim retaqa queca lapoxoc.
1CO.14.36	Ñaqa 'yiiñi'a quiyim da la'qaatec ñi qota'a sqa chicqauguilo qamiri, chaqai mesqaqamita coñiguit da'maxare. 
1CO.14.37	No'm 'ue ca pe'taxantaque quiyim mashic la'qaataxanqajnec ñi qota'a, loqo'm pe'taxantaque quiyim mashic icoñiguit so Espíritu Santo, ca 'maxaraic quiyim ỹa'deena'a dá'maq seretegueñi caqamiri, ma' da'maxare laqataxac so qara'gaxala' Jesús. 
1CO.14.38	Qam no'm se ỹa'deena'a dajo, ca' ca'maxare qai'neeta se qaỹa'deena'a.
1CO.14.39	Vichiguiño' qamiri ỹaqaỹa', nquipichiỹa'pegue' quiyim 'xachii' naua la'qaatqa ñi qota'a, chaqai se quepaxachii quiyim qaỹa'xate' naua ỹora'alo na'qaatqa. 
1CO.14.40	Qam ná'ogue na'maxare 'maxachichiguiñi ca llicyaxac.
1CO.15.1	Nagui qamiri ỹaqaỹa', sahotaque quiyim sqa 'laxachihe da na'qaatec chicqaugui da nca'laxa dá'maq saanema qamiri. Ma' dajo na'qaatec dá'maq coñiguit na'le, ca' ñaqaida lo'xoitañi. 
1CO.15.2	Chaqai chicqochigui dajo na'qaatec quiyim qanca'laxaterec qamiri, no'm quiijlgoto nauá'maq sa'xatema qamiri, chaqai no'm sqai 'ñiỹa'guesa' ca rpi'ỹaxaguii.
1CO.15.3	Dá'maq 'avichiguiñi nqaishin quiyim sa'deenaxanaxañiigue dá'maq napaxaguinataxanaxac qanañaañim. Ca vichiguiño' sapaxaguiñiigue quiyim so Cristo ileualgoto naua qarasauaxasete', ipaquichigui dá'maq 'nerac yaua naneresañi la'qaatqa ñi qota'a. 
1CO.15.4	Qai'neeta sapaxaguinque qamiri quiyim so Cristo qaishinñi. Qam co'na' ỹovirerec saua tres na'xata', ca lotqai liỹa nca'leuec nqohin, ca lotqai ipaquichigui nqohin dá'maq 'nerac yaua naneresañi la'qaatqa ñi qota'a. 
1CO.15.5	Ime, ca lotqai so'maxare nachaxana so Pedro, ime, lotqai nachaxanalo saua liỹa' lelaatqa. 
1CO.15.6	Ime, ca lotqai nachaxana so paguelec quinientos nqaỹaripi. Queso qomyipi 'xoic nagui na ñaq nca'leetauec, qam mashic 'vii saua ileue'. 
1CO.15.7	Ime, ca' lotqai nachaxana so Jacobo, ime, ca lotqai nachaxana sá'ogue so lelaatqaipi.
1CO.15.8	Ca' co'uaataxantam, na' ime sá'ogue, ca lotqai nachaxana aỹim qai'neeta, 'eno' ỹim shinta ca noctoqui' se nouoc ne'qaañi. 
1CO.15.9	Ma' ỹim qaica ca imaqachic, sqai shinta só'maq liỹa lelaatqaipi so Jesús, chaqai sqa taiguit quiyim qaỹamatahic ỹim lelaatec so'maxare, ma' socantac quen na'le ná'maq huelec ñi qota'a. 
1CO.15.10	Qam sovira'a dá'maq shintari' nagui, ma' ñi qota'olec 'uo' da lqouagaxa caỹim, ca dá'maq lqouagaxa caỹim se ishit quiyim qaica quet ca ñigui. Ma' ỹim ỹapacauec da ỹo'ueenataxanaxac quesá'ogue so liỹa nelaatqaipi, 'eno'm mesqaỹim, qam chaqaiñi ñí'maq qota'olec quedá'maq chi lqouagaxa, ca' ro'ueenataxantapigui aỹim. 
1CO.15.11	Qam 'eno'chaqai aỹim ỹapacauec da ỹo'ueenataxanaxac, loqo'm saua'maxare, qam chaqaida dá'maq qara'qaataxanaxac dá'maq qamiri viilec.
1CO.15.12	Qam no'm qomi' sa'xatqatac quiyim so Cristo liỹa qanca'laxatec quiñi qota'a queso lelauaxa, qam ¿chi'neco' caqamiri quiyim 'ue na 'naac quiyim tot nca'leuec cá'maq mashic ileu? 
1CO.15.13	Ca no'm llic quiyim tot nca'leuec nqohin cá'maq mashic ileu, ca qai'neeta se ishit nca'leuec nqohin so Cristo. 
1CO.15.14	Chaqai no'm so Cristo se nca'leuec nqohin, ca dá'maq na'qaatec sa'xatqatac qaica ca 'negue, chaqai dá'maq rpi'ỹaxaguii qai'neeta. 
1CO.15.15	Ca no'm chaqaida, ca' qomi' 'ec qomi' 'maatqaqa, ma' qomi' sa'xatqatac ñi qota'a quiyim liỹa nca'leuec nqai'en so Cristo. Ca no'm sqai llic quiyim liỹa nca'leuec nqohin na leuaxaiquipi, ca' ñi qota'a se ishit quiyim liỹa nca'leuec nqai'en so Cristo. 
1CO.15.16	Ca no'm se ishit nca'leuec nqohin na leuaxaiquipi, ca só'maq Cristo qai'neeta se nca'leuec nqohin. 
1CO.15.17	Ca no'm se ishit nca'leuec nqohin so Cristo, ca dá'maq rpi'ỹaxaguii qamiri qaica ca 'negue. Ca' qaiyiita viitaugui na nasauaxaset. 
1CO.15.18	Chaqai no'm chaqaida, ca ná'maq mashic ileu quená'maq mashic huelec so Cristo, ca ná'ogue na'laañi. 
1CO.15.19	Ca no'm qaidaata da qanachaalataxac nagui quiyim selloqotaugui da qanaquitaxac so Cristo, ca ỹaatqajam chalego qare'xoric, mesqai shinqata na liỹaripi.
1CO.15.20	Qam dá'maq ỹaatqajam llic quiyim so Cristo na' ileu, qam liỹa nca'leuec nqohin quiñi qota'a. Ca' chaqaiso só'maq la'auaxanec quiyim qanca'laxatec quena leuaxaiquipi quená'maq tai'a quiyim qanca'laxatec qai'neeta. 
1CO.15.21	Ma' dajo nelauaxa chicqochiquio' so 'oonoqui' qom, ca' 'nejem qai'neeta chicqochigui so liỹa qom quiyim ishit liỹa qanca'laxatec na leuaxaiquipi. 
1CO.15.22	Ca' chaqaida da 'neeta quiyim ná'ogue na qomyipi ileu, ma' na'deetau'a so Adán, ca' qai'neeta ná'ogue nca'leuec nqohin ná'maq na'deetau'a so Cristo. 
1CO.15.23	Qam quiñi 'óna ỹaatqata quecá'maq chi lalamaxat noỹaxanaxac. Qam só'maq Cristo só'maq 'au nca'leuec nqohin. Ime, ca lotqai qalam ná'maq lalamqateripi so Cristo, ma' liỹa rapil. 
1CO.15.24	Ca' ma'le, ca' novi' ca nqodoc. Ca ma'le, ca' so Cristo nopoxoỹaxajñi ná'ogue na lquesaxanaxa na ỹoreta'oguit relaataxantaquipi neta'allipi se re'xogui queda piguim. Ca hua'ñi, ca' ỹaanot da lo'ueenataxanaxac quiyim ỹoiquentac ná'ogue najo ñi qota'olec. 
1CO.15.25	Ma' so Cristo qaiyiita queetalec quiyim nashi, toco' ma' ỹovita ca na'xa'a quiyim ñi qota'a co'uelec nqai'en ná'ogue na npa'guenaxauaripi. 
1CO.15.26	Ca' só'maq pa'aatec pa'guenaxaua só'maq qanopoxoỹaxajñi, ca chaqaiso' so nelauaxa. 
1CO.15.27	Ma' ñi qota'a mashic pataxalec quiyim ỹoiquentac ná'ogue najo so Cristo. Qam ma' naua naneresañi na'qaatqa 'nerac quiyim qaipataxalec ná'ogue najo so'maxare, ca' ñi qota'a se ỹalego quena'maxare, ma' chaqaiñi ñí'maq pataxalec ná'ogue nanchaqaina so'maxare. 
1CO.15.28	Ca qam ma' ỹovita quiyim ime qaipataxalec ná'ogue quiyim ỹoiquentac so Cristo, ca' ma'le, ca chaqaiso só'maq Cristo, ma' llaalec ñi qota'a, ca' chi nañaanalta' quiñi qota'olec, ñí'maq chicqochigui quiyim qaipataxalec quiyim ỹoiquentac ná'ogue najo. Ca' quiyi, ca ñi qota'a ỹomata'ta' quiyim ỹoiquentac ná'ogue najo.
1CO.15.29	Chaqai da liỹa quiyim mashic 'ue na qanachilaxangui da 'neeta queca leuaxaic. ¿Chi'neco' ma' 'ne'teco' dajo? No'm se liỹa nca'leuec nqohin ná'maq mashic ileu, ¿chi'neco' ma' nañaanlco' quiyim qanachilaxan quena'maxare?
1CO.15.30	Chaqai ¿chi'neco' ma' qomi' hueetalgoto naua lichigue' naua na'xata' seuqatauguilo? 
1CO.15.31	Naua'que naua na'xata' seueta'guit da lichic so nelauaxa. Ca cá'maq dajo ỹaatqajam llic, 'nejem da ñitoonaxac ñitoonta'guelo qamiri, ma' mashic qamiri viilec so qara'gaxala' Jesucristo. 
1CO.15.32	Ỹim shiquiaxam ỹaatqajam seloguiỹa'e' na iseripi na'le quiyi Efeso; qam ¿nega'ỹo' ca ỹaueguec quedajo? No'm llic quiyim tot nca'leuec nqohin ná'maq mashic ileu, ca' ỹaatqajam 'chiñi quiyim llic da na'qaatec 'neetasa': “Squi'ỹaq, chaqai ñi'taq, ma' ma' nete'e, ca qareleu.”
1CO.15.33	Sqai 'xañiigue quiyim 'ue ca nayinaxaguii. 'Nejem da 'neeta da na'qaatec: “Ca qom se no'uen ishit na'axat ca no'uen no'ueenataxac ca liỹa.” 
1CO.15.34	Pilliu'a dá'maq chaalataxac co'teeta, se raỹaacotac, chaqai 'xañiñi da reualoxonqaishiguii, ma' 'ue na saqa' iuanapega ñi qota'a caqamiri. Ca' dajo shinac, qaiyi 'ue ca rayiloxohi.
1CO.15.35	Qam 'uo' ma'le ca renataxan: “¿Negue' cá'maq 'neeto' ma' liỹa qanca'laxatec na leuaxaiquipi? ¿Negue' ca 'neeto' ca loshicmaxa ỹantañi?” 
1CO.15.36	Dajo nenataxanaxac ỹaatqajam hualoxonaq, ma' quena' qoỹanñi aca nanecse ala, ca' aso nanecse se ishit ñaxat no'm saqa' ileu aso ala. 
1CO.15.37	Aca qoỹanñi mesqai acá'maq llaqtaxai, qasoota só'maq ala, no'm trigo loqo'm acanchaqaca liỹa ala. 
1CO.15.38	Ime, ca' ñi qota'a ỹaanem aso llaqtaxa cá'maq 'neeta ca no'ueenataxac añi 'oono'lli' nanecse, ipaquichigui nqai'en dá'maq chi no'ueenataxac. 
1CO.15.39	Mesqai ná'ogue na 'ueenataxac 'oonoqui'. Ca 'neeta na loshicmaxa na qom 'oonoqui' da no'ueenataxac, chaqai na iseripi lotqai ỹoqa'a, chaqai na ỹo lotqai ỹoqa'a, chaqai na nalliñipi lotqai ỹoqa'a. 
1CO.15.40	Chaqai qai'neeta 'ue na no'ueenataxac na hueeto'ot na piguim, chaqai quená'maq hueetalec na 'laua. Qam da loyac da no'ueenataxac ná'maq hueeto'ot na piguim sqai 'nejem na loyac na hueetalec na 'laua. 
1CO.15.41	Na lauaq añi ra'aasa mesqai 'nejem na lauaq ñi shiraigo, chaqai cana huaqajñi; caná'maq chi neuaqajñishaxaua qai'neeta ỹoricchi na lauaq cañi 'óna. 
1CO.15.42	Ca' chaqaida 'neeta ma' qanca'laxatec na leuaxaiquipi. Quená'maq qaishinñi tai'a quiyim sogui nichiga', qam cá'maq nca'leuec, ca tai'a quiyim tot ileu. 
1CO.15.43	Ca cá'maq qaishinñi qaica ca loyac, qam cá'maq qanca'laxatec ỹaatqajam 'ue da lemaqachic. Qaishinñi cá'maq qaica ca la'ñaxac, qam ma' qanca'laxatec, ca ỹaatqajam 'ue da lquesaxanaxa. 
1CO.15.44	Qaishinñi na re'qoochigui noshicmaxa, qam ma' qanca'laxatec, ca' na'al. 'Ue na noshicmaxa re'qoochigui, chaqai 'ue na noshicmaxa na'al.
1CO.15.45	Ca' chaqaida 'nerac naua nerecse' la'qaatqa ñi qota'a: “Só'maq 'auaxaic qom, leenaxat Adán, co'na' qaỹo'uet, ca qoỹanagui quiyim ỹaatqajam nca'leetauec nqohin.” Qam so Cristo só'maq pa'aatec Adán, ca' chaqaiso só'maq na'al só'maq ishit ca'laqataxan. 
1CO.15.46	Qam só'maq na'al mesqaiso só'maq 'auaxaic. Ta'ta'a dá'maq re'qoochigui, ca co'uaataxanta só'maq na'al. 
1CO.15.47	So 'auaxaic qom qaỹachigoxotaugui na 'laua, ca so'maxare 'lauasec. Qam só'maq co'uaataxanta qom, só'maq qara'gaxala', so'maxare chicqo'ot na piguim. 
1CO.15.48	Ca' da no'ueenataxac na loshicmaxa na qom quena 'laua 'nejem dá'maq no'ueenataxac so 'auaxaic qom, ma' na' qaỹo'uet, qaỹachigoxotaugui na 'laua. Chaqai dá'maq no'ueenataxac na piguim le'ec, ca 'nejem dá'maq no'ueenataxac só'maq qara'gaxala' chicqo'ot na piguim. 
1CO.15.49	Ca 'nejme' qomi' nagui sanqatañi da no'ueenataxac só'maq 'lauasec, ca' 'nejem qai'neeta cá'maq na'xa'a quiyim qomi' sanaxañi da no'ueenataxac só'maq piguimsec.
1CO.15.50	Ca dá'maq sahotaque sa'xatema qamiri ỹaqaỹa' 'neetasa': quená'maq re'qoochigui qaroshicmaxa, ma' ileu, se ishit inoxoneu'a ca lo'ueenataxanaxac ñi qota'a ñaqa naata, ma' quená'maq 'ue lqodoc se ishit ỹalecau'a ná'maq sqaica lqodoc. 
1CO.15.51	Qam sahotaque 'yiiñii dá'maq se re'xogui, ma' mesqai qomá'ogue qareleu, qam qomá'ogue ma'le qomi' qaỹadalaxate'. 
1CO.15.52	Qalaxam ỹaatqajam ne'laqataxanchiguiñi ma'le dajo, 'nejem ca quiyim nqatagoxoñi ca qom, ma' qaỹa'xaỹaque aso co'uaataxanta npe'taxanaxac. Ma' qaipe'taxanlecna, ca na leuaxaiquipi liỹa nca'leuec nqohin, ca' quiyi, ca tot ishit ileu. Qam qomi' chi qaỹadalaxate' qomi'. 
1CO.15.53	Ca quená'maq qaroshicmaxa ma' 'ue lqodoc, ca' ỹouen quiyim qoỹañigui cá'maq sqaica lqodoc. Chaqai ná'maq ileu, ca' ỹouen quiyim qoỹañigui cá'maq se ileu. 
1CO.15.54	Ca ná'maq qaroshicmaxa ma' 'ue lqodoc ỹovita quiyim qoỹañigui cá'maq sqaica lqodoc, chaqai ná'maq ileu qoỹañigui cá'maq se ileu, ca' ipaquichigui dá'maq 'nerac yaua naneresañi la'qaatqa ñi qota'a: “Da nelauaxa mashic qanaqajñi, ca qaiuagaxatac. 
1CO.15.55	Qami' nelauaxa, ¿hua'gue ca hueeta'gue ca rquesaxanaxa'e' quiyim qomi' qarque'maqachichi'? Qami' nelauaxa, ¿negue' ca hueeta'gue ca 'ñiisapega rquesaxanaxa'e' 'ñiisapega rauegaxan?” 
1CO.15.56	Dá'maq ỹachigoxotetapougui da lquesaxanaxa da nelauaxa quiyim qomi' que'maqachite', chaqaida dá'maq nasauaxaset, chaqai na lelaataxanaxaquipi ñi qota'a chaqaida dá'maq nqo'naxatec da lquesaxanaxa da nasauaxaset. 
1CO.15.57	Qalaxam nagui 'xoic da qana'aachic quiñi qota'a, ma' ỹaanema qomi' quiyim sauegaxanaq, chicqochigui nqai'en so qara'gaxala' Jesucristo.
1CO.15.58	Ca' vichiguiño' qamiri ñauochaxaua' ỹaqaỹa', sqaico' ca nqovilliguiỹaque, ỹaatqajam quiito'ot 'viichitac da lo'ueenataxanaxac so qara'gaxala'. Ma' qamiri 'yiiñita da ro'ueenataxanaxaguii quiyim 'ueenataxañitacot so'maxare, ma'le ỹaatqajam 'ue ca 'negue.
1CO.16.1	Qam quiyim 'viichii aca rotaanaxanqachii queca qarqaỹaripi qarpi'ỹaxauaripi, ca qaỹadenaxachichigui da ỹapaxaguinataxanaxac na' saanem ná'maq mashic icoñiguit da na'qaatec neeta'ñi yi' 'laua, leenaxat Galacia. 
1CO.16.2	Ca quena' ỹovire'oga ca 'auaxaic na'xa'a cayi semana, ca' quiñi 'óna caqamiri ỹa'ue aca ỹoỹoote'oga cacá'maq chi nalootau'a. Ca' ỹa'maxat, qaiyi se qaỹo'uet quiyim 'ue aca qalapon notaanaxanqate ma' sovitalo qamiri. 
1CO.16.3	Ca ma' sovitalo qamiri, ca' sa'vii caua qomi' selajtegue da Jerusalén quecauá'maq qomi' qanca'au'alo caqamiri. Ca' sa'ue aca ỹerecse, ca' i'xate' aca rotaanaxanqachii quiyi qarqaỹaripi neeta'anyi. 
1CO.16.4	Chaqai no'm qaỹouen quiyim ashic, ca' ñauequetecto ma'le caua'maxare.
1CO.16.5	Queda ỹicyaxac sahotaque shiquejlec ma'le yi 'laua, leenaxat Macedonia, ca ma' ime, ca saigue ma'le da Corinto. 
1CO.16.6	Sqoue sa'vii na'xata' sentauguilo qamiri, loqo'm ná'ogue na no'oomaxa sentauguilo qamiri. Ca ma' ime, ca' qamiri shichii yotauañii caca yinotaxaqui quecá'maq saigue ma'le. 
1CO.16.7	Ma' ỹim se sa'maxaren quiyim 'eco' chaqai sajalgoto qamiri. Ta'ta'a quiyim sa'vii caua na'xata' sentauguilo qamiri, no'm ỹasene'tem aỹim da ỹicyaxac ñi qara'gaxala'. 
1CO.16.8	Qam sahotaque sena'ñi na Efeso ỹovireta'oga ca na'xa'a, leenaxat Pentecostés. 
1CO.16.9	Ma' quena'maxare qaica ca yo'taxat quiyim so'ueenataxan, qaiyi 'xoic ca huelec so qara'gaxala', qam 'xoic na npa'guentac.
1CO.16.10	Ca no'm ỹovitalo qamiri ca Timoteo, nquipichiỹa'pegue' quiyim ỹa'maqachiguiñi nqai'ñii quiyim neetauguilo qamiri. Qaica ca huapigui lauel nqai'ñii, ma' ca'maxare qai'neeta ro'ueenataxantac queda lo'ueenataxanaxac so qara'gaxala', 'nejem aỹim. 
1CO.16.11	Vichiguiño' 'maxaraic quiyim qaica ca liỹoqa'piguit ca'maxare. Ta'ta'a quiyim otauañii queda llicyaxac, qaiyi qaicanqaida, ma' ỹim ñauaantaque ma' liỹareta'pe caua liỹa' qarqaỹa', qaiyi ñauañiguita.
1CO.16.12	Qam so qarqaỹa Apolos ỹaatqajam yipaca'a quiyim queguelo saua liỹa' qarqaỹa' quepegueto qamiri, qam sqai eec nagui. Qam eeco' ma' 'ue ca ledaaqa'.
1CO.16.13	Ỹaatqajam nelohitec, chaqai na'ñaxachii'tegue da rpi'ỹaxaguii. Na'maxachita, 'ñiitari' ca ỹale quesaxanaxaic. 
1CO.16.14	Quená'ogue ná'maq 'viichii ỹaatqajam quiichigui nqai'ñii da re'xorenataxanaxahi.
1CO.16.15	Ca' nagui qamiri ỹaqaỹa', mashic 'yiiñita na llaalqaipi ca Estéfanas ná'maq 'auaxaic icoñiguit da na'qaatec quená'maq na'ñi yi 'laua, leenaxat Acaya, chaqai mashic ỹaanec da la'qaatec quiyim ỹotauan na qarqaỹaripi ná'maq mashic icoñiguit da na'qaatec. 
1CO.16.16	Qam sahotaque quiyim qamiri na'xaỹaxañii'ta ca qom 'neete'm saua'maxare, chaqai ná'ogue ná'maq rotaanaxantac chaqai ro'ueenataxantac. 
1CO.16.17	Qam nagui ñitoontac, ma' novite' yaua Estéfanas, Fortunato chaqai ñi Acaico. Ma' yaua'maxare ỹo'ueete' ná'maq sqai shichii 'viichii, ma' sqaicaua qamiri. 
1CO.16.18	Ỹaatqajam nqo'naxatec da na'ñaaqataxac da ñachaalataxac, chaqai qamiri qai'neeta. Ca' qaỹa'deena'alo caua qomi' 'neete'm saua'maxare.
1CO.16.19	Na mashic icoñiguit da na'qaatec neeta'ñi na Asia ilatalo qamiri da liquinaxanaxac. Aquila chaqai Priscila chaqai na mashic icoñiguit da na'qaatec lapooqo' yi la'a' saua'maxare, caua'maxare ỹaatqajam 'xoic da liquinaxanaxac nelatalo qamiri, ma' qamiri lpi'ỹaxaua'. 
1CO.16.20	Ná'ogue na qarqaỹaripi ilatalo qamiri da liquinaxanaxac. Ca' ñi 'óna nqo'goq ma'le ca liỹa quiyim niquine'e', chaqai ỹaatqajam ne'xorenta'.
1CO.16.21	Aỹim Pablo selatalo qamiri da iquinaxanaxac, sahote'e ana chi ñapoquena quiyim shiriñi.
1CO.16.22	Ca no'm 'ue ca se nqo'ta so qara'gaxala' Jesucristo, ca ca'maxare hueetalec da chalego lecaic nouaxanaxaset. ¡Qami' qara'gaxala', ma'le sqaỹaloq rapilli'!
1CO.16.23	Ca' so qara'gaxala' Jesucristo ỹaanema qamiri ma'le ca no'uen qayicyaxaguii. 
1CO.16.24	Qamiá'ogue qamiri selatalo da i'xorenataxanaxa chicqo'ot so Cristo Jesús. Ajá'a, ca' chaqaida 'neeta dajo.
2CO.1.1	Aỹim Pablo, ma' ỹimo' loỹaxanaxat ñi qota'a, ỹauaaque quiyim aỹim lelaatec so Jesucristo. Nagui iỹaatac ñi qarqaỹa Timoteo. Ca' nagui, ca' selatalo qamiri ana ỹerecse, qamiri ỹaqaỹaripi, ma' mashic viilec ñi qota'a, ñiita'ñi na na'a' lodegaxat Corinto, chaqai ná'ogue ná'maq lalamaxaret ñi qota'a quená'ogue ná'maq neetalec yi 'laua, leenaxat Acaya. 
2CO.1.2	Sahotaque quiyim coñiguit da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
2CO.1.3	Semaqachinaq ñi qota'a, ñí'maq leta'a so qara'gaxala' Jesucristo, ma' chaqaiñi ñí'maq qareta'a qare'xoren, chaqai chaqaiñi ñí'maq qota'a ñí'maq se neme quiyim lo'daxatetapiguilo naua qovilli'. 
2CO.1.4	Ñi qota'a ñí'maq lo'daxachiguilo qovilli' quenaua'que naua qare'xoyaxaco, qaiyi qomi' seshitaq quiyim llo'daqainaq cá'maq 'ue ca le'xoric, saanqaem dá'maq 'nejem da lo'daqainataxanaxac ñi qota'a coqomi'. 
2CO.1.5	Ma' qai'neete' qomi' ỹaatqajam 'xoic lecaic da ñouanqau'a le'xoric so Cristo, qam qai'neeta ỹaatqajam lodegaxat da qana'ñaaqataxac chicqo'ot so'maxare. 
2CO.1.6	Vichiguiño' no'm 'ue ca qare'xoric qomi', ca 'eco' chaqaida chicqochigui quiyim qamiri 'ue ca na'ñaaqataxaguii chaqai da rca'laxahi. Chaqai no'm ñi qota'a ñí'maq ỹa'ñaxateta'pe qomi', ca' qaỹahotaque quiyim qamiri 'ue ca na'ñaaqataxaguii chaqai da rca'laxahi, qaiyi shichii neualaxaviñi'e' quiyim na'ñaxachiiguit ca re'xoriguii 'nejem ná'ogue ná'maq qare'xoric sovirqa'guit. 
2CO.1.7	Ma' qomi' ỹaatqajam ñaquitqatalgoto qamiri ma' sa'deenaq quiyim nouañiỹau'a da ne'xoric, chaqai qai'neeta nouañiỹau'a da qana'ñaaqataxac chicqo'ot ñi qota'a.
2CO.1.8	Qamiri ỹaqaỹa', qomi' sahoqotaque 'yiiñita quiyim 'xoic da qananaqataxac na' seuqata'ñi yi 'laua, leenaxat Asia. Da'maxare ỹaatqajam 'xoic lecaic da qane'guenaxac, ca mashic 'ec tot qaralo'guit, chaqai shinqatapega quiyim chaqaiyi lqodoc ca qanachaalataxac. 
2CO.1.9	Mashic shinqatari' ca paguec ca lasauaxaset quiyim tai'a nqohin ca lelauaxa. Qam dajo chi qanapaxaguinaxac, qaiyi paguec spi'ỹaaqa'a ñi qota'a ñí'maq ishit nca'laxatec ca mashic ileu, ca se ñpi'ỹaaqalta'. 
2CO.1.10	Qam ñi qota'a quepaqataxanlgoto qomi' chaqai ñaqai queeta quiyim quepaqataxanteguelgoto qomi' queda chalego lichic nelauaxa. Ca' chaqaiñi ñí'maq spa'xanqo'ot da qanaquitaxac quiyim queeta quepaqataxanteguelgoto qomi', 
2CO.1.11	chaqai no'm qamiri qarotauañii nqouagaxaintalgoto qomi'. Chaqai no'm 'xoic ca qom nqouagaxaintalgoto qomi', ca 'xoic ma'le ca ỹaanshiguim ma'le ca na'aachic quiñi qota'a queda lqouagaxa coqomi'.
2CO.1.12	Ca dá'maq ỹo'uet da qanetoonaxac 'neetasa': quiyim queda chi qano'ueenataxac sa'deenqata quiyim ña'maxatqata qolqatalec dá'maq ỹaatqajam leloxoỹaxac da na'qaatec na' ñaq salecqataugui ná'ogue na qomyipi quena 'laua, qam paguec na' salecqatauguilo qamiri. Ca' quedá'maq lqouagaxa ñi qota'a, ca qarotauantac quiyim shinqatari' dajo, qam dajo mesqai chicqaugui da chi qara'deenaxanaxa. 
2CO.1.13	Chaqai nauá'maq qoderecse qarelaata quiyim selataxalo qamiri, qaica quet cá'maq liỹa hueesalec, qainaata ná'maq qamiri shichii 'yiiñii quiyim taxailec. Ma' 'ue da ñaquitaxac quiyim 'yiiñita ca leloxoỹaxac, 
2CO.1.14	ma' mashic 'ue ná'maq hua'ñi ná'maq mashic 'yiiñita da leloxoỹaxac, qaiyi ma' 'ue ca na'xa'a novi' ca qara'gaxala' Jesús, ca netooñita'peguelo qomi', chaqai qaican ỹapaguec coqomi' ñitoonqata'peguelo qamiri.
2CO.1.15	Ca' 'eda dá'maq taateguelec da ipi'ỹaxac na'le. Ca' vichiguiño' 'ue da ỹa'deenataxanaxac quiyim 'au shicpegueto qamiri, qaiyi 'ue ca netoonaxaguii quiyim dos sovitalo qamiri. 
2CO.1.16	Sahotaque shiquejlgoto qamiri na' ñanaỹa'gue na Macedonia, chaqai ma' sopil, ca lotqai liỹa sovire'talo qamiri, qaiyi qamiri yotauañii quiyim sovira'gue dá'maq saỹa'gue Judea. 
2CO.1.17	¿Peeta'a se se'taxajño' dá'maq ỹa'deenataxanaxac na' shinac dajo? ¿Loqo'm 'ñiitapega quiyim soiquentac cá'maq shim so'uet, 'ñiitapega quiyim shinta cá'maq saqa' icoñiguit da na'qaatec quiyim 'naac hua', ncopaata lotqai 'naac 'e'? 
2CO.1.18	Qam ñi qota'a ỹa'deenta quiyim qomi' sqai shinqac caqamiri hua', ca' ncopaata lotqai shinqac 'e'. 
2CO.1.19	Ma' só'maq llaalec ñi qota'a, leenaxat Cristo Jesús, só'maq sa'xatqatac caqamiri quesaua iỹa' Silvano chaqai so Timoteo, se ỹauanapega quiyim 'naac hua', ca' ncopaata lotqai 'naac 'e'. Ma' dajo na'qaatec chicqo'ot so Cristo, da'maxare ỹaatqajam lliqueta. 
2CO.1.20	Ma' chaqaiso só'maq ipaquichiguilo nqai'ne' naua'que nauá'maq ỹachaxanta'pe ñi qota'a. Ca vichiguiño' quena' semaqachinaq ñi qota'a, chaqai chicqochigui so Cristo Jesús quiyim dá'ogue da qarasaataxac quiyim shinqac: “Ajá'a, chaqaida 'neeta dajo.” 
2CO.1.21	Ca' chaqaiñi ñí'maq qota'a ñí'maq quiyim qomi' chaqai qamiri sqai saxanaxauec so Cristo, chaqai chaqaiñi ñí'maq ỹo'uet quiyim qomi' lo'ueenataxanqajanqa. 
2CO.1.22	Chaqai chaqaiñi ñí'maq ỹo'uet ca letanec coqomi', ca' ỹanaguilo naua qare'taxanata ñi Espíritu Santo, ñí'maq i'taxajñi cá'maq seconaxaguit ma'le.
2CO.1.23	Qam no'm saqa' sovitalo qamiri quena Corinto quedá'maq chi ỹa'deenataxanaxac, ma' se sahotaque ca nouaxanaxashichii. Qam da'maxare ỹa'deenta ñi qota'a, ca no'm sqaida dajo, ca 'eno'chaqai qanaqat da ñachaalataxac. 
2CO.1.24	Ma' qomi' se sahoqotaque cá'maq sapaxaguinaxaque qamiri quiyim viilec, ma' mashic ỹa'maqachiguiñi da rpi'ỹaxaguii. Qaidaata quiyim sotauanaxai' qamiri, qaiyi noquic ca netoonaxaguii.
2CO.2.1	Ma' vichiguiño' sahotaque quiyim liỹa sovitalo qamiri, qam se sahotaque quiyim ca ỹoviraxac chicqaugui ca rachicoxohi. 
2CO.2.2	Ma' no'm ỹim chicqochigui ca rachicoxohi, ca ¿negue' cá'maq ỹo'uet quet ca ñitoonaxac? Qaqamita, qam so'uet ca rachicoxohi. 
2CO.2.3	Vichiguiño' selatalo na'le qamiri aso ilaata, ma' se sahotaque quiyim 'xoic ca ỹachicoxo quiyim sovitalo qamiri, ta'ta'a quiyim 'viichii quet ca ñitoonaxac quiyim salequetauguilo qamiri. Ma' ỹim sa'deenta quiyim ñitoontac, ca' qamiá'ogue qamiri ñitoonaxaua'. 
2CO.2.4	Ma' na' seretegueñi aso ilaata ỹaatqajam 'xoic da shinta chaqai da ỹachitachic, vire'ta quena' ñoỹentac. Qam na' shiriñi aso ilaata se sahotaque quiyim 'ue ca rachicoxohi, ta'ta'a quiyim 'yiiñii quiyim 'xoic da i'xorenataxanaxa caqamiri.
2CO.2.5	Qam no'm 'ue ca ỹo'uet ca nachicoxo, ca ca'maxare sqaỹimeta ỹo'uet ca ỹachicoxo, ma' qamiá'ogue qai'neeta, cocho'qui' 'ue da rachicoxohi. Qamiri shinac quiyim cocho'qui' rachigohi' nqai'ne' qamiri, qaiyi sqai paguec quiyim 'ec se sala'gue. 
2CO.2.6	Ca nouaxanaxaset 'viichii na'le cajo ỹale queca lapoxoguii, ca' nagui, ca nalootañi, yi, le'en. 
2CO.2.7	Ca' paguec la'maxa quiyim 'xoriñitac ca'maxare, palaxachii ca lasauaxaset, chaqai lo'daqaiñitac, 'neeto' caapeguem da lachicoxo. 
2CO.2.8	Vichiguiño' nagui liỹa yipaca'alo qamiri quiyim re'qoota nqai'ñii ca re'xorenataxanaxahi queca'maxare. 
2CO.2.9	Shiriñi na'le dajo caqamiri, qam sahotaque chi si'guiñii, qaiyi sa'den quiyim llic quiichi'nguilo naua ỹapaxaguinataxanaxaco. 
2CO.2.10	Ca' nagui cá'maq palaxachii ca lasauaxaset, ỹim qai'neeta sapalaxat ca lasauaxaset. Ma' cá'maq se'xoren quiyim 'ue ca ỹasauaxat, qam se'xoren, ma' sa'deentapegalo qamiri, ca da'maxare ỹauanchigui nqaishin so Cristo, 
2CO.2.11	qaiyi so na'ỹaapec qaica ca lligo coqomi', ma' sa'deenqachiguilo naua'que naua lco'ỹaxarico.
2CO.2.12	Ca na' sovita yi na'a' Troas, ca sa'xat da na'qaatec queso Cristo. Ca' quiyi'maxare, ca ỹaatqajam qaica ca yanaxat quiyim so'ueenataxanot so qara'gaxala'. 
2CO.2.13	Qam ỹaatqajam se ỹa'maxagui na iuel, ma' se seuana so qarqaỹa Tito. Vichiguiño' chi sa'ue da la'xaỹaxac na'le yi qomyipi, ca saigue da Macedonia.
2CO.2.14	Qam qomi' saanqot da qana'aachic ñi qota'a ñí'maq chicqochigui nqai'en so Cristo Jesús quiyim qomi' 'ue da qarquesaxanaxa, chaqai ỹachigoxochichiguilo qomi' quiyim qaỹa'den da na'qaatec queso'maxare. Qam da'maxare 'ec nqai'en ca lo'daxaraic lahita quiyim ỹaỹoxonec, ca' quelec na 'laua. 
2CO.2.15	Ma' qomi' shinqatari' ca lo'daxa lahita ca lichiinaxanaxat so Cristo quiyim ỹaanot ñi qota'a, dá'maq lahita quena' ỹaỹoxonec, ca' ỹoviraugui ná'maq mashic nca'leuec nqohin chaqai ná'maq ñaqai hueetaugui da no'maxac. 
2CO.2.16	Qam quená'maq ñaqai hueetaugui da no'maxac, dajo nichiinaxanaxat 'eco' ralauataxan da lahita, qam quená'maq mashic ca'laaxaic, 'nejem nqai'en ca lo'daxaraic lahita chicqaugui da nachaalataxac. Ca' ¿negue' queto' cá'maq nalootau'a dajo no'ueenataxanaxac? 
2CO.2.17	Qam qomi' mesqai 'ec semeenqata'pe naua la'qaatqa ñi qota'a, chaqai mesqai shinqata na liỹa ma' 'xoic na ỹashaxandec yaua na'qaatqa. Ta'ta'a quiyim qaraqamqata queda sa'xatqatac, ca ỹa'deente' qomi' ñi qota'a, ma' qomi' lelaatqa ñi'maxare quiyim so'ueenataxanqot so Cristo.
2CO.3.1	Ca quena' shinqac dajo, ca' ¿'ñiitapega quiyim chi liỹa ñoyagaxaqateguelta'? ¿Loqo'm sachoqota'alo qamiri aca lere nerecse qaromalate? ¿Loqo'm sashiilaxanqaque caqamiri quiyim 'viichii aca qaro'ueenataxanaxalate, qaiyi sadenaxataq na liỹaripi 'neetari' dajo? 
2CO.3.2	'E', ma' chaqaqamiri nauá'maq 'ec acá'maq lere qaro'ueenataxanaxalate souenqataque. Ma' qamiri 'nejem aca lere qoỹeretalgoto naua qare'taxanata, qaiyi ná'ogue na qomyipi ishit ỹa'den chaqai quiyim retaqalec. 
2CO.3.3	Ma' qamiri nauá'maq 'ec qamiri nelaata lerecse so Cristo quiyim qomi' sanaxauec. Ca' qamiri nelaata, qam se qoderaxana ca chaqai neraxanaxat, ta'ta'a só'maq ne'Espíritu ñi qota'a maq nca'leetauec. Najo nelaata se qoỹerelec ca qa', ma' qoỹerelgoto naua le'taxanata na qomyipi.
2CO.3.4	Qam ỹaatqajam shinqac dajo, ma' da qarpi'ỹaxac quiñi qota'a ỹaatqajam chicqochigui so Cristo. 
2CO.3.5	Mesqai chaqai chicqochiguilo qomi' ca qarquesaxanaxa quiyim 'ue ca so'ueetaq, ta'ta'a quiyim ná'ogue ná'maq so'ueetqatac chicqo'ot ñi qota'a. 
2CO.3.6	Ma' ñi'maxare ñí'maq chicqo'ot quiyim qomi' seshitaq sovirqau'a quiyim so'ueenataxanaq queda dalaxaic 'maqataxac. Da'maxare sqai 'nejem ca qoyiuelec chi naneretañi, ma' da'maxare chaqaida dá'maq dalaxaic chaalataxac chicqo'ot so Espíritu Santo. Na naqataxaquipi qoỹeretañi ỹo'uet ca lelauaxa ca qom, qam so Espíritu Santo ỹo'uet da nca'laxa.
2CO.3.7	Na naqataxaquipi chicqo'ot so Moisés, na'maxare qoỹeretalec so qa', ca' ỹaatqajam 'xoico' na'le na lauaq. Ca so Israel llaalqaipi se ishit ra'iichigui na lashic so Moisés, ma' 'ue na lauaq na lashic, qam so lauaq nqo'neeta'ta', vire'ta na' 'om. Qam co'na' novi' so naqataxaquipi ishit quiyim ralauataxan, ca' qaica 'nejem da lauaq, 
2CO.3.8	¡huose'queto' quiyim sqai paguec queto' ca lauaq dá'maq na'qaatec noviraxatalo qomi' so Espíritu Santo! 
2CO.3.9	Ca ná'maq naqataxaquipi ma' ishit ỹa'ue ca qanouaxanaxaset, ca 'xoico' na'le ca lauaq, ca ¡huose'queto' sqai paguec ca lauaq da la'qaatec ñi qota'a ma' mashic ỹa'xatema qomi' quiyim mashic qaica ca qarasauaxaset! 
2CO.3.10	Ma' so naqataxaquipi ỹaatqajam 'uo' na'le so lauaq, qam totqai 'nejem nagui quiyim qanaloqojñiguit dajo, ma' dajo paguec da lauaq. 
2CO.3.11	Ca no'm 'xoic lauaq só'maq sqaỹaloq imeho, ca' paguec cá'maq lauaq dá'maq sqaica ca lqodoc.
2CO.3.12	Ma' mashic 'ue da qanaquitaxac, ca' vichiguiño' ỹaatqajam se qaro'chaañi quedá'maq sa'xatqatac. 
2CO.3.13	Sqai shinqatari' so Moisés quiyim ỹahote'e so lapooque' na lashic, qaiyi so Israel llaalqaipi se iuañigui ma' nqo'neeta'ta' quiyim 'om ná'maq lauaq só'maq sqaỹaloq 'om. 
2CO.3.14	Qam saua'maxare se ỹa'deene' ca leloxoỹaxac na'le. Chaqai nagui qaiyiita quena' qaretaqalec so 'auaxaic 'maqataxac, ca' chaqaiso só'maq napoxonaxat só'maq quepaqataxan, ca' se ishit ỹa'yiinchigui ca leloxoỹaxac. Ma' so napoxonaxat saqa' qanaqat, ma' quiyim qanaqat, qam chicqochigui so Cristo quiyim nac so'maxare. 
2CO.3.15	Vire'ta nagui quena' qaretaqalgoto naua lerqa so Moisés, ñaqa 'ue so napoxonaxat, ca' se qaỹa'yiinchigui ca leloxoỹaxac. 
2CO.3.16	Qam ca qom no'm ỹaxanñi dajo, ca' quegue so qara'gaxala', ca' qanaqat so napoxonaxat. 
2CO.3.17	Ma' so qara'gaxala' chaqaiso só'maq Espíritu Santo, ca cá'maq hueeta'ñi so ne'Espíritu so qara'gaxala', ca' ỹaatqajam qaica canchaqaica, ỹaatqajam huaquichiguiñi. 
2CO.3.18	Vichiguiño' qomá'ogue mashic tot qaica ca lapooque' na qarashic, ca shinqatari' aca na'ỹoxolate quiyim re'qoota na lauaq so qara'gaxala', ca' ñoquiicqatauec quiyim shinqatam so Cristo, ma' noquiiquetauec dá'maq lauaq so'maxare coqomi'. Qam dajo ỹo'uet só'maq qara'gaxala', ma' Espíritu Santo.
2CO.4.1	Vichiguiño' se ỹauanapega quiyim qareualtegueñi, ma' ñi qota'a quedá'maq chi lqouagaxa, ca ỹaanema qomi' dajo no'ueenataxanaxac. 
2CO.4.2	Ná'maq qaỹo'uet, qam qoỹoxotetañi, ca' se seconaxaguit, chaqai ná'maq ỹo'uet ca nayiloxo. Se sayinaxanqatac, chaqai se saỹoxosoxonqasapeguec naua la'qaatqa ñi qota'a. Ta'ta'a quiyim qaidaata dá'maq lliqueta dá'maq sa'xatqatac, ca' canchaqaica quená'ogue na qomyipi qara'deenta, ca' dajo ỹa'ajantac ñi qota'a. 
2CO.4.3	Qam no'm se re'oq nqohin dá'maq sa'xatqatac na'qaatec chicqaugui da nca'laxa, dajo 'neeta, qam taỹalec ná'maq qomyipi tai'a quiyim palac nqohin. 
2CO.4.4	Ma' so na'ỹaapec se neuanñi nqai'en da la'deenataxanaxac, ca' sqai huelec, qaiyi se iuana da lauaq dá'maq ỹaatqajam no'uen na'qaatec re'oq nqai'en da lauaq so Cristo, ma' chaqaiso só'maq lqui'i nca'leetauec ñi qota'a. 
2CO.4.5	Ca' quena' sa'xatqatac dajo na'qaatec, se ña'xatqateguelta' qomi'. Ta'ta'a quiyim sa'xatqatac so Jesucristo quiyim chaqaiso só'maq qara'gaxala'. Qam coqomi', ca shinqac qomi' relaataxahi, quedá'maq le'xorenataxanaxa so Jesús. 
2CO.4.6	Ma' ñi qota'a ñí'maq nela' aso lcoỹeraxanaxaqui quiyim naviguec na'le queso napalaxa, chaqaiñi ñí'maq naviguec nqai'en aso lcoỹeraxanaxaqui cañi qare'taxanata, qaiyi seuanaxa da lauaq ñi qota'a quena' naviguec quena lashic so Jesucristo.
2CO.4.7	Qam dá'maq paguec lesega'a hueetagui na qaroshicmaxa, ná'maq 'ec aca chaqai 'ueena 'laua, qaiyi re'oq dá'maq chalego lecaic nquesaxanaxa chicqo'ot ñi qota'a, mesqai chaqai chicqauguilo qomi'. 
2CO.4.8	Ca 'eno'm 'xoic hueete'ogalo ná'maq sqalanqatac, se ỹauana quiyim se qaỹa'ue ca la'maqa'. Chaqai 'eno'm 'ue na qarachitachic, qam qaiyiita se neme da qanaquitaxac. 
2CO.4.9	Ca 'eno'm chaqai qaỹocanta'pe qomi', qam se qaỹalate' qomi'. Chaqai 'eno'm qanenaqaiñi qomi', qam se qareleu. 
2CO.4.10	Canchaqa saxague, qam se'xatqatac quena qaroshicmaxa da lelauaxa so Jesús, qaiyi re'oq qai'neeta coqomi' da nachaalataxac so'maxare. 
2CO.4.11	Ma' qomi' quiyim ñaq qarca'leetauec, qam naua'que naua na'xata' qariỹaategueñi da lichic quiyim 'ue ca qaralauat sauaxat so Jesús, qaiyi re'oq qai'neeta da nachaalataxac so Jesús quena qaroshicmaxa, ma' na'maxare 'ue ca lqodoc. 
2CO.4.12	Ca, ma' da nelauaxa ỹo'ueetetac dá'maq chi lo'ueenataxanaxac coqomi', qam da nca'laxa ỹo'ueetetac da chi lo'ueenataxanaxac caqamiri.
2CO.4.13	Naua naneresañi na'qaatqa 'nerac: “Seuelec, ca vichiguiño' setaqa.” Ca qomi', ma' chaqaida dá'maq 'neeta da qarpi'ỹaxac, seuaqlec qomi', ca' vichiguiño' sa'xataq. 
2CO.4.14	Ma' qomi' sa'deenaq ñi qota'a ñí'maq liỹa nca'laxatec na'le so qara'gaxala' Jesús queso lelauaxa, qai'neeta nca'laxaterec qomi' ma'le, 'nejem dá'maq 'ne'tegue na'le so Jesús. Ca' qariỹareta'pe qamiri ma' qarauega'a yí'maq neeta'ñi' ñi'maxare. 
2CO.4.15	Dá'ogue dajo mashic re'oq, ma' qaỹahotaque ca re'maxahi, qaiyi ma' 'xoic ca icoñiguit ca lqouagaxa ñi qota'a, ca qai'neeta 'xoic ca ỹaanshiguim ca na'aachic ma'le, ma' dajo taỹaugui quiyim qaimaqachin ñi qota'a.
2CO.4.16	Vichiguiño' se ỹauanapega quiyim qareualtegueñi. Ma' 'eno'm na qaroshicmaxa noquiiqueta'ta' da lquesaxanaxa, qam na qara'al noquiiquetashiguim naua'que naua na'xata'. 
2CO.4.17	Ma' dá'maq qare'xoric queda qanachaalataxac cocho'qui' chaqai sqaỹaloq ime'uegue. Ca' chaqaida dá'maq chicqochigui quiyim noviraqtoxoua' da lauaq sqaica ca lqodoc chaqai ỹapacauec, sqai 'nejem na qane'guenaxaquipi. 
2CO.4.18	Ma' qomi' se ya'ỹoxogui ná'maq re'qoochigui; ta'ta'a ná'maq se re'xogui. Ma' ná'maq re'qoochigui, chita'gue, ca' imeho; qam ná'maq se re'xogui, ca' qaica ca lqodoc.
2CO.5.1	Ma' qomi' sa'deenaq quiyim ma' imeho na qaroshicmaxa ma' 'nejem ca 'imec quiyim sqaỹaloq 'guiñi, qam ñi qota'a shi'gue ỹa'maxatetañi ca qara'a' sqaica lqodoc quena piguim, qam mese lo'ueenatec ca chaqai qom. 
2CO.5.2	Qam llic quiyim ñaq qarqauaxantegueri' najo qaroshicmaxa, se ỹa'maxagui na qouel, sahoqotaque quiyim qolaqpegue' yi qara'a' queda piguim, 
2CO.5.3	ca ỹapolgoto qomi' 'nejem ca nooỹac quena' qoỹanñi, qaiyi sqai senqatauec. 
2CO.5.4	Nagui ma' ñaqai senqataugui najo qouo' ma' chaqaina na qaroshicmaxa, ca' se ỹa'maxagui na qouel chaqai 'ue da qarachitachic. Qam se sahoqotaque quiyim qanaqat ná'maq ñaaue qaroshicmaxa. Dá'maq sahoqotaque 'neetasa': quiyim sanaxañi cá'maq dalaxaic qaroshicmaxa, qaiyi palac ná'maq qaroshicmaxa ma' ishit ileu, ca' ñigui cá'maq dalaxaic chaalataxac. 
2CO.5.5	Qam chaqaiñi ñí'maq qota'a ñí'maq ỹa'maxatesañi qomi' queda qanadalqataxac. Ca' ỹaanema qomi' so Espíritu Santo, ca' chaqaiso só'maq i'taxajñi cá'maq seconaxaguit ma'le.
2CO.5.6	Vichiguiño' se neme da qarpe'e, ma' sa'deenqata quiyim ñaq sqauaqategueri' quena qaroshicmaxa, ca spa'aaqatauec queca qara'a', ca' se qouora so qara'gaxala'. 
2CO.5.7	Ca qolqatalec da qarpi'ỹaxac, mesqai cá'maq re'qoochigui. 
2CO.5.8	Ca' ỹaatqajam 'ue da qanaquitaxac. Ca' sahoqotaque quiyim yi le'en quiyim sqauaqategueri' quena qaroshicmaxa, qaiyi qolaqpegue' so qara'gaxala', ca' qouora. 
2CO.5.9	Vichiguiño' 'ue da qareuogoxo, qaiyi nqo'talo qomi' so qara'gaxala', quiyim ma' tot qaicaua qomi', loqo'm ñaq sqauaqategueri'. 
2CO.5.10	Ma' qomá'ogue ñachaataxau'a ma'le cá'maq hua'ñi so Cristo quiyim imit na nasauaxaseteripi, ca' quiñi 'óna icoñiguit ca laseue' ca lo'ueenatec na' ñaq ỹouootegueri', 'maxaraic, loqo'm se ỹa'maxañi.
2CO.5.11	Vichiguiño' ma' sa'deenqata da leloxoỹaxac da nqolonaxa queso qara'gaxala', ca' 'ue da qareuogoxo quiyim qoyiuelec da na'qaatec quena qomyipi. Qam ñi qota'a shi'gue ỹa'den da shinqatari', chaqai 'ue da ñaquitaxac quiyim qamiri qai'neeta 'yiiñita da'maxare. 
2CO.5.12	Se sahoqotaque quiyim liỹa 'maxaraic ca sa'xatqatac, qam chi ña'xatqateguelta'. Ta'ta'a quiyim sahoqotaque nquipichiỹa'pegue' quiyim huaguii'chiguita qomi', qaiyi shichii quiyim 'ue ca 'xachii ma'le quená'maq chi nemaqajanteguelec da chi leloxoỹaxac ca re'qoochigui qom, qam mesqaida dá'maq hueetagui añi le'taxanata ca'maxare. 
2CO.5.13	Qam no'm 'ec qomi' hualoxona', ca chaqaida, qam quiñí'maq qota'a; chaqai no'm 'ec ñouoocqachiguiñi, ca chaqaida, qam caqamiri. 
2CO.5.14	Da le'xorenataxanaxa so Cristo ỹaatqajam qarela', ma' ỹaatqajam sa'deenqata quiyim 'oonoqui' so ileualec ná'ogue na qomyipi, vichiguiño' ná'ogue na'maxare 'ec ileu. 
2CO.5.15	So Cristo só'maq ileualec ná'ogue na qomyipi, qaiyi ná'maq nca'leetauec totqa taỹapegueu'a dá'maq chi nachaalataxac, ta'ta'a so'maxare, ma' ileualec chaqai liỹa nca'leuec nqohin. 
2CO.5.16	Vichiguiño' qomi' tot qaica quet cá'maq sa'deenqapega quecá'maq 'neetari' ca qom quena 'laua; ma' quesom sa'deenqatapega quen dá'maq 'neetari' so Cristo na' ñaq ỹouoxontac na 'laua, qam nagui tot qara'deenataxanaxac dajo queso'maxare. 
2CO.5.17	Ca' vichiguiño' cá'maq na'deetau'a so Cristo, ca' dalaxaic da no'ueenataxac; ime' cauá'maq ñaua'pe no'ueenataxaco, ca dalaxaic dá'ogue dá'maq nachaalataxac.
2CO.5.18	Ca' dá'ogue dajo chi ỹo'uet ñi qota'a ñí'maq chicqochigui nqai'en so Cristo quiyim seuacqa'chiguit ñi'maxare, chaqai ỹa'ue da laqataxac coqomi' quiyim ná'ogue na qomyipi huaqui'chiguit nqaishinaq ñi'maxare. 
2CO.5.19	Dá'maq qara'qaatec 'neetasa': quiyim so Cristo liỹaatac ñi qota'a na' ỹahotaque qareuaqui'chiguit ñi'maxare quená'ogue na qomyipi, qam ñi'maxare se ra'iitapigui na lasauaxaset na qomyipi. Ca' ỹamaxalgoto qomi' quiyim sichoxotqachigui da leloxoỹaxac dajo na'qaatec quiyim qareuaqui'chiguit ñi qota'a. 
2CO.5.20	Vichiguiño' qomi' sachigoxotqo'tot da qara'qaataxanaxac so Cristo, ca 'ec 'nejem quiyim ñi qota'a chicqochiguilo nqai'ne' qomi' quiyim ne'xoresentouguilo qamiri. Ca qomi' ñi'xoresenqa'toto qamiri chicqochigui nqaishinaq so Cristo: quiyim daañiỹaque quiyim huaqui'chiguita qamiri ñi qota'a. 
2CO.5.21	So Cristo ỹaatqajam qaica ca lasauaxaset. Qam ñi qota'a 'ec nqai'en ca sauaqhuaic sauaxate' qomi', qaiyi ma' qomi' ña'daqatau'a so Cristo, ca sovirqau'a dá'maq no'uen chaalataxac dá'maq ỹahotaque quiyim shinqatari' quet ñi qota'a.
2CO.6.1	Ca ma' qomi' lotaua' ñi qota'a queda lo'ueenataxanaxac, ca ñi'xoresenqa'toto qamiri sqa taiguit quiyim se nquipichiỹa'pegue' da lqouagaxa ñi qota'a dá'maq mashic ỹachaxanema qamiri. 
2CO.6.2	Ma' ñi'maxare quenaua la'qaatqa naneresañi 'naac:
2CO.6.2	So na'xa'a viichigui da ỹoqouagaxa, ña'xaỹaxane'ta qami';
2CO.6.2	chaqai so na'xa'a hueetougui da nca'laxa, ca sotauan qami'.
2CO.6.2	Ca' nagui viichigui dá'maq dajo lqouagaxa ñi qota'a, chaqai chaqaina najo na'xa'a hueetougui da nca'laxa.
2CO.6.3	Ca qaica quet cá'maq sahoqotaque quiyim 'ue quet ca 'ue ca ỹa'paxat, qaiyi qaica cá'maq se no'uen qaỹa'xat queda qaro'ueenataxanaxac. 
2CO.6.4	Ta'ta'a quiyim sahoqotaque quená'ogue ná'maq so'ueetaq re'oq nqai'ne' qomi' quiyim qomi' lelaatqa ñi qota'a, queda qareualaxavic quena' ña'ñaxatqata'piguit da qare'xoric, chaqai qarouenaxanaxa, chaqai na qananaqataxaquipi. 
2CO.6.5	Ma' mashic qaỹouaxanta'pe qomi', chaqai qaicoñite' qomi', chaqai qaỹoqocata'pe qomi', chaqai paguec da qaro'ueenataxanaxac, 'ue quen se selaqsoq, chaqai qarqopat. 
2CO.6.6	Chaqai re'oq qai'neeta nqaishinaq quiyim qomi' lelaatqa ñi qota'a quedá'maq 'maxaraic qano'ueenataxac, quiyí'maq qara'deenaxanaxa quedá'maq lliqueta, queda qareualaxavic, chaqai da qarqouagaxa, quedá'maq quiyim hueetauguilo qomi' so Espíritu Santo, chaqai dá'maq ỹaatqajam nachinchiguiñi qare'xorenataxanaxa, 
2CO.6.7	chaqai dá'maq qara'qaataxanaxac quedá'maq ỹaatqajam lliqueta na'qaatec, chaqai quedá'maq lquesaxanaxa ñi qota'a coqomi'. Chaqai so'goxonaxalo naua lo'goxonqate' dá'maq no'uen chaalataxac, quiyim squepaqataxanaxalo, loqo'm quiyim so'goxonaxalo. 
2CO.6.8	'Ue quen yi na'xa'a qaimaqachinta'pe qomi', chaqai 'ue quen yi na'xa'a se qaichira'pe qomi', chaqai 'ue quen yi na'xa'a 'maxaraic da qana'qaataxac, chaqai 'ue quen yi na'xa'a se no'uen da qohinac coqomi'. 'Ue quen 'ec qomi' 'maatqaqa nqohine', chaqai 'ue quen quiyim 'ec lliqueta nqohin dá'maq sa'xatqatac. 
2CO.6.9	'Ue quen 'ec sqai huanapogoxoua', chaqai 'ue quen 'ec ỹaatqajam qomi' neuanatqa. 'Ue quen seuqataugui da lichic quiyim 'ue ca qaralauat, qam ñaqai qomi' qarca'leetauec. 'Ue quen quiyim qaỹouaxanta'pe qomi', qam saqa' qaỹalauate' qomi'. 
2CO.6.10	'Eno'm sachicoqota, qam ñaqai qara'maqachiguiñi. 'Eno'm se'xorqata, qam 'xoic na 'ue nqaiyi nqaishinaq. 'Eno'm qaica ca yi coqomi', qam qaica cá'maq souenqataque quená'ogue.
2CO.6.11	Qamiri ỹaqaỹarolqa ñiỹa'ñi na Corinto, quena' 'ue sa'xataq caqamiri ỹaatqajam qaica ca soxotqategueñi, ma' sa'xatqata ná'ogue ná'maq hueetagui añi qare'taxanata. 
2CO.6.12	Caqamiri ỹaatqajam qaica ca soxotqategueñi qomi', qam qamiri nauá'maq 'ue na 'xochitegueñi coqomi'. 
2CO.6.13	Ca ñi'xoresentouguilo qamiri, shintari' ca neta'a quiyim ne'xoresentougui ca llaalqaipi, quiyim 'ñii'tegue dá'maq shintari' quiyim qaica ca huaagui nqai'ñii añi re'taxanatahi, 'nejem aỹim caqamiri.
2CO.6.14	'Neeto' rotauahi ca qom saqa' icoñiguit da na'qaatec. Ma' quiyi, ca' se natenta' qamiri. Ma' ¿negue' quet cá'maq 'neeta cá'maq 'maxaraic chaalataxac quiyim huaqata'guit ca se no'uen, chaqai ca 'ue ca lauaq huaqata'guit ca napalaxa? 
2CO.6.15	Chaqai ¿negue' cá'maq 'neeta quet quiyim neuojne'ejta' quet so Cristo queso na'ỹaapec? chaqai ¿negue' quet cá'maq 'neeta quiyim huaque'ejta' quet cá'maq saqa' icoñiguita yaua na'qaatqa quecá'maq mashic icoñiguita yaua na'qaatqa? 
2CO.6.16	¿Peeta'a ỹa'maqachiguiñi quiyim qoỹanaugui ca nashiilec nqolac ca 'imec qouagaxainaxaqui quiñi qota'a? 'E', ma' qomi' lauooto' ñi qota'a ñí'maq nca'leetauec. Ma' ñí'maq qota'a 'naac:
2CO.6.16	Sentaugui chaqai salequetaugui na'maxare;
2CO.6.16	ca' chaqaỹim ná'maq ỹim qota'olec quena'maxare,
2CO.6.16	chaqai na'maxare, ca ỹalamqateripi.
2CO.6.17	Ca vichiguiño' qai'neeta 'naac ñi qara'gaxala':
2CO.6.17	Oquii'e, noỹoochiuec quena'maxare;
2CO.6.17	sqai coñigui ná'maq napio'xot da chaalataxac.
2CO.6.17	Ca ma'le, ca' ỹim secoñiguita qamiri,
2CO.6.18	qaiyi ỹaatqajam ỹim qataa'i.
2CO.6.18	Chaqai qamiri, ca' qamiri ỹaalqaipi chaqai ỹaallipi,
2CO.6.18	'naac ñí'maq qara'gaxala' ñí'maq sqaica ca lqalanec.
2CO.7.1	Ca vichiguiño' qamiri ñauochaxaua' ỹaqaỹa', 'enaua nauá'maq qaỹachaxanta'pe coqomi'. Vichiguiño' se squeuocqau'a ná'ogue ná'maq ishit napio'xote' qomi' quena qaroshicmaxa, chaqai quena qara'al. Qaro'cha'a ñi qota'a, chaqai somatqo'ot da qanachaalataxac ñi'maxare.
2CO.7.2	Ca ¡ñaqai 'viichii ca qaredaaqa' cañi re'taxanatahi! Ma' sqaica quet cá'maq sque'maqachitaq chaqai quiyim 'ue ca ña'axataq, chaqai sqaica ca sayinqatac. 
2CO.7.3	Qam sqai shinac dajo, ca' sahotaque ca rasauaxashichii. Ma' shi'gue shinac caqamiri quiyim silliitaguilo qamiri añi i'taxanata, qamiá'ogue ica'laxaua' chaqai qamiri ilauaxaua'. 
2CO.7.4	Ỹaatqajam 'xoic da ñaquitaxac chaqai da ñitoonaxac caqamiri. Quená'ogue ná'maq qare'xorico, qam ỹaatqajam 'ue da qana'ñaaqataxac chaqai 'xoic da qanetoonaxac.
2CO.7.5	Shi'gue na' ñovitaxa na Macedonia ỹaatqajam qaica ca qanco'matqa'. Ta'ta'a quiyim 'ue da qananaqataxac quenaua'que nauá'maq sovirqa'guelo chaqai da qanoqogaxanataxac, ca vire'ta mashic ileuetapigui na qouel. 
2CO.7.6	Qam ñi qota'a ma' ishit ỹa'ñaxat cá'maq qaica ca la'ñaxac, ca' qara'ñaxat, chicqochigui nqai'en da loviraxac so Tito. 
2CO.7.7	Chaqai mesqaidaata da loviraxac so'maxare, ma' so'maxare ỹaatqajam 'ue da na'ñaaqataxac chicqauguilo qamiri. Ca so'maxare ra'qaataxantapegalo qomi' quiyim 'ue da rishoxohi quiyim liỹa huañiỹalo qomi', chaqai ỹa'xatetac da rachicoxohi quedá'maq 'ñiita caỹim. Ca' quedajo, ca' nqo'neuec da ñitoonaxac.
2CO.7.8	Acá'maq ilaata selatalo qamiri, 'eno'm ỹa'ue ca rachicoxohi, se yitogot nagui. Ma' mashic 'ue ca ñitogotaxa na' sa'den quiyim aca ilaata ỹo'uet ca rachicoxohi, qam sqaỹaloq ime'uegue. 
2CO.7.9	Qam nagui 'ue da ñitoonaxac, qam mesqai quecá'maq rachicoxohi. Ta'ta'a quiyim só'maq rachicoxohi ỹo'uet ca netogotaxahi. Ma' qamiri na'ñaxachiiguit da rachicoxohi, ca' chaqaida dá'maq ỹa'maxarenta ñi qota'a. Ca' quedajo, ca 'eco' qaicanqaida caqamiri. 
2CO.7.10	Ma' cá'maq nachicoxo quiyim qana'ñaxachiguit quiyim nqo'ta ñi qota'a, ca chicqaugui ca togotaxa, ca' re'oq nqai'en ca nca'laxa. Ca' sqai qanetogoteta'pegue. Qam da nachicoxo hueetalec na 'laua, ca chicqaugui da nelauaxa. 
2CO.7.11	Ca' qamiri 'ue da rachicoxohi, qam ỹa'maxarenta ñi qota'a. Qam ¡ñaqa 'ajñii nagui dá'maq chicqaugui! Ỹo'uet quiyim qamiri sqa saguiriñitac dajo, chaqai choxochita dá'maq 'neeto' na'le dajo, ma' ỹo'uet da ronogoxonaxaguii, chaqai 'ue da rqolonaxahi. Qam na' ime, ca' 'ue da rishoxohi quiyim liỹa huañiua', chaqai nipiichii quiyim 'viichii ca nouaxanaxaset cá'maq ỹo'uet cá'maq se no'uen. Ca' quedajo re'xoi' nqai'ne' qamiri quiyim sqaica ca rasauaxashichii. 
2CO.7.12	Ma' na' seretegueñi aso ilaata, mesqai hueetapigui iuel cá'maq qom ỹo'ueetetac ca se no'uen, loqo'm quecá'maq 'ue ca qohine'tegue. Ta'ta'a quiyim qamiri retañii quiyim ỹaatqajam 'ue da reuogoxohi coqomi', qam dajo ỹa'deenta ñi qota'a. 
2CO.7.13	Ca vichiguiño' lo'yichigui na qouel.
2CO.7.13	Qam quedajo lo'daxa qouel seconaxaguit, ca' 'ue da qanetoonaxac nqo'neuec na' seuanaxa so Tito ỹaatqajam netoontac. Ma' qamiá'ogue tauañitac, qaiyi qaica ca huapigui lauel. 
2CO.7.14	Ma' ỹim mesqai se ya'maxañi na' shinac queso Tito quiyim ñitoonta'peguelo qamiri. Ma' dá'ogue dá'maq shinqac na'le caqamiri ỹaatqajam lliqueta, chaqai qai'neeta lliqueta dá'maq shinqapega na'le so Tito quiyim ñitoonqata'guelo qamiri. 
2CO.7.15	Ca so'maxare paguec da lqo'iichi caqamiri quena' ỹo'lliinchi'chi qamiri, ma' 'viichiỹo' na'le cá'maq ỹahotaque, chaqai co'na' ỹovitalo qamiri, ca' quelolliỹa, ne'xorishiñita chaqai niñiiquishiñita. 
2CO.7.16	Ca' ỹaatqajam 'ue da ñitoonaxac, ma' ỹaatqajam naloochiguiñi da ñaquitaxac caqamiri.
2CO.8.1	Ca' nagui qamiri qarqaỹa', sahoqotaque sa'xataq da lqouagaxa ñi qota'a re'oq quená'maq icoñiguit da na'qaatec na'ñi na 'laua Macedonia. 
2CO.8.2	Ca ỹaatqajam 'ue da lqalaic, ma' 'xoic da ne'guenaxac, qam qaiyiita ỹa'maqatajlec. Ca 'eno'm 'xoratem', qam ỹaatqajam rachitaxanataxan, 'nejem ca nesallaxanqaipi. 
2CO.8.3	Ca ỹim sa'xat ma' ỹaatqajam seuanchigui yi'maxare, quiyim ỹahotaque rotaanaxan quená'ogue ná'maq nalootau'a, chaqai vire'ta quiyim ỹapacauec nqai'en ana lachitaxanataxanqate. 
2CO.8.4	Chaqai ỹaatqajam ipaca'alo qomi' quiyim seconaxaguit aca lotaanaxanqate quiyim qaỹotauan ca qarqaỹaripi. 
2CO.8.5	Ma' yi'maxare ỹo'uet dá'maq sqai huapigui qouel, ma' yi'maxare 'au nañaanot so qara'gaxala', ime, ca' qomi'. Ca' dajo ỹaatqajam chicqo'tot ñi qota'a. 
2CO.8.6	Ca' vichiguiño' qarepaca'a so Tito quiyim queetalec aná'maq lapoontac caqamiri, caná'maq notaanaxanqate shi'gue lapoontac so'maxare. 
2CO.8.7	Ma' qamiri qaica nqalañigui quená'ogue: queda rpi'ỹaxaguii, queda ra'maxahi quiyim paxaguinataxañii, chaqai 'ue da ra'deenaxanaxahi, chaqai da na'ñaaqataxaguii, queda re'xorenataxanaxahi coqomi'. Ca' vichiguiño' paguiỹauec quet queda 'ñiitari' queda re'naxanaxariguii.
2CO.8.8	Shinac dajo, qam se ilaataxanaxac. Ta'ta'a quiyim sahotaque 'yiiñii ca na'ñaaqataxac cá'maq riỹahi, qaiyi re'oq dá'maq re'xorenataxanaxahi ỹaatqajam 'chichiguiñi. 
2CO.8.9	Ma' shi'gue 'yiiñii da lqouagaxa so qara'gaxala' Jesucristo. Ma' so'maxare ỹaatqajam nesallaxanec, qam ne'xoresentam, ma' paguec da le'xorenataxanaxa caqamiri, qaiyi qamiri nesallaxanqa, chicqochigui dá'maq le'xoric so'maxare.
2CO.8.10	Saanec dajo ỹa'deenataxanaxac, qaiyi qaicanqaida caqamiri. Quiyim quedá'maq 'ñiitari' queso 'auaxaic ñaaxa, mesqaidaata quiyim 'viichii dajo, qam qai'neeta 'ue da reuogoxohi. 
2CO.8.11	Ca' nagui, ca' quiitalec da'maxare, chi ỹovireta'a quiyim machii. Ỹaatqajam se naqaguiñi nqai'ñii dá'maq 'ñiitari', quiyim 'ỹaañitac acá'maq ralohitau'a. 
2CO.8.12	Ma' ca qom no'm lliqueta da lamiaqnaxac, ca' ñi qota'a nqo'ta aca lame, qam acá'maq nalootau'a. Ma' ñi'maxare se roỹaxantaque acá'maq se qanalou'a.
2CO.8.13	Qam mesqaida quiyim viriỹau'a quet ca rouenaxanaxahi quiyim tauañitac ca riỹahi. 
2CO.8.14	Ca' dajo 'neeta quiyim na qomyipi dá'ogue da 'neetari' qaican ỹapaguec. Ca' nagui qamiri 'viichii cá'maq ỹouentaque na'maxare. Ca' ma'le sqoue quiyim ỹo'uet cá'maq viñitaque, qaiyi qamiá'ogue ralohi'ijta', qaica ca ỹapacauec. 
2CO.8.15	Ma' chaqaida dá'maq 'neete' yaua naneresañi la'qaatqa ñi qota'a: “Quecá'maq 'xoic ca lapoonecsec, qam sqaica ca naauec; chaqai quecá'maq cocho'qui' ca lapoonecsec, qaica ca ỹouentaque.”
2CO.8.16	Qam ña'aachic quiñi qota'a, ma' ñi'maxare viichigui nqai'en añi le'taxanata so Tito quiyim dá'ogue dá'maq shinta quiyim sotauane' qamiri. 
2CO.8.17	Ma' so'maxare ỹaatqajam icoñi'chiguit dá'maq ỹaqataxac, chaqai so'maxare ỹaatqajam 'ue da 'neeta caqamiri, ca' nagui, ca chi nanoiquentac quepegueto qamiri.
2CO.8.18	Liỹaatac nqaishinaq so Tito na 'óna qarqaỹa ná'maq no'uen da na'qaataxac quená'ogue na qarqaỹaripi queda no'uen lo'ueenataxanaxac queda na'qaatec chicqaugui da nca'laxa. 
2CO.8.19	Qam mesqaidaata dajo, ma' qai'neeta ná'maq qarqaỹaripi nca'au'a da'maxare quiyim qariỹaatac. Ca' qarotauan queda qarotaanaxanaxac quiyim semaqachinqatac so qara'gaxala' chaqai quiyim sichoxotaq dá'maq na'ñaaqataxaguii qamiri. 
2CO.8.20	Ma' sahoqotaque quiyim qaica ca qana'qaataxac se no'uen caná'maq llapoonqatac notaanaxanqate. 
2CO.8.21	Ma' qomi' sahoqotaque quiyim no'uen ca qana'qaataxac quedá'maq so'ueetaq, mesqaiñiita quiñí'maq qara'gaxala', qam qai'neeta quena qomyipi.
2CO.8.22	Ca' quedajo, ca' 'ue na liỹa qarqaỹa selaraq, quená'maq re'qoota da 'neeta, paguec nagui quiyim noquiiguec da 'neeta da lotaanaxanaxac caqamiri, ca pe'e'tegue. 
2CO.8.23	No'm 'ue ca renataxan queso Tito, ca 'ñiỹaco' quiyim ỹo'ueenataxanaxaua, qareuocqoteguelgoto qamiri; chaqai no'm 'ue ca renataxanque naua liỹa', ca 'ñiỹaco' quiyim qailate' quena qarqaỹaripi, chaqai imaqachinsac so Cristo. 
2CO.8.24	Ca vichiguiño', qaiyi ỹa'yiinchigui na qarqaỹaripi, ca' qamiri re'qoota nqai'ñii da re'xorenataxanaxahi quenaua'maxare, ca' ỹaatqajam 'chichiguiñi quiyim sa'maxarenqate' qamiri.
2CO.9.1	Qam da 'neeta ana notaanaxanqate quena' qailata ná'maq mashic icoñiguit da na'qaatec, ỹaatqajam se ipacaque shiriñi caqamiri. 
2CO.9.2	Ma' mashic sa'den quiyim 'maxaraic da 'ñiitari'. Ca' 'ue da ñitoonaxac quena' sa'xat dajo quena Macedonia laseripi quiyim qamiri ñiỹa'ñi na Acaya ỹaatqajam shi'gue ra'maxaitañi quiyim taanaxañii queso liỹa ñaaxa. Ca sham ná'ogue na na'ñi na Macedonia huatau'a dá'maq 'ñiitari' qamiri quiyim rotaanaxan. 
2CO.9.3	Ca vichiguiño' selate' naua qarqaỹa', qaiyi ỹaatqajam ipaquichigui dá'maq no'uen shinac caqamiri quedajo, qaiyi re'qoota quiyim ỹaatqajam na'maxachitañi quedá'maq shinac. 
2CO.9.4	'Ase' no'm 'ue ca ỹiỹa quena na'ñi na Macedonia, ca ỹoviralgoto qamiri quiyim se na'maxachitañi. Ca' 'ue ca qarayiloxo ma'le mashic shi'gue semaqachinqata'pe qamiri. Qam se sa'xataq cá'maq chi rayiloxohi queta'le qamiri. 
2CO.9.5	Ca' chaqaida dá'maq 'em quiyim ñi'xoresenqa'toto naua qarqaỹa' quiyim 'au quepegueto qamiri, ca' ỹotauane' qamiri quiyim nalogoñi acá'maq shi'gue 'ñiỹac lapooñitañi. Qaiyi acá'maq rapooñicshii ỹa'maqatañi, qaiyi re'qoota nqai'ñii cá'maq rqouagaxahi, qam mesqai quiyim qomi' qarque'guenataxanaxac caqamiri.
2CO.9.6	Ca' qamiri no'viñita'gue dajo: quiyim cá'maq sqalo ca ỹanñi, qai'neeta sqalo ca naqat; qam cá'maq 'xoic ca ỹanñi, qai'neeta 'xoic ca naqat. 
2CO.9.7	Ca 'óna ỹaan cá'maq nalootau'a viichigui añi le'taxanata; sqaica ca huapigui lauel, loqo'm chi nque'guenataxanaxac. Ma' ñi qota'a nqo'ta cá'maq huaquichiguiñi quiyim ramiaxan. 
2CO.9.8	Ñi'maxare ishit ỹaanema qamiri ná'ogue nanchaqaina ỹaleque'ejta' lqouagaxanaxat, qaiyi qaica ca viñitaque quenanchaqaina roviñiguii; chaqai paguec, qaiyi shichii taanaxañii quecanchaqaica 'maxaraic no'ueenataxanaxac. 
2CO.9.9	Ma' naua naneresañi la'qaatqa ñi qota'a ỹa'xate' ca huagaxaraic qom, 'neetasa':
2CO.9.9	Ỹachit na 'xoraiquipi,
2CO.9.9	ca dá'maq no'uen lo'ueenataxanaxac no'ueenaugui na'maxare.
2CO.9.10	Ñi qota'a, ma' ỹaan aca nanecse ala quiyim qoỹanñi, chaqai ca na'ic quiyim qaỹa'ic, ca ỹaanema qamiri ná'ogue nanchaqaina quiyim ñiiñi, chaqai quiyim ñaxat nqai'en ca qadañicshiguii, ca ỹovira'a quiyim 'xoic aca la nqai'en, qaiyi ma' qanaqat, ca 'xoic nqai'en ca lo'yaxanec no'ueenataxanaxac chicqochigui. 
2CO.9.11	Qaiyi ma'le, ca' ỹaleque'ejta' nanchaqaina 'ue caqamiri, ma' qamiri nesallaxanqa. Ma' 'ue ca rachitaxanataxanaxachii lari'ueguelo qomi', ca' ỹo'uet quiyim yi qarqaỹaripi ỹaanshiguim da na'aachic quiñi qota'a. 
2CO.9.12	Ma' quiyim saanaq anajo rotaanaxanqachii quena qarqaỹaripi, sqai saanqaem quiyim qaidaata 'ue ca louenaxanaxa. Qam qai'neeta so'ueetaq dajo, qaiyi yi qarqaỹaripi ỹaanshiguim da na'aachic quiñi qota'a. 
2CO.9.13	Ca yaua'maxare imaqachine' ma'le ñi qota'a, ma' quedajo rotaanaxanaxaguii, ca re'oq quiyim na'xaỹaxañii'ta da na'qaatec ỹa'xat so Cristo. Chaqai qai'neete' yaua'maxare imaqachine' ma'le ñi qota'a queda rqouagaxahi quiyi'maxare chaqai quená'ogue. 
2CO.9.14	Ca yi'maxare, ca nqouagaxaintalgoto qamiri ma'le, ma' 'xoic da lauochaxa ma'le caqamiri queda rqouagaxahi re'oq chicqo'ot ñi qota'a. 
2CO.9.15	Ca' ¡qomi' saanqot da qana'aachic ñi qota'a, ma' ñi'maxare 'xoic lecaic dá'maq qana'aachicyaxac qomi', ca' da'maxare se seshitaq sa'xataq cá'maq 'neeta da'maxare!
2CO.10.1	Aỹim Pablo, ñi'xoresentouguilo qamiri, sahote'e da neneequesenaxac chaqai da lqouagaxa so Cristo. Qohinaco' quen quiyim aỹim neneequesenaxai quena' salequetauguilo qamiri, qam ỹaatqajam quesaxañi naua ỹa'qaatqa quena' qoỹoqo'ta aỹim. 
2CO.10.2	Hua', qam ñi'xoresentouguilo qamiri nagui quiyim ma' sovitalo qamiri, totaxan 'viichiỹo' quiyim 'ue ca se sa'maxata'gue caqamiri quená'maq 'ue na inaqateguelgoto qomi' quená'maq chi lo'ueenataxanaxac na qom. Ca' ỹim ỹaatqajam sahotaque seloqoguita ma'le caua'maxare. 
2CO.10.3	Llic ma' qom qomi', qam se seloquiaqatac shinqajam na chaqai qom huelec na 'laua. 
2CO.10.4	Ma' nauá'maq qaro'goxonqate' sqai huerelec najo 'laua, ma' hueetagui da lquesaxanaxa ñi qota'a quiyim iuagaxatac canchaqaica nquesaxanaxa. 
2CO.10.5	Vichiguiño' qomi' seuagaxatqac ná'ogue nanchaqaina nasauaxaseteripi chaqai canchaqaica maqajnaxac quiyim ỹahotaque se qaỹa'den ñi qota'a. Chaqai ná'ogue ná'maq chi la'deenataxanaxac na qom saanqot so Cristo, qaiyi qana'xaỹaxana so'maxare. 
2CO.10.6	Chaqai qomi' sahoqotaque souaxanaq ná'ogue na se na'xaỹaxan, quiyima' ỹovita quiyim qamiri na'xaỹaxañita.
2CO.10.7	Qamiri ra'iitapigui na chaqai qom. Ca no'm 'ue ca 'neetapega ỹaatqajam queeta'pegue' so Cristo, ca qai'neeta retanta quiyim qomi' qai'neeta qolqata'pegue' so Cristo. 
2CO.10.8	Ma' ỹim 'eco' cocho'qui' 'ue da ipagaxallic quedá'maq lquesaxanaxa da qaro'ueenataxanaxac, qam qaica ca ñayiloxontaque, ma' só'maq qara'gaxala' nañaanoxorom, qaiyi 'ue ca qachaxataxaguii qamiri quená'maq se re'xogui, qam se sahoqotaque quiyim seuagaxatqa'pe qamiri. 
2CO.10.9	Se yqo'ta quiyim 'ec sqo'ỹoqochiteta'pe qamiri quiyim sahota'ahi naua ilaata. 
2CO.10.10	Ma' qohinaco' quen quiyim naua ỹerecse ilaata se nesatete' chaqai 'xoic da lquesaxanqa', qam quiyim aỹim salequetauo, ca se squesaxan chaqai da itaxaỹaxac sqaica nqo'ta. 
2CO.10.11	Qam cá'maq 'naac dajo, qai'neeta ỹa'den quiyim quedá'maq shinqatari' quenaua qara'qaatqa quena' sahoqai ana qarelaata quiyim qoỹore'talo qomi', chaqaida shinqata ma' 'ue ca so'ueetaq ma' salecqatauguilo qamiri.
2CO.10.12	Ma' qomi' se sahoqotaque quiyim shinqajam malam, loqo'm quiyim ñaloqojnaxaguit ca nachaalataxac ca qom no'uen ca ỹa'xatetac, qam chi na'xateteguelta'. Ma' dajo chi lo'maxac ca'maxare, ma' chi neguemaxateteguelta' chaqai quiñi 'óna chi naloqojonta'piguit da nachaalataxac ca liỹa. 
2CO.10.13	Ma' qomi' se sahoqotaque ñapacqalec cá'maq qomi' qoỹaanema, ma' ñi qota'a ñí'maq itan cá'maq lqodoc cá'maq qaro'ueenataxanqa'. Ma' chaqaiñi ñí'maq ỹo'uet quiyim ñovirqa'alo qamiri quena Corinto. 
2CO.10.14	Ca vichiguiño' se ñapacqalgoto naua lqodoco dá'maq qanañaanoxorom qaro'ueenataxanaxac. Ñapacqateguelgoto naua lqodoco da qaro'ueenataxanaxac quetaxan sqai shi'co' ñovirqa'talo qamiri. Qam qomi' nauá'maq 'au sovitaxalo qamiri na'le quiyim sa'xataq dá'maq na'qaatec na'qaataxac so Cristo. 
2CO.10.15	Chaqai se spa'axalec cá'maq shi'gue lo'ueenatec ca liỹa qom quiyim 'ec qaralamaxat. Ta'ta'a quiyim sahoqotaque nqo'neuec ca rpi'ỹaxaguii, ca nqo'neuec ca qaro'ueenataxanaxac caqamiri. Qam se ñapacqalec cá'maq lqodoc ná'maq qaro'ueenataxanqa'. 
2CO.10.16	Ca ma' ime, ca sahoqotaque ñqo'naxe'ogalo naua qoỹoqote'ogalo 'lauari quena ñiita'ñi, ca sa'xataq da na'qaatec chicqaugui da nca'laxa quená'maq paguec qoỹoqote'oga caqamiri, qam se sahoqotaque spa'axalec ca lo'ueenatec ca liỹa qom.
2CO.10.17	Ca no'm 'ue ca ỹahotaque nemaqajan, ca 'maxaraic nemaqajanlec so qara'gaxala'. 
2CO.10.18	Ma' cá'maq qom quiyim qaỹa'maxarenta, qam mesqaica ca chi na'xateteguelta'; ta'ta'a cá'maq qaimaqachin quiñí'maq qara'gaxala'.
2CO.11.1	¡Saxanchi' shichii quet quiyim cocho'qui' na'ñaxachiiguit da 'ec ñiualoxonqaishic! Quecanchaqai 'neeta, qam na'ñaxachiiguit aỹim. 
2CO.11.2	Ma' ỹim 'eco' 'ue da ico'ualaxanaxac caqamiri, qam dajo ico'ualaxanaxac ỹaatqajam chicqo'ot ñi qota'a. Ma' ỹim sahotaque so'naxanguita qamiri so Cristo, chaqai sahotaque sauegueu'alo qamiri so'maxare, 'nejem aca nequetegaxai se ỹauanapega 'on, ỹalamqa'chiguit ca loua. 
2CO.11.3	Qam quedá'maq 'ne'teco' na'le da lco'ỹaxaric so nanaic na' ỹachiguiñi aso Eva, ca 'eco' 'ue da ỹoqolonaxa ma' sqoue quiyim 'ue ca ỹachi'iñi qamiri qai'neeta. Ca ỹashaxanec da ra'deenataxanaxaguii, ca ỹoỹoote'ogalo qamiri quiyim sqai viilec so Cristo. 
2CO.11.4	Ma' qamiri ỹaatqajam na'ñaxachiiguit ná'maq ỹoviretape'ogalo qamiri ỹa'xatetac ca liỹa Jesús sqai 'nejem só'maq sa'xatqatac qomi', chaqai livillii'chiguit só'maq ỹoqa'a espíritu quesó'maq shi'gue coñiguit, chaqai da na'qaatec ỹoqa'a quedá'maq na'qaatec chicqaugui da nca'laxa shi'gue 'xaitapega. 
2CO.11.5	Ma' peeta'a se ỹapaquerauec caỹim ná'maq quiita'pegue' ná'maq 'naac napacalec na lelaatqaipi so Jesús. 
2CO.11.6	'Eno'm quedá'maq itaxaỹaxac sqailligueme' yalogoñi, qam mesqai quedá'maq ỹa'deenataxanaxac. Ca' dajo ỹaatqajam sichoxotqa'tema qamiri quená'ogue ná'maq so'ueetaq.
2CO.11.7	¿Loqo'm se ỹa'maxañi da shine'tegue na'le caqamiri na' sqaca nqaishin aca laseuete na' sa'xatetac caqamiri da na'qaatec chicqaugui da nca'laxa, ñineequesen sa'nquira, qaiyi ñanochishiguim qamiri? 
2CO.11.8	Ca' ỹim 'ec souootaxana'gue ana lam ná'maq liỹaripi shi'gue icoñiguit da na'qaatec na' secoñiguit aca ñishiuete, ca' souen na' sentauguilo qamiri. 
2CO.11.9	Chaqai na' 'ue ca ỹouenaxanaxa na' sentauguilo qamiri, qam sqaica ca so'taxatetac caqamiri. Ma' saua qarqaỹa' chigoqtegue da Macedonia nañaane' cá'maq souentaque. Qam 'ue da itelaxa quiyim 'ue ca so'taxatetac caqamiri. Ca' se neme chaqaida shintari'. 
2CO.11.10	Ỹaatqajam se'taxachichiguiñi quedá'maq shintari', quiyim sa'den dá'maq lliqueta chicqo'ot so Cristo, chaqai qai'neeta sa'den quiyim qaica ca ishit naqat da chicqochigui da ñitoonaxac quená'ogue na neetalec na 'laua Acaya. 
2CO.11.11	¿Chi'neco' ma' shi'ntegue dajo da ỹa'qaatec? ¿Loqo'm dá'maq quiyim se yqo'talo qamiri? Ñi qota'a ỹa'deenta quiyim ỹaatqajam yqo'talo qamiri.
2CO.11.12	Qam ỹim shiquetalec quiyim qaidaata dá'maq shintari' queda so'ueetetac, qaiyi qaica ca lligo ná'maq chi ỹahotaque cá'maq chicqochigui quiyim 'ue ca netoonaxac, 'nejme' qomi'. 
2CO.11.13	Qam mese nelaatqa queso Jesús, qam chi rayinaxanta'pe, no'ueetesagui quiyim 'ec lelaatqa so Cristo. 
2CO.11.14	Qam quedajo qaica ca qara'laaque, ma' so na'ỹaapec qai'neeta no'viichigui ca no'ueenataxac ca 'ec lelaatec ñi qota'a chicqashiguim, 'ue na lauaq. 
2CO.11.15	Ca vichiguiño' se qara'la'a quiyim ná'maq lelaatqaipi so'maxare chi ỹadenaxachichigui quiyim 'ec lo'yaxanec ca ỹo'ueetetac. Qam cá'maq nouaxanaxaset ma'le na'maxare qaipacqajanchigui ma'le ná'ogue ná'maq ỹo'ueetec.
2CO.11.16	Ca lotqai liỹa shinac: quiyim qaica ca 'neetapega ỹim hualoxonaq. Qam no'm chaqaida hueetapigui qavillii, qam yayaxañiỹac quiyim setaqa, shintari' meca hualoxonaq, qaiyi aỹim qai'neeta cocho'qui' 'ec 'ue da ñimaqajnaxac. 
2CO.11.17	Sa'xatetac dajo, qam se qailarilec queso qara'gaxala'. Ta'ta'a quiyim 'ec ỹim hualoxonaq, qam dajo taỹaugui quiyim ñimaqajan. 
2CO.11.18	Ma' mashic 'xoic ná'maq nemaqajanteguelec ná'maq hueetalec najo 'laua, ca' ỹim qai'neeta ñimaqajan. 
2CO.11.19	Ma' 'neetapigui qavillii ỹaatqajam qamiri 'deenaxanqachaqaqa, ca na'ñaxachiiguit ná'maq hualoxonyipi. 
2CO.11.20	Ma' qamiri na'ñaxachiiguit ná'maq ỹo'uet quiyim qamiri lelaatqa, loqo'm que'eetapiguilo qamiri, chaqai 'ec qamiri lalamaxarete', chaqai qaica ca ỹauaapigui qamiri, chaqai ỹouaxantapiguilo naua rashigori. 
2CO.11.21	'Eno'm 'ue da ỹayiloxo quiyim sa'xat dajo, qam ¡qaica ca qarquesaxanaxa quiyim shinqa'teguelo qamiri dajo!
2CO.11.21	Qam quecá'maq liỹa quiyim ishit ỹo'uet, ca' ỹim liỹa, 'eno'm quedá'maq ỹa'qaatec 'ec hualoxonqaishic. 
2CO.11.22	¿Na'maxare peeta'a hebreo laseripi? Ỹim liỹa. ¿Na'maxare chicqaugui so llaalqaipi so Israel? Ỹim qai'neeta. ¿Na'maxare lauaripi so Abraham? Ỹim qai'neeta. 
2CO.11.23	¿Na'maxare peeta'a lelaatqaipi so Cristo? Qam ỹim sapacauec quena'maxare, 'eno'm 'ec ỹim hualoxonaq quiyim shinac dajo. Ma' paguec da ỹo'ueenataxanaxac quena'maxare, paguec da ñouaxanaxac quena'maxare, chaqai paguec da ñcoñiitaxac, chaqai 'xoic seuetaugui da lichic da nelauaxa. 
2CO.11.24	Chaqai cinco qaỹa'ue da ñouaxanaxac quena judío laseripi quiyim ỹovi' treinta y nueve qayalashin. 
2CO.11.25	Chaqai tres qayouaxantac, qaỹahote'e ỹo'o qo'paq, chaqai 'óna qayinaqatac quena qa', chaqai tres iyinñi aca ñoqotetau'a qom lahi' huaxaỹaqse, chaqai 'óna na' seuetañigui aso huaaxai late'ogue', 'óna na'xa'a chaqai 'óna pe. 
2CO.11.26	Chaqai 'xoic na ỹouoxoc, ca' seuana na lichic ana lachiugue, chaqai lichic na cuataxairipi, chaqai na lichic na chi iuo' laseripi, chaqai na se iuo' laseripi. Chaqai seuana da lichic na na'aateripi, chaqai quena no'ueenaxa, chaqai ana huaaxai. Chaqai seuana na lichic ná'maq 'naac qarqaỹaripi, qam 'maatqaiquipi. 
2CO.11.27	Chaqai 'xoic na ỹo'ueenataxanaxac, chaqai da ñanaqataxac. Chaqai 'xoic se seshit quiyim selaq, chaqai 'xoic ỹoqopaaxa chaqai na ỹaquip. Chaqai 'xoic quiyim ñqopaaqachit, chaqai yalauat quen na no'oomaxa, chaqai sentauec qaica ca sanñi.
2CO.11.28	Nauajo, chaqai 'vii naua liỹa', qam naua'que naua na'xata' sa'deentapega ná'ogue ná'maq mashic icoñiguit da na'qaatec. 
2CO.11.29	Ma' no'm 'ue cá'maq ra'lliiñi, 'ec aỹim ná'maq sa'lliita. Chaqai no'm 'ue ca huaañi nqohin, ca' ỹim 'ue i'xoric queda ỹayiloxo, chaqai 'ue da iuel. 
2CO.11.30	Ca no'm 'ue ca maqajnaxac, ca' ỹim ñimaqajan, qam quedauajo ma' re'oq nqai'en quiyim qaica ca iquesaxanaxa. 
2CO.11.31	Ca' ñi qota'a, ñí'maq leta'a so qara'gaxala' Jesucristo, ma' ta'chiguit se neme quiyim qaimaqachin, ñi'maxare ỹa'den quiyim lliqueta dá'maq sa'xatetac. 
2CO.11.32	Ca na' seueta'ñi yi Damasco, ca só'maq nashi reloqota'a yi'maxare, lotaua só'maq ỹaatqajam nashi, leenaxat Aretas, ca ỹo'ueete' saua neloxoỹa' quiñaua lasomi' yi na'a', ma' ỹahotaque ycoñi'. 
2CO.11.33	Qam queetougui nqohin aỹim aso nqote so lquepaxaset yi na'a', qayilliitañigui aso canasto, ca' qayayit queso'maxare.
2CO.12.1	Ỹaatqajam qaica quet cá'maq 'negue ca qom no'm chi na'xateteguelta'. Qam ỹim dá'maq qayauanaxanaxanegue chaqai dá'maq ya'deenaxanaxanegue so qara'gaxala', ca sa'xat. 
2CO.12.2	Ỹim seuana so qom huelec so Cristo. Catorce ñaxari ỹovi' nagui quiyim so'maxare qaỹavicshi'ma ca piguim. Qam se sa'den quiyim imaashiguimo' so na'le, loqo'm 'e', qam qaiñiita ñi qota'a maq ỹa'den. 
2CO.12.3	Qam sa'den quiyim sojo ỹale qaỹauec, qam quiyim imaashiguim, loqo'm 'e', ca' dajo se sa'den. Qam qaiñiita ñi qota'a maq ỹa'den. 
2CO.12.4	Ca so'maxare qaỹauega yí'maq la'a' ná'maq mashic qanca'laxatec queda piguim. Ca co'na' hueeta'quera, ca' 'xaỹalo' saua na'qaatqa se qara'xaỹapegalo, chaqai qaica ca qom qaỹasene'tema quiyim ỹa'xate'. 
2CO.12.5	Ỹim seshiteta ñimaqajanlec ca qom 'nejem so'maxare, qam sqai chi ñimaqajantac. Ta'ta'a quiyim ñimaqajan, ma' ỹim qaica cá'maq iquesaxanaxa. 
2CO.12.6	Ma' quetqai chaqaỹim seshit quiyim lo'yaxanec ca sa'xatetac, qam chi ña'xateteguelta', ca' dajo mesqai 'ec chaqai hualoxonqaishic, ma' lliqueta quet dá'maq sa'xatetac. Qam sqai shine'tegue dajo, qaiyi qaica ca ỹapacqajnauec dá'maq la'ajnaxanaxac caỹim, loqo'm quecá'maq 'qaachigui ỹa'qaatec.
2CO.12.7	Ỹaatqajam chalego lecaic dajo iuanaxanaxac. Qam qaiyi sqai paguec ca ñimaqajnaxac, ca' qaỹa'ue so iueetaxanaxa mashic 'ec aca le qaỹa'deho quena ỹoshicmaxa na' noviriua' so lo'ueenataxanaxat so na'ỹaapec, ma' ỹahotaque quiyim ya'axat. 
2CO.12.8	Ca mashic ỹovi' tres sashiila so qara'gaxala' quiyim naqat sojo iueetaxanaxa. 
2CO.12.9	Qam so qara'gaxala' 'naac caỹim: “Da i'xorenataxanaxa mashic viisaxauot, ca' qaica quet cá'maq liỹa viñisaque. Ma' dá'maq iquesaxanaxa re'oq quena' cá'maq qom qaica ca lquesaxanaxa.” Ca' vichiguiño' ñitoon ma' ỹim sqaica ca iquesaxanaxa, qaiyi re'oq caỹim da lquesaxanaxa so Cristo. 
2CO.12.10	Vichiguiño' ñitoontac quena' qaica ca ỹa'ñaxac, chaqai quena' qayishiuentac, chaqai quena' 'ue da ỹouenaxanaxa, chaqai naua ñocanaxaco, chaqai na i'xoric quenaua ñanaqataxaco, sasouetapigui so Cristo. Ma' quena' paguec qaica ca iquesaxanaxa, ca ñauata'guit quiyim paguec ỹim quesaxanaxaic.
2CO.12.11	Ca' ỹim hualoxonaq ma' chi ña'xateteguelta' quedá'maq no'uen shintari', qam qamiri nauá'maq 'viichii quiyim shintari' dajo. Ma' qamiri quet nauá'maq lo'yaxanec cá'maq 'ñiỹac caỹim, ma' sqaica quet cá'maq 'neeta quiyim ỹapacauec quet ná'maq quiita'pegue' qamiri quená'maq 'naac napacalec na lelaatqaipi so Jesús, 'eno'm aỹim qaica ca shinegue. 
2CO.12.12	Ma' ỹaatqajam 'ue da iualaxavic na' so'ueenataxantac, sentauguilo qamiri. Na'le, ca re'oq na netanqaipi, chaqai na se qaiuanapega, chaqai na ỹo'uet da ne'laxa, ca' chaqaina ná'maq ichoxot quiyim ỹaatqajam llic ỹim lelaatec so Jesús. 
2CO.12.13	Ma' mesqaida quet quiyim se ñaloqojñiuo quet quená'maq liỹaripi shi'gue icoñiguit da na'qaatec. Qaidaata dá'maq quiyim ỹim qaica ca ñouoretac caqamiri. ¡Qam chi yi'xoriñio' ma'le, ma' shi'ntegue dajo na'le caqamiri!
2CO.12.14	Ca' nagui ña'maxatetañi quiyim shicpegueto qamiri. Ca ma'le, ca ỹovi' tres quiyim sovitalo qamiri. Qam se sahotaque quiyim 'ue ca so'taxatetac, ma' sqa shique ná'maq hueeto'oto qamiri, ma' qamiri nauá'maq shicpegueto. Ma' cá'maq neta'a lapoonaxanlec ca llaalqaipi cana lam, mesqai ca llaalqaipi lapoonaxanlec ca leta'a. 
2CO.12.15	Qam ỹaatqajam sahotaque quiyim somateto aná'maq ñishitetañi, vire'ta quiyim imeho qai'neeta da iquesaxanaxa. Ma' sahotaque quiyim ỹa'maxañi da nachaalataxaguii. Qam 'eco' quiyim paguec da ỹoqo'iichi caqamiri, ca' qamiri paguec se rqo'chiiua'.
2CO.12.16	Qam quiyim 'ue ca ỹa'deena'a quiyim qaica ca so'taxatetac caqamiri, ca qai'neeta 'naac quiyim chi ico'ỹaxaric quiyim sahotaque sayine' qamiri. 
2CO.12.17	¿Loqo'm 'ue ca sayinaxangui na' 'vii caua ỹale' selatalo qamiri? 
2CO.12.18	Ñi'xoresene'tot so Tito quiyim quepegueto na'le qamiri, chaqai 'ue so liỹa qarqaỹa sela' na'le quiyim liỹaatac nqaishin so'maxare. Ca ¿rayiñiỹo' na'le so Tito? ¿Mesqai qoma'que sa'maxatqa'tegue da shinqatari'? ¿Mesqai llic quiyim dá'ogue da shinqatari' queda qaro'ueenataxanaxac?
2CO.12.19	Loqo'm ¿'neetapigui qavillii quiyim ca 'óna qoshiiteguelec ca liỹa coqomi'? Qam mesqaida. Ta'ta'a quiyim dá'maq sa'xatqatac ỹa'deenta ñi qota'a, chaqai quiichigui nqaishinaq da leenaxat so Cristo. Qam qamiri ñauochaxaua' ỹaqaỹa', dá'ogue dajo taỹaugui quiyim nqo'ñishiguim ca llaxataxague' qamiri quena se re'xogui. 
2CO.12.20	Ma' ỹim 'ue da itelaxa quiyim ma' sovitalo qamiri 'neeto' lotqai sqai 'ñiitari' dá'maq sahotaque quiyim 'ñiitari' quet, chaqai 'neeto' ỹoqa'a ca shintari' ma' huañiua'. Ma' 'ue da ỹoqolonaxa quiyim ñaqai hueetauguilo qamiri quiyim se na'yiiñiỹata', npa'guiñita'ta', 'ohita'ta', na'aavitegueshiguim, la'axaqa lo'o', novirqataxanaxac, maqajnaxac, chaqai sqaica ca 'maqataxac. 
2CO.12.21	Chaqai 'ue da itelaxa quiyim ma' liỹa sovitalo qamiri, ca' ñi qota'olec ỹo'uet quiyim ñauata'guit ca ỹayiloxo nqai'en caqamiri, chaqai quiyim 'xoic ca ñoỹenlec caqamiri quiyim shi'gom na rasauaxashichii, chaqai saqa' 'xañiñi na napio'xot da chaalataxac, chaqai da dequenaxac, chaqai quiitalec na ramaanaxanaxahi quenanchaqaina.
2CO.13.1	Ca' nagui ma'le quenajo, ca' tres sovitalo qamiri. Qam ná'ogue nanchaqaina quena nasauaxaset quiyim qaỹa'xat, ỹouen quiyim ra'qaataxane' caua dos, loqo'm tres qomi'. 
2CO.13.2	Qam quená'maq shi'gue 'ue na lasauaxaset, chaqai quená'ogue na liỹaripi, nagui ma' ñaq qoỹoqo'ta ỹim, ca lotqai sopilalec da ỹaqataxac, 'nejem dá'maq shi'ntegue na' co'uaataxanaxaic salequetauguilo qamiri. Ca' nagui saho'te da ra'xaỹaxaguii: quiyim ma' sovitalo qamiri, ca' tot qaica quiyim 'ue quet ca liỹa se'xoren. 
2CO.13.3	Ca' yi hua'ñi ma'le, ca' 'yiiñii cá'maq michitaque ma' re'oq quiyim retaqaugui aỹim so Cristo. Qam so Cristo mesqaida quet quiyim qaica quet ca lquesaxanaxa quiyim 'ue ca 'ne'teguelo qamiri. Ta'ta'a quiyim ichoxot da lquesaxanaxa ma' hueetanguilo qamiri. 
2CO.13.4	Qam llic ma' so'maxare qaipateno 'ec quiyim qaica ca lquesaxanaxa, qam nachaatetaugui da lquesaxanaxa ñi qota'a. Ca' qomi' qai'neete' salecqau'a dajo quiyim qaica ca qarquesaxanaxa. Qam no'm ña'daqatau'a so'maxare, ca' hueetauguilo qomi' da lquesaxanaxa ñi qota'a, ma' salecqatauguilo qamiri.
2CO.13.5	Ca' chi na'ajñiỹalta' qamiri ma'le, qaiyi 'yiiñii quiyim ỹaatqajam llic 'ue ca rpi'ỹaxaguii. Ñaq ni'guiñiỹalta'. ¿Se retañio' quiyim so Jesucristo hueetauguilo qamiri? Ta'to'o' no'm sqai ỹaatqajam llic coñiguit da na'qaatec. 
2CO.13.6	Ca' vichiguiño' 'ue da qanaquitaxac quiyim retañii quiyim mesqai qomi' 'maatqaqa. 
2CO.13.7	Chaqai ñqouagaxainqatacot ñi qota'a, qaiyi qamiri sqo 'viichii ca se no'uen. Qam se sahoqotaque quiyim ñachaxanqatac quiyim qomi' ỹaatqajam llic dá'maq sa'xatqatac, qaidaata quiyim qomi' sahoqotaque quiyim 'viichii ca ỹa'maqachiguiñi, 'eno'm 'ec sqai llic cá'maq sa'xataq. 
2CO.13.8	Ma' qaica quet cá'maq shinaxague quiyim seloxoỹaxaguit dá'maq lliqueta na'qaatec, ta'ta'a quiyim sotauanaq. 
2CO.13.9	Vichiguiño' ñitoonaq quena' qaica ca qarquesaxanaxa, qam qamiri quesaxanaxaqa. Chaqai qolqatalec quiyim ñqouagaxainqatalgoto qamiri, qaiyi vire'to' ma' ralohichiguiñi. 
2CO.13.10	Shiriñi anajo ilaata ma' saqa' shicpegueto qamiri, qaiyi ma' sovitalo qamiri se souen caqamiri da nquesaxanaxa nañaañim so qara'gaxala', qaiyi nqo'ñishiguim ca llaxataxague' qamiri queda se re'xogui, qam se sahotaque seuagaxata'pe qamiri.
2CO.13.11	Qamiri ỹaqaỹa', nagui, ca' qaidaata quiyim no'uen ca qayicyaxaguii. Ỹaatqajam daañiỹaque ca la'maxa da chaalataxac, ỹa'maqachigui nqai'ñii na qavillii, niñiiquishiñitecta' queda ra'maxahi. Ca ñi qota'a chicqo'ot da na'maxa chaqai da ne'xorenataxanaxa hueetauguilo ma'le qamiri. 
2CO.13.12	Ca 'maxaraic quiyim ma' niquiñiỹata', ca' quiñi 'óna nqo'goq ca liỹa, chaqai ne'xoriñiỹata'. 
2CO.13.13	Ná'ogue ná'maq mashic icoñiguit da na'qaatec ila' da liquinaxanaxac caqamiri.
2CO.13.14	Chaqai coñiguit da lqouagaxa so qara'gaxala' Jesucristo, chaqai da le'xorenataxanaxa ñi qota'a, chaqai quiyim ỹalequetauguilo qamiri so Espíritu Santo. Ajá'a, ca' chaqaida 'neeta dajo.
GAL.1.1	Ỹim Pablo, ỹim lelaatec so Jesús. Sqaỹim lelaatec chaqai sqaỹim lca'acsec ca chaqai qomyipi; ta'ta'a quiyim chaqaiso so Jesucristo, chaqai ñi qota'olec ñí'maq liỹa nca'laxatec na'le so'maxare queso nelauaxa. 
GAL.1.2	Ỹim chaqai ná'ogue na iuoraripi qarqaỹaripi seraxañi anajo qarelaata quiyim tai'a ná'maq mashic icoñiguit da na'qaatec neetalec na 'laua Galacia. 
GAL.1.3	Sahotaque quiyim coñiguit da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo, 
GAL.1.4	só'maq nañaañiguit na'le da lelauaxa sauaxat naua qarasauaxasete', qaiyi nca'laxaterec qomi' quená'ogue na se no'uen huelec na 'laua. Ca' ipacqajanchigui dá'maq ỹahotaque ñi qota'olec coqomi'. 
GAL.1.5	Ca' vichiguiño' ¡se neme quiyim semaqachinqatac ñi qota'a! Ajá'a, ca' chaqaida dá'maq 'neeta dajo.
GAL.1.6	Ỹaatqajam chalego da i'laxa quiyim chita'gue chaqa'ma' sham lachii ñi qota'a, ma' chaqaiñi ñí'maq roỹaxanalo qomi', ỹachigoxochichigui da le'xorenataxanaxa so Cristo coqomi', chaqai quiyim quiita'pegue' dá'maq ỹoqa'a na'qaatec qohinac chicqaugui da nca'laxa. 
GAL.1.7	Mesqai llic quiyim 'ue quet ca liỹa na'qaatec chicqaugui quet ca nca'laxa. Dá'maq 'neeta ma' 'vii nauá'maq se ỹaqamaxate' qamiri, ca' ỹahotaque ỹaỹoqojnec dá'maq na'qaatec chicqaugui da nca'laxa chicqo'ot so Cristo. 
GAL.1.8	Qam no'm 'ue ca ỹa'xatema qamiri ca ỹoqa'a na'qaatec, quedá'maq na'qaatec chicqaugui da nca'laxa, ca ca'maxare qaỹa'ue ma'le ca ỹaatqajam lodegaxat nouaxanaxaset quiñi qota'a, 'eno'm chaqaỹim loqo'm ca qota'a lelaatec chicqashiguim. 
GAL.1.9	Da'maxare shi'gue sa'xatetac caqamiri, qam nagui lotqai liỹa shinac: Chaqai no'm 'ue ca ỹa'xatetac ca na'qaatec 'ec chicqaugui ca nca'laxa, qam ỹoqa'a quedá'maq shi'gue coñiguit, ca' ca'maxare qaỹa'ue ma'le ca chalego lecaic nouaxanaxaset.
GAL.1.10	Ca quena' shinac dajo, ca ¿peeta'a chi sahotaque ỹa'maxarenta ỹim na qomyipi, loqo'm ñi qota'a? Loqo'm ¿sahotaque yiuojonta na qomyipi? Ma' quet ñaq sahotaque quiyim ỹa'maxarenta ỹim na qomyipi, ca sqaỹim lelaatec so Cristo.
GAL.1.11	Qam qamiri ỹaqaỹa', dajo na'qaatec chicqaugui da nca'laxa, dá'maq sa'xatetac caqamiri, sahotaque quiyim 'yiiñii quiyim mesqai chi la'deenataxanaxac na qomyipi. 
GAL.1.12	Ma' se sachigoqto'ot ca qom, chaqai mesqaica ca yapaxaguinegue. Ta'ta'a quiyim chaqaiso so Jesucristo ya'deenaxanaxanegue da'maxare.
GAL.1.13	Qamiri shi'gue 'xahiteguelec dá'maq shintari' na' ñaqa shiquetalec dá'maq huelec na judioipi. Chaqai 'yiiñii da ỹonogoxonaxac quena' socanaxantapigui na mashic icoñiguit da la'qaatec ñi qota'olec, quiyim sahotaque ñalauajñi. 
GAL.1.14	Ca quedá'maq queetalec quiyim huelec na judioipi na' ñaq salequetaugui, ca 'xoic ná'maq quena chi ñaloxouaripi quená'maq chi iuo' laseripi ñapacalec, ma' ỹim ná'maq ỹaatqajam sa'maxate' nauá'maq lapaxaguinataxanaxaco so 'auaxaic qareta'allipi. 
GAL.1.15	Qam ỹimo' lca'acsec ñi qota'a na' saqa' ñi'qaañi, ca quedá'maq chalego lecaic le'xorenataxanaxa, ca' roỹaxañiua'. Ca' chaqaida 'ne'tegue co'na' ỹovita so laloqo', 
GAL.1.16	ca ỹo'uet quiyim seuana so llaalec, qaiyi sa'xat da na'qaatec chicqaugui da nca'laxa quená'maq mesqai judioipi. Qam cana' 'ue dajo, qaica ca shicpegue' quiyim senat. 
GAL.1.17	Vire'ta sqa saigue da Jerusalén quiyim ya'ỹa'alo saua 'auaxaqa caỹim lelaatqa so Jesús. Ta'ta'a quiyim se ñaỹaloxoren quiyim saigue da Arabia. Ca na' ime, ca' yapila yi Damasco.
GAL.1.18	Ca' sqa saigue da Jerusalén, ta'ta'a na' ime'ueque saua tres ñaxari. Ca na'le, ca seuana so Pedro, ca sento'ot so'maxare quesaua quince na'xata'. 
GAL.1.19	Qam qaica ca liỹa seuana queso liỹa lelaatqaipi so qara'gaxala', qaisoota so Jacobo só'maq lqaỹa so Jesús. 
GAL.1.20	Ỹaatqajam se'taxachichiguiñi quiyim ỹaatqajam lliqueta dá'maq seretegueñi caqamiri, chaqai dajo ỹa'deenta ñi qota'a.
GAL.1.21	Ca na' ime dajo, ca shicpegue' yi 'laua Siria chaqai yi Cilicia. 
GAL.1.22	Qam yi qarqaỹaripi, quiyí'maq shi'gue icoñiguit da na'qaatec queso Cristo quená'maq neetalec yi 'laua Judea, saqa' iuanapega aỹim. 
GAL.1.23	Ta'ta'a quiyim chaqai 'qaateguelco' quen aỹim co'quena' qohinac: “Só'maq ỹale ỹocanta'pe quen qomi' na'le, qam nagui ỹa'xatetac dá'maq leloxoỹaxac da npi'ỹaxac, dá'maq ỹahotaque iuagaxatac quen quesom.” 
GAL.1.24	Ca' qaimaqachintaco' quen ñi qota'a quedá'maq shintari'.
GAL.2.1	Ca na' ỹovite' catorce ñaxari, ca lotqai liỹa saigue da Jerusalén, iỹaatac so Bernabé, chaqai sauec so Tito. 
GAL.2.2	Saigue da'maxare, ma' ñi qota'a ỹa'ue so iuanaxanaxac quiyim saigue da'maxare. Ca na' seueta'ñi yi Jerusalén, ca' 'ue so netaxaỹaxac, qam qaỹoỹooteta'oga quesó'maq mashic qaỹa'yiinchigui na'gaxalateripi. Ca sa'xatema dá'maq 'neeta dá'maq na'qaatec chicqaugui da nca'laxa dá'maq sa'xatetac quena sqai judioipi. Shi'ntegue dajo, ma' se sa'maxaren quiyim sqaica ca 'negue nqohin dá'maq shi'gue so'ueetetac chaqai dá'maq so'ueetetac nagui. 
GAL.2.3	Qam vire'ta so Tito ma' ñauequeta'pegue' ma' so'maxare sqai judío le'ec, qam qaiyiita sqaica ca qohinapega quiyim qaỹa'ue quet ca netanaxaset na loshicmaxa. 
GAL.2.4	'Nesa ma' llic ma' 'vii naua sqai ỹaatqajam 'chichiriñi qarqaỹa' nalecqajansauguilo qomi', nañoxotesañi, ca ỹahosaque quiyim qaỹa'ue ca netanec na loshicmaxa. Na'maxare nalecqajno, qam chi na'ajnaxanaripi quiyim ỹa'ajan dá'maq shinqatari' quiyim qaica canchaqaica ma' ña'daqatau'a so Cristo Jesús, ca' ỹahotaque quiyim liỹa ñcoñiraxaguit na nelaataxanaxaquipi. 
GAL.2.5	Qam qomi' sqaica ma' qolaxa'ueguelo quet saua'maxare, ma' sahoqotaque quiyim qamiri sqai 'xañiuec dá'maq ỹaatqajam llicyaxac dá'maq na'qaatec chicqaugui da nca'laxa.
GAL.2.6	Ca' quiyauá'maq qaỹa'yiinchiguilo quiyim na'gaxalate' qaica ca ỹachaxane' dalaxaic napaxaguinataxanaxac caỹim, chaqai aỹim se ya'iitapigui cá'maq re'qoochigui 'neesari' yaua'maxare, ma' ñi qota'a se ra'iitapigui ca re'qoochigui 'ueenataxac. 
GAL.2.7	Ỹaatqajam ñaqa 'ue quet ca dalaxaic lapaxaguinataxanaxac caỹim. Ta'ta'a quiyim retane' quiyim chaqaiñi ñi qota'a ñí'maq yamaxalec quiyim sa'xat da na'qaatec chicqaugui da nca'laxa quena sqai judioipi, 'nejem da 'neeta queso Pedro quiyim qaỹamaxalec ỹa'xatem da na'qaatec na judioipi. 
GAL.2.8	Ca chaqaiñiita ñí'maq qota'a ỹo'uet quiyim aỹim nelaatec queso Jesús, qayilarelec na sqai judioipi, 'nejem so Pedro na' qailarelec na judioipi.
GAL.2.9	Vichiguiño' saua Jacobo, Pedro, chaqai so Juan, sauá'maq paguec na'gaxalate', ỹa'deenda'a quiyim chaqaiñi ñi qota'a nañaañim dajo no'ueenataxanaxac. Ca necona'guita na'le qomi', ỹim chaqai so Bernabé. Ca' dajo qaneconaxac netanec quiyim chaqai qomi' niỹa', chaqai qaỹa'maxarenta quiyim qomi' so'ueenataxanaxaugui na mesqai judioipi, ca' saua'maxare, ca ro'ueenataxandougui na judioipi. 
GAL.2.10	Ta'ta'a quiyim qatalo qomi' quiyim se scouaqa'e na 'xoraiquipi, qam dajo chaqaida dá'maq 'xoic iuogoxo quiyim so'uet.
GAL.2.11	Qam na' so Pedro quepegue' yi na'a' Antioquía, ca hua'anyi na'le, ca soviraqta'a, ma' ỹaatqajam se ỹa'maxañi dá'maq ỹo'ueetetac. 
GAL.2.12	Ma' na' ñaqai 'aueta lqui'ỹaxaua quen na sqai judioipi. Qam na' 'vii saua novite' ỹale' lelaatqa so Jacobo, ca' quiyi, ca noỹootec na'le so'maxare, ca tot lqui'ỹaxaua na sqai judioipi, ma' no'cha'a ná'maq ñaqai queetalec quiyim qaỹa'ue na netanaxaset na noshicmaxa. 
GAL.2.13	Ca só'maq liỹaripi judioipi mashic icoñiguit da na'qaatec que'uegue dá'maq ỹa'deenta se no'uen 'neetari' so Pedro, vire'ta so Bernabé que'uegue dá'maq 'neesari' saua'maxare. 
GAL.2.14	Qam na' seuanchigui dajo quiyim se nachiñiguit dá'maq ỹaatqajam leloxoỹaxac da na'qaatec chicqaugui da nca'laxa, ca' setaxaỹa'a so Pedro, iuanchigui nqaishin sá'ogue só'maq mashic icoñiguit da na'qaatec. Shinac: “Qami', ma' qami' judío le'ec, qam quesaua liỹa' na'xata' 'ñiisari' ca sqai judío le'ec, ca mesqai 'ñiisari' ca judío le'ec. Qam ¿chi'neco' ma' viisaque quiyim na mesqai judío ỹadenaxat da no'ueenataxac na judioipi?”
GAL.2.15	Qomi', qomi' llaalqa na judioipi, chaqai sqai qomi' sauaqhuaqa, sqai shinqata na liỹa ỹoreta'oguit qomyipi. 
GAL.2.16	Qam qaiyiita sa'deenaq quiyim qaica ca 'oonoqui' qaỹa'maxarenta quiñi qota'a ma' ỹo'ueetetac na naqataxaquipi chicqo'ot na'le so Moisés, ma' qaidaata quiyim qoyiuelec so Jesucristo. Ca vichiguiño' qomi' quiyim seuaqlec so Jesucristo, ca ỹa'maxarente' qomi' ñi qota'a chicqochigui da qarpi'ỹaxac, ca' sqai chicqaugui quiyim qomi' so'ueetqatac na naqataxaquipi. Ma' sqaica cá'maq ỹa'maxarenta ñi qota'a quiyim ỹo'ueetetac na naqataxaquipi.
GAL.2.17	Ca' nagui qomi' no'm sahoqotaque quiyim ỹa'maxarente' qomi' ñi qota'a chicqochigui nqai'en so Cristo, ca re'oq quiyim qomi' qai'neete' qomi' sauaqhuaqa, ca ¿peeta'a chaqaiso' só'maq Cristo só'maq ỹo'uet quiyim qomi' sauaqhuaqa? ¡'E', hua'iquet! 
GAL.2.18	Ma' no'm sosogui ná'maq naqataxaquipi, ime, ca lotqai liỹa ño'xonshiguim, ca' quiyi, ca ỹaatqajam 'ue ca ỹasauaxaset. 
GAL.2.19	Ma' ỹim 'ec shi'gue yileu, qaiyi sqaỹim lelaatec ná'maq naqataxaquipi chicqo'ot so Moisés. Ma' chaqaiso só'maq naqataxaquipi só'maq ỹo'uet quiyim yileu, qaiyi dá'maq ñachaalataxac taỹot ñi qota'a. 
GAL.2.20	Ma' ỹim 'eco' shi'gue yileu, iỹaatashiguim so Cristo na' qaipateno. Vichiguiño' ca mese ỹalamaxaret nagui dá'maq santañi ñachaalataxac, ca' chaqaiñi ñí'maq Cristo ñí'maq nachaatetaugui aỹim. Ca dá'maq ñachaalataxac nagui chicqochigui da ipi'ỹaxac queso llaalec ñi qota'a, ma' yi'xoren, ca nañaañiguit da lelauaxa caỹim. 
GAL.2.21	Ca se sa'maxaren quiyim lliỹoqa'piguit quet dá'maq lqouagaxa ñi qota'a. Ma' quet ishit ca 'óna quiyim qaỹa'maxarenta quiñi qota'a quiyim quiichi'nguilo naua naqataxaco chicqoro'ot so Moisés, ma' queta'le, ca' qaica quet ca 'negue da lelauaxa so Cristo.
GAL.3.1	¡Aicuéra caqamiri Galacia lase', ỹaatqajam qaico' ca ra'deenataxanaxaguii! ¿Nega'ỹo' cá'maq ỹachi'iñi qamiri quiyim sqai viilec dá'maq na'qaatec ỹaatqajam lliqueta? Ma' quesó'maq 'avichiguiñi qara'qaataxanaxac ỹaatqajam sachaxanqa'tema qamiri so Jesucristo na' qaipateno queso qo'paq. 
GAL.3.2	Ñigo' ñaqai 'xachiim aỹim nagui cá'maq 'neeta dajo: Na' 'viichitac da naqataxaquipi chicqo'ot so Moisés, ca ¿chicqochiquio' na'le quiyim coñiguit so Espíritu chicqo'ot ñi qota'a? loqo'm ¿chicqochigui na' viilec da na'qaatec 'xahichigui? 
GAL.3.3	Ca' ¿chi'negue queta' 'ec tot qaica ca ra'deenataxanaxaguii? ¿Loqo'm 'ñiitapega quiyim quedá'maq chi na'ñaaqataxaguii, ca nalogoñi nqai'ñii dá'maq nachaalataxaguii chicqo'ot so Espíritu? 
GAL.3.4	Ca ¿qaico' ca 'negue dá'maq 'em quiyim 'xoic da re'xoriguii? ¡Saxanchi' chaqaiyi quiyim 'ue quet ca 'negue caqamiri! 
GAL.3.5	Ñi qota'a na' ỹaanema qamiri so ne'Espíritu, chaqai na' ỹachaxan ná'maq ỹo'uet na ne'laxa huauguilo nqai'ne' qamiri, ca ¿chi'neco' ma' ỹo'uet dajo? Ñi'maxare ỹo'uet, qam sqai chicqaugui quiyim qamiri 'viichitac dá'maq 'naac na naqataxaquipi. Ta'ta'a quiyim viilec dá'maq 'xahichigui na'qaatec.
GAL.3.6	So Abraham ỹaatqajam 'uo' da lpi'ỹaxac quiñi qota'a, ca' quedajo lpi'ỹaxac chicqochigui quiyim ñi qota'a ỹa'maxarenta so'maxare. Ca ỹamata'gue huagaxaraic ỹale. 
GAL.3.7	Vichiguiño' 'maxaraic quiyim qamiri 'yiiñii quiyim ná'maq ỹaatqajam llaalqaipi so Abraham, chaqaina ná'maq 'ue na lpi'ỹaxac. 
GAL.3.8	Ma' naua naneresañi la'qaatqa ñi qota'a ma' shi'gue idaansa'a dajo quiyim qai'neeta ná'maq sqai judío laseripi, ca' ñi qota'a ỹa'maxarenta ma'le ná'maq 'ue ca lpi'ỹaxac. Ca' naua naneresañi na'qaatqa 'nerac queso Abraham quiyim: “Ná'ogue na ỹoreta'oguit qomyipi 'ue ma'le ca nqouagaxa chicqotougui aqami'.” 
GAL.3.9	Ca vichiguiño' cá'maq huelec, ca 'ue da nqouagaxa, 'nejem so Abraham ma' huelec ñi qota'a.
GAL.3.10	Ná'maq illiitagui da lpi'ỹaxac ná'maq naqataxaquipi chicqo'ot so Moisés, na'maxare tai'a dá'maq chalego lecaic nouaxanaxaset. Ma' naua naneresañi la'qaatqa ñi qota'a 'nerecsa': “Ná'ogue ná'maq se ipacqajñigui ná'ogue ná'maq naneretalec aso lere naneraxalate na naqataxaquipi, ca na'maxare hueetalec na chalego lecaic nouaxanaxaset quiñi qota'a.” 
GAL.3.11	Ca ỹaatqajam re'qoota quiyim qaica quet cá'maq qaỹa'maxarenta quiñi qota'a quiyim ỹo'ueetetac dá'maq 'naac na naqataxaquipi. Ma' naua naneresañi na'qaatqa 'neracsa': “Cá'maq ỹa'maxarenta ñi qota'a ca'lligui ma'le da lpi'ỹaxac.” 
GAL.3.12	Da naqataxaquipi chicqo'ot so Moisés se ỹalecqajno da npi'ỹaxac. Ta'ta'a quiyim 'naac: “Cá'maq ipacqajanchiguilo quiyim ỹo'ueete' naua'que nauajo, ca chicqaugui ma'le ca nachaalataxac.”
GAL.3.13	Qam so Cristo quepaqataxanlgoto qomi' quedá'maq chalego lecaic qanouaxanaxaset quet chicqochigui so naqataxaquipi, ma' so'maxare npa'xanguit dá'maq chalego lecaic nouaxanaxaset talgoto quet qomi'. Ma' naua naneresañi na'qaatqa 'neracsa': “Chalego lecaic ca nouaxanaxaset quiñi qota'a ná'ogue ná'maq qaicoñirashiguim queca qo'paq.” 
GAL.3.14	Ca 'uo' na'le dajo, qaiyi dá'maq lqouagaxa ñi qota'a ỹachaxantac na'le queso Abraham quiyim qoỹaanec quena mesqai judioipi, qam chicqochigui nqohin so Cristo Jesús; qaiyi qomá'ogue seconaxaguit so Espíritu Santo ỹachaxantac na'le ñi qota'a, chicqochigui nqai'en da qarpi'ỹaxac.
GAL.3.15	Qamiri ỹaqaỹa', sa'ue da saloqojnaxana chicqochigui nqaishin ca chi na'deenaxac ca chaqai qom, 'neetasa': Ca qom no'm na'deene'e' ca liỹa, ca ỹo'uet aca lere, ca illilec ca na'deenaxac. Ca ma' ime qoỹiriñi, ca' qaica ca ishit quiyim se qaipacqajñigui, chaqai se ishit qanqo'naxatec. 
GAL.3.16	Qam nagui retañite', ñi qota'a na' 'vii naua ỹachaxanta'pe queso Abraham chaqai queso llaalec, ca' naua nerecse' la'qaatqa ñi'maxare sqai 'nerac: “ca qachaalaxai'pi”, 'ec quiyim 'xoic ca qomyipi 'neetapega. Ta'ta'a quiyim 'naac: “ca qachaalqui'.” Ca' dajo 'oonoqui' cá'maq 'neetapega, ca cá'maq qohintapega chaqaiso so Cristo. 
GAL.3.17	Ca' quedá'maq shinac 'neetasa': Ñi qota'a na' ỹa'ue so na'deenaxac queso Abraham, ca' ỹaanec da la'qaatec quiyim ipacqajanchigui ma'le. Ca vichiguiño' so naqataxaquipi chicqochigui so Moisés novi' na' ime'ueque saua cuatrocientos treinta ñaxari, qa' tot ishit quiyim ỹosogui sojo 'deenaxac, quiyim se ipacqajñigui quet dá'maq ỹachaxantac na'le ñi qota'a. 
GAL.3.18	Ma' quetqai dá'maq lame ñi qota'a chicqochigui nqai'en da naqataxaquipi chicqo'ot so Moisés, ca' totqaida quet dá'maq qaỹachaxantac. Qam dá'maq 'neeta quiyim ñi qota'a ỹachaxantac dajo queso Abraham, qam qaca aca laseuete nqai'en.
GAL.3.19	Ca ¿nega'ỹo' cá'maq 'negue ná'maq naqataxaquipi chicqo'ot so Moisés? Qaỹoqoto' na'le, ma' qaỹahotaque quiyim ichoxot na nasauaxaseteripi. Ca ro'ueenataxan na'maxare, qam lqodoquiaqa' ma'le ma' novi' cajo ñaalec cá'maq 'em 'ue da qaỹachaxantac. Na naqataxaquipi na' qaỹa'xat, ca chicqochigui nqohin na nelaatqaipi piguim laseripi. Ca' so Moisés, ca' chi netaxaỹaxanqajnec. 
GAL.3.20	Qam se qaipacaque ca netaxaỹaxanqajnec quena' qana'deena'pegue' ca 'oonoqui' qom. Ma' ñi qota'a qaiñiita 'oonoqui'.
GAL.3.21	Ca dá'maq naqataxaquipi chicqo'ot so Moisés, ca ¿npa'guenaxauo' dá'maq ỹachaxantac na'le ñi qota'a? 'E', mesqaida. Ma' quet qoỹaaneco' na'le ca naqataxac quiyim ca'laqataxan, ca' qaishit queta'le quiyim 'ue ca qaỹa'maxarenta quiñi qota'a quiyim ỹo'uet cajo naqataxac. 
GAL.3.22	Qam nauá'maq naneresañi la'qaatqa ñi qota'a 'neracsa': ná'ogue na qom ncoñiiteguesec quena nasauaxaset. Ca' dajo 'neeta, ca' qaiyi quená'maq huelec, ca' ishit icoñiguit cá'maq ỹachaxantac ñi qota'a, chicqochigui nqai'en quiyim 'ue da lpi'ỹaxac queso Jesucristo.
GAL.3.23	Na' saqa' novi' da npi'ỹaxac, ca' na naqataxaquipi qarcoñiretari', nauaanta'a quiyim qaichoxot quiyim qaipi'ỹa'a so Jesucristo. 
GAL.3.24	Ca ná'maq naqataxaquipi pa'aalgoto qomi' quiyim reloxoỹa'alo qomi', 'neeta'guelo qomi' ca ñaaqolqai'. Ca' qarapaxaguin, toco' ma' novi' so Cristo, ca' ma' seuaxalec so'maxare, ca' qaỹa'maxarente' qomi' quiñi qota'a. 
GAL.3.25	Ca' nagui mashic novi' da npi'ỹaxac, ca tot reloxaỹa'alo qomi' na naqataxaquipi ma' 'ec ca napaxaguinataxanaq.
GAL.3.26	Ma' queda npi'ỹaxac, ca qamiá'ogue qamiri llaalqa ñi qota'a, ma' na'yiitau'a so Cristo Jesús. 
GAL.3.27	Qamiá'ogue ma' noxoñiu'a quiyim na'yiitau'a so Cristo na' qanachilaxane' qamiri, ca' quiyi, ca qoỹanaxanguilo qamiri dá'maq no'ueenataxac so'maxare, 'nejem nqohin ca re'qoochigui nooỹac. 
GAL.3.28	Ca' tot qaica quet cá'maq ỹoqa'a ca no'ueenataxac quena judío loqo'm quena sqai judío, loqo'm nelaatec loqo'm ca se nelaatec, loqo'm ca ỹale loqo'm aca 'aalo; ma' no'm na'yiitau'a so Cristo Jesús, ca' qamiá'ogue 'ec qamiri 'oonoqui'. 
GAL.3.29	Ca no'm qamiri lalamaxarete' so Cristo, ca' qamiri lalamaxarete' llaalqa so Abraham. Ca' coñiguit ma'le quiyim ralamaxarichii cá'maq ỹachaxantac ñi qota'a.
GAL.4.1	Dá'maq 'neeta dá'maq shinac 'neetasa': Ca ñaalec no'm qaỹahotaque taalec ca lesallaxa ca leta'a, qam no'm ñaqai noctoqui', ca ca'maxare 'nejem ca chi nelaatec, 'eno'm llic quiyim lalamaxaret cá'ogue. 
GAL.4.2	Qam 'ue na qom cochiitapega so'maxare, chaqai idaanteguelec dá'maq no'ueenataxac so'maxare, chi ỹovireta'a ca na'xa'a laloqojnec so leta'a. 
GAL.4.3	Ca' chaqaida 'neeta coqomi'. Ma' na' 'ec ñaqai qomi' ñaaqolqai', ca qomi' qolqata'ueguelo naua chaqai qom la'deenataxanaxaco hueesalec na 'laua. 
GAL.4.4	Qam na' ỹovita ca laloqo', ca' ñi qota'a nela' so llaalec, ne'qaañi nqai'en caso 'aalo, chicqotougui nqai'en na judioipi ma' hueetaugui da lapaxaguinataxanaxac na naqataxaquipi. 
GAL.4.5	'Neeta dajo na' novi', ma' ỹahotaque ỹosou'alo qomi' queda lcoñiitaxanaxac na naqataxaquipi, qaiyi ñi qota'a icoñi'chiguita qomi' quiyim ỹaatqajam qomi' lalamaxarete' llaalqa.
GAL.4.6	Ca' na' ichoxot ñi'maxare quiyim mashic qamiri llaalqa, ca' nelatalo qamiri so ne'Espíritu so llaalec quiyim tauguilo naua re'taxanatahi. Ca só'maq Espíritu roỹaxan, 'naacsa': “¡Qami' qota'olec!” 
GAL.4.7	Ca vichiguiño' nagui, ca' ỹaatqajam qami' llaalec ñi qota'a, ca totqai qami' na'ac. Ca ma' mashic qami' llaalec, ca ñi qota'a ỹaanem qami' ma'le ná'ogue ná'maq hueeto'ot ỹachaxantac, chicqochigui nqai'en so Cristo.
GAL.4.8	Quesom na' saqa' huañiỹapega ñi qota'a, ca' qamiri icoñiiteguese' ná'maq se re'xogui qanqouagaxaintacot, qam mese qota'olqaipi. 
GAL.4.9	Qam nagui mashic huañiỹa ñi qota'a, qam paguec la'maxa quiyim qohinac, ñi qota'a mashic ỹauanalo qamiri, ca ¿negue' quet cá'maq 'neeta quiyim lotqai pillii'ogalo quet naua napaxaguinataxanaxaco qaica ca lquesaxanqa', chaqai qaica ca 'netegue quiyim lotqai liỹa 'guiñiỹoto quiyim liỹa qamiri loiquenatqa? 
GAL.4.10	Ma' qamiri ñaqai 'viichitac quena' ỹovire'ga yi na'xa'a, shiriguiri, chaqai naua ñaxari. 
GAL.4.11	Ca 'xoic da ỹoqolonaxa quiyim dá'maq ỹo'ueenataxanaxac qaica ca 'negue caqamiri.
GAL.4.12	Qamiri ỹaqaỹa', ñi'xoresentouguilo qamiri quiyim 'ñiita maỹim, ma' ỹim shinta maqamiri. Mesqai 'ec quiyim 'ue quet ca sauaxachii caỹim. 
GAL.4.13	Ma' qamiri mashic shi'gue 'yiiñii dá'maq 'neeta, na' 'aueta sa'xat caqamiri da na'qaatec chicqaugui da nca'laxa. Shi'ntegue na'le dajo, ma' sauaxat 'ue ca hueetailec yalolaxa. 
GAL.4.14	Qam na' 'ue cajo yalolaxa, qam chi ñi'guenaxat. Qam mesqaida quiyim sqai coñiguit quet aỹim chaqai mese liỹoxoỹa'piguit aỹim. Ta'ta'a quiyim 'ñiita'gue aỹim ca chicqashiguim lelaatec ñi qota'a; 'ñiita'gue quiyim 'ec chaqaỹim só'maq Jesucristo. 
GAL.4.15	Ca ¿negue' cá'maq taico' na'le cajo netoonaxaguii? Ca' ỹim seshit quiyim so'uet ca ỹa'qaatec 'maxaraic caqamiri, 'neetasa': quetaxan qaishito' quiyim naqachii' naua chi nqochiri, ca 'ỹaañim aỹim, ca 'ec sqaica quet ca lqalaic. 
GAL.4.16	Ca' nagui, ca ¿'eco' qamiri ñpa'guenaxaua', quiyim ỹaatqajam llic dá'maq shinac caqamiri?
GAL.4.17	Ca' najo qomyipi ỹaatqajam 'xoic da naquitaxac caqamiri, qam se no'uen da 'neeta'pegue. Ma' dá'maq ỹahotaque quiyim ỹoỹoote'ogalo qamiri coqomi', ca' qaiyi ma'le, ca' pacqajñiỹauec naua'maxare. 
GAL.4.18	Hua' 'nesa, ma' lo'yaxanec quiyim qanaquita'a ca niỹa. Qam quiyim 'maxaraic cá'maq qohinta'pegue, ca' qoyiquetalec, qam mesqaidaata quena' salequetauguilo qamiri. 
GAL.4.19	Qamiri ỹaalqolqa, lotqai liỹa sovirau'a da nqui'ic caqamiri, shintari' aca 'aalo quena' shim ne'qaañi ca llaalec; qam shiquetalco' da i'xoric, vire'to' ma' nalogoñi quiyim 'ñiitari' so Cristo. 
GAL.4.20	¡Saxanchi' salequetauguilo qamiri nagui, qaiyi ỹoqa'a ca seloxoỹaxane'tegue ca sa'xat quiyim salequetauguilo qamiri, ma' ỹim ỹaatqajam tot sa'den ca shinta caqamiri!
GAL.4.21	Ma' qamiri viitaque quiyim 'guiñiỹot na naqataxaquipi chicqo'ot so Moisés, ñigo' ñaqai choxochim dajo: ¿Peeta'a sqa 'yiiñii dá'maq reloqo'tegue da 'naac dajo naqataxaquipi? 
GAL.4.22	Ma' 'naac quiyim so Abraham dooso' saua llaalqa: so 'óna llaalco' aso la'a, ca' so liỹa llaalec asó'maq lalamaxarete loua, ca so'maxare se na'á. 
GAL.4.23	Da ne'xaỹoqsoxoc so llaalec aso na'á ỹaatqajam chaqaida dá'maq ne'xaỹoqsoxoc ná'ogue ná'maq re'qoochigui ñaaqaipioqui'. Qam co'na' ne'qaañi só'maq llaalec aso se na'á, ca' ipaquichigui dá'maq ỹachaxantac na'le ñi qota'a. 
GAL.4.24	Ca' dajo, chi qaraloqojnaxañigui. Saua dos 'aalo ñiguilo nqohine' saua dos 'maqataxaco. 'Óna so quesaua 'deenaxaco ñigui nqohin aso quemaralec ladocai leenaxat Sinaí, ca' chaqaso só'maq ñigui nqohin aso Agar. Ca ná'maq hueetaugui sojo 'maqataxac ne'qaañi, qam tai'a quiyim na'ac. 
GAL.4.25	Ma' aso Agar ñigui nqohin aso quemaralec ladocai leenaxat Sinaí na'ñi yi Arabia. Ca' chaqaso asó'maq ñigui nqohin yí'maq Jerusalén nagui, ma' yijo na'a' nagui 'neetari' aca na'á, chaqai qai'neeta ná'ogue na llaalqaipi. 
GAL.4.26	Qam se na'á yí'maq Jerusalén hueeta'gue da piguim, ca' qomi', qomi' llaalqa yi'maxare. 
GAL.4.27	Ma' naua naneresañi la'qaatqa ñi qota'a 'neracsa':
GAL.4.27	Ỹaatqajam ra'maqaichiriñi qami' 'aalo ma' se co'ii', qami' ma' sqaica ca qachaalqui';
GAL.4.27	ỹaatqajam raualqai' ma'le queda netoonaxaqui', ma' qami' sqai huañirapega ca nqui'ic quiyim co'ii'.
GAL.4.27	Ma' cá'maq 'aalo nalate paguec ma'le ca llaalqaipi,
GAL.4.27	mesqai 'nejem aca 'aalo 'ue ca loua.
GAL.4.28	Qamiri ỹaqaỹa', qomi' llaalqa ñi qota'a ỹachaxanta'pe na'le, shinqajam so Isaac. 
GAL.4.29	Qam chaqaido' dá'maq 'neeto' na'le, quiyim só'maq ñaalec re'qoochigui da ne'xaỹoqsoxoc, ỹaatqajam ỹocanac só'maq liỹa ñaalec chicqo'ot da ne'xaỹoqsoxoc so Espíritu Santo, ca' chaqaida dá'maq 'neeta nagui qai'neeta coqomi'. 
GAL.4.30	Qam ¿negue' cá'maq 'nerac nauá'maq naneresañi na'qaatqa? Naua'maxare 'neracsa': “O'yirauec añí'maq na'á chaqai ñi llaalec, ma' ñí'maq llaalec añí'maq na'á se ishit quiyim nouanau'a ná'ogue ná'maq ỹa'maqatañi quiyim lalamaxaret nqohin ñí'maq llaalec ñí'maq llaalec añí'maq se na'á.” 
GAL.4.31	Ca chaqaida, qamiri ỹaqaỹa', mesqai qomi' llaalqa asó'maq na'á. Ta'ta'a quiyim qomi' llaalqa asó'maq se na'á.
GAL.5.1	So Cristo ỹosou'alo qomi', qaiyi qaica ca qarquepaxat. Ca' na'ñaxachii quiyim quiitalec quiyim qaica ca rquepaxachii, ca tot liỹa pilliu'a quiyim qamiri quet na'aqa.
GAL.5.2	Nagui, ca na'xaỹaxañiua'. Aỹim Pablo shinapegalo qamiri nagui, no'm 'maxariñita quiyim qaỹa'ue ca netanec na roshicmaxahi, ca' qaica ca 'negue nqai'ñii so Cristo. 
GAL.5.3	Ca vichiguiño' lotqai liỹa shinac dajo, quiyim canchaqaica qom no'm ỹa'ue ca netanec na loshicmaxa, ca' se ishit quiyim se ipacqajñigui ná'ogue ná'maq lelaataxanaxac so naqataxaquipi chicqo'ot so Moisés. 
GAL.5.4	Qamiri ma' 'ñiitapega quiyim ỹacoñi'chiguita qamiri ñi qota'a ma' 'viichitac na lelaataxanaxac na naqataxaquipi, ca' noỹoochiuec queso Cristo, chaqai noỹoochiuec queda le'xorenataxanaxa ñi qota'a. 
GAL.5.5	Ma' qomi' sachigoxotqochigui so Espíritu Santo chaqai da qarpi'ỹaxac, ca' 'ue da qanaquitaxac quiyim icoñi'chiguita qomi' ñi qota'a. 
GAL.5.6	Chaqai no'm ña'daqatau'a so Cristo Jesús, ca' qaica quet cá'maq 'negue ca qom quiyim 'ue ca netanec na loshicmaxa, loqo'm sqaica. Qam dá'maq paguec 'ue ca 'negue quiyim 'ue ca qarpi'ỹaxac, chaqai quiyim dajo qarpi'ỹaxac ỹo'uet quiyim ñi'xorenaqta'.
GAL.5.7	Qamiri ỹaatqajam 'maxaraic dá'maq 'ñiitari' na'le. Qam ¿nega'ỹo' cá'maq ỹo'uet quiyim totqai viilec dá'maq ỹaatqajam lliqueta? 
GAL.5.8	Dajo se lo'ueenataxanaxac ñi qota'a ñí'maq roỹaxanalo qamiri. 
GAL.5.9	'Neeto' lotqai couahi'e quiyim “'eno'm cocho'qui' ca quena pe'taxachigui na pan, qam ishit pe'taxachigui cá'ogue aca naqaulata.” 
GAL.5.10	Qam ỹim 'ue da ñaquitaxac queso qara'gaxala', chaqai caqamiri quiyim mesqai ỹoqa'a nqai'ñii ca ra'deenataxanaxaguii; qam ñi qota'a ỹa'ue ma'le ca nouaxanaxaset cá'maq canchaqaica sqai ỹaxana'pe qamiri.
GAL.5.11	Qamiri ỹaqaỹa', dá'maq 'neeta caỹim, ma' quetqai ñaqai shiqueteguelec quiyim qaỹa'ue ca netanec na loshicmaxa na qom, ca' se yocantac quet nagui na judioipi; ma' queta' 'neeta dajo, ca' dá'maq na'qaatec quet na' qaipateno so Cristo se ro'o quet nqai'en na judioipi. 
GAL.5.12	Qam quená'maq qomyipi sqai ỹaxana'pe qamiri quiyim ỹilenta'pe quiyim 'viichii ca netanaxaset na roshicmaxahi, ¡saxanchi' ná'ogue nichaxaic na chi loshicmaxa, ca' yi!
GAL.5.13	Ma' qamiri ỹaqaỹa' na' qaroỹaxanalo qamiri, qam ỹaatqajam qaỹahotaque qarosohiuec. Ta'to'o' no'm se nquipichilec dá'maq quiyim mashic qaỹosoorec qamiri, no'm pacqajñiỹauec quiyim quiita'pegue' da chi no'ueenataxac na qom. Ta'to'o' quiyim npa'xañii quiyim quiñi 'óna la'ac ca liỹa quedá'maq 'ñiitari' quiyim ne'xoriñiỹata'. 
GAL.5.14	Ma' ná'ogue na naqataxaquipi ỹomata'ta' da 'oonoqui' nelaataxanaxac: “Rauochitegue ca riỹa'e', 'nejem qami' quiyim chi nauochiralta'.” 
GAL.5.15	Qam no'm chi na'guiita'ta' qamiri, ca' quiñi 'óna ỹa'ic ca liỹa, ca richilliỹaño', 'ase' no'm 'ec chi nomachitañi na riỹaripi.
GAL.5.16	Dá'maq shinac caqamiri 'neetasa': Ỹaatqajam quiita'pegue' so Espíritu Santo, qaiyi sqai quiita'pegue' dá'maq chi no'ueenataxaguii. 
GAL.5.17	Ma' dá'maq chi no'ueenataxac ca qom, ca npa'guente'e' so Espíritu chicqo'ot ñi qota'a, chaqai so Espíritu se icoñiguit ca no'ueenataxac ca chaqai qom. Ma' naua'maxare se neuojonta', vichiguiño' sqai shichii 'viichii cá'maq viitaque. 
GAL.5.18	Qam no'm chaqaiso só'maq Espíritu só'maq ỹashaxanta'pe qamiri, ca totqai viito'ot da lelaataxanaxac na naqataxaquipi.
GAL.5.19	Ca' sqaica ca lqalaic quiyim qaỹa'den cá'maq ñaqai queeta'pegue' dá'maq chi no'ueenataxac, 'neetasa': lapaatapi'ñi' aca se loua, ỹo'ueetetac na rapio'qotaxan chaqai da lqo'itaxanqachic, 
GAL.5.20	chaqai nqouagaxaintacot na nqolaquipi, chaqai 'naxanaxai, chaqai da lauelgaxanaxac, lapetaxanaxac, chaqai da lco'ualaxanaxac, sqo ỹoxo'ña lauel, 'ue da naquitete'e quiyim 'ue ca ỹo'uet, chaqai lapoonta' na qomyipi quiyim ỹoỹoota'chi. 
GAL.5.21	Na'maxare pa'guenaxanaxai, lauataxanaxai, ne'taaxai, chaqai qui'ỹaaxai, chaqai 'ue na liỹa ỹo'ueetetac 'nejem dajo. Saqatalo qamiri, ma' shi'gue sa'xatetac dajo, quená'maq ñaq ỹo'ueetetac dajo, ca' se inoxona'a da lo'ueenataxanaxac ñi qota'a ma' ỹoiquentac ná'ogue najo.
GAL.5.22	Qam da llaqtaxac so Espíritu Santo queca qom 'neetasa': ne'xorenataxanaxa, toonaxac, na'maxa, neualaxavic, nauotaxanqachic, neuagaxaric, chaqai naqamaxa, 
GAL.5.23	se nemaqajnaxai, chaqai netelalta'. Ca' qaica quet cá'maq naqataxac ishit quepaxate' nauajo. 
GAL.5.24	Chaqai ná'maq mashic lalamaxaret so Cristo, shi'gue 'ec pateno na loshicmaxa queso npatenaxala', liỹaatashiguim ná'ogue ná'maq chi lqo'itaxanqachic chaqai ná'maq loiquipi. 
GAL.5.25	Ma' dá'maq qanachaalataxac chicqo'ot so Espíritu, ca' qai'neeta saxanqac só'maq Espíritu quiyim qarashaxantac quecá'maq so'ueetaq.
GAL.5.26	Sqai qomi' nemaqajnaxaqa, chaqai mesqai ñapetqata'ta', chaqai mesqai ñpa'guenqata'ta'.
GAL.6.1	Qamiri ỹaqaỹa', no'm 'ue ca 'óna caqamiri ỹo'ma'guit ca lasauaxaset, ca' qamii ma' mashic ta'ñiguilo so Espíritu, ca' tauañii, qaiyi ne'laxashiguim. Qam chicqochigui nqai'ñii añi re'taxanatahi ca neneequesenaxaguii. Chaqai ca 'óna no'm ỹo'uet, qam netelañi, 'neeto' lotqai ca'maxare qai'neeta qai'guen. 
GAL.6.2	Quiñi 'óna notauante'e' queca li'ỹaac ca liỹa, ca cá'maq ipacqajanchigui dajo, ca' ỹomachigui da lelaataxanaxac so Cristo.
GAL.6.3	Ma' no'm 'ue ca 'neetapigui lauel quiyim 'ue ca 'negue, quiyim qaica ca 'negue, ca' ca'maxare chi nayinteguelta'. 
GAL.6.4	Ca' quiñi 'óna chi nimitalta' quedá'maq chi no'ueenataxac, ca' quiyi, ca nauata'guit no'm ỹa'maqachiguiñi, qam quiyim queda chi no'ueenataxac, qam mesqai queca liỹa. 
GAL.6.5	Ma' quiñi 'óna i'xatetegueri' cá'maq chi li'ỹaac.
GAL.6.6	Qam cá'maq qaỹapaxaguinegue da la'qaatec ñi qota'a, ca' nouane'te' ca napaxaguinatqo' quecanchaqaica louenec.
GAL.6.7	'Neeto' chi nayiñiteguelta', ma' qaica ca ishit iualaxainari' ñi qota'a. Ma' cá'maq ỹanñi ca qom, ca' chaqaica cá'maq naqat ma'le ca laỹaxac. 
GAL.6.8	No'm 'ue ca qom ỹanñi dá'maq chi lqo'itaxanqachic na loshicmaxa, ca' dajo no'ueenataxac ỹo'uet ma'le quiyim naqat ca chi lelauaxa. Qam cá'maq ỹanñi cá'maq ỹahotaque so Espíritu Santo, ca' so'maxare ỹaanem quiyim naqat ca'maxare dá'maq chi lca'laxa sqaica ca lqodoc. 
GAL.6.9	Ca' vichiguiño' 'maxaraic quiyim se qarco'te'guesop quiyim so'ueetqatac ca ỹa'maqachiguiñi; ca no'm se qarco'teuec, ca ma' ỹovita ca laloqo', ca seconaxaguit ca laseue' cá'maq so'ueetqatac. 
GAL.6.10	Vichiguiño' quiyim 'ue ca seshitaq so'ueetaq, ca 'ue ca so'ueetaq ỹa'maqachiguiñi quená'ogue na qomyipi, qam paguec quená'maq chi qarpi'ỹaxauaripi.
GAL.6.11	Ñaqai 'ajñii naua lecaigue' nauá'maq chaqai ỹirqa selatalo qamiri nagui. 
GAL.6.12	Na qomyipi ỹilenta'pe qamiri quiyim qaỹa'ue ca netanaxaset na roshicmaxahi, ỹahotaque dajo, ma' qaiyi se qaỹocana'pe quena liỹa qomyipi, souetapigui so Cristo na' qaipateno queso npatenaxala'. 
GAL.6.13	Ma' vire'ta ná'maq qaỹa'ue na netanaxaset na loshicmaxa se ỹo'uet ná'ogue ná'maq 'naac na naqataxaquipi. Qam ỹahotaque quiyim 'viichii ca netanec na roshicmaxahi, qaiyi nemaqajan na'maxare, ma' ishite' quiyim 'ue ca netanec na roshicmaxahi. 
GAL.6.14	Qam caỹim, sqaica ma' sa'maxaren quet quiyim ñimaqajan, ta'ta'a quedá'maq lelauaxa so qara'gaxala' Jesucristo na' qaipateno queso npatenaxala'. Ma' chicqochigui so npatenaxala' so Cristo, ca' caỹim 'ec ileu ná'maq 'ueenataxac hueetalec na 'laua, chaqai aỹim 'ec yileu quená'maq 'ueenataxac hueetalec na 'laua. 
GAL.6.15	Ma' no'm qomi' ña'daqatau'a so Cristo Jesús, ca' qaica quet cá'maq 'negue ca qom quiyim 'ue ca netanec na loshicmaxa, loqo'm sqaica. Ma' chaqaidaata da qanachaalataxac quiyim qaỹadalaxat, maxasa' 'ue ca 'negue. 
GAL.6.16	Ca ná'ogue ná'maq queetalec dajo ñicyaxac, chaqai ná'ogue ná'maq ỹaatqajam lalamaxaret ñi qota'a, ca' icoñiguit da na'maxa chaqai da ne'xorenataxanaxa.
GAL.6.17	Ca' nagui taachi'ñi quiyim qaica quet cá'maq yquepaxatetac, ma' nauá'maq icoñirqate' na ỹoshicmaxa ichoxote' quiyim ỹaatqajam ỹim lelaatec so qara'gaxala' Jesús.
GAL.6.18	Qamiri ỹaqaỹa', so qara'gaxala' Jesucristo ỹaanema qamiá'ogue da lqouagaxa. Ajá'a, ca' chaqaida 'neeta dajo.
EPH.1.1	Ỹim Pablo, ma' ỹimo' loỹaxanaxat ñi qota'a ỹauaaque quiyim aỹim lelaatec so Jesucristo. Ca' selatalo qamiri ana ỹerecse, ma' qamiri lalamaxarete' ñi qota'a chaqai viilec so Cristo Jesús, ñiita'ñi na na'a' lodegaxat Efeso. 
EPH.1.2	Sahotaque coñiguit da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
EPH.1.3	Semaqachinqatac ñi qota'a ñí'maq leta'a so qara'gaxala' Jesucristo, ma' mashic ña'daqatau'a so Cristo, ca' ñi'maxare ỹaanema qomi' ná'ogue ná'maq lqouagaxanaxat chicqo'ot nqai'en na piguim. 
EPH.1.4	Ñi qota'a qomi'o' lca'acse' chicqochigui nqai'en so Cristo na' saqa' ỹo'uet na 'laua, qaiyi seuqato'ot ñi'maxare quiyim co'teeta da qanachaalataxac chaqai qaica ca qarasauaxaset. 
EPH.1.5	Quedá'maq lqouagaxa, ca shi'co' ỹaqatqajantari' iconoxoguit quiyim 'eco' qomi' lalamaxarete' llaalqa, chicqochigui nqai'en so Jesucristo, nachiñi'chiguit nqai'en dá'maq shi'gue ỹahotaque quiyim 'ne'tegue. 
EPH.1.6	Ca' vichiguiño' se neme quiyim semaqachinqatac ñi qota'olec quedá'maq chalego lecaic lqouagaxa coqomi', ma' ña'daqatau'a só'maq lqo'itaxat llaalec. 
EPH.1.7	Quedá'maq chalego lecaic le'xorenataxanaxa, ca' ñi qota'a nca'laxaterec qomi', chicqochigui nqai'en da lelauaxa so llaalec, ca ỹapalaxate' caua qarasauaxasete'. 
EPH.1.8	Ñi qota'a ỹachaxan da le'xorenataxanaxa chalego lecaic, ỹaante'ema qomi' da na'deenataxanaxac quiyim 'ue ca sa'deenaq, 
EPH.1.9	chaqai ỹa'deenaxanaxanque qomi' dá'maq ỹahotaque ỹo'uet se re'xogui, dá'maq chaqaiñi ñi'maxare ỹahotaque quiyim ipaquichigui nqai'en. 
EPH.1.10	Ca' dajo ỹaatqajam qaica ca taỹa'gue, ta'ta'a quiyim ipaquichigui ma' ỹovita ca laloqo', ma' ñi qota'a ỹomato'ot ma'le quiyim so Cristo ỹoiquentac ná'ogue nanchaqaina, quená'maq hueeto'ot na piguim chaqai ná'maq hueetalec na 'laua.
EPH.1.11	Quedá'maq quiyim ña'daqatau'a so Cristo, ñi qota'a shi'gue nca'au'alo qomi', qaiyi ñouanqau'a ma'le cá'maq ỹaanec ma'le ñi'maxare. Qam quedá'ogue dajo nachiñi'chiguit dá'maq ỹahotaque ñi qota'a, ma' ñi'maxare ñí'maq ỹo'ueetac ná'ogue nanchaqaina quená'maq ỹa'maxarenta. 
EPH.1.12	'Ne'tegue dajo, ca' qaiyi qarca'leuec qomi' ma' 'au seuaqlec so Cristo, qaiyi qaimaqachin ñi qota'a queda lecaic. 
EPH.1.13	Chaqai qai'neete' qamiri, na' 'xaiỹa dá'maq ỹaatqajam lliqueta na'qaatec, na' qaỹa'xat da rca'laxahi, ca' viilec so Cristo, ca' na'yiiu'a so'maxare, ca' 'ue ca netanec nqohine' qamiri, ca' qamiri lalamaxarete' ñi qota'a, chicqochigui nqohin so Espíritu Santo só'maq shi'gue ỹachaxantac ñi'maxare. 
EPH.1.14	So Espíritu Santo só'maq i'taxajñi quiyim seconaxaguit ma'le cá'maq ỹachaxantac ñi qota'a quiyim ỹaanema qomi' ma' ỹomat ñi'maxare quiyim ỹosouec ná'ogue ná'maq lalamaxareteripi, qaiyi qaimaqachintac ñi'maxare queda lecaic.
EPH.1.15	Vichiguiño' aỹim na'le, na' sa'den da rpi'ỹaxaguii queso qara'gaxala' Jesús, chaqai dá'maq re'xorenataxanaxahi quená'ogue ná'maq lalamaxaret ñi qota'a, 
EPH.1.16	sqai saxanñi quiyim saantegueshiguim da ña'aachic caqamiri, ca' salecqajantero qamiri quena' ñqouagaxaintac. 
EPH.1.17	Sashiilatac ñi qota'olec queso qara'gaxala' Jesucristo, ñí'maq chalego lecaic qareta'a, quiyim ỹaanema qamiri ca na'deenaxanaxa chicqo'ot nqai'en so Espíritu, qaiyi 'yiiñii cá'maq ỹachaxañiỹaxarom chaqai quiyim ỹaatqajam 'yiiñichigui dá'maq 'neeta ñi'maxare. 
EPH.1.18	Ca sashiilatac ñi qota'a quiyim coỹarigui yi ra'deenataxanaxaguii, qaiyi 'yiiñii cá'maq 'neeta ca naquitaxaguii quiyim qaroỹaxañiỹaxaua', chaqai dá'maq chalego lecaic nesallaxa ỹaanec ma'le ñi qota'a quená'maq lalamaxareteripi, 
EPH.1.19	chaqai chalego lecaic chaqai sqaica ca lqodoc da lquesaxanaxa dá'maq ro'ueenataxantac coqomi' ma' seuaqlec ñi'maxare. Ca' dajo nquesaxanaxa chaqaidaata dá'maq ỹachaxantac ñi qota'a qaica nqai 'nejem nqai'en da lquesaxanaxa, 
EPH.1.20	na' liỹa nca'laxatec so Cristo queso lelauaxa, ca nqa'xanaxanñi quena loic queda piguim, 
EPH.1.21	ca' pa'xanashiguim napacalec nqai'en ná'ogue na nquesaxanaxa, ná'maq relaataxanac, nashillipi, na'gaxalateripi hueeto'ot na piguim, chaqai ná'ogue ná'maq 'ue ca qaỹamata'gue, quenauá'maq seuqatauguilo na'xata', loqo'm quenaua naasaho na'xata'. 
EPH.1.22	Ná'ogue illo'oto naua lapiaate' so Cristo, chaqai chaqaisoota so Cristo ỹaanot ná'maq mashic icoñiguit da na'qaatec quiyim qaisoota 'ec lqahic ná'ogue na'maxare. 
EPH.1.23	Ma' ná'maq mashic icoñiguit da na'qaatec chaqaina ná'maq loshicmaxa so Cristo, ca naloochiguiñi nqai'en so Cristo. Chaqai so'maxare naloqojonchiguiñi quená'ogue nanchaqaina.
EPH.2.1	Ñi qota'a ỹaanema qamiri quiyim rca'laxauahi so Cristo, 'eno'm ñaqai viitaugui na'le da nelauaxa sauaxat na se no'uen chaqai na nasauaxaset 
EPH.2.2	na' ñaqai viitaugui, ca' quiitalec dá'maq no'ueenataxac na qomyipi hueetalec na 'laua, 'viichitac ná'maq ỹahotaque só'maq relaataxantac na'ỹaapec se re'xogui só'maq ỹa'ñaxat ná'maq se na'xaỹaxana ñi qota'a. 
EPH.2.3	Chaqai qomi' qai'neeta shinqatari' quen quesaua 'auaxaqa ñaxari, qolqata'pegue' dá'maq chi qaramaanaxanqachic, so'ueetqatac dá'maq chi lqo'itaxanqachic na qaroshicmaxa chaqai quedá'maq chi qara'deenataxanaxac. Ca' quedajo, ca' ỹaatqajam 'chichiguiñi quet ca chalego lecaic qanouaxanaxaset quiñi qota'a, shinqata ná'ogue na liỹa qomyipi. 
EPH.2.4	Qam ñi qota'a ỹaatqajam chalego lecaic da le'xorenataxanaxa ma' ỹaatqajam ỹauoteguelo qomi', 
EPH.2.5	ca' ỹaanema qomi' quiyim qarca'laxaua so Cristo, ma' 'eno'm ñaqai seuqataugui yi nelauaxa sauaxat na qarasauaxaseteripi. Qam chaqaida dá'maq chi lqouagaxa ñi qota'a, ca' nca'laxaterec qamiri. 
EPH.2.6	Ñi qota'a qai'neeta liỹa nca'laxaterec qomi', qariỹaatashiguim nqai'en so Cristo Jesús. Ime, ca qarqa'xanaxañi'ñi' so'maxare queda piguim. 
EPH.2.7	Dajo 'ne'tegue, ma' ỹahotaque ỹachaxan quenauá'maq naasaho na'xata' dá'maq chalego lecaic le'xorenataxanaxa coqomi', chaqai da lqouagaxa coqomi' chicqochigui nqai'en so Cristo Jesús. 
EPH.2.8	Ma' quedá'maq le'xorenataxanaxa ñi qota'a, ca' nca'lerec qamiri, chicqochigui da rpi'ỹaxaguii. Qam dajo sqai qamiri chi ro'ueenachiguii, ta'ta'a quiyim chaqai ỹaanema qamiri ñi qota'a. 
EPH.2.9	Mesqai chicqaugui cá'maq ỹa'maqachiguiñi ỹo'uet ca qom, qaiyi qaica quet cá'maq ishit quiyim nemaqajan. 
EPH.2.10	Ma' qomi' lo'ueenatqa ñi qota'a, chaqai ñaxata'alo nqai'ne' qomi' so Cristo Jesús, ma' ỹahotaque quiyim so'ueetaq cá'maq no'uen. Ma' ñi'maxare shi'co' ỹahotaque quiyim so'ueetaq.
EPH.2.11	Ca' vichiguiño' no'viñita'gue dá'maq 'ñiitari' quen quesom, sqai qamiri judío lase'. Ca vichiguiño' na judioipi ma' ỹo'uet na netanec na loshicmaxa na llaalqaipi, ca' ỹa'ue dá'maq chaqai legaxanaxat, 'neetasa': 'ue netanaxaset. Ca' qamiri ỹamata'guelo qaica ca netanaxaset. 
EPH.2.12	Ma' queca'maxare na'le qaica so Cristo caqamiri, ca' ỹoreta'ogalo na'le qamiri quena llaalqaipi so Israel, chaqai sqa 'yiiñii dá'maq 'maqataxac chaqai dá'maq ỹachaxantac ñi qota'a. Ca' viitalec najo 'laua, qam qaica ca naquitaxaguii, chaqai qaica ñi qota'a caqamiri. 
EPH.2.13	Qam nagui mashic na'yiitau'a so Cristo Jesús, ma' quesom qoỹore'talo na'le qamiri, qam nagui sqo ỹore'ogalo nqohine' qamiri queda lelauaxa so Cristo. 
EPH.2.14	Chaqaiso so Cristo só'maq ỹo'uet da qara'maxa. Ma' so'maxare ỹo'uet quena judioipi chaqai quena sqai judioipi 'ec neuo' laseripi, ma' mashic ỹamaxañi so lquepaxaset só'maq 'em se neuojonta' na qomyipi, ca ỹoreta'chi nqai'en. 
EPH.2.15	Ca' quesó'maq chi lalamaxaret loshicmaxa so Cristo, ca' lqodoc nqai'en so lelaataxanaxac na naqataxaquipi. Ca' ỹo'uet quená'maq judioipi chaqai quená'maq sqai judioipi quiyim ima'ta' 'ec neuo' laseripi, na'deu'a so'maxare. Ca' quedajo, ca' ỹo'uet da qara'maxa. 
EPH.2.16	Ca' quedajo 'neeta nqai'en so Cristo na' ileualec so npatenaxala', ma' ỹahotaque lqodoc só'maq neloquiaxac hueetauguilo naua dos ma' se neuo' laseripi. Ca ỹo'uet quiyim nemande'e' ñi qota'olec, chaqai ỹo'uet quena'maxare quiyim 'ec 'oonoqui' nqai'en.
EPH.2.17	So Cristo novi', ca' ỹa'xat dá'maq no'uen na'qaatec chicqaugui da na'maxa quená'ogue, ca 'eno'm qoỹore'talo qamiri quiñi qota'a, qam 'nejem nqohin ma'le ná'maq judioipi ma' sqoỹoqaque quiñi'maxare. 
EPH.2.18	Ma' chicqochigui nqohin so Cristo, ca ná'ogue ná'maq judío chaqai ná'maq sqai judío quiyim ñqo'naxau'a ñi qota'a, chicqochigui nqohin so Espíritu Santo. 
EPH.2.19	Ca vichiguiño' qamiri 'eco' totqai ỹoqa'a ca chigoxoỹa'gue quiyim 'ec ỹoqa'a quet na ñiitalec 'laua. Ta'ta'a quiyim ỹaatqajam ra'aayaxauahi ná'ogue ná'maq lalamaxareteripi ñi qota'a, chaqai ỹaatqajam qamiri lauo' laseripi ná'maq llaalqaipi ñi'maxare. 
EPH.2.20	Qamiri 'ñiitari' ca 'imec, ca' qaillijlec qamiri só'maq no'xonaxanaxala' ỹa'auaxanyiñi saua lelaatqa so Jesús chaqai so letaxaỹaxanqajanqaipi ñi qota'a. Ca' chaqaiso só'maq Jesús 'eco' ca qa' nolliitañi cajo 'imec. 
EPH.2.21	Ca' sojo no'xonaxanaxala' chaqaiso so Cristo, ca' ñá'ogue ñí'maq 'imec qano'xontashiguim, ca' ỹaatqajam qaỹa'maxachichiriñi naua lahil, ca chi ỹovireto'o' quiyim 'nejem ca 'imec ta'chiguit quiyim qaimaqachintac so qara'gaxala' Jesús. 
EPH.2.22	Ca' qaican ỹapaguec caqamiri quiyim na'yiitau'a so Cristo, ca lapohiguit ná'ogue na liỹaripi, chi ỹovireta'a quiyim 'ec qamiri 'imec. Ca' neetaugui ñi qota'a queso Espíritu Santo.
EPH.3.1	Ma' chaqaida dá'maq 'neeta quiyim aỹim Pablo ñqouagaxaintac. Ma' qaycoñiretari' sasoualec so Cristo Jesús, ma' sahotaque quiyim ra'maxaiñi qamiri, ma' qamiri sqai judío lase'. 
EPH.3.2	Ca' nalootañi quiyim 'yiiñii dá'maq lqouagaxa ñi qota'a na' yilarelec dá'maq so'ueetetac ma' ỹahotaque quiyim ra'maxaiñi. 
EPH.3.3	Ca' ñi qota'a ñi ỹachaxañim da leloxoỹaxac dá'maq se re'xogui lo'ueenataxanaxac, ca ya'deenaxanaxanegue, ca shi'gue 'ue ná'maq cocho'qui' shiriñi caqamiri. 
EPH.3.4	Ca ma' taxailec, ca' retañii quiyim ỹaatqajam sa'den dá'maq se re'xogui chicqo'ot so Cristo. 
EPH.3.5	Dajo se re'xogui ỹaatqajam qaica ca qaỹa'deenaxanaxanegue quesaua 'auaxaqa ñaxari. Qam nagui, ca' ñi qota'a ỹachaxanem ná'maq co'teeta lelaatqaipi chaqai na letaxaỹaxanqajanqaipi, chicqochigui nqai'en so Espíritu Santo. 
EPH.3.6	Dajo se re'xogui leloxoỹaxac 'neetasa': quiyim chicqochigui nqohin da na'qaatec chicqaugui da nca'laxa quiyim ná'maq sqai judioipi qai'neeta icoñiguit dá'maq ỹachaxantac ñi qota'a, 'nejem nqohin ná'maq judioipi, chaqai qai'neeta ỹalecau'a so loshicmaxa so Cristo, chaqai qai'neeta ỹalecau'a ná'maq ỹachaxantac ñi qota'a queso Cristo Jesús.
EPH.3.7	Ca' ỹaatqajam qaica ca sahotaque chi yi'laqac, qa' mashic qailarilec da na'qaatec. Qam da'maxare chicqochigui da lquesaxanaxa ñi qota'a. 
EPH.3.8	Ma' ỹim qaica quet cá'maq shinegue, ma' paguec ỹim cocho'qui' quená'ogue ná'maq lalamaxaret ñi qota'a. Qam ñi'maxare queda lqouagaxa, ca' pataxailec quiyim sa'xat da na'qaatec quena mesqai judioipi quedá'maq qaica 'nejem lesallaxa so Cristo. 
EPH.3.9	Ca' ñi qota'a ỹamaxailec quiyim sa'deenaxanaxanegue ná'ogue na qom dá'ogue dá'maq leloxoỹaxac dá'maq se re'xogui shi'co' nallaaqo' qoỹoxotetañi quiñi qota'a, ñí'maq ỹo'ueetac nanchaqaina. 
EPH.3.10	Qohine'teco' na'le dajo, qaiyi quená'maq mashic icoñiguit da na'qaatec chicqochigui ma'le quiyim ná'ogue ná'maq nquesaxanaxa chaqai ná'maq relaataxanac quena piguim iuana da la'deenaxanaxa ñi qota'a quená'ogue nanchaqaina leloxoỹaxaquipi. 
EPH.3.11	Ca' dajo ỹo'uet ñi qota'a, qam nachiñi'chiguit nqai'en dá'maq sqaica lqodoc ỹahotaque ñi'maxare, ca ipaquichigui imigui nqai'en queso qara'gaxala' Jesucristo. 
EPH.3.12	Chaqai chicqochigui so Cristo, ca' seuacqachiguiñi quiyim ñqo'naxau'a ñi qota'a, ma' 'ue da qarpi'ỹaxac queso'maxare. 
EPH.3.13	Ca vichiguiño' saqatalo qamiri quiyim se reuallitegueñi ma' 'ue ñi'guenaxac sauaxate' qamiri. Ma' dajo chi ra'maxahi taỹauguilo qamiri.
EPH.3.14	Ca' vichiguiño', ca' ỹim sa'yiichiriñi naua i'cootal ñqouagaxaintacot ñi leta'a so qara'gaxala' Jesucristo, 
EPH.3.15	ñí'maq chicqo'ot quiyim qaicoñiguit da leenaxat quená'maq ỹoreta'oguit qomyipi neetalec na 'laua chaqai ná'maq lelaatqaipi hueeto'ot na piguim. 
EPH.3.16	Chaqai sashiilatac ñi qota'a quedá'maq chalego lecaic lesallaxa quiyim ỹaanema qamiri ca na'ñaxac chaqai ca nquesaxanaxa hueetauguilo nqai'ne' qamiri, chicqochigui nqai'en so ne'Espíritu, 
EPH.3.17	qaiyi so Cristo hueetauguilo naua re'taxanatahi chicqochigui da rpi'ỹaxaguii, qaiyi ra'ñi'iñi qamiri na'yiitalec da ne'xorenataxanaxa, 
EPH.3.18	ca' qaiyi qamiá'ogue ma' mashic coñiguit da na'qaatec shichii 'yiiñii dá'maq leca'gue, chaqai da ladoquejlec, chaqai da lishigui'ñigui, chaqai da lishicshi'megue dá'maq le'xorenataxanaxa so Cristo. 
EPH.3.19	Sashiilatac ñi qota'a, qaiyi 'yiiñii dajo ne'xorenataxanaxa, ma' da'maxare napacalec ná'ogue ná'maq seshitaq sa'deenaq, ca' qaiyi ma'le, ca' no'qaachiguilo qamiri queda no'ueenataxac ñi qota'a.
EPH.3.20	Ca' nagui, ca' semaqachinaq ñi qota'a ñí'maq 'ue da lquesaxanaxa quiyim ishit ỹapacqajnauec cá'maq ỹo'uet quecá'maq sashiilaxanqataque, loqo'm ca sa'deenqataque, chicqochigui nqai'en da lquesaxanaxa hueetauguilo qomi', ro'ueenataxantac. 
EPH.3.21	Ca' vichiguiño' ná'maq mashic icoñiguit da na'qaatec imaqachintac ñi qota'a, ma' na'deetau'a so Cristo Jesús. Ca' ¡chaqaida 'neetari' nqohin qaica lqodoc! Ajá'a, ca' chaqaida 'neeta dajo.
EPH.4.1	Ca' vichiguiño' saqatalo qamiri quiyim na'maxachita ma' mashic qaroỹaxanalo qamiri quiñi qota'a, ma' qaycoñiretari', sasouetapigui so qara'gaxala'. 
EPH.4.2	Ca' qamiri neneequesenaxaqa, chaqai 'naxanaxaraqa, chaqai qamiri hualaqhuaqa, chaqai quiñi 'óna caqamiri i'xoren ca liỹa no'm 'ue canchaqaica. 
EPH.4.3	Nquipichiỹa'pegue' quiyim se neme lapohitagui da lotaanaxanaxac so Espíritu Santo, chicqochigui nqai'ñii da ra'maxahi dá'maq lapoota'ta' nqai'ne' qamiri. 
EPH.4.4	'Ue so 'oonoqui' noshicmaxa lapohitagui, chaqai 'oonoqui' so Espíritu Santo. Ca' qai'neeta roỹaxanalo qamiri ñi qota'a, qaiyi 'oonoqui' ca naquitaxaguii. 
EPH.4.5	'Ue so 'oonoqui' qara'gaxala', 'oonoqui' da npi'ỹaxac, 'oonoqui' da chilaxac, 
EPH.4.6	'oonoqui' ñi qota'a ñí'maq leta'a ná'ogue. Ñi'maxare ỹomatalec ná'ogue najo, chaqai ro'ueenataxantapouguilo qomá'ogue, chaqai qomá'ogue ỹalequetauguilo.
EPH.4.7	Qam quiñi 'óna coqomi' 'maxaraic nqohin yí'maq laloqo' quiyim ro'ueenataxan cá'maq qoỹaanem, qanaloqojontagui cá'maq laloqo' nqai'en so Cristo. 
EPH.4.8	Vichiguiño' naua naneresañi na'qaatqa 'neracsa':
EPH.4.8	So'maxare taigue da piguim, i'xateta sá'ogue so lcoñiitecseripi.
EPH.4.8	Ca' ỹa'ue na ỹaanem quiyim ro'ueenataxana na qomyipi.
EPH.4.9	Ca ¿negue' cá'maq reloqo'tegue cá'maq 'naac dá'maq “taashiguim queda piguim”? Dajo 'naac so'maxare nenojño' na'le quenajo paguec pa'aañi quena 'laua. 
EPH.4.10	Ca só'maq nenojño' na'le, ca' chaqaiso só'maq taigue da pa'aashiguim quena piguim, qaiyi ỹomata'ta' ná'ogue nanchaqaina. 
EPH.4.11	Ca' ỹa'ue na ỹaanem quiñi 'óna, 'ue na ỹaanem quiyim lelaatec so'maxare, chaqai 'ue na letaxaỹaxaquiripi nqai'en ñi qota'a, chaqai na liỹa ca' ỹa'xatetac da na'qaatec chicqaugui da nca'laxa, chaqai 'ue ná'maq la'gaxala' ná'maq mashic icoñiguit da na'qaatec, chaqai na napaxaguinataxanaq. 
EPH.4.12	Ca' chaqaida 'ne'teco' na' ỹa'maxatetegueñi ná'maq lalamaxareteripi na' ỹahotaque quiyim ỹo'ueenataxanaxan, qaiyi noquiiguec na lalamaxareteripi so Cristo, 
EPH.4.13	chi ỹovireto'o' ma' qomá'ogue lapoỹata' da qarpi'ỹaxac chaqai quiyim sa'deenqata so llaalec ñi qota'a. Ca shinqatari' ca mashic ỹi, vire'to' ma' 'ec qaraloxoua so Cristo. 
EPH.4.14	Ca' totqai 'ec qomi' ñaalqolqai' quiyim chaqa'ma' ỹashaxanec ca la'deenataxanaxac, ca 'ec qaỹamaqata queca nonot quecanchaqai dalaxaic napaxaguinataxanaxac, vire'to' ma' qanaqajñi quená'maq 'ue da lco'ỹaxaric qomyipi ma' ỹahotaque so'maqac. 
EPH.4.15	Ta'ta'a quiyim sa'xatqatac ca lliqueta quedá'maq leloxoỹaxac ca ne'xorenataxanaxa, qolqatalec quiyim ñaqtetauec ná'ogue nanchaqaina quiyim ña'daqatau'a so Cristo ma' chaqaiso só'maq lqahic na noshicmaxa, qam sojo noshicmaxa chaqainaua nauá'maq qomi'. 
EPH.4.16	Ca' chaqaiso so Cristo só'maq 'em quiyim ná'ogue ná'maq noshicmaxa ỹaatqajam npataqa'ajta' chaqai inoque'ejta' chicqochigui quiyim ỹaatqajam necone'ejta' ná'ogue na louenqaipi; ca no'm 'maxaraic dá'maq 'neetari' cá'maq louenec, ca ná'ogue ñaqtetauec chaqai noquiiquetashiguim queda ne'xorenataxanaxa.
EPH.4.17	Ma' ỹim ña'deetau'a so qara'gaxala', ca' 'ue da shinac chaqai saqatalo qamiri quiyim totqai 'ñiita dá'maq 'neetari' ná'maq saqa' ỹauanapega ñi qota'a, ma' na'maxare queeta'pegue' ná'maq qaica ca 'negue chi la'deenataxanaxac, 
EPH.4.18	ca' 'ec palac da la'deenaxanaxa. Na'maxare sqai hueeto'ot da chaalataxac chicqo'ot ñi qota'a, ma' sqaica ca ỹa'den sauaxat da la'ñaxac añi le'taxanata. 
EPH.4.19	Ca na'maxare ỹaatqajam mashic tot qaica ca layiloxo, ca que'uegue da lamaanaxanqachic, chaqai nqo'ta quiyim ỹo'ueetetac ná'ogue nanchaqaina rapio'qotaxan. 
EPH.4.20	Qam qamiri se napaxaguinataxaguii na'le dajo quiyim quiita'pegue' so Cristo, 
EPH.4.21	no'm ỹaatqajam 'xaichigui dá'maq na'qaatec na'le queso'maxare, chaqai qaỹapaxaguinque qamiri so'maxare quiyim nachiñi'chiguit nqohin dá'maq lliqueta chicqo'ot so Jesús. 
EPH.4.22	Ca quedá'maq shi'gue 'ñiitari' quen, ca' lachii só'maq 'auaxaic no'ueenataxaguii ma' se ỹa'maxañi, chaqai qaỹachichiguiñi, ma' queeta'pegue' da lamaanaxanqachic quena se no'uen. 
EPH.4.23	Ta'ta'a quiyim dalaxachii da no'ueenataxaguii chaqai da ra'deenataxanaxaguii, 
EPH.4.24	ca' ñiiñi dá'maq dalaxaic chaalataxac dá'maq ỹaatqajam chicqochigui da lo'ueenataxanaxac ñi qota'a, dá'maq ichoxot dá'maq ỹaatqajam 'maxaraic 'ueenataxac chaqai co'teeta.
EPH.4.25	Ca' vichiguiño' nagui 'xañiñi ca na'majnaxaguii. Ca' quiñi 'óna ỹaatqajam lliqueta cá'maq ỹa'xat queca liỹa, ma' qomá'ogue 'ec ña'daqatau'a so 'oonoqui' noshicmaxa.
EPH.4.26	Chaqai no'm 'ue ca ro'o, qam se ỹa'ue ca lasauaxaset; chaqai cajo lonogoxonaxac sqai queugui nqai'en cá'ogue ca na'xa'a. 
EPH.4.27	Ỹaatqajam qaica ca lligo nqai'ñii so na'ỹaapec.
EPH.4.28	Cá'maq rocachitaco' quen, ca' 'maxaraic ỹaxanñi da locataxac; ta'ta'a quiyim ro'ueenataxan, qaiyi ishit ỹotauan cá'maq 'ue ca louenaxanaxa.
EPH.4.29	Sqai 'xachii' naua se no'viiñi na'qaatqa, ta'ta'a quiyim no'ueenaxachii' naua ra'qaataxahi, qaiyi noquiicshiguim nqai'en chaqai ỹa'ue ca la'maxa cá'maq na'xaỹaxantapegalo qamiri. 
EPH.4.30	'Neeto' lotqai rachico nqai'ñii ñi Espíritu Santo chicqo'ot ñi qota'a. Ma' quiñijo Espíritu chicqochigui quiyim qaitane' qamiri, qaiyi qamiri lalamaxarete' ñi qota'a, chi ỹovireto'o' cá'maq na'xa'a quiyim ñi'maxare ỹaanema qamiri cá'maq ỹaatqajam naloochiguiñi nca'laxa.
EPH.4.31	Ca 'xañiñi dá'ogue da roquiiaxahi queca riỹahi, ná'ogue na nonogoxonaxac, chaqai quiyim ỹaualqatalec ca liỹa, loqo'm rishiuenaxantac, chaqai quiyim queetapegueu'a ca liỹa, chaqai ná'ogue na se no'uen 'xañiñi. 
EPH.4.32	Ta'ta'a quiyim qamiri 'xorenataxanaxaiqa chaqai huagaxaraqa. Ca' quiñi 'óna i'xoren ca liỹa quiyim 'ue ca lasauaxaset, 'nejem dá'maq 'ne'tegue na'le ñi qota'a na' i'xorene' qamiri chicqochigui nqai'en so Cristo.
EPH.5.1	Ma' mashic qamiri llaalqa ñi qota'a, ca' ỹaatqajam nquipichiỹa'pegue' quiyim 'ñiita ñi'maxare. 
EPH.5.2	Quiyim qamiri 'xorenataxanaxaiqa 'nejem so Cristo na' qare'xoren, ca' nañaanalta' quiyim ileualgoto qomi', 'nejem nqohin ca qagreta llaalec quiyim qaỹalauat, chaqai qaỹavigaxat, ca' qoỹaanot ñi qota'a. Ca namaañi'chiguit da lahita ñi'maxare.
EPH.5.3	Ca' mashic qamiri lalamaxarete' ñi qota'a, ca no'uen quiyim totqai 'maxauguilo qamiri ca dequenaxac, chaqai ná'ogue na liỹa se no'uen, chaqai cá'maq ipita'a ca ỹoqa'a. 
EPH.5.4	Chaqai sqai 'xachii' naua na'qaatqa ỹo'ueete' ca nayiloxo chaqai ná'maq qaica ca 'negue, loqo'm cá'maq ỹo'uet ca naỹalliguiric. Ma' nauajo se ỹa'machiñi. Ta'ta'a quiyim qoỹaanot da 'aachicyaxac ñi qota'a. 
EPH.5.5	Ma' cá'maq ñaqai nocachita'guit aca se loua, loqo'm cá'maq ñaq ỹo'ueetetac cá'maq rapio'qotaxan, loqo'm cá'maq ñaqai queetalec quiyim ipiteta'a ca liỹa (ma' 'nejem cá'maq ñaqai nqouagaxaintacot ca nashiilec nqolac), ca' mashic 'yiiñii qamiri quiyim ca'maxare se inoxona'a ma'le da lo'ueenataxanaxac ma' ỹoiquentac ná'ogue najo ñi Cristo chaqai ñi qota'a. 
EPH.5.6	Qaica ca ỹayine' qamiri quenaua na'qaatqa qaica ca 'netegue, ma' chaqainaua nauá'maq se no'viiñi nauá'maq chicqochigui dá'maq chalego lichic lonogoxonaxac ñi qota'a quiyim ỹa'ue ca nouaxanaxaset ná'maq se na'xaỹaxana ñi'maxare. 
EPH.5.7	Ca' vichiguiño' se lapohita'guit ná'maq 'neetari' dajo.
EPH.5.8	Ma' quesom qamiri viitaugui na napalaxa, qam nagui ma' mashic na'yiitau'a so Cristo, ca viitaugui na lauaq. Ca na'maxachita 'ñiitari' ca qom hueetaugui na lauaq. 
EPH.5.9	Ma' na lauaq chaqaina ná'maq chicqochigui da ne'xorenataxanaxa, chaqai da lliqueta, chaqai dá'maq co'teeta chaalataxac. 
EPH.5.10	Reuogoxoỹa'pegue' quiyim 'yiiñii ca leloxoỹaxac cá'maq ỹa'maxarenta so qara'gaxala'. 
EPH.5.11	Sqai coñiỹapegueu'a ná'maq qaica ca 'negue quená'maq ỹo'ueetetac ná'maq ñaqai hueetaugui na napalaxa. Ta'ta'a quiyim chaxañiuec, qaiyi qaỹa'den. 
EPH.5.12	Ma' ỹo'uet da nayiloxo quiyim chi qaỹa'xat dá'maq ỹo'ueetetac ỹoxotetañi na'maxare. 
EPH.5.13	Qam quena' ná'ogue nanchaqaina qaichoxotec quena lauaq, ca ná'ogue re'qoota, ma' ná'maq lauaq ichoxot ná'ogue. 
EPH.5.14	Vichiguiño' da na'qaatec 'naacsa':
EPH.5.14	Ma' qami' ñaqai laqaite', ca' nelo'irec;
EPH.5.14	ne'laxachirishiguim quena leuaxaiquipi,
EPH.5.14	ca' coỹarelec qami' ma'le so Cristo.
EPH.5.15	Vichiguiño' ỹaatqajam ỹajñita ca 'neeta ca na'maqataxaguii. 'Neeto' lotqai 'ñiitari' ca qaica ca ỹa'den. Ta'ta'a quiyim 'ñiitari' ca 'deenaxanqachaqaic. 
EPH.5.16	Ca' nquipichiỹa'pegueto naua na'xata' quiyim 'viichii cá'maq no'uen, ma' quenauajo na'xata' 'xoic na qaỹo'ueetetac so no'uen. 
EPH.5.17	Ca 'neeto' lotqai qaica ca ra'deenataxanaxaguii; ta'ta'a quiyim reuogoxoỹa'pegue' quiyim 'yiiñii cá'maq ỹahotaque so qara'gaxala'. 
EPH.5.18	'Neeto' lotqai rquiñiuguichii, ma' dajo tai'a quiyim na'laañi nqai'en ca qom. Ta'ta'a quiyim no'qaachiguilo qamiri queso Espíritu Santo. 
EPH.5.19	Chaqai quiñi 'óna quiyim retaxaỹa'pegue' ca liỹa, qam ỹahote'e quená'maq ỹoreta'oguit no'ueenaxanaxaquipi chicqo'ot so Espíritu. Chaqai machiỹauec ñá'ogue añi re'taxanatahi quiyim 'ueenaxañitac chaqai maqachiñitac so qara'gaxala'. 
EPH.5.20	Se neme 'ỹaañitacot da na'aachicyaxaguii ñi qota'olec quená'ogue nanchaqaina, ma' quiitalec so qara'gaxala' Jesucristo.
EPH.5.21	Ca' quiñi 'óna ỹaatqajam notauanta'guit ca liỹa, ma' ỹaatqajam 'ue nqai 'negue nqai'en ñi qota'a.
EPH.5.22	Ca' aca 'aalo se napacalec ca loua, 'neeta'gue nqai'en dá'maq 'neetari' queso qara'gaxala' Jesús. 
EPH.5.23	Ma' cá'maq loua chaqaica cá'maq 'ec lqahic aca'maxare. Ma' chaqaida dá'maq dajo 'neeta so Cristo lqahic ná'maq mashic icoñiguit da na'qaatec, chaqai qai'neeta nca'laxatec. Ma' chaqaina ná'maq 'eco' loshicmaxa so'maxare. 
EPH.5.24	Qam chaqaida dá'maq 'neeta quiyim ná'maq mashic icoñiguit da na'qaatec se napacalec so Cristo, ca' 'nejem aca 'aalo se napaqueteguelec ca loua quená'ogue nanchaqaina.
EPH.5.25	Chaqai cá'maq ỹale mashic 'on, ca' ỹaatqajam i'xoren aca loua, ca 'nejem so Cristo ỹaatqajam i'xoren ná'maq mashic icoñiguit da na'qaatec, ca' ỹaanec da nachaalataxac ileualec na'maxare. 
EPH.5.26	Dajo 'ne'tegue, ma' ỹahotaque co'taxateta ná'maq mashic icoñiguit da na'qaatec, ỹahote'e na huaxaỹaq, chaqai naua la'qaatqa, 
EPH.5.27	qaiyi ma' ỹovita quiyim nachaxana'a nqai'en so'maxare ná'maq mashic icoñiguit da na'qaatec, ca ỹaatqajam co'teeta, qaca aca lete, chaqai ca lesoỹaxa, chaqai canchaqaica 'nejem da'maxare. Ta'ta'a quiyim co'teeta chaqai naloochiguiñi. 
EPH.5.28	Ca ỹale quiyim mashic 'on, ca' ỹaatqajam i'xoren aca loua, 'nejem nqai'en dá'maq chi lqo'iichi quená'maq chi loshicmaxa. Ma' cá'maq nqo'ta aca loua, ca' i'xoren dá'maq chi nachaalataxac. 
EPH.5.29	Ma' sqaica quet cá'maq ishit ỹamaqa'gue cá'maq chi loshicmaxa. Ta'ta'a quiyim qui'ỹaxan chaqai cochiỹa. Ca' so Cristo chaqaida 'ne'tegue quená'maq mashic icoñiguit da na'qaatec, 
EPH.5.30	ma' chi loshicmaxa. Ca chaqai qomi' louenqa sojo noshicmaxa, 'ec qomi' la'aachi' chaqai lpi'naqa. 
EPH.5.31	“Ca' vichiguiño' quiyim ca ỹale ỹalat ca leta'a chaqai aca late'e, ca lauora aca loua. Ca cauá'maq dos, qam 'ec ca 'oonoqui'.” 
EPH.5.32	Ca' dajo sa'xatetac ỹaatqajam chalego lecaic da se re'xogui leloxoỹaxac, ma' dajo ỹa'xat da leloxoỹaxac so Cristo chaqai ná'maq mashic icoñiguit da na'qaatec. 
EPH.5.33	Qam qai'neeta 'naac quiyim quiñi 'óna caqamiri 'maxaraic quiyim i'xoren aca loua, 'nejem dá'maq quiyim chi ne'xorenalta', chaqai acá'maq 'aalo se napacalec ca loua.
EPH.6.1	Chaqai qamiri ñaaqaipioqui', dá'maq 'neeta ma' mashic coñiguit da na'qaatec, ca na'xaỹaxañiỹalo naua qata'allii, ma' dajo dá'maq ỹaatqajam no'uen. 
EPH.6.2	Ma' dá'maq 'auaxaic na'le queso naqataxaquipi chicqo'ot so Moisés quiyim 'ue da qaỹachaxantac 'neetasa': “Se napaquiralec ca qataa'i' chaqai aca qachii'i', 
EPH.6.3	qaiyi ỹaatqajam qami' no'uen chaqai ladoc aca rqauaxagui'i' quena 'laua.”
EPH.6.4	Chaqai qamiri ma' qamiri neta'al, sqai 'ooqochichii' caua qachaalaxahi. Ta'ta'a quiyim naquetashi'me' nqai'ñii da no'uen na'deenataxanaxac, paxaguiñita'gue quiyim huelec so qara'gaxala'.
EPH.6.5	Chaqai qamiri nelaatqa na'xaỹaxañiỹa ca na'coori quenajo 'laua, se napaguiỹalec, richilli'a, raqamaxaita, shiquiaxam 'ueenataxañitacot so Cristo.
EPH.6.6	Quiyim 'ueenataxañii, mese repaguitaque quiyim ỹa'ajanta'pe qamiri ca na'coori, qaiyi nqo'talo qamiri. Ta'ta'a quiyim 'ec qamiri lelaatqa so Cristo machiỹauec añi re'taxanatahi quiyim 'viichitac dá'maq ỹahotaque ñi qota'a. 
EPH.6.7	Quiyim 'ue ca 'viichii, ca' ỹaatqajam rasapchii'ta 'ec ná'maq quiyim 'ueenataxañitacot so qara'gaxala'. Mesqai 'ec ca qom nqai'ñii ca 'ueenataxañitacot. 
EPH.6.8	Ma' mashic 'yiiñii quiyim quiñi 'óna icoñiguit ma'le queso qara'gaxala' cá'maq laseue' cá'maq lo'yaxanec ỹo'uet, na'ac loqo'm se na'ac.
EPH.6.9	Chaqai qamiri ma' qamiri 'cooro', qai'neeta denaxachiichigui dá'maq 'neetari' na relaataxahipi, sqai yiñitalec. Ñaqai 'yiiñi'a quiyim qamiri chaqai na'maxare viito'ot ñi qara'gaxala' ñí'maq neeta'gue da piguim, chaqai quiyim ñi'maxare qaica ca ỹapacqajnauec, ná'ogue naloqojne'ejta'.
EPH.6.10	Ca' nagui qamiri ỹaqaỹa', na'ñaxachiỹo', ma' mashic na'yiitau'a so qara'gaxala' quiyim chicqochigui da rquesaxanaxahi dá'maq chalego lquesaxanaxa so'maxare. 
EPH.6.11	Quepaqataxañiỹalo naua'que nauá'maq ro'goxonqachiri ỹaanema qamiri ñi qota'a, qaiyi ralohita'pegue' na layinaxanaxaquipi so na'ỹaapec. 
EPH.6.12	Ma' se seloquiaqata'pegue' ca chaqai qom qara'aajshaxaua, ta'ta'a ná'maq lquesaxanaxa se re'xogui na se no'uen hueeto'ot na piguim, ná'maq relaataxanac chaqai 'ue da lquesaxanaxa, chaqai ỹoiquentac ná'maq ñaqai hueetaugui na napalaxa quenajo 'laua. 
EPH.6.13	Ca vichiguiño' chaqa'ma' ñiiñi naua'que nauá'maq nquepaqataxanqate' quena roshicmaxahi ỹaanema qamiri ñi qota'a, qaiyi shichii nachaachiỹa'guit ca se no'uen ma' novi' quecajo na'xa'a. Ca ma' ime 'ñii'tegue dajo, ca na'ñaxachiñi. 
EPH.6.14	Ca' ỹaatqajam na'ñaxachichiguiñi, 'ec nosaachitagui dá'maq lliqueta, chaqai quepaqataxañiỹa da 'maxaraic 'ueenataxac, 'nejem nqai'en aca lquepaqataxanqate cana lotogue ca neetaho quena nouaataxanaq. 
EPH.6.15	Chaqai na'maxachitañi quiyim 'xachii da na'qaatec chicqaugui da na'maxa, 'nejem quena' na'maxajñi ca neetaho quena nouaataxanaq quena' ỹañiñi caua lapelate'. 
EPH.6.16	Qam quedá'ogue dajo, ca coñiỹa da rpi'ỹaxaguii, 'ec nqai'ñii aca nquepaqataxanqate quiyim ỹo'mat ná'ogue na novic ỹaviquetaugui lahinaxanqate so na'ỹaapec. 
EPH.6.17	Chaqai da rca'laxahi, 'neetari' nqai'ñii aca nado'ii lquepaxaset na rqahiguii. Chaqai coñiỹa da la'qaatec ñi qota'a, 'nejem nqai'ñii ca lecat ỹaanema qamiri so Espíritu Santo. 
EPH.6.18	Qam nqouagaxaiñii quiyim 'viichii dá'ogue dajo. Se neme ne'xorishiñitacot ñi qota'a, qam quiichigui nqai'ñii da rashiilaxanaxaguii so Espíritu. Ỹaatqajam nelohitec, qaiyi shichii 'viichii dajo. Se reuallitegueñi, chaqai nqouagaxaiñitalec ná'ogue ná'maq lalamaxaret ñi qota'a. 
EPH.6.19	Chaqai nqouagaxaiñitalec aỹim qai'neeta, qaiyi ỹa'vii caua ỹa'qaatqa ñi qota'a ma' setaqa, qaiyi ra'ñiigui na iuel quiyim sa'xat dá'maq se re'xogui quedá'maq na'qaatec chicqaugui da nca'laxa. 
EPH.6.20	Ma' ñi qota'a yila' ma' ỹauaaque aỹim letaxaỹaxanqajnec quiyim sa'xat dajo na'qaatec. Ca' chaqaida dá'maq 'em qaycoñiretari' nagui. Ca' nqouagaxaiñitalec aỹim ma'le, qaiyi se yo'chaalec ma' sa'xat da na'qaatec.
EPH.6.21	Ca' ñi Tíquico ñí'maq qanauochaxaua qarqaỹa chaqai qamaxaraic qarotaua queda lo'ueenataxanaxac so qara'gaxala', ñi'maxare ỹa'xat ma'le dá'ogue dá'maq shintari' chaqai quedá'maq so'ueetetac. 
EPH.6.22	Ca' vichiguiño' selatalo qamiri, qaiyi ñi'maxare ỹa'xatema qamiri dá'maq shinqatari' quenajo. Ca' quedajo, ca ỹa'ñaxate' qamiri ma'le.
EPH.6.23	Ca' ñí'maq qota'olec chaqai so qara'gaxala' Jesucristo ỹaanem na qarqaỹaripi da na'maxa chaqai da ne'xorenataxanaxa, liỹaata nqai'en da npi'ỹaxac. 
EPH.6.24	Ca' ñi qota'a ỹaanem ma'le ca no'uen llicyaxac cá'maq nqo'ta so qara'gaxala' Jesucristo quiyim se ỹoỹoota'a cá'maq lqo'iichi queso'maxare. Ajá'a, ca' chaqaida 'neeta dajo.
PHP.1.1	Ỹim Pablo chaqai Timoteo qomi' lelaatqa so Jesucristo, seraxañi ana qarelaata, tai'a nqaishinaq ná'ogue na qarqaỹaripi chaqai na la'gaxalateripi chaqai ná'maq lotauaripi quená'maq neeta'ñi na na'a' lodegaxat Filipos, ná'maq lalamaxareteripi ñi qota'a chaqai na'deetau'a so Cristo Jesús. 
PHP.1.2	Qamiri coñiguit ma'le da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
PHP.1.3	Quena' so'lliinchi'chi qamiri, ca lotqai saantacot da ña'aachic ñi qota'a. 
PHP.1.4	Ca quena' ñqouagaxain, 'ue quen da ñitoonaxac quena' sashiilaxanteguelgoto qamiá'ogue. 
PHP.1.5	Ma' qamiri qai'neeta lliguiỹau'a quiyim 'xachii dá'maq na'qaatec, chicqochigui cá'maq 'auaxaic na'xa'a na' coñiguit da na'qaataxac so Jesús, chi ỹovireta'a nagui. 
PHP.1.6	Ca' ỹaatqajam se'taxachichiguiñi quiyim ñi qota'a, ma' mashic ỹo'uet dá'maq 'maxaraic lo'ueenataxanaxac caqamiri, ca' se neme quiyim queetalec ỹo'ueetetac, ỹovireta'a nqai'en cá'maq na'xa'a ma' liỹa novi' so Jesucristo. 
PHP.1.7	Ca 'maxaraic quiyim ỹa'deenataxanaxac dajo caqamiá'ogue, ma' 'ue da ỹoqo'iichi caqamiri, ma' nouañiỹau'a qai'neeta da qouagaxa chicqo'ot ñi qota'a, 'eno'm quiyim aỹim ncoñiiteguesec, loqo'm quiyim seloqoguit na nashillipi quiyim sqoshiilec dá'maq na'qaatec chicqaugui da nca'laxa, chaqai se'taxajñi quiyim lliqueta da'maxare. 
PHP.1.8	Ma' ñi qota'a ỹa'den quiyim ỹaatqajam yqo'talo qamiri, sahote'e dá'maq sotaxaraic le'xorenataxanaxa so Jesucristo. 
PHP.1.9	Ca quena' ñqouagaxaintac, ca sashiilaxantac quen quiyim nqo'neuec dá'maq ne'xorenataxanaxa hueetauguilo qamiri quiyim 'xoic ca ra'deenaxanaxahi qaiyi ná'ogue 'yiiñii, 
PHP.1.10	chaqai 'yiiñii nca'aiua'a cá'maq ỹaatqajam ỹa'maqachiguiñi. Qaiyi ỹaatqajam co'teeta da nachaalataxaguii, qaiyi qaica ca 'ue ca lasauaxaset ma' novi' so Cristo. 
PHP.1.11	Qaiyi so Jesucristo no'xataxachichigui ma'le da nachaalataxaguii quedá'maq 'maxaraic 'ueenataxac, qaiyi qaimaqachin dá'maq lecaic ñi qota'a.
PHP.1.12	Qamiri ỹaqaỹa', ỹim sahotaque 'yiiñii quiyim dá'maq sovira'guit na'le, da'maxare 'ec ỹotauan da na'qaataxanaxac queda na'qaatec chicqaugui da nca'laxa. 
PHP.1.13	Ca ná'ogue ná'maq neetaho quena nouaataxanaq quená'maq reloqota'a na la'a' ñi nashi quena Roma chaqai ná'ogue na liỹaripi, ỹa'den quiyim aỹim ncoñiiteguesec sasouetapigui quiyim shiquetalec so Cristo. 
PHP.1.14	Ca na' qaỹa'den dá'maq 'neeta quiyim qaycoñiretari', ca sham ná'ogue na qarqaỹaripi na'ñaxat, ca' qaica ca no'chaaque quiyim ỹa'xat da la'qaatec ñi qota'a chaqai nqo'neuec da lpi'ỹaxac queso qara'gaxala'.
PHP.1.15	Ca' llic quiyim 'ue na ỹa'xatetac so Cristo, qam queetaugui da lpa'guenaxanaxac chaqai da laquiitaxanaxac, qam 'ue na liỹaripi 'maxaraic da la'deenataxanaxac. 
PHP.1.16	'Ue na chi ỹa'xatetac so Cristo, ma' 'ue ca naquitetaque. Ca' se ỹaqamqata, ma' ỹahotaque quiyim lama'xa ypataxañi nagui ma' mashic ỹim ncoñiiteguesec. 
PHP.1.17	Qam na liỹa 'ue da le'xorenataxanaxa, ma' ỹa'den quiyim qaycoñiretari' ma' sqoshiiteguelec da na'qaatec chicqaugui da nca'laxa. 
PHP.1.18	Qam ¿negue' quet cá'maq 'negue? Cá'maq canchaqai 'neeta, quiyim ỹaqamqata quiyim ỹa'xat so Cristo, loqo'm 'e'. Qam dajo ỹo'uet da ñitoonaxac quiyim qaỹa'xat so Cristo.
PHP.1.18	Chaqai nqo'neuec ma'le ca ñitoonaxac, 
PHP.1.19	ma' ỹim sa'deenta quiyim qaicanqaida ma'le queda ñachaalataxac, ma' qamiri nqouagaxaiñitalec aỹim chaqai da lotaanaxanaxac caỹim so Espíritu Santo neetaquio' na'le so Jesucristo. 
PHP.1.20	Ma' ỹim dá'maq sahotaque chaqai da ñaquitaxac quiyim qaica ca ñayiloxontaque. Ta'ta'a quiyim qaica yo'chiitaque quiyim sa'qaataxantac, quiyim shintari' nagui chaqai quecá'maq saata'gue, qaiyi paguec re'oq caỹim dá'maq lecaic so Cristo, quiyim ñaq yca'leetauec, loqo'm quiyim mashic yileu. 
PHP.1.21	Ma' ca ilauaxa 'ec chi ỹaueguec ma'le, ma' dá'maq ño'ueenataxac hueetagui so Cristo. 
PHP.1.22	Qam no'm ñaq yca'leetauec, ca' ñaq so'ueenataxantacot so qara'gaxala'. Ca' se sa'den nega'ỹo' cá'maq sapacqajnauec. 
PHP.1.23	Ca' 'xoic da lqalaic quiyim ñca'aguilo daua dos. Ma' da liỹa ỹa'deenataxanaxac 'neetasa': Ỹim yishiitaque quiyim yileu, qaiyi shic, ca' sento'ot so Cristo. Ca' dajo 'eco' paguec la'maxa caỹim. 
PHP.1.24	Qam queda liỹa ỹa'deenataxanaxac 'neetasa': 'Eco' paguec la'maxa caqamiri quiyim ñaq yca'leetauec, ca salequetauguilo qamiri. 
PHP.1.25	Ma' ỹaatqajam lliqueta nqaishin dajo, ca sa'den quiyim ñaq salequetauguilo qamiri. Ca' sotauañii quiyim nqo'ñiishiguim qamiri, qaiyi nqo'neuec ca netoonaxaguii queda rpi'ỹaxaguii. 
PHP.1.26	Ca' qaiyi lotqai liỹa salequetauguilo qamiri, ca' 'ue ca netoonaxaguii 'ỹaañitacot ca na'aachicyaxaguii so Cristo Jesús.
PHP.1.27	Qaidaata quiyim nquipichiỹa'pegue' quiyim nachiñi'chiguit nqai'ñii dá'maq no'ueenataxaguii da na'qaatec qaỹa'xat queso Cristo. Ca' quiyim saiquena loqo'm qoỹoqo'ta ỹim, qam sahotaque quiyim 'ue ca ỹa'xaỹaxac quiyim ỹaatqajam quiijlec chaqai necoñii'jta' queda rpi'ỹaxaguii chicqochigui da na'qaatec chicqaugui da nca'laxa, 
PHP.1.28	qaiyi se rqo'ỹoqochichii ná'maq pa'guenta'pe qamiri. Ca' dajo, ca' ỹaatqajam re'qoota quiyim na'maxare tai'a quiyim na'laañi, qam qai'neeta ichoxot dá'maq rca'laxahi. Qam dajo chicqo'ot ñi qota'a. 
PHP.1.29	Ma' qoỹaanema qamiri da na'aachicyaxaguii ma' viilec so Cristo. Qam sqaidaata quiyim viilec so'maxare, ma' qai'neeta viriỹau'a da re'xoriguii, soviỹalec so'maxare. 
PHP.1.30	Ma' qamiri chaqai ỹim dá'ogue da qaraloquiaxac. Chaqai shi'gue huañiỹa qamiri ca iloquiaxac na'le, chaqai nagui 'ue da ra'xaỹaxaguii quiyim ñaq seloquitac.
PHP.2.1	Ca no'm so Cristo ỹa'ñaxate' qamiri, chaqai da le'xorenataxanaxa lo'daxachiguilo naua qavilyi, chaqai so ne'Espíritu hueetauguilo qamiri, no'm 'yiiñii da no'daqainataxanaxac chaqai da nqouagaxa, 
PHP.2.2	ca 'maxaraic quiyim 'viichii ca ñitoonaxac quiyim niñiiquishiñitecta', necoñitagui da 'oonoqui' ne'xorenataxanaxa, 'oonoqui' ca ra'deenataxanaxaguii, chaqai 'oonoqui' cá'maq 'ñiitari'. 
PHP.2.3	Chaqai mesqai 'ue ca naquichitaque quiyim 'ue ca 'viichii chaqai quiyim nemaqajñii. Ta'ta'a ca ne'xoresenaxaguii, chaqai quiñi 'óna paguec gueme nqai'en ca liỹa queca'maxare. 
PHP.2.4	Chaqai qaica cá'maq chi nodaata'pegue' quet idaantaque cá'maq chi la'maxa. Ta'ta'a quiyim ỹahotaque quiyim ỹa'maxañi qai'neeta ca liỹa.
PHP.2.5	Chaqai 'ñii'tegue dá'maq 'neeta'co' na'le da la'deenataxanaxac so Cristo Jesús. 
PHP.2.6	Ma' so'maxare 'eno'm mashic ỹantañi da no'ueenataxac ñi qota'a, qam se ipaca'pegue' quiyim 'nejem quet ñi qota'a. 
PHP.2.7	Ta'ta'a quiyim le'en illa'gue da lahi dá'maq chi no'ueenataxac, ca' neconaque quiyim 'ec ca na'ac co'na' ne'qaañi 'neetari' ca chaqai qom. 
PHP.2.8	Ca co'na' ỹantañi da no'ueenataxac na chaqai qom, ca' neneequesen. Ca quedá'maq quiyim na'xaỹaxanta, ca chi ỹovireta'a quiyim qaỹalauat, 'eno'm ỹo'uet da nayiloxo da lelauaxa na' qaipateno queso npatenaxala'. 
PHP.2.9	Ca' vichiguiño' ñi qota'a ỹaanem yí'maq paguec lecaic loma' chaqai da leenaxat paguec lecaic nqai'en quená'ogue, 
PHP.2.10	qaiyi ma' qara'xaỹaque da leenaxat so Jesús, ca ỹa'chi'iñi naua le'cootal ná'ogue na hueeto'ot na piguim, chaqai quena 'laua, chaqai na pa'aatañi quena 'laua, 
PHP.2.11	chaqai qaiyi ná'ogue ỹa'deena'a chaqai 'naac quiyim so Jesucristo ỹaatqajam na'gaxala', quiyim qaimaqachin ñi qota'olec.
PHP.2.12	Ca' vichiguiño' qamiri ñauochaxaua' ỹaqaỹa', quiyim chaqaida 'ñiitari' quiyim se neme na'xaỹaxañii'ta aỹim quena' salequetauguilo qamiri, ca' nagui, ca paguec quet na'xaỹaxañii'ta aỹim mashic qoỹoqo'ta aỹim. Ca nquipichiỹa'pegue' da rca'laxahi, ca niñiiquishiñii chaqai richilliỹañi. 
PHP.2.13	Ma' ñi qota'a ñí'maq ỹaanema qamiri dá'maq no'uen viitaque chaqai ỹotauane' qamiri qaiyi shichii 'viichii, ma' chaqaida dá'maq ỹahotaque ñi'maxare.
PHP.2.14	Ca ná'ogue 'viichii, qam qaica ca retaqatac chaqai se nco'uaita'ta', 
PHP.2.15	qaiyi qaica ca 'ue ca lasauaxaset chaqai ca 'ue ca lo'maxac caqamiri. Ta'ta'a quiyim ỹaatqajam qamiri llaalqa ñi qota'a, co'teete' qamiri quiyim lliguitaugui na qomyipi hualoxonyipi chaqai nocqaiquipi. Qam naviguerec qamiri, ca' coỹarilec na'maxare, 'ñiitari' aca huaqajñi naviguec quena' napalñi, 
PHP.2.16	quiyim 'xachim da na'qaatec chicqaugui da nca'laxa. Qaiyi ma' novi' so Cristo, ca' 'ue ca ñitoonaxac ma'le caqamiri. Sa'deentari' quiyim 'ue ca ñigui da ñamaqsoxoc chaqai da ỹo'ueenataxanaxac. 
PHP.2.17	'Eno'm 'ec saantaho da ñachaalataxac quiyim qaỹavigaxat, qaiyi qaỹalecqajnougui ca rachitaxanataxanqachii 'ỹaañitacot ñi qota'a queda rpi'ỹaxaguii, ca' 'ue da ñitoonaxac. Salecqajanto da ñitoonaxac caqamiá'ogue. 
PHP.2.18	Chaqai netooñii qai'neeta qamiri, nouañiỹau'a da ñitoonaxac.
PHP.2.19	No'm chaqaiso so qara'gaxala' Jesús ỹa'maxarenta, ca' sahotaque sqaỹaloq sela' ñi Timoteo quiyim ra'ajnaxanalo qamiri, qaiyi 'ue ca ñitoonaxac ma' 'ue ca ỹa'xaỹaxac caqamiri. 
PHP.2.20	Ma' qaica quet cá'maq 'ue ca la'deenataxanaxac 'nejem aỹim, quiyim llic ỹahotaque quet ca ra'maxahi, qaiñiita. 
PHP.2.21	Ma' ná'ogue na liỹaripi idaantaque cá'maq chi la'maxa, ca' qaica quet cá'maq ỹauaaque cá'maq ỹahotaque so Cristo Jesús. 
PHP.2.22	Qam qamiri mashic 'yiiñii so Timoteo quiyim re'qoota da 'maxaraic no'ueenataxac chaqai dá'maq 'neeta quena' ñotauante'e' quena' sa'xatqatac da na'qaatec chicqaugui da nca'laxa, 'neetari' ca ñaalec quiyim ỹotauantac ca leta'a. 
PHP.2.23	Ca' sahotaque sela' quiyim ra'ajnaxanalo qamiri, ma' sa'den negue' cá'maq shintari'. 
PHP.2.24	Chaqai aỹim 'ue da ñaquitaxac queso qara'gaxala' quiyim qaỹaloq ya'ỹa'alo qamiri.
PHP.2.25	Qam peeta'a 'maxaraic qai'neeta quiyim sela' ñi qarqaỹa Epafrodito. Ỹotaua quena' seloquiaq queda qaro'ueenataxanaxac, chaqaiñi ñí'maq nelarii na'le quiyim idaanlec aỹim quenaua ỹouenaxanaxaco. 
PHP.2.26	Ma' 'xoic da lishoxo quiyim qamiá'ogue iuañiỹaxaua', chaqai 'ue da liyaxa ma' qamiri 'ue ca ra'xaỹaxaguii na'le na' ralola. 
PHP.2.27	Qam llic ralola na'le, ca' mashic sham ileu. Qam ñi qota'a nqouaguegue na'le so'maxare. Qam mesqaiñiita ñi'maxare, ma' qai'neeta nqouaguegue aỹim, qaiyi sqai paguec ca ỹachicoxo quedá'maq shi'gue ỹachicoxo. 
PHP.2.28	Vichiguiño' paguec sahotaque selatalo qamiri ñi'maxare, qaiyi qamiri 'ue ca netoonaxaguii ma' liỹa huañiỹa ñi'maxare, chaqai qaiyi sqailligueme' da ỹachicoxo. 
PHP.2.29	Ca ỹaatqajam 'xoic ca netoonaxaguii ma' coñiguit ñi'maxare, ma' qai'neeta huelec so qara'gaxala'. Chaqai se neme quiyim rauochigue cá'maq 'nejem ñi'maxare. 
PHP.2.30	Ma' ñi'maxare mashic sham ileu ma' ro'ueenataxantacot so Cristo. Chaqai ỹaañiguit da nachaalataxac da lichic na' yotauan quedá'maq qamiri sqai shichii yotauañiigue ma' qoỹore'talo qamiri.
PHP.3.1	Ca' nagui qamiri ỹaqaỹarolqa, netooñita'gue so qara'gaxala'. Chaqai se se'miaqta'a quiyim liỹa shiriñi dá'maq shi'gue shiriñi, ma' 'xoic da lovic caqamiri. 
PHP.3.2	Rovichii'o' ná'maq 'neetari' ca pioq, ná'maq ỹo'ueetetac na se no'uen, chaqai ỹo'uet na nichaxauec quena noshicmaxa. 
PHP.3.3	Ma' ná'maq ỹaatqajam llic qaỹa'ue na netanec na loshicmaxa, ca chaqainaua nauá'maq qomi', ma' chicqochigui so Espíritu Santo quiyim ñqouagaxainqatacot ñi qota'a, chaqai ñitoonqata'gue quiyim qomi' lalamaxarete' so Cristo Jesús. Chaqai se spi'ỹaaqatapega na re'qoochigui qanetanec. 
PHP.3.4	'Eno'm ỹim qai'neeta 'ue quet cá'maq 'neeta quiyim spe'eetapegalo nauajo, ma' qaica quet cá'maq napacalec aỹim quiyim spe'eetapegalo naua'maxare. 
PHP.3.5	Ma' qaỹa'ue na netanec na ỹoshicmaxa na' ime ñi'qaañi quecaua ocho na'xata', ma' iuo' na Israel laseripi, sachicqaugui na llaalqaipi so Benjamín, naua ỹa'qaatqa 'nejme' naua la'qaatqa saua ita'al hebreo lase'. Ỹim salequetaugui na'le na qohinac fariseo, ma' ỹaatqajam quejlgoto naua naqataxaco chicqo'oto so Moisés. 
PHP.3.6	Ỹaatqajam 'ue da ñapacqajnaxac, ca vire'ta quiyim socanaxantapigui ná'maq mashic huelec so Cristo. Chaqai quedá'maq na'maqataxac da chaalataxac sqaica ca ishit quiyim 'ue quet ca ỹa'xat, ma' qaica ca ñapacalec quena naqataxaquipi. 
PHP.3.7	Qam naua'que nauajo quenauá'maq 'ue quen ca 'netegue nqaishin na'le, qam nagui qaica ca 'netegue nqaishine', ma' sapacqajnauec so Cristo. 
PHP.3.8	Qam mesqaidaata dajo, ma' ná'ogue ná'maq hueeto'ot quet aỹim qaica quet cá'maq 'negue nqaishin, ma' se nalo'guit nqaishin dá'maq 'neeta quiyim seuana so Cristo Jesús só'maq ỹa'gaxala'. Ma' chaqaiso só'maq Cristo só'maq 'em quiyim ná'ogue ña'laxatañi, chaqai ná'ogue 'neetari' nqaishin ca lete, ma' sahotaque ỹaueguec so Cristo, 
PHP.3.9	chaqai quiyim ña'deeta'guit so'maxare. Qam mesqai chicqaugui cá'maq chi ña'maqataxac quiyim shiquichi'nguilo naua laqataxaco so Moisés; ta'ta'a quiyim dá'maq 'maqataxac qoỹaanem quiñi qota'a cá'maq huelec so Cristo. Qam dajo no'uen qano'ueenataxac chicqochigui da qarpi'ỹaxac. 
PHP.3.10	Ma' sahotaque quiyim sauana so Cristo quiyim ñauata'guit caỹim da lquesaxanaxa na' nachipiaqtashiguim nqohin so nelauaxa, chaqai quiyim ñouanau'a da le'xoric, vire'ta ma' shinta so'maxare queso lelauaxa. 
PHP.3.11	Ma' 'ue da ñaquitaxac quiyim sovirau'a quiyim nachipiaqtashiguim nqohin aỹim so nelauaxa.
PHP.3.12	Ỹim se seshit quiyim shinac quiyim sovirau'a dá'ogue dá'maq sa'xatetac, loqo'm quiyim mashic yaloochiguiñi queda ỹicyaxac. Qam ỹim shiqueta, ma' 'ue da ñaquitaxac quiyim sovirau'a dá'maq 'em quiyim iconeu'a aỹim na'le so Cristo Jesús. 
PHP.3.13	Qamiri ỹaqaỹa', ỹim mesqai shinac quiyim mashic sovira'a dajo. Qam shi'ntegueyi, quiyim scoua'e ná'ogue ná'maq mashic sqoshaa'e, ca' ña'ñaxat, sha'apiguito' sovirau'a yí'maq hueeta'gue dá'maq seloxoỹa'gue, 
PHP.3.14	qaiyi sovirau'a cá'maq naloqojnec chaqai quiyim ỹaueguec cá'maq ỹachaxantac ñi qota'a quiyim roỹaxanta'lo qomi' queda piguim quiyim seconaxaguit, ma' ña'daqatau'a so Cristo Jesús.
PHP.3.15	Ca qomá'ogue quiyim mashic 'chichiguiñi da qarpi'ỹaxac, ca' chaqaida dá'maq qara'deenataxanaxac. Chaqai no'm sham ỹoqa'a ca ra'deenataxanaxaguii, ca' ñi qota'a ỹa'deenaxanaxanque qamiri ma'le cá'maq 'ñiita'gue. 
PHP.3.16	Qam dajo shintapega no'uen quiyim chaqaida qara'deenataxanaxac, chaqai ỹaatqajam nachiñi'chiguit da qanachaalataxac dá'maq mashic shi'gue sovirqau'a.
PHP.3.17	Qamiri ỹaqaỹa', denaxachii da no'uen ỹicyaxac, chaqai ỹaatqajam 'ajñita ná'maq que'tegue dá'maq no'uen qoyicyaxac dá'maq sapaxaguinaxaque qamiri na'le. 
PHP.3.18	Chaqai mashic 'xoic shinqatapegalo qamiri, qam qaiyiita liỹa shinac caqamiri chaqai vire'ta quiyim niñitesañi naua ỹachi', ma' mashic 'xoic na npa'guenaxaua da lelauaxa so Cristo na' qaipateno queso npatenaxala'. 
PHP.3.19	Ca ma' ỹovita ca lqodoc, ca qaiqa'viỹa'gue na'maxare ma'le. Ma' chaqai queeta'pegue' ná'maq chi lamaanaxanqachic na loshicmaxa, chaqai nemaqajanlec ná'maq ỹo'uet quet ca layiloxo, chaqai qainaata ỹa'deentapega ná'maq hueetalec na 'laua. 
PHP.3.20	Qam qomi' qara'a' da piguim, chaqai ñauaanqataque quiyim rapil queda piguim so qarca'laxaqui, só'maq qara'gaxala' Jesucristo. 
PHP.3.21	So'maxare ỹadalaxat ma'le na qaroshicmaxa ma' tai'a quiyim ileu, qaiyi shinqata só'maq chi loshicmaxa so'maxare 'ue da lauaq. Qam ỹo'uet ma'le, ỹahote'e dá'maq chi lquesaxanaxa quiyim ỹoiquentac ná'ogue nanchaqaina.
PHP.4.1	Ca vichiguiño' qamiri ñauochaxaua' ỹaqaỹa', sahotaque ñauañiguita qamiri, ma' qamiri nauá'maq 'em 'ue da ñitoonaxac, chaqai qamiri 'ec ỹaueguec. Chaqaida 'ñiitari' quiitalec so qara'gaxala', qamiri ñauochaxaua'.
PHP.4.2	'Ue da ỹaqataxac, ñi'xoresentouguilo caua Evodia chaqai aca Síntique quiyim neuojonta', 'neetasa'lo caua nqaỹa' quiyim nañaantetot so qara'gaxala'. 
PHP.4.3	Chaqai ma' qami' qamaxaraic ỹo'ueenataxanaxaua, ca shiñirapegaxaua' quiyim tauañi' cauajo qarqaỹa', ma' caua'maxare ỹaatqajam 'xoic da lotaanaxanaxague' caỹim na'le quiyim sa'xatqatac da na'qaatec chicqaugui da nca'laxa, chaqai so Clemente chaqai so liỹaripi ỹo'ueenataxanaxauaripi. Caua leenqate' saua'maxare shi'gue qoỹeresalec aso nelere ñi qota'a nca'laxalate.
PHP.4.4	Naua'que naua na'xata' netooñita'gue so qara'gaxala'. Liỹa sopilalec shinac: ¡netooñitac! 
PHP.4.5	Ca ná'ogue na qomyipi ỹa'deente' qamiri quiyim qamiri qouagaxanqachaqaqa, ma' so qara'gaxala' sqaỹaloq novi'.
PHP.4.6	Chaqai qaica ca ỹachicoqochite' qamiri. Ta'ta'a quiyim ná'ogue 'ỹaañitacot ñi qota'a quena' nqouagaxaiñii. Shiilaitac, chaqai 'ỹaañitacot da na'aachiguii qai'neeta. 
PHP.4.7	Ca' ñi qota'a ỹaanema qamiri ma'le da la'maxa napacalec ná'ogue na la'deenaxanaxa na qomyipi. Ca' dajo na'maxa quepaqataxanlec añi re'taxanatahi chaqai da ra'deenataxanaxaguii ma' na'yiitau'a so Cristo Jesús.
PHP.4.8	Qamiri ỹaqaỹa', dá'maq co'uaataxanta ỹaqataxac 'neetasa': ỹaatqajam ỹajñita ca leloxoỹaxac cá'maq lliqueta, chaqai ná'ogue ná'maq 'ue ca 'negue nqohin, chaqai cá'maq no'uen ñicyaxac, chaqai ná'maq qaica ca lalegue', chaqai ná'ogue ná'maq qaỹa'maxarenta, chaqai ná'maq no'uen ca na'qaataxac. 'Yiiñitapega ná'ogue ná'maq no'uen chaqai taiguit quiyim qaimaqachin.
PHP.4.9	Chaqai ỹaatqajam 'viichii ná'ogue ná'maq sapaxaguinque qamiri, chaqai ná'maq ỹaqataxaquipi saanema qamiri, quená'maq 'xaichigui caỹim, chaqai ná'maq huañichigui so'uet; ca 'viichii. Ca' ñi qota'a ñí'maq chicqo'ot da na'maxa ỹalequetauguilo qamiri ma'le.
PHP.4.10	Ca' 'xoic da ñitoonaxac queso qara'gaxala' ma' qamiri lotqai liỹa o'lliinchii'a aỹim. Qam mesqai shinac quiyim couahi'e aỹim, ta'ta'a quiyim qaica ca redaaqari quiyim yotauañii. 
PHP.4.11	Mesqai shinac quiyim 'ue ca ỹouenaxanaxa, ma' sa'den quiyim ñitoonta'pegue cá'maq 'ue caỹim. 
PHP.4.12	Ma' mashic seuana da ne'xoric, chaqai sanaỹa'gue quiyim qaica ca souentaque, chaqai sa'den ña'ñaxachiguit canchaqaica 'neeta, quiyim yquema', loqo'm yqopat, loqo'm quiyim qaica ca souen, loqo'm qaica canchaqaica caỹim. 
PHP.4.13	Seshit ña'ñaxachiguit ná'ogue, ma' Cristo só'maq ỹa'ue da iquesaxanaxa. 
PHP.4.14	Qam qaiyiita ỹa'maqachiguiñi quiyim qamiri yotauañii queda ỹouenaxanaxa.
PHP.4.15	Ma' qamiri ñiỹa'ñi na Filipos qai'neeta 'yiiñii na' ñaqai chita'gue sa'xat da na'qaatec chicqaugui da nca'laxa na' shique'e na Macedonia, ca quená'maq mashic icoñiguit da na'qaatec qaqamita nelaritac ana rotaanaxanqachii, ma' netooñita'gue da ỹotaanaxanaxac quiyim sapaxaguine' qamiri. 
PHP.4.16	Ma' na' ñaqai seueta'ñi yi Tesalónica, ca' qamiri shi'gue nelaritac quen aca rotaanaxanqachii quena ỹouenaxanaxa. 
PHP.4.17	Qam ỹim mesqacaata sa'deentapega aca ñotauanqate quiyim secoñiguit. Ma' ỹim qaidaata sahotaque quiyim noquiicshiguim da ro'ueenataxanaxaguii, qaiyi ishiuetene' qamiri ma'le ñi qota'a. 
PHP.4.18	Ma' ỹim mashic shi'gue paguec ana secoñiguit quecá'maq ñotauanaxac quet, ca cá'maq qanela' na'le queso Epafrodito aso'maxare ỹaatqajam nalau'a ná'ogue ná'maq souentaque. Ca' sojo rotaanaxanqachii aso'maxare 'nejem ca nichiinaxanaxat lo'daxaraic lahita quiyim qaỹavigaxat, ca' qoỹaanot ñi qota'a, ca ỹa'maxarenta ñi'maxare. 
PHP.4.19	Ca' ñi qota'olec ỹaanema qamiri ma'le ná'ogue ná'maq liỹa viñitaque, ỹachigoxochichigui dá'maq qaica 'nejem lauaq lesallaxa hueeto'ot nqai'en so Cristo Jesús. 
PHP.4.20	¡Ca' ñi qota'olec se neme ma'le quiyim qaimaqachintac! Ajá'a, ca' chaqaida 'neeta dajo.
PHP.4.21	'Ỹaañim da iquinaxanaxac cá'ogue cá'maq lalamqateripi ñi qota'a huelec so Jesucristo. Naua qarqaỹa' iỹareta'pe ilate' da liquinaxanaxague' caqamiri. 
PHP.4.22	Ná'ogue ná'maq neeta'ñi najo ná'maq lalamaxareteripi ñi qota'a ila' da liquinaxanaxac, chaqai paguec ná'maq ỹalequetaugui na nalliripi ñí'maq lashi na nashillipi neeta'ñi na Roma.
PHP.4.23	Ca' so qara'gaxala' Jesucristo ỹaanema qamiri da lqouagaxa. Ajá'a, chaqaida 'neeta dajo.
COL.1.1	Aỹim Pablo, da ñilaataxac chicqo'ot ñi qota'a quiyim ỹauaaque aỹim lelaatec so Jesucristo. Iỹaatac ñi qarqaỹa Timoteo. 
COL.1.2	Shiriñi najo ilaata tai'a na qamaxaraic qarqaỹaripi queso Cristo chaqai lalamaxaret ñi qota'a, neeta'ñi na na'a' Colosas. Sahotaque quiyim qamiri coñiguit da lqouagaxa ñi qota'olec chaqai ỹaanema qamiri da la'maxa.
COL.1.3	Se qareme saanqatacot da qana'aachic ñi qota'a ñí'maq leta'a so qara'gaxala' Jesucristo quena' ñqouagaxainqateguelgoto qamiri. 
COL.1.4	Ma' 'ue da qara'xaỹaxac caqamiri queda rpi'ỹaxaguii queso Cristo Jesús chaqai quedá'maq re'xorenataxanaxahi quená'ogue ná'maq lalamaxareteripi ñi qota'a. 
COL.1.5	Ma' 'ue da naquitaxaguii quiyí'maq qaỹa'maxatetañi qaỹauaaque qoỹaanema qamiri ma'le quiñi qota'a hueeta'gue da piguim. Qamiri 'uo' na'le da naquitaxaguii co'na' na'xaỹaxañiỹa dá'maq ỹaatqajam llic na'qaatec chicqaugui da nca'laxa. 
COL.1.6	Dajo na'qaatec dá'maq qaỹa'xatema qamiri na'le, chaqaida dá'maq noquiiquetashiguim, ca re'oq da laỹaxac quená'ogue na 'laua. Qaican ỹapaguec na'le caqamiri na' qaỹa'xatema qamiri da le'xorenataxanaxa ñi qota'a, ca 'yiiñii dajo quiyim chaqaida dá'maq ỹaatqajam ne'xorenataxanaxa. 
COL.1.7	Dajo dá'maq ỹapaxaguinguelo' na'le qamiri so qanauochaxaua qarqaỹa Epafras. So'maxare lo'ueenataxanaxaua' qomi'. Chaqai caqamiri, ca' ỹaatqajam qamaxaraic lo'ueenataxanqajnec so Cristo. 
COL.1.8	So'maxare noda'alo qomi' da qara'xaỹaxac caqamiri, chaqai quedá'maq re'xorenataxanaxahi chicqo'ot so Espíritu.
COL.1.9	Vichiguiño' qomi' quecá'maq na'xa'a na' novi' da qara'xaỹaxac, chaqa'ma' se neme ñqouagaxainqatalgoto qamiri, sashiilqatac ñi qota'a quiyim ỹa'deenaxanaxanque qamiri cá'maq ỹahotaque ñi'maxare, chaqai quiyim ỹaanema qamiri ná'ogue nanchaqaina na'deenaxanaxa quiyim 'yiiñichigui na se re'xogui chicqo'ot so Espíritu. 
COL.1.10	Qaiyi shichii quiyim na'maxachita ma' chaqaida 'neetari' ná'maq lalamaxaret so qara'gaxala', quiyim se neme 'viichitac ná'maq ỹa'maxarenta so'maxare. Ca re'oq nqai'ñii dá'maq 'ñiitari' quená'ogue ná'maq no'uen 'viichitac, chaqai quiyim paguec 'yiiñita ñi qota'a. 
COL.1.11	Chaqai sashiilqatac ñi'maxare quiyim ra'ñichiriñi nqai'ne' qamiri quedá'maq chalego lecaic lquesaxanaxa, qaiyi shichii na'ñaxachiguit ná'ogue quiyim 'xoic da reualaxaviguii chaqai da netoonaxaguii, 
COL.1.12	chaqai 'ỹaañitacot da na'aachicyaxaguii ñi qota'olec, ma' ñi'maxare ỹa'maxatetañi ỹaanem cá'maq ỹachaxantac ná'maq lalamqateripi ma' ỹovita quiyim seuqataugui cá'maq lauaq ñi'maxare. 
COL.1.13	Ñi qota'a naqata'alo qomi' na'le queso napalaxa qaratoiquentac, ca inoxonaqta'alo qomi' da lo'ueenataxanaxac so lqo'itaxat llaalec, 
COL.1.14	ỹachigoxochichigui da lelauaxa so'maxare, ca' nca'laxaterec qomi', chaqai ỹapalaxat cá'ogue ca qarasauaxaseteripi.
COL.1.15	Ñi qota'a ñí'maq qaican iuana, ñi'maxare hueetaugui da re'qoochigui no'ueenataxac na'le so llaalec, só'maq 'auaxaico' na'le na' saqa'leca ná'ogue nanchaqaina. 
COL.1.16	Ma' ỹachigoxochichigui so'maxare na'le, ca' ñi qota'a ỹo'uet ná'ogue nanchaqaina quená'maq 'ue quena piguim chaqai quena 'laua; ca' 'ue ná'maq se re'xogui, chaqai ná'maq re'qoochigui, chaqai na relaataxanac, nashillipi, na'gaxalateripi, chaqai na nquesaxanaxa se re'xogui; ná'ogue chicqochigui nqohin so'maxare. Chaqai ná'ogue chi lalamaxareteripi so'maxare. 
COL.1.17	So Cristo chaqai'eno' 'ue na' saqa'leca nanchaqaina, ca' chaqaiso só'maq nolliitañi ná'ogue na'maxare. 
COL.1.18	Qai'neeta chaqaiso so Cristo só'maq lqahic na noshicmaxa, ca na'maxare chaqaina ná'maq mashic icoñiguit da na'qaatec. So'maxare chaqaiso só'maq ỹa'ue da lca'laxa na noshicmaxa. Ma' so'maxare 'au qanca'laxatec na'le queso lelauaxa, ca' qoỹana'ñi quiyim na'gaxala' ỹapacauec quená'ogue. 
COL.1.19	Ma' ñi qota'a ỹahotaco' quiyim dá'ogue dá'maq chi no'ueenataxac imaagui so Cristo. 
COL.1.20	Chaqai ñi qota'a qai'neeta ỹahotaque quiyim ỹachigoxochichigui so Cristo quiyim ỹa'ue da la'maxa ná'ogue nanchaqaina, quená'ogue ná'maq hueetalec na 'laua, chaqai ná'maq hueeto'ot na piguim. Ca ỹo'uet da na'maxa, ỹachigoxochichigui da lelauaxa so Cristo co'na' qaipateno queso npatenaxala'.
COL.1.21	Qamiri quesom 'ec ỹoqa'a ca chigoxoỹa'gue, ca quedá'maq 'neetari' añi re'taxanatahi ỹaatqajam npa'guenaxauahi ñi qota'a, ma' 'viichitac na se no'uen. Qam nagui ñi qota'a ỹo'uet quiyim huaqui'chiguita qamiri ñi'maxare, 
COL.1.22	ỹachigoxochichigui da re'qoochigui lelauaxa so Cristo. Dajo 'ne'tegue, ma' ỹahotaque nachaalataxando qamiri, qam co'chiita quecá'maq hueete'e so'maxare, quiyim 'ec qaica ca ro'maxashichii chaqai ca rasauaxashichii. 
COL.1.23	Qam quedajo, 'maxaraic quiyim na'ñaxachichiguiñi queda rpi'ỹaxaguii, 'ñiitari' aca qo'paq ỹaatqajam qoỹorichi'nguilo caua lpa'yii. Chaqai sqai 'xañiñi da naquitaxaguii chicqochigui dá'maq na'qaatec chicqaugui da nca'laxa na' 'xaiỹa. Dajo dá'maq na'qaatec qaỹa'xatetac quenaua'que naua lahil na 'laua. Chaqai aỹim Pablo sotaanaxanegue quiyim sa'xat da'maxare.
COL.1.24	Ca' nagui, ca ñitoontac, ma' qamiri nauá'maq 'em quiyim 'ue da i'xoric, ma' quedajo, ca' nalogoñi nqaishin quená'maq chi ỹoshicmaxa dá'maq saqa' ỹovira'a na'le le'xoric so Cristo, quená'maq mashic icoñiguit da na'qaatec ma' chi loshicmaxa. 
COL.1.25	Ca sovirau'a quiyim sedaanlec ná'maq mashic icoñiguit da na'qaatec quedá'maq laqataxac ñi qota'a, ma' ỹahotaque quiyim ra'maxaiñi chaqai quiyim sa'xat dá'ogue dá'maq la'qaatec ñi'maxare, 
COL.1.26	dá'maq la'qaatec se ỹa'deenaxanaxanegue só'maq 'auaxaic qomyipi quesaua 'auaxaqa ñaxari, qam nagui, ca' ỹa'deenaxanaxanegue ná'maq lalamaxareteripi. 
COL.1.27	Ca quesaua'maxare ñi qota'a ỹahotaque quiyim qaỹa'den dá'maq lesallaxa 'ue da lauaq dá'maq ỹahotaque ỹaanem na mesqai judioipi. Ca' dajo na'qaatec quiyim so Cristo ỹalequetauguilo qamiri, ca' so'maxare chaqaiso só'maq ỹo'uet ca naquitaxaguii, qaiyi 'ue ca lauaxai' ma'le qamiri.
COL.1.28	Qomi' sa'xatqatac so Cristo. Ca' 'ue da qaraqataxac quená'ogue, chaqai ná'ogue sapaxaguinqatac, qaiyi ỹaatqajam ỹa'deenta ca leloxoỹaxac, qaiyi quiñi 'óna ỹaatqajam noquiiquetashiguim ma' na'deetau'a so Cristo. 
COL.1.29	Ca' chaqaida dá'maq 'em quiyim ña'ñaxat, so'ueenataxan quedá'maq ỹa'ñaxac chaqai da iquesaxanaxa chicqo'ot so Cristo.
COL.2.1	Ma' sahotaque quiyim 'yiiñii quiyim ỹaatqajam ña'ñaxat seloquiteguelgoto qamiri, chaqai quená'maq neeta'ñi yi Laodicea, chaqai quená'ogue ná'maq se iuanapiguiỹa'. 
COL.2.2	Ca' 'ue da iloquiaxac, ma' sahotaque quiyim ra'ñiiguilo na lauele', ca neconta' queda ne'xorenataxanaxa, chi ỹovireta'a qaica ca ỹouen nalogoñi da lpi'ỹaxac chicqochigui da la'deenaxanaxa, quiyim ỹa'yiinchigui dá'maq se re'xogui ỹachaxantac ñi qota'a, ca' chaqaiso so Cristo. 
COL.2.3	Ma' chaqaiso só'maq ỹomata'ta' hueetaugui ná'ogue na na'deenaxanaxa chaqai da na'deenataxanaxac. 
COL.2.4	Ca sa'xatema qamiri dajo, qaiyi qaica ca ỹayine' qamiri, 'eno'm 'ue ca 'maxaraqa caua la'qaatqa. 
COL.2.5	Ma' 'eno'm se salequetauguilo qamiri, qam 'ec salequetauguilo qamiri quedá'maq se re'xogui ño'ueenataxac. Chaqai ỹaatqajam ñitoonta'peguelo qamiri ma' 'maxaraic dá'maq 'ñiitari', chaqai quiyim sqai 'xañiuec da rpi'ỹaxaguii queso Cristo.
COL.2.6	Vichiguiño' quedá'maq 'ñiitari' na' coñiguit so qara'gaxala' Jesucristo, ca' chaqaida 'ñiitari' na'yiitau'a so'maxare, 
COL.2.7	'ec 'vii lpa'yii da nachaalataxaguii na'yiitalec so'maxare, chaqai queda rpi'ỹaxaguii 'ec no'xoñiitalec so'maxare. Ma' chaqaida dá'maq qaỹapaxaguinguelo qamiri na'le, ca' se neme 'ỹaañitacot da na'aachicyaxaguii ñi qota'a.
COL.2.8	Rovichiỹari'o', 'neeto' lotqai quii'uegue ná'maq ỹahotaque rayiñii, ỹahote'e ná'maq na'deenaxanaxa huelec najo chaqai na sqai llic na'deenataxanaxac. Ma' na'maxare sqai chicqochigui so Cristo; ta'ta'a ná'maq chi no'ueenataxac na qomyipi, chaqai quedá'maq la'deenataxanaxac chaqainaata ỹa'deentapega ná'maq nanchaqaina re'qoochigui.
COL.2.9	Ma' dá'ogue dá'maq no'ueenataxac ñi qota'a ỹaatqajam hueetagui da nachaalataxac so Cristo. 
COL.2.10	Ca' nagui ỹaatqajam no'qaachiguilo qamiri queda no'ueenataxac ñi qota'a, ma' na'yiitau'a so Cristo. So'maxare chaqaiso só'maq napacalec ná'maq nashillipi chaqai ná'maq nquesaxanaxa se re'xogui. 
COL.2.11	Chaqai quiyim na'yiitau'a so Cristo, ca' qaỹa'ue na netanegue' qamiri; qam mesqai ná'maq re'qoochigui quena noshicmaxa, ta'ta'a quiyim na' qanca'laxaterec qamiri quena nasauaxaset queda lamaanaxanqachic na roshicmaxahi. Ca dajo dá'maq netanaxac na qom chicqo'ot so Cristo. 
COL.2.12	Ma' cana' qanachilaxane' qamiri, ca' riỹahita'ñi' na' qarishiñiñi so Cristo. Ca' quedajo, ca' qai'neeta riỹahitashi'me' so'maxare na' liỹa qanca'laxatec, ma' viilec da lquesaxanaxa ñi qota'a ñí'maq liỹa nca'laxatec na'le so'maxare. 
COL.2.13	Ma' qamiri quesaua 'auaxaqa ñaxari 'ec qamiri leuaxaqa sauaxat na rasauaxashichii chaqai sqaica ca netanaxashichii. Qam nagui ñi qota'a, ca' ỹo'uet quiyim rca'laxauahi so Cristo na' ỹapalaxat ná'ogue na rasauaxashichii. 
COL.2.14	Ñi qota'a ỹapalaxat aso qara'uale só'maq ỹo'ueetetac da qanouaxanaxaset ma' se sepacqajnaxagui dá'maq 'nerac naua naneresañi naqataxaco. Qam ỹomachigui aso qara'uale, ca 'ec pateno queso npatenaxala'. 
COL.2.15	Ma' so Cristo co'na' ileu na' qaipateno queso npatenaxala', ca' loxonec ná'maq nashillipi chaqai ná'maq nquesaxanaxa se re'xogui. Ca' qaỹauanchigui quiyim qaica ca 'negue nqai'en na' ỹauec 'ec lcoñiitecseripi na' rauegaxan.
COL.2.16	Ca' vichiguiño' caqamiri qaica quet cá'maq qoyiqueteguelec caqamiri quecá'maq qanoxohi chaqai quecá'maq ni'chiigui, loqo'm quecá'maq nemaqachic na'xa'a, loqo'm queca dalaxaic shiraigo, loqo'm queca na'xa'a co'mataxaqui. 
COL.2.17	Ma' ná'ogue najo chi lqui'i cá'maq novi' ma'le, qam dá'maq ỹaatqajam leloxoỹaxac chaqaiso so Cristo. 
COL.2.18	Mesqai 'xañiigue quiyim rouootaxana'gue cá'maq raviguiguii ná'maq 'ec nañoxojñi neneequesenta chaqai nqouagaxaintacot na nelaatqaipi piguim laseripi. Ma' na'maxare tau'a quiyim ỹo'uet ná'maq se iuanapega chaqai pi'chigui queda nemaqajnaxac quená'maq chi la'deenataxanaxac. 
COL.2.19	Na'maxare ỹoqota'oga queso Cristo só'maq lqahic na mashic icoñiguit da na'qaatec. Chaqai nqo'naxatetashiguim, ỹahotaque da lquesaxanaxa, chaqai ỹo'xonta' ná'maq ỹoreta'oguit louenqaipi, ipaquichigui nqai'en dá'maq ỹahotaque ñi qota'a.
COL.2.20	Ma' qamiri quiita'ñi' so Cristo na' ileu, ca' le'en dá'maq chi ra'deenataxanaxaguii quiyim 'yiiñitapega ná'maq re'qoochigui. ¿Chi'neco' ná'maq 'viichitac ma' 'ñiitari' ná'maq hueetalec na 'laua? Ca 'viichitac na napaxaguinataxaquipi 
COL.2.21	ma' 'neetasa': “Sqai pochirau'a najo, totaxan a'qui' yijo, mesqai coñita cajo.” 
COL.2.22	Ma' ná'ogue na qarapaxaguinataxanta'pegue, na'maxare 'ue lqodoc, ma' najo napaxaguinataxanaxaquipi chi lelaataxanaxac na qomyipi. 
COL.2.23	'Nesa ma' llic quiyim ná'ogue najo 'ec quiyim ỹaatqajam 'ue ỹa'den cá'maq qom ỹo'uet. Ma' ilarelec da nqouagaxainaxac, neneequesenaxac, chaqai ỹo'uet da le'xoric na loshicmaxa. Qam na'maxare se ỹotauan quiyim nollaalta' queda lamaanaxanqachic na loshicmaxa.
COL.3.1	Ca' qamiri, ma' mashic shi'gue rca'laxauahi so Cristo, ca' daañiỹaque cá'maq hueeta'gue da piguim dá'maq neeta'gue so Cristo, nqa'xantañi, pa'aata'gue da loic ñi qota'a. 
COL.3.2	'Yiiñitapegalo nauá'maq hueesa'gue da piguim; mesqai 'yiiñitapegalo naua hueesalec na 'laua. 
COL.3.3	Ma' qamiri mashic relauaxauahi so Cristo, ca' nagui, ca dá'maq ỹaatqajam rca'laxahi queso'maxare nañoxoteso'ot ñi qota'a. 
COL.3.4	Ma' chaqaiso so Cristo só'maq ỹaatqajam qarca'laxa. Ca ma' liỹa novi' nachaxan, ca' qamiri qai'neeta re'xoi' ma'le queso'maxare, ca' nouañiỹau'a da lauaq so'maxare.
COL.3.5	Ca' vichiguiño' qamiri ỹaatqajam 'ec ileu nqai'ñii ná'ogue ná'maq no'ueenataxaguii hueetalec na 'laua: Ca' qaica quet cá'maq hueeta'piguit quet aca se loua, chaqai sqo 'viichii cá'maq rapio'qotaxan, chaqai sqai quiita'pegue' na rqo'itaxanqachiguii chaqai quená'maq se no'uen, chaqai se qo'itaxanqachaqaqa qamiri, ma' dajo 'ec quiyim qanqouagaxainot ca nashiilec nqolac. 
COL.3.6	Ma' chaqainaua nauá'maq chicqochigui dá'maq chalego lecaic louaxanaxanaxac ñi qota'a quená'maq se na'xaỹaxana ñi'maxare. 
COL.3.7	Chaqai qamiri 'viichitac quen ná'ogue najo quesó'maq 'auaxaic no'ueenataxaguii. 
COL.3.8	Qam nagui 'xañiñi ná'ogue najo: nonogoxonaxac, nayiloxoc, ná'ogue na se no'uen, no'ooqotaxanaxac, chaqai naua na'qaatqa la'axaqa. 
COL.3.9	Se na'majñiỹot ca liỹa, ma' shi'gue ỹochihe'oga dá'maq 'auaxaic no'ueenataxaguii chaqai quená'maq shi'gue quen 'viichitac. 
COL.3.10	Chaqai mashic ñiiñi dá'maq dalaxaic 'ueenataxac, ca noquiiquetashiguim da nadalqataxac, chi ỹovireta'a quiyim 'nejem da no'ueenataxac ñi qota'a ma' chaqaiñi ñí'maq ỹo'uet, chi ỹovireta'a quiyim ỹaatqajam qaỹa'deenta ñi'maxare. 
COL.3.11	Qam dajo mesqaida quet quiyim judío le'ec ca qom loqo'm quiyim mesqai judío, loqo'm quiyim 'ue ca netanec na loshicmaxa loqo'm ca sqaica ca netanec, chaqai ca ỹoqa'a ca chicqa'gue loqo'm ca se na'maxat, loqo'm ca na'ac loqo'm se na'ac. Ma' chaqaiso so Cristo qaisoota, ca' hueetaugui ná'ogue na qomyipi.
COL.3.12	Ma' ñi qota'a i'xorene' qamiri, ca nca'au'alo qamiri ma' quiyim qamiri lalamaxarete'. Ca no'uen quiyim qamiri qouagaxanqachaqaqa, 'naxanaxaraqa, sqai qamiri nemaqajnaxaqa, nemanataxaiqa chaqai hualaqhuaqa. 
COL.3.13	Chaqai ỹaatqajam 'ue da reualaxaviguii queca riỹahi, chaqai sqai caapeguem no'm 'ue ca se no'uen qohine'tegue queca liỹa. Ca dá'maq 'ne'tegue so Cristo quiyim i'xorene' qamiri, ca' chaqaida 'ñii'tegue qamiri qai'neeta. 
COL.3.14	Qam dá'maq ỹapacauec quená'ogue, quiyim 'xoic ca re'xorenataxanaxahi, ma' chaqaida dá'maq lapoonta' qamiri, chaqai nalogoñi nqai'en ná'ogue nanchaqaina. 
COL.3.15	Ca' da na'maxa chicqo'ot ñi qota'a ỹoiquenta'pe nqai'ñii naua re'taxanatahi, ma' chaqaida dá'maq ỹahotaque ñi'maxare na' roỹaxanalo qamiri quiyim lliguiỹau'a so 'oonoqui' noshicmaxa. Ca' necoñitaque da na'aachicyaxaguii.
COL.3.16	Chaqai da lapaxaguinataxanaxac so Cristo no'qaachiguilo nqai'ne' naua re'taxanatahi. Napaxaguiñita'ta' chaqai ỹaatqajam 'yiiñii quiyim na'ñaxachita'ta'. Chaqai no'm 'ueenaxañii, qam 'viiñii ná'ogue na ỹoreta'oguit no'ueenqaipi chicqo'ot so Espíritu Santo. Chaqai chicqochigui nqai'ñii añi re'taxanatahi quiyim 'ỹaañitacot da na'aachicyaxaguii ñi qota'a. 
COL.3.17	Chaqai quecá'maq canchaqaica 'viichii loqo'm quecá'maq 'xachii, ca ná'ogue 'viichii, qam quiichigui nqai'ñii da leenaxat so qara'gaxala' Jesús. Quiichigui nqai'ñii so'maxare quiyim 'ỹaañitacot da na'aachicyaxaguii ñi qota'olec.
COL.3.18	Qamiri 'aallipi ma' mashic o'ñii, ca ỹaatqajam na'xaỹaxañii'ta ca rouahi, ma' chaqaida dajo dá'maq no'ueenataxac cá'maq mashic huelec so qara'gaxala'.
COL.3.19	Chaqai qamiri ỹalliripi mashic 'ue ana rouahi, ca' 'xoriñii aca rouahi, ma' se no'uen quiyim sqa 'maxachiỹa'gue.
COL.3.20	Chaqai qamiri ñaaqaipi, ỹaatqajam na'xaỹaxañii'talo naua qata'alli, ma' chaqaida dá'maq ỹa'maxarenta ñi qara'gaxala' qota'a.
COL.3.21	Chaqai qamiri ma' qamiri neta'al, mesqai 'ooqochichii naua qachaalaxahi, qaiyi mesqai ỹolaugui lauel.
COL.3.22	Chaqai qamiri ma' qamiri nelaatqaipi, ỹaatqajam na'xaỹaxañii'ta quecanchaqai 'naac ca na'coori quenajo 'laua. Mesqaidaata quiyim ỹa'ajanta'pe qamiri, ca' raqamaxaita, ma' viitaque nqo'talo qamiri. Ta'ta'a quiyim raqamaxaita, richilliỹañi quiñi qota'a. 
COL.3.23	Ca' quecanchaqaica 'viichii, qam raqamaxaita, 'ec 'ueenataxañitacot so qara'gaxala', mesqai 'ec 'ueenataxañitacot cá'maq re'qoochigui qom. 
COL.3.24	Ma' qamiri mashic shi'gue 'yiiñii quiyim ñi qara'gaxala' ỹaanema qamiri ma'le cá'maq ỹa'maxatetañi ỹahotaque ỹaanem ná'maq lalamaxareteripi. Ma' qamiri 'ueenataxañitacot so Cristo só'maq ỹaatqajam ra'gaxalari. 
COL.3.25	Qam cá'maq ỹoueetetac ca se no'uen, ca' icoñiguit cá'maq se no'uen laseue' cá'maq ỹo'ueetetac. Ma' ñi qota'a qaica quet cá'maq ỹapacqajnauec quiyim nqo'ta ca qom queca liỹa.
COL.4.1	Chaqai qamiri 'cororipi, ỹaatqajam 'viichii cá'maq ỹa'maqachiguiñi, chaqai ỹaatqajam pacqajñiichigui ca nishiuetenaxac ca relaachiguii. 'Yiiñitapega quiyim qamiri qai'neeta 'ue ñi ra'gaxalari neeta'gue da piguim.
COL.4.2	Quiitalec sqai 'xañiñi da nqouagaxainaxaguii. Nelohitauec, chaqai 'ỹaañitacot da na'aachicyaxaguii ñi qota'a. 
COL.4.3	Chaqai qai'neeta nqouagaxaiñitalgoto qomi', qaiyi ñi qara'gaxala' ỹo'uet quiyim qaica quepaxate' qomi' quiyim sa'xataq da na'qaatec, dá'maq se qaiuanapega na'le na'qaataxac so Cristo, ma' chaqaida dá'maq 'em ỹim ncoñiiteguesec nagui. 
COL.4.4	Nqouagaxaiñii, qaiyi seshit quiyim ỹaatqajam sa'xateta dá'maq leloxoỹaxac dajo na'qaatec, ma' chaqaida dá'maq so'uet ma'le.
COL.4.5	Ỹaatqajam na'deenaxanqachiñii quena' taxaiỹa'pegue' ná'maq saqa' icoñiguit da na'qaatec. Nquipichita'pegueto nauá'maq no'viiñi na'xata' quiyim 'ue ca redaaqari. 
COL.4.6	Daañiỹaque quiyim se neme qanqo'talo chaqai qaimaqachinta'pe naua ra'qaataxahi, chaqai quiyim 'yiiñii cá'maq ỹaatqajam 'maxaraic leloxoỹaxac quiyim taxaiỹa'pegue' ca liỹa.
COL.4.7	Ca ñí'maq qanauochaxaua qarqaỹa Tíquico, ñí'maq ỹaatqajam qamaxaraic qarotaua chaqai ỹo'ueenataxanaxaua quena' so'ueenataxanqot so qara'gaxala', ñi'maxare ỹaatqajam ỹa'xatema qamiri ma'le dá'maq shintari'. 
COL.4.8	Vichiguiño' selatalo qamiri ñi'maxare, qaiyi ỹa'xatema qamiri dá'maq shinqatari', chaqai quiyim ỹa'ñaxate' qamiri. 
COL.4.9	Ñi'maxare liỹaatac ma'le ñi Onésimo, ñí'maq qanauochaxaua chaqai qamaxaraic qarqaỹa, ñí'maq chicqotouguilo qamiri na'le. Ñaua'maxare ỹa'xatema qamiri ma'le dá'ogue dá'maq shinqatari' quenajo.
COL.4.10	Chaqai ñi Aristarco, ñí'maq ñcoñiitaxaua, ilatalo qamiri da liquinaxanaxac, chaqai qai'neeta ñi Marcos, ñí'maq lqaỹa liỹa ca Bernabé. Chaqai qamiri mashic shi'gue saqatetapegalo quiyim ma' ỹovitalo qamiri ñi Marcos, ca' quelolliỹa. 
COL.4.11	Qai'neeta ilatalo qamiri da liquinaxanaxac ñi Jesús, Justo dá'maq liỹa leenaxat. Quená'maq judío laseripi icoñiguit da na'qaatec, qainauate' nauajo nauá'maq yotauanta'pe sa'xatqatac da na'qaatec ma' ñi qota'a ỹoiquentac ná'ogue najo, chaqai ỹahosaque da ỹa'ñaxac. 
COL.4.12	Ilatalo qamiri da liquinaxanaxac ñi Epafras. Ñi'maxare qai'neeta lelaatec so Jesucristo, chaqai qai'neeta chicqotouguilo qamiri na'le. Ñi'maxare ỹaatqajam se neme nqouagaxainteguelgoto quen qamiri, qaiyi qaica ca se no'uen ra'deenataxanaxaguii. Ta'ta'a quiyim ỹaatqajam nañaañita quiyim 'viichii cá'maq ỹahotaque ñi qota'a. 
COL.4.13	Ma' ỹim ỹaatqajam sauanchigui ñi Epafras ỹaatqajam 'ue da leuogoxo caqamiri, chaqai qai'neeta quená'maq neeta'ñi yi na'a' Laodicea chaqai yi Hierápolis. 
COL.4.14	Chaqai ñí'maq qanauochaxaua Lucas, ñí'maq natarenataxanaq, ilatalo qamiri da liquinaxanaxac, chaqai qai'neeta ñi Demas.
COL.4.15	Viraqchii'a da iquinaxanaxac ca qarqaỹaripi na'ñi yi Laodicea. Iquinaxanaxac qai'neeta caca Ninfas chaqai quecá'maq mashic icoñiguit da na'qaatec lapooqo' yi la'a' aca'maxare. 
COL.4.16	Ca' ma' ime taxailec qamiri najo ilaata, ca' larigue da Laodicea, qaiyi qaretaqalec qai'neeta ma'le quiyí'maq mashic icoñiguit da na'qaatec na'ñi yi'maxare. Chaqai taxailec qai'neeta ma'le aca ilaata chicqa'ñi yi Laodicea. 
COL.4.17	Chaqai 'ñiỹaco' ma'le dajo queca Arquipo, 'ñiỹapego' quiyim ỹaatqajam ipaquejlec ỹomachichigui dá'maq lo'ueenatec qoỹaanem queso qara'gaxala'.
COL.4.18	Ca' ỹim Pablo chaqai shiriñi dá'maq iquinaxanaxac selatalo qamiri. 'Neeto' couahi'e quiyim aỹim ncoñiiteguesec. Ca' ñi qota'a ỹaanema qamiri cá'maq no'uen qayicyaxaguii. Ajá'a, ca' chaqaida 'neeta dajo.
1TH.1.1	Aỹim Pablo chaqai Silvano chaqai Timoteo selatalo qamiri ana ilaata na qarqaỹaripi quená'maq mashic icoñiguit da na'qaatec neeta'ñi na na'a' Tesalónica, ná'maq na'deetau'a ñi qota'olec chaqai so qara'gaxala' Jesucristo. Ma' sahotaque quiyim coñiguit da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
1TH.1.2	Ca chaqai 'neetari' quiyim saanqatacot da qana'aachic ñi qota'a caqamiá'ogue, chaqai se scouaqa'ahi qamiri queda qanqouagaxainaxac. 
1TH.1.3	Ỹaatqajam ỹauanchiguilo qomi' ñi qota'olec quena' so'leentaxanqatac caqamiri, ma' 'xoic da rpi'ỹaxaguii quena' 'ueenataxañii, chaqai queda re'xorenataxanaxahi, ca' 'xoic da re'xoriguii, chaqai ỹaatqajam na'ñaxachii quiyim 'taxachichiguiñi da naquitaxaguii queso qara'gaxala' Jesucristo. 
1TH.1.4	Qamiri ỹaqaỹa', ñi qota'a ỹaatqajam ỹauoteguelo qamiri, chaqai ỹaatqajam sa'deenqata quiyim qamiri lca'acse'. 
1TH.1.5	Ma' na' qomi' sa'xataq caqamiri da na'qaatec chicqaugui da nca'laxa, mese nodaachiriñi naua chi qara'qaatqa, ma' qai'neeta da lquesaxanaxa so Espíritu Santo, chaqai ỹaatqajam sa'deenqata quiyim dá'maq sa'xatqatac ỹaatqajam lliqueta. Qamiri 'yiiñita dá'maq qana'maqataxac na' salecqatauguilo qamiri, ma' sahoqotaque quiyim ra'maxaiñi.
1TH.1.6	Ca' qamiri quedá'maq 'ñiita ỹaatqajam quiijlec da qano'ueenataxac chaqai da no'ueenataxac so qara'gaxala' Jesús na' coñiguit da na'qaatec, ca' so Espíritu Santo ỹaanema qamiri da netoonaxaguii, 'eno'm 'xoic da re'xoriguii. 
1TH.1.7	Ca' chaqaida dá'maq 'neeta quiyim 'ue na ra'ilgoto chaqai ỹadenaxate' qamiri ná'ogue ná'maq mashic icoñiguit da na'qaatec quená'maq neetalgoto yaua 'lauari Macedonia chaqai yi Acaya. 
1TH.1.8	Ma' qamiri chicqotouguilo quiyim qoỹoqo'tegue da na'qaataxac so qara'gaxala' Jesús. Chaqai sqaiyiita yi Macedonia chaqai yi Acaya, ma' qai'neeta na qomyipi neetalgoto naua qoỹoqote'ogalo 'lauari ỹa'den da rpi'ỹaxaguii quiñi qota'a. Vichiguiño' nagui se ỹouen quiyim liỹa sa'xatqatac dajo. 
1TH.1.9	Ma' chaqaina na'maxare ỹa'xatetac dá'maq 'neeta na' sovitaxalo qamiri, chaqai ỹa'xatetac dá'maq 'neeta da rquelolaxahi coqomi', chaqai dá'maq 'neeta na' quiỹa'ahi na nashiilec nqolaquipi, ca' quiilec 'ueenataxañiỹot ñí'maq ỹaatqajam qota'a nca'leetauec, mesqai chi nadenqatec. 
1TH.1.10	Chaqai na'maxare qai'neeta ỹa'xatetac dá'maq 'neeta quiyim huaanaxañitac quiyim rapil chicqashiguim so Jesús, só'maq llaalec ñi qota'a, só'maq mashic ileu, qam ñi qota'a liỹa nca'laxatec. Ca' chaqaiso só'maq nca'laxaterec qomi' ma'le quecá'maq chalego lecaic nouaxanaxaset na qomyipi naỹalecna.
1TH.2.1	Ma' qamiri qarqaỹa', ỹaatqajam 'yiiñita dá'maq 'neeta da qaroviraxac caqamiri mesqaida quet quiyim qaica ca 'negue. 
1TH.2.2	'Nesa ma' na' seuqata'ñi yi na'a' Filipos ỹaatqajam 'xoic da qanishiuenaxac, chaqai qaỹouaxanta'pe qomi', qam da'maxare mashic shi'gue 'yiiñita. Qam na' ñovitaxalo qamiri, ca' ñi qota'a qarotauan quiyim ra'ñiiguilo nqai'ne' naua qovilli' quiyim sa'xatqatapeguema qamiri dá'maq na'qaatec chicqaugui da nca'laxa chicqo'ot ñi qota'a. 'Eno'm seuqataugui ná'maq 'xoic qanpa'guenaxac. 
1TH.2.3	Ma' qomi' sa'deenqata quiyim se so'maqatac quecá'maq sa'xatqatac, chaqai quiyim se ỹa'maxañi ca shinqata'pegue quiyim setaxaiqatac, chaqai se sahoqotaque quiyim sayinaxaitac. 
1TH.2.4	Ta'ta'a quiyim ñi qota'a ichoxote' quiyim ỹa'maxarente' qomi', ca' pataxalgoto qomi' quiyim sa'xataq da na'qaatec chicqaugui da nca'laxa. Ca' chaqaida dá'maq sa'xatqatac. Se sahoqotaque quiyim imaqachinta'pe qomi' na qomyipi. Ta'ta'a quiyim sahoqotaque quiyim imaqachinta'pe qomi' ñi qota'a, ma' ỹa'ajanta'pe naua qare'taxanata. 
1TH.2.5	Qam mashic qamiri 'yiiñita quiyim se ỹauanapega llo'daqainqata'pe qamiri quecaua lo'yaxanqa qara'qaatqa, chaqai se ñañoxotqatañi quiyim sahoqotaque ñauegaq aca plata. Ca' ñi qota'a ỹaatqajam ỹa'deenta dajo. 
1TH.2.6	Se ỹauanapega sahoqotaque quiyim qaimaqachine' qomi' quena qomyipi, caqamiri loqo'm quecanchaqaica liỹa, ma' qomi' lelaatqa so Cristo. Qam qaiyiita sqai shicqateguelec dajo quiyim sahoqotaque qaidaañiguita qomi'. 
1TH.2.7	Ta'ta'a quiyim seneequesenqate' sichirqa'teguelo qamiri, 'ec aca 'aalo quiyim iỹaxatetac chaqai cochiitapega ca llaalqaipioqui'. 
1TH.2.8	Qomi' ỹaatqajam 'xoic da qarauochaxa caqamiri. Vichiguiño' sqaidaata queto' da na'qaatec chicqo'ot ñi qota'a saanqaema qamiri, qam vire'ta dá'maq chi qanachaalataxac, ma' paguec da qarqo'iichi. 
1TH.2.9	Qamiri qarqaỹa', no'viñita'gue quiyim ỹaatqajam 'ue da qaro'ueenataxanaxac chaqai ña'ñaxataq, ma' sahoqotaque quiyim ñauegaq ca qarepetaxanaxat. So'ueenataxanqatac quenaua na'xatari chaqai naua piri, ma' sahoqotaque quiyim qaica ca nesallaxantegueto qomi' na' senqatauguilo qamiri sa'xatqatac da la'qaatec ñi qota'a.
1TH.2.10	Ca' ỹaatqajam 'yiiñita chaqai ñi qota'a qai'neeta, queda qanachaalataxac ỹaatqajam co'teeta chaqai no'uen na' salecqatauguilo qamiri mashic coñiguit da na'qaatec. Mese sahoqai lligo ca qana'qaataxac se ỹa'maxañi. 
1TH.2.11	Chaqai qai'neeta 'yiiñii da qara'ñaaqataxanaxac chaqai quiyim lo'yigui lauel nqaishinaq quiñi 'óna caqamiri, 'nejem da 'neeta'gue ca neta'a queca llaalqaipi. 
1TH.2.12	Chaqai saqataxalo qamiri quiyim ỹaatqajam quiijlec da leloxoỹaxac ná'maq mashic queeta'pegue' ñi qota'a, ma' roỹaxanalo qamiri, qaiyi viriỹau'a nqai'en da lo'ueenataxanaxac ma' ỹoiquentac ná'ogue najo chaqai da lichoxoric.
1TH.2.13	Ca' chaqaida dá'maq 'em quiyim saanqatacot da qana'aachic ñi qota'a, ma' na' na'xaỹaxañiỹa da sa'xatqatac la'qaatec ñi qota'a, ca' coñiguit, qam mesqai 'ñiita'gue ca chi la'qaatec ca qom, 'ñiita'gue quiyim qota'a la'qaatec. Qam lliqueta quiyim ỹaatqajam qota'a la'qaatec da'maxare, ma' re'oq da lo'ueenataxanaxac caqamiri na' viilec. 
1TH.2.14	Qamiri ỹaqaỹa', na' qaỹocanta'pe chaqai se qaỹa'maxata'que qamiri quená'maq chi qauori laseripi, dá'maq qohine'tegue qamiri chaqaida dá'maq qohine'tegue ná'maq queeta'pegue' ñi qota'a na'ñi yi Judea ná'maq huelec so Cristo Jesús. Ca na'maxare qai'neeta 'xoic da nocanaxac, qam dajo nocanaxac chicqaugui na chi lauo' laseripi judioipi. 
1TH.2.15	Chaqaina najo judioipi ná'maq ỹalauat na'le so qara'gaxala' Jesús, 'ne'tegue so 'auaxaic leta'allipi quiyim ỹalauat so letaxaỹaxanqajanqaipi ñi qota'a. Ca' chaqaina ná'maq ỹo'derauec qomi' na'le. Ỹaatqajam se nqo'ta ñi qota'a na'maxare, chaqai se ỹaqamaxat ná'ogue na qomyipi. 
1TH.2.16	Ma' quena' sahoqotaque quiyim sa'xataq da la'qaatec ñi qota'a quená'maq sqai judioipi, qaiyi ỹovira'oga da nca'laxa qai'neeta, ca lotqai se ỹa'maxaren quiyim sa'xataq da'maxare. Ca' quedajo, ca paguec noquigaxatec na lasauaxaset. Qam nagui, ca' ỹovita quiyim taalec dá'maq chalego lecaic nouaxanaxaset chicqo'ot ñi qota'a.
1TH.2.17	Qamiri qarqaỹa', na' cocho'qui' qolqa'ahi qamiri, 'eno'm se seuanaxalo qamiri, qam qaiyiita viitagui nqaishinaq añi qare'taxanata, chaqai 'xoic na qarishoxo quiyim qolaq, ca liỹa seuanaxalo qamiri. 
1TH.2.18	Ca' sahoqotaque saxaquena. Quená'maq ỹim, Pablo, 'xoic sahotaque saiquena, qam quena'le lotqai qaranaxat so na'ỹaapec. 
1TH.2.19	Ma' ¿negue' queto' ca ỹo'uet ca qanaquitaxac, chaqai ca qanetoonaxac? ¿Negue' queto' ca ỹo'uet ca la'maxa qouel queda ñitoonqata'pegue? Chaqaqamiri ma'le, ma' novi' so qara'gaxala' Jesucristo. 
1TH.2.20	Ajá'a, chaqaqamiri nauá'maq 'viichii ca la'maxa qouel chaqai ca qanetoonaxac.
1TH.3.1	Ca' na' tot qaralo'guit da shinqata, ca' taachigui qouel quiyim qoqometa senqa'ñi yi Atenas. 
1TH.3.2	Ca' selaraq so qarqaỹa Timoteo quiyim ra'ỹa'alo qamiri. Ma' so'maxare lelaatec ñi qota'a chaqai qaro'ueenataxanaxaua na' sa'xataq da na'qaataxac so Cristo, ma' so'maxare ishit quiyim ra'ñaxachii chaqai quiyim i'taxajñi ca rpi'ỹaxaguii, 
1TH.3.3	qaiyi qaica ca neualñi da lpi'ỹaxac quena qane'guenaxaquipi. Ma' qamiri ỹaatqajam 'yiiñita quiyim sovirqau'a da qare'xoric quena qane'guenaxac. 
1TH.3.4	Ma' na' ñaqai senqatauguilo qamiri, chaqa'ma' sa'xatqatac quiyim 'xoic ma'le ca qane'guenaxac. Ca' chaqaida ipaquichigui, dá'maq mashic shi'gue 'yiiñii. 
1TH.3.5	Vichiguiño' ỹim, ma' mashic tot yalo'guit dajo, ca' sela' so Timoteo quiyim renataxanalo qamiri negue' ca 'neetari' ca rpi'ỹaxaguii, ma' mashic 'ue da itelaxa quiyim so na'ỹaapec ỹayine' qamiri queca se no'uen chaqai quiyim qaica ca ñigui nqai'en da qaro'ueenataxanaxac.
1TH.3.6	Qam nagui mashic novi' ñi Timoteo chicqa'gue na Tesalónica, ca' noviraxatalo qomi' da lo'yaxanec qara'xaỹaxac queda rpi'ỹaxaguii chaqai da ne'xorenataxanaxa hueeto'oto qamiri. Chaqai ra'qaataxanalo qomi' quiyim 'xoico' quen da ro'leentaxahi coqomi', chaqai 'xoic da rishoxohi quiyim liỹa ñauanaqto qamiri. Chaqai qomi' qai'neeta 'ue da qarishoxo quiyim ñauanaqto qamiri. 
1TH.3.7	Ca' quedajo qamiri ỹaqaỹa', 'eno'm quiyim seuqataugui da qarouenaxanaxa chaqai da qane'guenaxac, qam qara'maqachiguiñi na' sa'deenaq dá'maq 'ñiitari' quiyim ñaqai na'ñaxachii'tegue da rpi'ỹaxaguii quiitalec. 
1TH.3.8	Ca' dajo 'ec dalaxaic nca'lerec nqai'ne' qomi' na' sa'deenaq quiyim saqa' 'xañiuec so qara'gaxala' Jesús. 
1TH.3.9	Ca' ¿negue' queto' ca shinqata'gue quiyim saanqatacot ca qana'aachicyaxac ñí'maq qota'olec caqamiri, ma' mashic paguelec dá'maq qanetoonaxac? 
1TH.3.10	Ca' vichiguiño' naua'que naua na'xatari chaqai naua piri ñqouagaxainqatacot ñi qota'a quiyim ỹasene'tema qomi' quiyim ñauanaqto qamiri, qaiyi sotauanaxe' qamiri quiyim ỹaatqajam naloochiguiñi da rpi'ỹaxaguii.
1TH.3.11	Sahoqotaque quiyim chaqaiñi ñi qota'olec chaqai so qara'gaxala' Jesucristo qarotauan, qaiyi seshitaq sovitaxalo qamiri. 
1TH.3.12	Ca' ñi qara'gaxala' Jesús ñaxat nqai'en chaqai nqo'naxatec da re'xorenataxanaxahi quiyim ne'xoriñiỹata' chaqai ỹovira'oga nqai'ñii ná'ogue na qomyipi, 'nejme' qomi' quiyim ỹaatqajam qarauochaqate' qamiri. 
1TH.3.13	Ñi'maxare ỹotauanque qamiri quiyim ỹa'ñaxat ca ra'deenataxanaxaguii, qaiyi shichii quiyim nañaañiỹot chaqai sqaica ca rasauaxashichii hueeto'ot ñi qota'olec, ma' novi' so qara'gaxala' Jesús, liỹaatac ná'ogue na lalamqateripi.
1TH.4.1	Ca nagui qamiri qarqaỹa', ñi'xoresenqa'toto chaqai saqataxalo qamiri, sahoqota'ahi da leenaxat so qara'gaxala' Jesús, quiyim quiijlec da leloxoỹaxac dá'maq sapaxaguinaxaque qamiri, qaiyi qaỹa'maxarente' qamiri quiñi qota'a, ca chaqaida dá'maq quiitalec, nqo'neetauec nqai'ñii.
1TH.4.2	Ma' ỹaatqajam 'yiiñita ná'maq qaraqataxaquipi saanqaema qamiri. Da'maxare sachigoxotqo'tot so qara'gaxala' Jesús. 
1TH.4.3	Ma' dá'maq ỹahotaque ñi qota'a quiyim ỹaatqajam nañaañi'tot ñi'maxare, chaqai qaica ca lapaatapi'ñi' aca se loua caqamiri. 
1TH.4.4	Queca 'óna qom ỹouen quiyim ỹa'den ỹa'ue aca ỹaatqajam loua, chaqai netelalta', chaqai quiyim ỹauotegue aca loua. 
1TH.4.5	Se ỹa'maxañi quiyim ỹahotaque chi i'en aca 'aalo, se no'uen da lqo'iichi, 'nejem na qomyipi saqa' iuanapega ñi qota'a. 
1TH.4.6	Ca' qaica ca napacalec chaqai rayinaxanta'gue dajo queca lqaỹa, ma' so qara'gaxala' Jesús ỹaatqajam ỹouaxan ná'ogue ná'maq ỹo'ueetetac dajo. Ca' dajo dá'maq shi'gue sa'xatqatac quiyim rovichiỹa'guit. 
1TH.4.7	Ma' ñi qota'a roỹaxanalo qomi' quiyim co'teeta nqai'en da qanachaalataxac, vichiguiño' se ỹa'maxañi quiyim ñapio'xotaq da qanachaalataxac. 
1TH.4.8	Ca' vichiguiño' quiyim 'ue ca se ỹacoñiguit dá'maq napaxaguinataxanaxac, ca ca'maxare mesqaica ca chaqai qom ca se icoñiguit, ma' chaqaiñi ñí'maq qota'a ñi se icoñiguit, ñí'maq ỹaanema qomi' so Espíritu Santo.
1TH.4.9	Ca' da leloxoỹaxac quiyim qaỹauotegue ca nqaỹa npi'ỹaxaua, ca tot ỹouen quiyim shiriñi, ma' chaqaiñi ñí'maq qota'a rapaxaguiñiigue quiyim rauochigue ca riỹahi. 
1TH.4.10	Ma' chaqaida dá'maq 'ñiita'gue quen quená'ogue na qarqaỹaripi na'gue da Macedonia. Qam qamiri qarqaỹa', ñi'xoresenqatouguilo qamiri quiyim da re'xorenataxanaxahi quiitalec, nqo'neetauec nqai'ñii. 
1TH.4.11	Nquipichiỹa'pegue' quiyim qaicanqaida caqamiri, quiñi 'óna quelolta'pegue' cá'maq chi lalamaxaret, chaqai ỹaconta'pegue' cá'maq chi lo'ueenatec. Ca 'eda dá'maq qaraqataxac na'le, 
1TH.4.12	qaiyi ná'maq saqa' icoñiguit da na'qaatec lo'yaxanec nqai'en da na'qaataxaguii, chaqai qaica ca viñitaque.
1TH.4.13	Qamiri qarqaỹa', se sa'maxarenaq quiyim sqa 'yiiñii dá'maq 'neeta quená'maq mashic ileu, qaiyi sqa chigohita 'ñiitam ná'maq liỹa ma' sqaica ca naquitaxac. 
1TH.4.14	Ma' quiyim qomi' seuaqlec quiyim so Jesús ileu qam liỹa nca'leuec, ca' qai'neeta seuaqlec quiyim ñi qota'a liỹa nca'laxatec ma'le ná'maq queeta'ñi' quiyim huelec so Jesús, qaiyi liỹaatac so'maxare.
1TH.4.15	Quedá'maq chi la'qaatec so qara'gaxala' Jesús se'taxataxañi dajo: Coqomi' ma' ñaqai qarca'leetauec ma' novi' so'maxare, se sa'auaq quená'maq mashic ileu. 
1TH.4.16	Ma' chaqaiso só'maq qara'gaxala' Jesús ma'le renotec quena piguim, naquetagui da lquesaxanaxa da nelaataxac, chaqai naquetagui da loỹaxanaxac ca lashi na chicqashiguim qota'a lelaatqaipi, chaqai da lelamaxa aca npe'te, ma' qaipe'taxanlec nqai'en najo ñi qota'a. Ca' ná'maq queeta'ñi quiyim huelec so Cristo, ca' liỹa nca'leuec nqohin. 
1TH.4.17	Ime, ca lotqai qoqomi' ma' ñaq qarca'leetauec, ca qai'xate' qomi' salecqatougui so'maxare quena naueguelec quiyim ñauanaxaguit so qara'gaxala' Jesús queda pa'aashiguim. Ca' quiyi, ca qaica lqodoc quiyim qariỹaatac so'maxare. 
1TH.4.18	Vichiguiño' quiñi 'óna caqamiri ỹotauanegue ca liỹa dajo na'qaatec.
1TH.5.1	Qam qamiri qarqaỹa', quecá'maq na'xa'a loviraxaqui dajo se ipacaque quiyim seraxañi. 
1TH.5.2	Ma' qamiri mashic 'yiiñita ca na'xa'a ma' novi' rapil so qara'gaxala'. Novi' so'maxare, ma' sqaica ca qaỹahotaque, 'nejem ca cuataxai quiyi pe. 
1TH.5.3	Ma' na qomyipi 'ne'teguesa' da la'qaatec: “Quená'ogue sqaicanqaida chaqai sqaica ca qaỹouetaque”, ca' novita ma'le ca nouaxanaxaset chalego lecaic chi ne'laqataxanto, 'nejem ca nqui'ic caca 'aalo quiyim ỹovita ca laloqo' quiyim co'o. Ca' qaica ca qohit. 
1TH.5.4	Qam qamiri ỹaqaỹa', totqai viitaugui na 'ec napalaxa quiyim i'laxate' qamiri cajo na'xa'a loviraxaqui so qara'gaxala', 'nejem ca cuataxai. 
1TH.5.5	Ma' qamiá'ogue viitaugui yi na'xa'a ma' re'qoochiguiñi, ma' sqai seuqataugui yi pe ma' napalaxa. 
1TH.5.6	Ca' vichiguiño' nagui se ỹa'maxañi quiyim 'ec selaxasqotegueñi, shinqata ná'maq saqa' icoñiguit da na'qaatec. Ta'ta'a quiyim ñiloqotec chaqai sa'maxatqa'tegue da qoyicyaxac. 
1TH.5.7	Quená'maq laq, laq quiyi pe, chaqai ná'maq quiñiuguet, lquiñiuguetaxaqui yi pe. 
1TH.5.8	Qam qomi' ma' seuqataugui yi na'xa'a, ca' ỹaatqajam sa'maxatqa'tegue da qoyicyaxac, ca' squepaqataxanaxa da qarpi'ỹaxac chaqai da qare'xorenataxanaxa, shinqatari' ca neetaho quena nouaataxanaq quena' ỹanñi aca lquepaqataxanqate cana lotogue. Chaqai ỹaatqajam 'ue da qanaquitaxac queca nca'laxa, ma' 'nejem aca do'o lauataxaqui quena' ỹanñi ca nouaataxanaq le'ec. 
1TH.5.9	Ma' ñi qota'a mesqai qom lca'acse' quiyim ỹa'ue ca qanouaxanaxaset, ta'ta'a quiyim sovirqau'a da nca'laxa, chicqochigui so qara'gaxala' Jesucristo. 
1TH.5.10	Ma' so'maxare ileualgoto qomi', ma' ỹahotaque qarca'laxaua, 'eno'm ñaq qarca'leetauec loqo'm mashic qareleu. 
1TH.5.11	Vichiguiño' notauañiỹata' chaqai quiñi 'óna ỹa'ñaxat ca liỹa, quiitalec dá'maq chaqai'en 'ñiitari'.
1TH.5.12	Qamiri qarqaỹa', ñi'xoresenqa'toto qamiri quiyim ỹaatqajam se napaguiỹalec na lo'ueenataxanqajanqaipi so qara'gaxala' Jesús quenauá'maq ra'gaxalachiri chaqai qatetapegalo qamiri. 
1TH.5.13	Ỹaatqajam rauochigue chaqai ỹaatqajam 'xoriñii, 'yiiñitapega da lo'ueenataxanaxac caqamiri. Quiitalco' da ra'maxahi, qaicanqaida caqamiri.
1TH.5.14	Qai'neeta saqataxalo qamiri qarqaỹa' quiyim ỹaatqajam 'ñiỹapega ná'maq se nqo'ta ro'ueenataxan, chaqai 'ñaxachii ná'maq se ra'ñiigui na lauel, chaqai tauañii na se ra'ñi da lpi'ỹaxac, chaqai quiyim neualaxaviñi'te' ná'ogue na qomyipi.
1TH.5.15	Chaqai richilliỹa'ta' quiyim qaica ca ỹopilaxajlec ca se no'uen ca liỹa. Ta'ta'a quiyim 'viichii ca ỹa'maqachiguiñi quiñi 'óna caqamiri chaqai quená'ogue na liỹa qomyipi.
1TH.5.16	Qaidaato' da quiyim ỹaatqajam netooñitac. 
1TH.5.17	Quiilco' quiyim se neme nqouagaxaiñitac. 
1TH.5.18	Quená'ogue ná'maq taalgoto qamiri 'ỹaañitacot ca na'aachiguii ñi qota'a, ma' chaqaida dá'maq ỹahotaque ñi'maxare caqamiri, ma' mashic viilec so Cristo Jesús.
1TH.5.19	Sqo 'machii da lo'ueenataxanaxac so Espíritu Santo. 
1TH.5.20	Se ỹa'maxañi quiyim sqai coñiguit ca la'qaataxanaxac ca mashic qaỹa'qaataxanaxan quiñi qota'a. 
1TH.5.21	Qam 'guiñii ná'ogue, ca cá'maq ỹa'maqachiguiñi, ca' chaqaica cá'maq 'maxachii. 
1TH.5.22	Sqa 'iỹapegueu'a ná'ogue ná'maq se ỹa'maxañi.
1TH.5.23	Ca' ñi qota'a, ñí'maq chicqo'ot da na'maxa, chaqaiñi ñí'maq co'taxate' qamiri, chaqai ỹa'maxajñi dá'ogue da no'ueenataxaguii, qaiyi qaica ca rasauaxashichii nqai'en, chi ỹovireta'a ca loviraxac so qara'gaxala' Jesucristo. 
1TH.5.24	Ma' ñí'maq qota'a roỹaxanalo qamiri, ỹaatqajam se napacalec ca la'qaatec, ca ipacqajanchigui ma'le dá'ogue dajo.
1TH.5.25	Qamiri qarqaỹa', nqouagaxaiñitalgoto qomi'.
1TH.5.26	Quiñii ná'ogue na qarqaỹaripi, qam nqo'goxohi'e' chaqai 'xoriñii.
1TH.5.27	Saqatalo qamiri nagui ma' ỹim lelaatec so qara'gaxala', quiyim qaretaqalec najo lere, 'qaatac nqohin ná'ogue na qarqaỹaripi.
1TH.5.28	Ca' so qara'gaxala' Jesucristo ỹaanema qamiri ma'le ca no'uen qayicyaxaguii. Ajá'a, ca' chaqaida 'neeta dajo.
2TH.1.1	Aỹim Pablo chaqai Silvano chaqai Timoteo, ca' nagui qamiri ỹaqaỹa' selatalo qamiri ana lere ma' mashic coñiguit da na'qaatec ñiita'ñi na na'a' Tesalónica. Ma' qamiri mashic na'yiitau'a ñi qota'olec chaqai so qara'gaxala' Jesucristo. 
2TH.1.2	Ma' sahotaque quiyim coñiguit da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
2TH.1.3	Qamiri qarqaỹa', qomi' se neme saanqatacot da qana'aachic ñi qota'a caqamiri. Dá'maq 'maxaraic shinqata'gue caqamiri, ma' noquiiquetauec da rpi'ỹaxaguii chaqai nqo'neetauec quiyim ne'xoriñiỹata'. 
2TH.1.4	Ca' vichiguiño' qomi' ỹaatqajam 'xoic da qaremaqajnataxanaxa caqamiri quena' sa'qaataxanqatapeguem ná'maq mashic icoñiguit da la'qaatec ñi qota'a, quedá'maq reualaxaviguii chaqai da rpi'ỹaxaguii re'oq caqamiri, 'eno'm viitaugui da nocanaxaguii chaqai da ne'guenaxaguii. 
2TH.1.5	Ca' quedajo, ca ichoxot ñi qota'a quiyim se ỹo'maac quiyim imit na qomyipi, ma' ỹahotaque quiyim noxoñiu'a qamiri cá'maq ñaqa naataho lo'ueenataxanaxac, dá'maq 'em 'uo' nagui da ne'guenaxaguii.
2TH.1.6	Ca' chaqaida dá'maq 'neeta quiyim ñi qota'a ỹo'uet ca le'xoric ná'maq ỹahotaque na re'xoriguii, 
2TH.1.7	chaqai nco'mataxandec qamiri queda ne'guenaxaguii, chaqai qomi' qai'neeta queca na'xa'a ma' novi' so qara'gaxala' Jesús, ma' nachaxan chicqo'ot na piguim, naquetaugui na 'ec norec lauaq chaqai liỹaatac ná'maq chicqashiguim quesaxanaxaiquipi qota'a lelaatqaipi. 
2TH.1.8	Ma' novi' so'maxare, ca' ỹa'ue ca nouaxanaxaset ná'maq se ỹa'deenapega ñi qota'a chaqai se na'xaỹaxana da na'qaataxac so qara'gaxala' Jesucristo. 
2TH.1.9	Na'maxare ỹaatqajam chalego lecaic da nouaxanaxaset chaqai sqaica lqodoc. Qaỹo'daauec ỹaatqajam qoỹoqote'oga nqohin, qaiyi se iuana ca lauaq chaqai da lquesaxanaxa so qara'gaxala', 
2TH.1.10	quecajo na'xa'a ma' novi' so qara'gaxala' quiyim qaimaqachin quená'maq lalamqateripi chaqai qaimaqachin quená'ogue ná'maq mashic icoñiguit da na'qaatec. Ma' mashic qamiri viilec dá'maq qomi' sa'xataq caqamiri.
2TH.1.11	Ca' chaqaida dá'maq 'em quiyim qomi' ñqouagaxainqatalgoto qamiri, sashiilqatac ñi qota'a quiyim ỹa'maxate'teque qamiri mashic qamiri loỹaxanqate'. Chaqai sashiilqatac ñi qota'a, ma' ñí quesaxanaxaic quiyim ipacqajanchigui ná'ogue ná'maq no'uen viitaque qamiri, chaqai ná'maq 'viichitac queda rpi'ỹaxaguii. 
2TH.1.12	Ca' quedajo, ca qaimaqachin da leenaxat so qara'gaxala' Jesucristo queda nachaalataxaguii qamiri, chaqai so'maxare imaqachine' qamiri queda lqouagaxa ñi qota'olec chaqai ñi qara'gaxala' Jesucristo.
2TH.2.1	Ca' nagui qamiri qarqaỹa', quedá'maq loviraxac so qara'gaxala' Jesucristo ma' novi' lapooñiguita qomi' so'maxare, ca saqataxalo qamiri 
2TH.2.2	quiyim mesqai chaqa'ma' dalaxachii ca ra'deenataxanaxaguii, chaqai se ro'chii no'm 'ue ca na'qaatec 'ec chicqo'ot so Espíritu Santo, chaqai no'm 'xahitapega na na'qaatqaipi, chaqai no'm 'ue aca nelaata 'ec chicqo'toto qomi', ỹa'xatetac quiyim mashic novi' ca na'xa'a loviraxaqui so qara'gaxala'. 
2TH.2.3	Qam sqai 'xañiigue ca nayinaxaguii, ma' ma' saqa' ỹovita cajo na'xa'a, ca novi' ma'le ca npa'guenaxac ñi qota'a. Ma'le, ca' re'oq ca ỹale sauaqhuaic cá'maq tai'a quiyim ỹaatqajam ime nqohin. 
2TH.2.4	'Eca cá'maq pa'guenaxaua, ma' nachajñi, ca' npa'guene'e' ná'ogue ná'maq ỹodootac da leenaxat ñi qota'a, chaqai ná'maq qanqouagaxaintacot, chaqai ỹovireta'a quiyim nqa'xanlec ca qouagaxainqa' quena' qanqouagaxainot ñi qota'a. Ca' chaqaica cá'maq 'ec qota'a, chaqai 'naac chaqaica cá'maq qota'a.
2TH.2.5	¿Sqo 'lliinchiỹo' na' llaq salequetauguilo qamiri chaqa'ma' shi'gue sa'xatetac dajo? 
2TH.2.6	Ca' nagui qamiri 'yiiñita dá'maq nolliitañi cajo ỹale sauaqhuaic quiyim saqa' nachaxan, toco' ma' ỹovita ca laloqo'. 
2TH.2.7	Ma' dá'maq hualoxonqaishic se re'xogui mashic shi'gue ro'ueenataxantac, qam chi nauaanta'a quiyim qanaqat dá'maq nolliitañi. 
2TH.2.8	Ca' ma'le, ca nachaxan cajo ỹale sauaqhuaic, qam so qara'gaxala' Jesús ỹalauatañi ma'le, ma' pe'tot quena lacat chaqai da lauaq da loviraxac. 
2TH.2.9	Da loviraxac cajo ỹale sauaqhuaic naquetaugui da lo'ueenataxanaxac so na'ỹaapec. Ca ma' novi', ca ỹaatqajam 'xoic lquesaxanaxa, ca ỹo'uet na netanqaipi chaqai na sqa iuanapega, qam chi lachoxonataxanaxac. 
2TH.2.10	Ro'ueenataxana ná'ogue na se ỹa'maxañi, ma' ỹahotaque ỹayin na qomyipi ná'maq tai'a da nouaxanaxaset sqaica lqodoc, ma' mashic se icoñiguit dá'maq na'qaatec lliqueta, ca' qaiyi nca'leuec. 
2TH.2.11	Vichiguiño' ñi qota'a ỹaxanegue da lo'maxac, ca' ỹo'uet quiyim huelec da na'maachic, 
2TH.2.12	qaiyi ỹaatqajam lodegaxat ca nouaxanaxaset ná'ogue ná'maq se nqo'ta dá'maq ỹaatqajam lliqueta na'qaatec. Ta'ta'a quiyim paguec nqo'ta dá'maq se no'uen.
2TH.2.13	Qam qomi' se neme quiyim saanqatecshiguim qana'aachic quiñi qota'a caqamiri, ma' qamiri qanauochaxaua' qarqaỹa' queso qara'gaxala'. Ma' ñi qota'a nca'au'alo qamiri na' ñaqa 'avichiguiñi, qaiyi rca'lliuec. Qam dajo nca'laxa chicqo'ot so Espíritu Santo só'maq 'em quiyim qamiri lalamqate' ñi qota'a, chaqai chicqochigui nqai'en dá'maq ỹaatqajam llic na'qaatec dá'maq viilec. 
2TH.2.14	Ca' chaqaida dá'maq 'em quiyim ñi qota'a roỹaxanalo qamiri, ma' ỹahotaque quiyim coñiguit da nca'laxa chicqochigui nqai'en da na'qaatec sa'xatqatac, qaiyi viriỹau'a da lauaq so qara'gaxala' Jesucristo.
2TH.2.15	Vichiguiño' qamiri qarqaỹa', na'ñaxachii quiilec chaqai se couahi'e naua qarapaxaguinataxanaxaco ỹaatqajam qamiri saanqaima, loqo'm quena' sahoqote'e qarelaata. 
2TH.2.16	Ca' chaqaiñi ñí'maq qara'gaxala' Jesucristo chaqai ñi qota'olec, quedá'maq lqouagaxa, ca qare'xoren, ca' sqaica lqodoc nqai'en da la'maxa qouel chaqai da 'maxaraic qanaquitaxac, 
2TH.2.17	chaqaiñaua ñauá'maq ỹa'ñaxate' naua re'taxanatahi chaqai rotauañigue quiyim shichii, quiyim 'xachii, chaqai quiyim 'viichii ná'ogue ná'maq ỹa'maqachiguiñi.
2TH.3.1	Ca dá'maq pa'aatec qara'qaatec caqamiri qarqaỹa' quiyim qouagaxaiñitalgoto qomi', qaiyi da la'qaatec so qara'gaxala' sqaỹaloq ỹovire'oga ná'ogue na qomyipi quiyim imaqachin icoñiguit, qaican ỹapaguec na'le caqamiri. 
2TH.3.2	Qai'neeta nqouagaxaiñitalgoto qomi', qaiyi qaica nqai 'negue coqomi' na qomyipi hualoxonyipi, ma' mesqai ná'ogue 'ue ca lpi'ỹaxac. 
2TH.3.3	Qam so qara'gaxala', ma' se napacalec da la'qaatec, ỹaatqajam nolliichiriñi qamiri, chaqai ro'ootaxanlgoto qamiri quena se no'uen. 
2TH.3.4	'Ue qanaquitaxac queso qara'gaxala' quedá'maq 'viichitac chaqai quiyim quiitalec 'viichitac dá'maq selaataxanaxalec caqamiri. 
2TH.3.5	Ca' so qara'gaxala' ỹotauane' qamiri quiyim nauachiỹa'guit da lqo'iichi ñi qota'a, chaqai quiyim 'ue ca reualaxaviguii 'nejem da leualaxavic so Cristo.
2TH.3.6	Qamiri qarqaỹa', saqataxalo qamiri quiyim noỹoochiuec quecanchaqaica qarqaỹa quiyim se nqo'ta ro'ueenataxan, chaqai quecá'maq sqai quelec da qarapaxaguinataxanaxac saanqaima qamiri. 
2TH.3.7	Ma' qamiri 'yiiñita dá'maq 'ñiitari' quiyim quiitalec da leloxoỹaxac da shinqatari' na' salecqatauguilo qamiri. Ma' qomi' ỹaatqajam so'ueenataxanaq na'le, 
2TH.3.8	chaqai sqaica ca sa'guinaq ca loq quiyim se seshiuetenaq. Ta'ta'a quiyim ỹaatqajam so'ueenataxanaq, 'xoic na qaresoochi quenaua na'xata' chaqai quenaua piri. Ma' sahoqotaque quiyim sqaica ca 'ec nesallaxainta'pegueto qomi' caqamiri. 
2TH.3.9	Mesqaida quiyim sque'guenqateguelgoto qamiri quiyim qarotauañii. Qaidaata quiyim so'ueenataxanaq, ma' sahoqotaque quiyim quiijlec dá'maq qano'ueenataxac. 
2TH.3.10	Ma' na' seuqatauguilo qamiri, saanaxauec da qara'qaatec quiyim shinqac: ¿Qa' que'o' cá'maq se ro'ueenataxan? 
2TH.3.11	Ma' qomi' 'ue na sa'xaiqateguelec quiyim 'uo' na se ro'ueenataxan caqamiri. Ta'ta'a ỹalamqajlec quiyim qaica ca icona'pegue'. 
2TH.3.12	Ca' ma' qomi' lelaatqa so qara'gaxala' Jesucristo, ca' selaraxalec cajo qom chaqai saqataxa quiyim ỹaatqajam ro'ueenataxan, qaica ca taỹapigui lauel, qaiyi nauec cá'maq louenec.
2TH.3.13	Qamiri qarqaỹa', se neme quiyim 'viichitac ca ỹa'maqachiguiñi. 
2TH.3.14	No'm 'ue ca se na'xaỹaxana da qara'qaatec hueetalec najo qoderecse lere, ca ỹaatqajam na'ijñii'tegue ca'maxare. Ca' ime, ca se naqachiiguit, qaiyi nayiloxon ca'maxare ma'le. 
2TH.3.15	Qam sqai 'ñiita'gue ca npa'guenaxauahi, ta'ta'a quiyim qachiỹa 'maxachii'tegue, 'ñiita'gue ca rqaỹahi.
2TH.3.16	Ca' so qara'gaxala' Jesús, só'maq hueeto'ot da na'maxa, so'maxare ỹaanema qamiri ca ra'maxahi naua'que naua na'xata' chaqai quená'ogue nanchaqaina caqamiri. Ca so qara'gaxala' ỹalequetauguilo qamiri.
2TH.3.17	Ỹim Pablo ỹaatqajam shiriñi najo iquinaxanaxac, sahote'e ana ñapoquena chaqai na ỹerec. Ca 'eda da shinta'gue ná'ogue ana ilaatallipi quena' seraxan. 
2TH.3.18	Ca' so qara'gaxala' Jesucristo ỹaanema qamiri ca no'uen qayicyaxaguii. Ajá'a, ca' chaqaida 'neeta dajo.
1TI.1.1	Aỹim Pablo, ỹim lelaatec so Jesucristo. Ca' dajo ñilaataxac chicqo'ot ñi qota'a ñí'maq qarca'laxaqui chaqai so qara'gaxala' Jesucristo só'maq ỹaatqajam qarpe'eet. 
1TI.1.2	Qami' Timoteo, 'nejem quiyim qami' ỹaalec, ma' ỹim chigoqchiro'ot da rpi'ỹaxaqui'. Selata qami' ana ỹerecse, ma' yishiitaque quiyim coñichiguit ca qouagaxa, chaqai ca ne'xorenataxanaxa, chaqai da neuagaxa chicqo'ot ñi qota'olec chaqai so qara'gaxala' Cristo Jesús.
1TI.1.3	Sahotaque quiyim qami' ñaqo ñira'ñi na na'a' lodegaxat Efeso, 'nejme' saua liỹa' na'xata' na' saigue da Macedonia, ma' 'uo' na rapaxaguinataxanta'pegue da mese leloxoỹaxac. Vichiguiño' sahotaque quiyim 'ñirapegalo caua'maxare quiyim totqai queesalec quiyim rapaxaguinataxansa'pegue dajo, 
1TI.1.4	chaqai sqa taiguit qana'xaỹaxana ca chi na'qaataxanaxac chaqai se neme da no'leentaxanaxac queso 'auaxaic qareta'allipi. Ma' da'maxare ta'ta'a ỹa'ue da co'uaxac qaica ca 'negue, chaqai se ỹotauan ca qom quiyim ỹaqamqata quedá'maq qoỹaanem quiñi qota'a quiyim 'ue da npi'ỹaxac.
1TI.1.5	Ma' dá'maq 'neeta dajo nelaataxanaxac qaỹahotaque quiyim ñi'xoresenaqta'. Qam ca le'xorenataxanaxa ca qom chicqochigui aca le'taxanata co'teeta, chaqai qaica canchaqaica quedá'maq 'neetari', chaqai ca lpi'ỹaxac ỹaatqajam 'chichiguiñi. 
1TI.1.6	Ma' 'uo' na mashic ilamqauec quiyi ỹa'maqachiguiñi, ỹo'maqajnac na na'qaatqaipi sqaica ca 'negue. 
1TI.1.7	Na'maxare ỹahotaque quiyim napaxaguinataxanaq quiyim rapaxaguinataxanegue na laqataxaquipi ñi qota'a. Qam ỹaatqajam se ỹa'den dá'maq ỹa'xatetac, chaqai dá'maq rapaxaguinataxanta'pegue, 'neetapega quiyim ỹaatqajam chaqaida leloxoỹaxac.
1TI.1.8	Sa'deenqata quiyim na laqataxaquipi ñi qota'a ỹaatqajam ỹa'maqachiguiñi, quiyim ỹaatqajam qaipacqajanchigui ca leloxoỹaxac. 
1TI.1.9	Ma' sa'deenqata quiyim na naqataxaquipi qaỹo'uet, qam sqa taalec nqohin ca ỹo'ueetetac ca ỹa'maqachiguiñi. Da naqataxac qaỹo'uet, qam taalec cá'maq pa'guenaxanaxaic, chaqai na se na'xaỹaxan, chaqai na hualoxonaq, chaqai na sauaqhuaic, chaqai na sqaica ỹauaaque ñi qota'a chaqai ná'maq mashic icoñiguit da na'qaatec, chaqai na ỹalauat ca leta'a loqo'm aca late'e, chaqai quená'ogue na lauataxanaxai. 
1TI.1.10	Na naqataxaquipi imit ca qom nocachita'piguit aca ỹoqa'a 'aalo loqo'm hueeta'piguit ca chi nallishiua, chaqai ca rocacha ca liỹa, chaqai quena 'maatqaiquipi loqo'm ca ỹa'xat ca i'taxajñi qam la'maachic. Na naqataxaquipi imit ỹovira'oga ná'ogue ná'maq se na'xaỹaxana ná'maq ỹaatqajam 'maxaraic napaxaguinataxanaxac. 
1TI.1.11	Ma' dá'maq ỹaatqajam 'maxaraic napaxaguinataxanaxac ỹaatqajam nachiñi'chiguit da na'qaatec chicqaugui dá'maq ỹapaguec loyac nca'laxa, dá'maq chicqo'tot ñi qota'a ñí'maq qaimaqachintac. Ca' da'maxare ỹamaxailec quiyim sa'xatetac.
1TI.1.12	Saanot da ña'aachic ñi qara'gaxala' Jesucristo, ñí'maq nañaañim da ña'ñaaqataxac quedajo, ma' ỹa'den quiyim yaqamqata, ca' pataxailec da lo'ueenataxanaxac. 
1TI.1.13	Ỹo'uet dá'ogue dajo caỹim, se ỹo'leenta'a quiyim shi'gue taateguelec nqaishin na ỹa'qaatec se no'uen, socantac chaqai seshiuentac. Qam ñi qota'a ma' ỹaatqajam i'xoren aỹim, ma' saqa' seuelec so Jesús, chaqai ỹaatqajam se sa'den dá'maq so'ueetetac. 
1TI.1.14	Vichiguiño' da lqouagaxa so qara'gaxala' ỹaatqajam 'xoic lecaic caỹim, chaqai liỹa da npi'ỹaxac chaqai da ne'xorenataxanaxa hueetauguilo qomi', ma' ña'daqatau'a so Cristo Jesús.
1TI.1.15	Ca' dajo dá'maq ỹaatqajam lliquetam, chaqai qaica quet cá'maq sqai huelec quiyim so Cristo Jesús naỹa na 'laua, ma' ỹahotaque quiyim nca'laxatec na qomyipi hualoxonyipi, qam quena'maxare, ca' ỹim ná'maq ỹapacauec da iualoxonqaishic. 
1TI.1.16	Qam qaiyiita ñi qota'a yi'xoren, qaiyi caỹim 'auaxaic ỹachaxan so Jesucristo quena qomyipi da leualaxavic lodegaxat. Ma' ỹahotaque quiyim aỹim laloqojnaxanaxat, qaiyi ca qom quiyim ma' huelec so Jesús, ca' ỹacoñiguit da nca'laxa sqaica lqodoc. 
1TI.1.17	Ca vichiguiño' se neme quiyim semaqachinaq ñi qota'olec ñí'maq qarashi qaica lqodoc, ñí'maq tot ileu, chaqai se qaiuana, chaqai qaica 'nejem, chaqai 'deenaxanqachaqaic. Ajá'a, ca' chaqaida 'neeta dajo.
1TI.1.18	Timoteo, ma' qami' ỹaalec, ca saanem qami' da ỹaqataxac, qaiyi loquirelec yí'maq no'uen queda rpi'ỹaxaqui' chaqai qaica canchaqaica quedá'maq 'ñiite'. Pacqajñiterelco' ma'le da na'qaatec caqami' chicqaugui na'le na la'qaataxanqajanqaipi ñi qota'a. 
1TI.1.19	Ma' mashic 'ue na ilamqauec, ca'e da lpi'ỹaxac, ma' sqai quelec lauel dá'maq ỹa'maqachiguiñi la'deenataxanaxac. 
1TI.1.20	Ca' chaqaida 'neete' saua Himeneo chaqai so Alejandro. Ca vichiguiño' saua'maxare saañiguita so na'ỹaapec, qaiyi sqai queesalec quiyim i'neesac ñi qota'a quenaua la'qaatqa.
1TI.2.1	Dá'maq 'avichiguiñi ỹaqataxac 'neetasa': quiyim quiitalec da nqouagaxainaxaguii, qam qouagaxaiñilec ná'ogue na qom, chaqai 'ỹaañishiguim da na'aachiguii quiñi qota'a. 
1TI.2.2	Sahotaque qai'neeta quiyim qanqouagaxainlec na nashillipi leta'allipi chaqai ná'ogue na lotauaripi, qaiyi qaica canchaqaica coqomi', qaiyi qara'maqachiguiñi, ma' ỹaatqajam ñañaanqot ñi qota'a, qaiyi quená'ogue na qana'ajnaxac qaỹa'maxarenta. 
1TI.2.3	Ca' dajo qanqouagaxainaxac ỹaatqajam chaqaida leloxoỹaxac, ca' ỹa'maxarenta ñi qota'a ñí'maq qarca'laxaqui. 
1TI.2.4	Ma' ñi'maxare ỹahotaque quiyim ná'ogue nca'leuec na qomyipi, ỹovireta'a nqai'en quiyim ỹaatqajam ỹa'den dá'maq ỹaatqajam llic. 
1TI.2.5	Ma' 'oonoqui' ñi qota'a, chaqai 'ue so 'oonoqui' qom ishit quiyim nemanachite'tot nqai'en na qomyipi ñi'maxare. So'maxare leenaxat Jesucristo. 
1TI.2.6	Ma' so Jesucristo nañaañiguit da lelauaxa, ca' ishiueten so laseuete da lca'laxa ná'ogue na qomyipi, ca' dajo qaỹa'xat na' chi ỹovita cá'maq laloqo'. 
1TI.2.7	Ca' chaqaida dá'maq dajo quiyim ñi qota'a ỹa'ue quiyim aỹim la'qaataxanqajnec chaqai lelaatec, quiyim sapaxaguinegue da 'neeta da npi'ỹaxac chaqai dá'maq ỹaatqajam llic leloxoỹaxac ná'maq mesqai judío laseripi. Ma' ỹim mashic seuelec so Cristo, ca' ỹaatqajam llic dá'maq sa'xatetac. Se ña'majan.
1TI.2.8	Vichiguiño' sahotaque quiyim ná'ogue na qomyipi quiyim nqouagaxain, ca' ỹachaxansashiguim naua laua', qam ỹaatqajam nachinchiguiñi añi le'taxanata, sqai hueeto'ot ca lonogoxonaxac, chaqai se nco'uaate'e' ca liỹa. 
1TI.2.9	Chaqai sahotaque quiyim na 'aallipi ỹaatqajam ỹa'deenta da no'ueetaxac. Na'maxateta, chaqai se nemaqajnaxai, chaqai mesqai maqachaqaic da netagaxac, chaqai se no'viichigui ca 'ueetaxat oro, loqo'm aca lo'yaxana 'ueetqate, loqo'm ỹo'uet aca neloxoqui qoỹoqota'a nqai'en. 
1TI.2.10	Chaqaidaata quiyim ỹo'uet ca ỹa'maqachiguiñi, qaiyi 'ec no'ueetaxat. Ma' chaqaida da 'neetari' aca 'aalo queetalec ñi qota'a. 
1TI.2.11	Qai'neeta sahotaque quiyim ana 'aalo ỹaatqajam i'maqata quena' na'xaỹaxana da napaxaguinataxac. Se ỹa'maxañi quiyim se na'xaỹaxan. 
1TI.2.12	Ma' ana 'aalo se sasenem quiyim rapaxaguinataxan queca 'xoic qomyipi, chaqai quiyim napaqueteguelec ca ỹale. Ta'ta'a quiyim i'maqatam. 
1TI.2.13	Ma' ñi qota'a 'au ỹo'uet so Adán. Ca co'na' ime, ca ỹo'uet aso Eva. 
1TI.2.14	Ca mesqai so Adán só'maq qaỹayin. Qasoota aso Eva qaỹayin. Ca co'na' qaỹayin, ca' 'uo' da lasauaxaset. 
1TI.2.15	Qam aca 'aalo nca'leuec no'm netela'a da lco'oxoc quiyim queetalec da lpi'ỹaxac chaqai da le'xorenataxanaxa, chaqai quiyim co'taxateta da nachaalataxac, chaqai netelalta'.
1TI.3.1	Dajo dá'maq ỹaatqajam lliqueta: Quiyim 'ue ca ỹahotaque quiyim la'gaxala' ná'maq mashic icoñiguit da na'qaatec, ca ỹaatqajam no'uen no'ueenatec yí'maq ỹahotaque ỹo'uet. 
1TI.3.2	Vichiguiño' quiyim cá'maq la'gaxala' ná'maq mashic icoñiguit da na'qaatec se ỹa'maxañi quiyim se no'uen cá'maq na'qaataxac. Chaqaidaata quiyim 'oono'lli' nqai'en aca loua, chaqai ỹaatqajam ỹa'maxate'tegue da llicyaxac, nelootec, chaqai qaica ca taỹapegueu'a. Ỹaatqajam se ishit quiyim se idaañiguit quet ca namaqategueri', chaqai ỹaatqajam ỹa'den da lapaxaguinataxanaxac. 
1TI.3.3	Chaqai mese ne'taaxai, chaqai mesqai 'aueteguelec ca lauelgaxanaxac. Chaqai mesqai queetalec quiyim imitete'e aca lauegue. Ta'ta'a quiyim huagaxaraic, chaqai hualaxauaic, chaqai se imitete'e aca lauegue plata. 
1TI.3.4	Chaqai ỹa'den quiyim ra'ilec ca la'a', chaqai ỹapaxaguin ca llaalquenaxanaxac quiyim 'xaỹaxanaxaraic chaqai ỹa'maxate'tegue ca liỹa. 
1TI.3.5	Ma' no'm 'ue ca se ỹa'den ỹashaxan ca lomashaxac, ca ¿negue' ca 'neeta'gue quet quiyim ỹashaxantac ná'maq mashic icoñiguit da la'qaatec ñi qota'a? 
1TI.3.6	Se no'uen quiyim na'gaxala' ca chita'gue icoñiguit da na'qaatec, 'neeto' ỹovira'a quiyim nemaqajan, ca' qanaqajñi queso se no'uen, ca 'nejem da ỹovirau'a nouaxanaxaset na'le so na'ỹaapec. 
1TI.3.7	Qai'neeta quiyim no'uen da na'qaataxac 'maxaraic quená'maq saqa' icoñiguit da na'qaatec, qaiyi ỹaatqajam 'ue nqai 'negue nqohin, qaiyi se ilamqa'ñigui aca loqoinaxanaxaqui so na'ỹaapec.
1TI.3.8	Qai'neeta na lotauaripi ca na'gaxala' ỹouen quiyim no'uen da na'qaataxac, chaqai se rayinaxan quecá'maq ỹa'xat, chaqai se ne'taaxai, chaqai sqai queetalec quiyim imitete'e aca lauegue. 
1TI.3.9	Chaqai ỹaatqajam quejlec dá'maq qaỹachaxanem lliqueta dá'maq qomi' seuaqlec, chaqai qaica canchaqaica quedá'maq 'neetari'. 
1TI.3.10	Chaqai 'au qai'guen, no'm qaica ca na'qaataxac se no'uen, ca qaigueme ishit lotaua nqohin ca na'gaxala'. 
1TI.3.11	Chaqai aca 'aalo qai'neeta ỹaatqajam no'uen da na'qaataxac. Mesqai la'axaqa lo'o', chaqai sqa ỹaaquioxoi, chaqai ỹaqamqata quená'ogue na lo'ueenataxanaxac. 
1TI.3.12	Ca lotaua ca na'gaxala' ỹaatqajam 'oono'lli' aca loua nqai'en, chaqai ỹa'den idaanlec ca llaalquenaxanaxac chaqai ca lomashaxac. 
1TI.3.13	Ma' ca lotaua ca na'gaxala' quiyim lo'yaxanec ca lo'ueenataxanaxac, ca ỹovireta'a quiyim qaimaqachin, chaqai se netelalec quiyim ỹa'xatetac da lpi'ỹaxac chicqo'ot so Cristo Jesús.
1TI.3.14	Sahotaque qaỹaloq seuana qami', qam selata qami' najo ỹerecse, 
1TI.3.15	qaiyi no'm sqaua' sovi', qam 'yiiñite' cá'maq no'uen no'ueenataxac queca 'óna quena llaalqaipi ñi qota'a, ná'maq qohinac mashic icoñiguit da la'qaatec ñi qota'a ñí'maq ỹaatqajam nca'leetauec, ma' na'maxare nolliitañi dá'maq ỹaatqajam llic leloxoỹaxac chaqai quepaqataxanteguelec. 
1TI.3.16	Ca' sqaica ỹoqolliguit dá'maq se re'xogui leloxoỹaxac dá'maq seuaxalec ỹaatqajam chalego lecaic:
1TI.3.16	Ñi qota'a na' nachaxan, qam ỹaatqajam chaqaida dá'maq re'qoochigui no'ueenataxac na qom;
1TI.3.16	dá'maq shi'gue ỹa'xat so Espíritu Santo quiyim só'maq ỹaatqajam no'uen ỹale,
1TI.3.16	chaqai qaiuanchigui quená'ogue na chicqashiguim qota'a lelaatqaipi.
1TI.3.16	Chaqai qaỹa'xatem ná'ogue na ỹoreta'oguit qomyipi,
1TI.3.16	chaqai 'ue na huelec quená'ogue na 'laua,
1TI.3.16	chaqai qaicoñi'chiguit queda piguim.
1TI.4.1	Qam so Espíritu Santo ỹaatqajam ỹa'xateta'guita naua co'uaataxante' na'xata', ca 'uo' ma'le ca totqai quelec da lpi'ỹaxac, queeta'pegue' na se re'xogui yinaxanaxaiquipi, chaqai na'xaỹaxantapega na napaxaguinataxanaxaquipi chicqo'ot na lelaatqaipi so na'ỹaapec. 
1TI.4.2	Chaqai na'xaỹaxantapega na qomyipi sqa ỹaataxalec chaqai 'maatqaic, chaqai quedá'maq la'deenataxanaxac tot qaica ca nauataque, 'eco' mashic qaỹavigaxat queca lecat pa'e. 
1TI.4.3	Najo qomyipi se ỹa'maxaren quiyim 'ue ca 'on, chaqai 'ue na se ỹasen quiyim qaỹa'ic quena na'ic. Qam ñi qota'a ỹo'uet najo na'ic, ỹauaaque quiyim ỹa'ic ná'maq mashic icoñiguit da na'qaatec chaqai ná'maq ỹa'deenta da leloxoỹaxac ỹaatqajam llic, ca ỹaantecshiguim da na'aachic quena' que'e. 
1TI.4.4	Ma' ná'ogue ná'maq lo'ueenatec ñi qota'a ỹaatqajam 'xoic loyac chaqai mese lliỹoxosqa'piguit. Ta'ta'a quiyim seconaxaguit, ca saanqatacot da qana'aachic ñi qota'a. 
1TI.4.5	Ma' naua la'qaatqa ñi'maxare chaqai da qouagaxainaxac ishit quiyim co'teeta nqai'en ca na'ic.
1TI.4.6	No'm paxaguinataxañitegue dajo quena qarqaỹaripi, ca' ỹaatqajam qami' no'uen lo'ueenataxanqajnec so Jesucristo, chaqai ra'ñaaqataxanqachichi' naua na'qaatqa quedá'maq leloxoỹaxac da npi'ỹaxac chaqai dá'maq 'maxaraic napaxaguinataxaqui' qui'salec. 
1TI.4.7	Qalaxam se na'xaỹaxañita cá'maq chi na'qaataxanaxac huelecna chaqai na sqaica ca 'negue. Ta'ta'a quiyim raqamqaiterelec quiyim qui'salec ñi qota'a. 
1TI.4.8	Ma' dá'maq lpa'ataxaric na qaroshicmaxa 'ue da 'negue, qam qailligueme'. Qam no'm ỹaatqajam qoyiquejlec ñi qota'a, ca' ỹaatqajam 'ue da 'negue. Ma' ỹaatqajam chicqaugui da 'aachicyaxac queda qanachaalataxac nagui, chaqai quecá'maq chaalataxac ñaqa naata. 
1TI.4.9	Ca' dajo dá'maq ỹaatqajam lliqueta, chaqai ishit quiyim ná'ogue huelec. 
1TI.4.10	Ca' chaqaida dá'maq 'em so'ueenataxanqatac chaqai ña'ñaxataxaguit da qanishiuenaxac, ma' mashic selloqo'ot da qanaquitaxac ñi qota'a ñí'maq nca'leetauec, ma' chaqaiñi ñí'maq ỹahotaque quiyim nca'laxatec ná'ogue na qomyipi. Qam cá'maq ỹaatqajam huelec ñi'maxare, ca' chaqaica cá'maq qanca'laxatec.
1TI.4.11	Ca' dajo ỹa'qaatec dá'maq qami' laataxañirelec chaqai paxaguinataxañitegue. 
1TI.4.12	Qam na'maxachite', qaiyi qaica ca se icoñiguit qami' ma' ñaqa qami' ne'necoqui'. Ta'ta'a quiyim qami' naloqojnaxanaxat quená'maq mashic icoñiguit da na'qaatec, quedá'maq 'maxaraic retaxaỹaxaqui', chaqai dá'maq no'uen qayiquiaxaqui', chaqai da re'xorenataxanaxa'e', chaqai da no'ueenataxaqui', chaqai da rpi'ỹaxaqui', chaqai 'maxachitetegue da nachaalataxaqui'. 
1TI.4.13	Qam quiyim saqa' sovi', ca' qami' quiisalec quiyim taqaiseguelgoto naua la'qaatqa ñi qota'a quenaua lapoxoco, 'ñaxachisac na qarqaỹaripi, chaqai paxaguiñisac. 
1TI.4.14	Ỹaatqajam quirelec 'viichi' dá'maq lo'ueenataxanaxac dá'maq qoỹaañiraxarom quiñi qota'a na' saua la'gaxalate' ná'maq icoñiguit da na'qaatec queda llilnataxanaxac ñi qota'a quiyim ỹashil-lec qami'.
1TI.4.15	Qam quiisalgoto quiyim ỹaatqajam ra'i'terelgoto nauajo, qaiyi ná'ogue iuana quiyim noquiiquetashiguim da no'ueenataxaqui'. 
1TI.4.16	Qam ỹaatqajam richilliralta' qami', ra'i'terelec dá'ogue dá'maq rapaxaguinataxanaxaqui', ỹaatqajam quiiterelec dá'maq sa'xatetac. Ca no'm 'viichi' dajo, ca ỹovireta'a quiyim qanca'laxatec qami' chaqai ná'ogue ná'maq na'xaỹaxantapega qami'.
1TI.5.1	Mesqai chaqa'ma' taqaira'a ca qo'xoic, ta'ta'a quiyim qaichireta quecá'maq qohinapega qohinta'gue cá'maq ỹaatqajam neta'a. Chaqai ná'maq ne'naqaipi, ca qohinta'gue ca ỹaatqajam nqaỹa. 
1TI.5.2	Chaqai aná'maq qo'xoi 'ñiisa'gue acá'maq ỹaatqajam qachii'i', chaqai aná'maq nequetegaxai 'ñiisa'gue aca rqaỹa'e', qaiyi qaica ca na'qaataxaqui' se no'uen.
1TI.5.3	Otauañi' aca pa'ỹe acá'maq ỹaatqajam 'ue ca louenaxanaxa. 
1TI.5.4	Qam no'm aca pa'ỹe 'ue ca llaalec loqo'm laual, ca' caua'maxare ỹa'auaxane' idaandelec da chi no'ueenataxague', chaqai quiyim ỹotauane' ca chi lauote' le'ec, ỹo'leenta'a dá'maq notauanaxac quecaua leta'al, ma' dá'maq dajo dá'maq ỹaatqajam no'uen chaqai nqo'ta ñi qota'a. 
1TI.5.5	Ca aná'maq ỹaatqajam 'chichiguiñi pa'ỹe, quiyim ma' nodaachiguiñi, ca illo'ot ñi qota'a da naquitaxac, chaqai sqai ỹaxanñi da nqouagaxainaxac quenaua'que naua na'xata' chaqai naua piri. 
1TI.5.6	Qam aca pa'ỹe quelec quiyim se netelalta', 'nesa ma' ñaq nca'leetauec, qam mashic 'eco' shi'gue ileu. 
1TI.5.7	Vichiguiño' laataxañirelec qai'neeta da sa'xatetac, qaiyi qaca aca pa'ỹe 'ue ca na'qaataxac se ỹa'maxañi. 
1TI.5.8	Ma' ca qom quiyim se idaanlec cá'maq chi lauo' laseripi chaqai paguec quená'maq lalamaxaret llaalqaipi, ca' ỹit dá'maq ỹaatqajam npi'ỹaxac. Ca dá'maq 'neetari' paguec la'aaxa quecá'maq saqa' icoñiguit da na'qaatec.
1TI.5.9	Ca cá'maq lomalate quiyim qoỹiriñi ana pa'ỹe, qanaata aná'maq napacalgoto caua sesenta ñaxari, chaqai quiyim 'oonoqui'o' cá'maq loua. 
1TI.5.10	Chaqai ỹaatqajam qaỹa'deenta quiyim ỹo'ueetetac ca ỹa'maqachiguiñi. Ca' 'eda dá'maq 'neetari' quet aca'maxare: quiyim ỹaatqajam idaanlec ca llaalquenaxanaxac, chaqai quelola ca namaqategueri', chaqai qaica ca huapigui lauel quiyim idaañiguit na lqaỹaripi quená'maq mashic icoñiguit da na'qaatec, loqo'm ỹotauan ca se ỹa'maxagui lauel, loqo'm canchaqaica liỹa lo'ueenataxanaxac ỹa'maqachiguiñi.
1TI.5.11	Qam sqa lecqajñiuo caca lomalate ana pa'ỹe aná'maq saqa' ỹovite' caua niñaxari. Ma' quena' que'uegue dá'maq chi lqo'itaxanqachic, ca totqai quelec so Cristo, ma' ỹahotaque quiyim liỹa 'on. 
1TI.5.12	Ca' 'ue da lasauaxaset, ma' tot ipac quiyim quelec so Cristo. 
1TI.5.13	Vireta'a quiyim queetaguilo naua 'imqa, ca ỹovireta'a quiyim hualai. Chaqai mesqaidaata quiyim hualai, qam qai'neeta la'axaqa lo'o', chaqai nishitaxai, chaqai ỹa'xateta'pe nauá'maq tot ỹa'machiñi. 
1TI.5.14	Vichiguiño' sahotaque quiyim caná'maq pa'ỹe saqa' qo'oq, ca 'maxaraic quiyim 'on, ỹa'vii caua llaalqa, chaqai idaanlec ca la'a', qaiyi qaica lligo ca npa'guenaxaua quiyim 'ue ca inaqateguelec se ỹa'maxañi. 
1TI.5.15	Ma' mashic 'ue ana pa'ỹe mashic totqai quelec so Cristo, ta'ta'a quiyim queeta'pegue' so na'ỹaapec.
1TI.5.16	No'm 'ue cá'maq mashic icoñiguit da na'qaatec ỹale loqo'm 'aalo quiyim 'ue aca lauo' lase pa'ỹe, ca 'maxaraic quiyim ỹotauan, qaiyi mesqai qanesallaxaren'e' quená'ogue ná'maq mashic icoñiguit da na'qaatec, qaiyi na'maxare ỹotauan acá'maq pa'ỹe quiyim ỹaatqajam qaica ca liỹa pi'ỹa'gue.
1TI.5.17	Ná'maq na'gaxalateripi quiyim ỹa'den da lcochaxac quená'maq mashic icoñiguit da na'qaatec, ca'maxare ỹaatqajam qaỹauotegue chaqai qaỹotauan, pagueco' no'm quelec quiyim ỹa'xate' naua la'qaatqa ñi qota'a chaqai rapaxaguinataxanguelo. 
1TI.5.18	Ma' naua naneresañi la'qaatqa ñi qota'a 'nerac: “Mesqai qaỹa'ue lemicse' ca no'ueenataxanaxaqui ñii'lola quena' co'uelec nqohin na trigo quiyim qanaqat ana ala.” Qai'neeta 'naac: “Ỹa'maqachiguiñi quiyim qaỹa'ue aca nishiuete cá'maq ro'ueenataxantac.”
1TI.5.19	Se na'xaỹaxañita cá'maq chi npa'guenaxac ca la'gaxala' ná'maq mashic icoñiguit da na'qaatec, ta'ta'a no'm 'vii caua dos loqo'm tres caua ra'qaataxane'. 
1TI.5.20	Qam cá'maq queetalec sqai ỹaxanñi da leualoxonqaishic, ca' ca'maxare ỹaatqajam taqaira'a, 'qaatac nqai'ñi' ná'ogue na liỹaripi, qaiyi ỹa'den no'chi. 
1TI.5.21	Dá'maq ỹaqataxac saanem qami' nagui ỹaatqajam ỹauanchiguilo qomi' ñi qota'a chaqai so qara'gaxala' Jesucristo chaqai ná'maq nca'acseripi chicqashiguim lelaatqaipi ñi qota'a. Ca ỹaatqajam daañiterelco' ma'le da ỹaqataxac, mesqaica ca repagaxachi' chaqai ca rca'acshiqui'. 
1TI.5.22	Mesqai chaqa'ma' coñira'a cá'maq viraque la'gaxala' ná'maq mashic icoñiguit da na'qaatec, 'neeto' lliquirau'a ca lasauaxaset ca liỹa. Ỹaatqajam richilliralta' quená'ogue na se ỹa'maxañi.
1TI.5.23	Ma' chaqai 'neetari' quen quiyim vichisapigui na qavilli', ca' nagui, ca se nodaqajanchiriñi na huaxaỹaq ni'chiisapigui, vito' ca ni'chirigui quena lataxa, qam sqai 'xoic.
1TI.5.24	Ma' mashic 'ue na re'oq na leualoxonqaishic quiyim saqa' ỹovita quiyim qaimit, qam 'ue ná'maq saqa' re'oq da leualoxonqaishic, toco' ma' ime qaimit. 
1TI.5.25	Qaican ỹapaguec quená'maq ỹa'maqachiguiñi no'ueenataxanaxac chaqa'ma' re'qoota. Ca' 'eno'm 'ue na saqa' re'oq, qam se ishit quiyim chaqai 'neetari' se re'oq.
1TI.6.1	Quená'maq nelaatqaipi se ishit quiyim se na'xaỹaxana ca na'co', qaiyi qaica ca qaỹa'xat se no'uen queda leenaxat ñi qota'a chaqai quedá'maq sapaxaguinataxanqata'pegue. 
1TI.6.2	Chaqai no'm ca nelaatec 'ue ca na'co' quená'maq mashic icoñiguit da na'qaatec, ca' paguec na'xaỹaxane'ta, ma' mashic lqaỹa lpi'ỹaxaua. Lama'xa no'ueenaxat cá'maq 'neetari', ma' cá'maq ro'ueenataxantacot qai'neeta icoñiguit da na'qaatec chaqai mashic nauochaxaua lqaỹa. Ỹaatqajam paxaguinataxañitegue chaqai 'xachi' dajo.
1TI.6.3	Ca no'm 'ue ca rapaxaguinataxanegue cá'maq se leloxoỹaxac chaqai ca'maxare se nachiñiguit dá'maq 'maxaraic napaxaguinataxanaxac chicqo'ot so qara'gaxala' Jesucristo, chaqai quedá'maq qanapaxaguinataxac quedá'maq seuaqlec, 
1TI.6.4	ca' cajo qom nemaqajnaxai, qam qaica ca ỹa'den. Vichiguiño' lqo'itaxat quiyim nco'uaataguilo naua na'qaatqa, ma' 'eco' 'ue da ralolaxa. Ca' dajo chaqaida dá'maq chicqaugui da pa'guenaxac, co'uaxac, shiuenaxac, chaqai quiyim tot qoyiuelec ca liỹa, 
1TI.6.5	chaqai da napetaxanaxac qaica ca lqodoc. 'Eda da 'neeta na qomyipi quiyim mashic tot ỹalamaq da la'deenataxanaxac chaqai tot ỹa'den dá'maq ỹaatqajam lliqueta, ma' na'maxare 'neetapega quiyim chicqaugui da re'qoochigui nesallaxa quiyim icoñiguit da na'qaatec. Noỹoochirec ma'le quená'maq qom 'neetari' dajo. 
1TI.6.6	Llicsa ma' dá'maq leloxoỹaxac dá'maq seuaqlec ỹaatqajam chalego lecaic nesallaxa, qam quecá'maq qom ỹa'den quiyim netoonta'pegue cá'maq hueeto'ot. 
1TI.6.7	Ma' qomi' qaica ñi'xatqata na' ñovitaxa na 'laua, ca' 'nejem ma' soqolqa'e ana'maxare lotqai qaica ca se'xataq. 
1TI.6.8	Vichiguiño' quiyim 'ue ca qonoq chaqai ca sanaxañi qotooỹac, ca' chaqaica chaqa'ma' ñitoonqata'pegue. 
1TI.6.9	Qam cá'maq ỹahotaque quiyim nesallaxanec se nalo'guit dá'maq ne'guenaxac, vire'to' ma' 'eco' lepachigui ma' paguelec na lqo'itaxanqachic quená'maq qaica ca 'negue. Ma' na'maxare na'axat ca qom, chaqai 'eco' iyinñi nqai'en, chaqai ỹovireta'a quiyim na'laxatañi. 
1TI.6.10	Ma' dá'maq nqo'iichi cana re'qoochigui plata, ca 'eco' lpa'a' ná'ogue ná'maq ỹaleque'ejta' se no'uen. Ma' mashic 'ue ná'maq imelec da lqo'itaxanqachic cana'maxare, ca' ỹaxanñi da lpi'ỹaxac, ca ỹovirau'a quiyim 'xoic na le'xoric quedá'maq chi nachaalataxac.
1TI.6.11	Qam qami', ma' mashic qami' lelaatec ñi qota'a, ỹaatqajam 'iichirapeguem ná'ogue na se no'uen. Quiisalco' quiyim na'maxachite' quiyim quirelec ñi qota'a queda npi'ỹaxac, ne'xorenataxanaxa, neualaxavic chaqai da neequesenaxac. 
1TI.6.12	Na'ñaxachirelec da rpi'ỹaxaqui', lo'qo'ichiriñi dá'maq nca'laxa sqaica lqodoc. Ma' chaqaida dá'maq 'em roỹaxañiraxaua' ñi qota'a, chaqai mashic ime quiyim nachaachiriñi 'xachisac da rpi'ỹaxaqui', chaqai mashic 'xoic ná'maq ỹa'yiinchigui qami'. 
1TI.6.13	Ca' nagui ỹauanchiguilo qomi' ñi qota'a ñí'maq ỹachigoqto'ot da lca'laxa ná'ogue nanchaqaina, chaqai ñi Jesucristo ma' ñi'maxare qai'neeta ỹa'xat da lpi'ỹaxac na' reloqota'guit so nashi Poncio Pilato. Vichiguiño' nagui selachi' 
1TI.6.14	quiyim na'xaỹaxañitalo naua ỹaqataxaco, chaqai sqaica ca ỹochira'a, qaiyi qaica ca na'qaataxaqui' se ỹa'maxañi. Chaqai qui'salec dajo, chi ỹovireta'a ca na'xa'a quiyim rapil so qara'gaxala' Jesucristo. 
1TI.6.15	Qam ma' ỹovita ca laloqo', ca' ñi qota'a ỹachaxan ma'le so'maxare, ma' ñi'maxare qaiñiita, hueeto'ot da na'maxa, chaqai da nquesaxanaxa. Ñi'maxare lashi na nashillipi chaqai la'gaxala' na na'gaxalateripi. 
1TI.6.16	Ñi'maxare ñí'maq qaiñiita se ileu, chaqai hueetaugui na lauaq hueeta'ñi yí'maq qaica ca ishit nqo'neu'a. Qaica ca qom ishit iuana. Sapacqajanqauec ñi'maxare quiyim semaqachinaq quedá'maq lquesaxanaxa sqaica lqodoc. Ajá'a, ca' chaqaida 'neeta dajo.
1TI.6.17	Chaqai ná'maq mashic ỹovita quiyim mashic nesallaxanec, ca' 'ñirapega quiyim se nemaqajnaxai, chaqai sqai hueetagui nqai'en ca naquitaxac da lesallaxa, ma' da'maxare sqai 'neetari'. Ta'ta'a quiyim illo'ot da naquitaxac ñi qota'a, ma' nca'leetauec ñi'maxare, chaqai ỹaanema qomi' ná'ogue ná'maq qarouenec, qam ỹapacauec nqai'en, ca lotqai ñitoonqata'pegue. 
1TI.6.18	'Ñirapega na'maxare quiyim ỹo'uet cá'maq no'uen, qaiyi 'ec lesallaxa da'maxare quiyim ỹo'uet cá'maq ỹa'maqachiguiñi. Chaqai qaica ca huapigui lauel, ta'ta'a quiyim 'ue ca ỹaan lotaanaxanaxat. 
1TI.6.19	Qaiyi dajo nesallaxa se re'xogui ishit quiyim 'ue ca quitaxac quecá'maq ñaqa naataho, chaqai quiyim laueguec ca nca'laxa sqaica lqodoc.
1TI.6.20	Qami' Timoteo, ỹaatqajam cochi'to' ma'le dá'maq qaipataqairaxalec lo'ueenataxanaxac ñi qota'a. Chaqai se na'xaỹaxañita na chi na'qaataxanaxac huelec najo ma' qaica ca 'negue, chaqai da npa'guenaxanaxac chicqaugui dá'maq qohintapega na'deenaxanaxa, qam mesqaida. 
1TI.6.21	Ma' mashic 'uo' na que'uegue dajo na'deenec, ca' ỹit da lpi'ỹaxac.
1TI.6.21	Ca' ñi qota'a ỹaanem qami' da no'uen qayicyaxaqui'. Ajá'a, ca' chaqaida 'neeta dajo.
2TI.1.1	Aỹim Pablo, ỹacone'oga aỹim ñi qota'a, ma' ỹauaaque quiyim aỹim lelaatec so Jesucristo, quiyim sa'xatetac da nca'laxa shi'gue ỹachaxantac. Qam dajo nca'laxa ỹacoñiguit cá'maq mashic na'deetau'a so Cristo Jesús. 
2TI.1.2	Ma' qami' ỹauochaxat ỹaalec Timoteo, selata qami' anajo ỹerecse, ma' sahotaque quiyim coñichiguit ca qouagaxa, chaqai ca ne'xorenataxanaxa, chaqai ca na'maxa chicqo'ot ñi qota'olec chaqai ñi qara'gaxala' Jesucristo.
2TI.1.3	Quiyi pe chaqai yi na'xa'a quena' ñqouagaxaintac, ca' so'leenta'oga qami'. Lotqai saantacot da ña'aachic ñi qota'a ñí'maq so'ueeteta'pe naua la'qaatqa, chaqai quiyim sa'deenta quiyim qaica ca ỹasauaxaset quiñi'maxare. Ca' chaqaida dá'maq 'neeta só'maq 'auaxaic ita'allipi. 
2TI.1.4	Quena' so'leente'te da noỹenaxaqui', ca sahotaque quen quiyim seuañiraxaua', qaiyi paguec no'qaachigui aỹim queca ñitoonaxac. 
2TI.1.5	Chaqai quena' so'leente'te dá'maq 'maxaraic rpi'ỹaxaqui'. Dajo no'uen npi'ỹaxac 'aue'tot aso rcomeena'e' Loida chaqai aso qachii'i' Eunice, ca' nagui sa'deenta quiyim hueeto'ot qami' qai'neeta dajo npi'ỹaxac.
2TI.1.6	Vichiguiño' nagui saqata qami' quiyim nelouec nqai'ñi' da lo'ueenataxanaxac ñi lame ñi qota'a queca na' sashil-lec qami'. 
2TI.1.7	Ma' ñi qota'a se nañaanoxorom ca nqolonaxa, ta'ta'a da nquesaxanaxa, ne'xorenataxanaxa, chaqai ỹaatqajam sa'deenaq quiyim qaretelalta'. 
2TI.1.8	Vichiguiño' se rpocoqoirelec quiyim 'xachisac so qara'gaxala' Jesús, chaqai se rpocoqoirelec aỹim quiyim qaycoñiretari', sasoualec so'maxare. Ta'ta'a quiyim lliquirau'a ca ne'xoric quiyim sohiralec da na'qaatec chicqaugui da nca'laxa, quecá'maq taachi'ñi da rquesaxanaxa'e' chicqo'ot ñi qota'a. 
2TI.1.9	Ñi'maxare nca'laxaterec qomi' chaqai roỹaxanalo qomi' quiyim saanqot da qanachaalataxac. Qam mesqaida quiyim 'ue ca lo'yaxanec qaro'ueenataxanaxac, qam dajo chaqai 'ne'teguelo qomi' ñi'maxare, ma' ỹauoteguelo qomi', ma' mashic ña'daqatau'a so qara'gaxala' Cristo Jesús. Shi'co' qare'xoren ñi qota'a na' saqa'leca na 'laua. 
2TI.1.10	Ca' dajo le'xorenataxanaxa ñi'maxare ỹachaxan nagui, qam quiichigui nqai'en da loviraxac so qarca'laxaqui Jesucristo, só'maq napacalec da lquesaxanaxa so nelauaxa. Chaqai ỹachigoxochichigui da na'qaatec chicqaugui da nca'laxa, ca' chaqaida dá'maq re'oq nqai'en da nca'laxa tot ishit quiyim qaỹosogui.
2TI.1.11	Ñi qota'a ỹanagui quiyim aỹim la'qaataxanqajnec quiyim sa'xatetac dajo na'qaatec. Chaqai ỹamaxailec quiyim sapaxaguin na mesqai judío laseripi. 
2TI.1.12	Ca' chaqaida dá'maq 'em 'ue da i'xoric. Qam se ypocoqotac, ma' sa'deenta só'maq hueeto'ot da ñaquitaxac. Chaqai ỹaatqajam sa'deenta quiyim so'maxare 'ue da lquesaxanaxa quiyim netela'a aỹim quedá'maq pataxailec, ỹovireta'guit nqai'en cá'maq pa'aatec na'xa'a.
2TI.1.13	Quiiterelco' dá'maq llicyaxac dá'maq qami' saanem no'uen napaxaguinataxanaxac, chaqai quiisaugui da npi'ỹaxac chaqai da ne'xorenataxanaxa ma' qomi' qoỹaanema, ma' ña'daqatau'a so Cristo Jesús. 
2TI.1.14	Richilliro'o' dá'maq mashic pataxalec qami' ñi qota'a quiyim loqoira'a. Ca' qami' ỹotauan so Espíritu Santo só'maq mashic qomi' hueeto'oto.
2TI.1.15	Qam mashic 'yiiñi' quiyim yalat yá'ogue yi na'ñi yi 'laua Asia, ỹalequetero saua Figelo chaqai so Hermógenes. 
2TI.1.16	Ca' ñi qara'gaxala' taalec nqai'en ca le'xorenataxanaxa na lauo' laseripi so Onesíforo, ma' so'maxare 'xoic la'ñaaqataxanaxac caỹim, chaqai se npocoxolec aỹim ma' ỹim ncoñiiteguesec. 
2TI.1.17	Ta'ta'a quiyim imitetaque aỹim, chi ỹovireta'a quiyim ỹanachiua' na' hueeta'gue na Roma. 
2TI.1.18	Ca' ñi qara'gaxala' ỹotauan ma'le quiyim ỹacoñiguit da le'xorenataxanaxa quecá'maq pa'aatec na'xa'a. Chaqai qami' mashic 'yiiñite' 'xoic lotaanaxanaxac coqomi' na' seuqata'gue na Efeso.
2TI.2.1	Qam qami' ỹaalec, coñichiguit da rquesaxanaxa'e' queda qanqouagaxa dá'maq qomi' qoỹaanema ma' ña'daqatau'a so Cristo Jesús. 
2TI.2.2	Dá'maq ỹaatqajam 'qa'ichirigui caỹim quiyim shinac, chaqai 'xoic na 'qaachigui quena liỹa qomyipi, ca' chaqaida dá'maq pataqairelec ná'maq qomyipi quiyim piichira'a ỹapaxaguin ca liỹa.
2TI.2.3	Qam qami' na'ñaxachichiguit ná'ogue na ne'xoric, 'ñiisari' cá'maq ỹaatqajam no'uen nale so Jesucristo. 
2TI.2.4	Ma' qaica ca nouaataxanaq le'ec queetalec cá'maq chi lo'ueenataxanaxac, ma' mashic hueeta'ñot da lelaataxanaxac ca nouaataxanaq lashi. 
2TI.2.5	Ca chaqai 'nejem ca qom quiyim mashic ỹalecau'a ca comitaxac, qam no'm se ipaquichigui nqai'en dá'maq leloxoỹaxac, ca' sqaica ma' 'ue quet ca laueguec. 
2TI.2.6	Chaqai cá'maq ro'ueenataxantac queca lanaxanqa', ca' chaqaica cá'maq 'au ỹacoñiguit ca laseue' ca laỹaxac ca lanecsec. 
2TI.2.7	'Yiiñisapego' da shinapega qami', ca' so qara'gaxala' ra'deenaxanaxañitegue dá'ogue dajo.
2TI.2.8	'Neeto' lotqai coua'isaque so Jesucristo só'maq liỹa nca'laxatec ñi qota'a só'maq chigoxougui so nashi David. Ca' dajo dá'maq na'qaatec chicqaugui da nca'laxa dá'maq ỹim sa'xatetac. 
2TI.2.9	Ca' chaqaida dá'maq 'em ña'ñaxachiguit da i'xoric, ca' chi ỹovireta'a quiyim qaycoñiretari', qohinta'gue quiyim 'ec aỹim 'xoic ca ỹasauaxaset. Qam da la'qaatec ñi qota'a se ncoñiretari'. 
2TI.2.10	Vichiguiño' ña'ñaxachiguit ná'ogue nanchaqaina, ma' sahotaque quiyim na qota'a lca'acseripi ỹovira'oga da nca'laxa chalego loyac chaqai sqaica lqodoc. Dajo nca'laxa taỹoto qomi', ma' mashic ña'daqatau'a so Cristo Jesús.
2TI.2.11	Ca' dajo dá'maq ỹaatqajam lliqueta:
2TI.2.11	Quiyim qolqata'ñi' so Jesús, ca' qai'neeta qarca'laxaua so'maxare;
2TI.2.12	quiyim 'ue ca qare'xoric, ca' qai'neeta salecqau'a ma'le ma' ỹoiquentac ná'ogue najo.
2TI.2.12	Qam no'm shinqac se sa'deenaq so'maxare, ca' so'maxare qai'neeta 'naac se ỹauanapegalo qomi'.
2TI.2.13	Chaqai no'm ñapacqalec ca qara'qaatec, qam so'maxare se napacalec ca la'qaatec,
2TI.2.13	ma' ñi qota'a se nqo'in, chaqai se ỹadalaxat ca leloxoỹaxac.
2TI.2.14	No'uenaxanaxañitegue dajo na qomyipi, ca ỹauanchigui qami' ñi qara'gaxala' ma' 'ñirapega quiyim ỹaxanñi quiyim nco'uaatapiguilo na na'qaatqaipi. Ma' dajo co'uaxac qaica ca 'negue. Chaqaidaata quiyim na'axat ná'maq na'xaỹaxantac. 
2TI.2.15	Ỹaatqajam nañaañitot ñi qota'a, 'ñiite'm ca no'ueenataxanqajnec ỹaatqajam ỹaqamqata. Ca' qaica ca nayiloxontaque, ta'ta'a quiyim ỹaqamaxateta ỹa'xat dá'maq na'qaatec ỹaatqajam lliqueta. 
2TI.2.16	Rovichira'alo naua netaxaỹaxaco chaqai hueralec najo, qaica ca 'netegue, ma' ná'maq ỹa'xateta'pe nauajo paguec iyinñi queda se no'uen. 
2TI.2.17	Chaqai naua lapaxaguinataxanaxaco noquiiquesauec, 'ec aca ne'neete noquiiquetauec ca lichiguec. Ca' chaqaida 'neete' saua Himeneo chaqai so Fileto. 
2TI.2.18	Ma' saua'maxare ỹoxorec, ỹite' dá'maq ỹaatqajam leloxoỹaxac, ma' 'nerac shi'gue ỹoxogue dá'maq quiyim qanca'laxatec ná'maq shi'gue leuaxaiquipi. Ca chaqaida dá'maq 'em mashic na'axat da lpi'ỹaxac na liỹa. 
2TI.2.19	Qam ñi qota'a mashic ỹa'yiñi só'maq 'eco' no'xonaxanaxala' queda lo'ueenataxanaxac, ca' qaica ca idaxan. Ca' so'maxare naneretalec so nerec, 'neetasa': “Ñi qara'gaxala' ỹa'deenta ná'maq mashic lalamaxat”; chaqai: “Ná'ogue ná'maq ỹodootac da leenaxat so Cristo ỹaatqajam ca'e ná'ogue na se no'uen.”
2TI.2.20	Queca 'imec lodegaxat mesqaicaata ca nouenec lo'yaxanec chicqaugui na oro loqo'm ca plata hueetaugui. Qai'neeta 'ue na chicqaugui na qo'paq, loqo'm na 'laua. 'Ue na ta'chiguit 'ueetaxat, chaqai 'ue na chi nouenec. 
2TI.2.21	Ca no'm 'ue ca ỹahotaque ta'chiguit quiyim qaỹouenaxana queso qara'gaxala', ca' no'uen quiyim nco'taxat quená'ogue na se no'uen, qaiyi ishit qarouenaxana quecanchaqaica no'uen.
2TI.2.22	'Iichirapeguem na lqo'itaxanqachic na nocchishic. Quiisalco' da lalamaxa da chaalataxac queda npi'ỹaxac, chaqai da ne'xorenataxanaxa chaqai da neuagaxa, 'neeta ná'maq ỹaatqajam co'teeta añi le'taxanata, roỹaxantacot da leenaxat so qara'gaxala' Jesús quena' nqouagaxain. 
2TI.2.23	Chaqai se na'xaỹaxañita na co'uaxaquipi, ma' qaica ca 'negue. Chaqai mashic 'yiiñite' na'maxare ma' chicqaugui da napetaxanaxac. 
2TI.2.24	Ma' cá'maq lelaatec so qara'gaxala' se ishit queetalec da lapetaxanaxac, ta'ta'a quiyim huagaxaraic quená'ogue na liỹaripi. Chaqai ỹa'den quiyim rapaxaguinataxan, chaqai 'xoic da leualaxavic, 
2TI.2.25	chaqai neneequesenta quiyim ralamqataxan quená'maq pa'guenaxantac, sha'apiguito' quiyim ñi qota'a netogochigui lauel nqai'en, ma' ỹahotaque quiyim ỹa'den dá'maq ỹaatqajam lliqueta, 
2TI.2.26	qaiyi 'ec nelouec, ca' qohit cañi loqoinaxanaxaqui so na'ỹaapec, ma' ỹahotaque quiyim coñirari', ca' ỹoiquentac quecá'maq sham 'neeta'gue.
2TI.3.1	Chaqai qai'neeta 'yiiñi' ma'le ma' nepalata ca nqodoc, ca' novirero naua na'xata' 'xoic lqalaigue'. 
2TI.3.2	Ma' da no'ueenataxac na qomyipi 'neetasa': chi nauotalta', chaqai queeta'pegue' da lamaanaxanaxa cana plata, nemaqajnaxai, napacqajnaxai, se no'uen na ỹa'xat quiñi qota'a, se na'xaỹaxana na leta'allipi, qaica ca ỹauaaque ca nqouagaxa, chaqai qaica ca ỹauaaque da na'qaatec. 
2TI.3.3	Ma'le, ca' se re'xorenataxan, chaqai se ỹauotegue ca liỹa, chaqai la'axaqa lo'o', se netelalta', chaqai qa'uaic, chaqai ỹaatqajam npa'guenaxaua dá'maq ỹa'maqachiguiñi. 
2TI.3.4	Chaqai 'laqataxanaxai, chaqai se illivigui lauel, chaqai ỹaatqajam 'xoic napacqajnaxac, queeta'pegue' dá'maq chaqai 'neetari', ca' sqai queeta'pegue' ñi qota'a. 
2TI.3.5	Na'maxare qaidaata quiyim 'naac queetalec da na'qaatec, qam se icoñiguit cá'maq ỹaatqajam lquesaxanaxa da'maxare.
2TI.3.5	Ca' 'ena ná'maq rovichisa'a ma'le. 
2TI.3.6	Ma' quena'maxare 'ue na ỹovira'a ca na'a', ca' ỹayin ana 'aalo se noqoc chaqai naỹa'que naua no'ueenataxaco. Najo 'aalo queeta'pegue' ná'maq chi lqo'itaxanqachic, 
2TI.3.7	ỹaatqajam ỹahotaque 'ue ca ỹa'den, qam se ishit quiyim ỹa'den cá'maq ỹaatqajam lliqueta. 
2TI.3.8	'Nejme' saua 'viiquiaxaiqa Janes chaqai so Jambres npa'guenda'e' so Moisés. Ca' qai'neeta ma'le na qomyipi ỹaatqajam npa'guena'e' dá'maq ỹaatqajam lliqueta leloxoỹaxac. Na'maxare tot ỹalamaq da la'deenataxanaxac chaqai ỹit dá'maq llicyaxac da npi'ỹaxac. 
2TI.3.9	Qalaxam na'maxare sqoỹoxogue ma'le da llicyaxac, ma' sqaỹaloq qaỹa'den ma'le quiyim qaica ca ỹa'den. Qam na'maxare qohine'tegue dá'maq 'neete' saua dos npa'guenda'e' na'le so Moisés.
2TI.3.10	Qam qami' mashic 'yiiñite' dá'maq ỹapaxaguinataxanaxac, chaqai quedá'maq ỹa'maqachiguiñi shintari', quedá'maq sahotaque, da ipi'ỹaxac, chaqai da iualaxavic, ỹoqo'iichi, quiyim ña'ñaxachiguit ná'ogue nanchaqaina 
2TI.3.11	queda ñocanaxac chaqai da i'xoric. Chaqai mashic 'yiiñite' dá'ogue dá'maq qohine'tegue aỹim na' senta'ñi yi Antioquía, Iconio chaqai Listra, chaqai da i'xoric quenaua ñocanaxaco. Qam ñi qara'gaxala' nca'laxatec aỹim quená'ogue. 
2TI.3.12	Qam ỹaatqajam lliqueta quená'maq quejlec so Cristo Jesús, qai'neeta ỹovirau'a da le'xoric queda nocanaxac. 
2TI.3.13	Qam na hualoxonyipi chaqai na 'maatqaiquipi taata'nquira, noquiiqueta'guit ná'ogue na se ỹa'maxañi. Na'maxare rayinaxantac, qam na'maxare qai'neeta qaỹayintac.
2TI.3.14	Qam qami' ỹaatqajam quiiterelco' da napaxaguinataxaqui' ỹaatqajam llic nqai'ñi', ma' qami' 'yiiñite' negue' cá'maq rapaxaguiñitegue dajo. 
2TI.3.15	Ma' na' ñaqaqami' noctoqui' chaqa'ma' 'yiiñi' naua naneresañi la'qaatqa ñi qota'a, ma' ishite' rapaxaguiñi' chaqai raviquira'guit da nca'laxa dá'maq chicqochigui da qarpi'ỹaxac queso Cristo Jesús. 
2TI.3.16	Naua'que naua nerecse' la'qaatqa ñi qota'a, naua'maxare ỹichiñi nqai'ne' so la'qaataxanqajanqaipi. Ca' naua'maxare ta'chiguit qarapaxaguinataxanque chaqai qaỹachaxan da leloxoỹaxac, chaqai quiyim qaỹa'maxajñi ca nasauaxaset, chaqai quiyim qaỹachaxan cá'maq lalamaxa dá'maq co'teeta qanachaalataxac, 
2TI.3.17	qaiyi cá'maq lelaatec ñi qota'a ỹaatqajam na'maxachichiguiñi quená'ogue, ca' ta'chiguit ỹo'uet canchaqaica no'ueenataxanaxac ỹa'maqachiguiñi.
2TI.4.1	Ca' dajo ỹaqataxac saanem qami' nagui ỹaatqajam ỹauanchiguilo qomi' nagui ñi qota'a chaqai ñi qara'gaxala' Jesucristo, ma' nac ma'le quiyim nachaxan quiyim nashi, ca' imit na qomyipi quená'maq nca'leetauec chaqai ná'maq mashic ileu. Ca 'xoic da ỹaqataxac caqami', 
2TI.4.2	quiyim ỹaatqajam 'xachi' da na'qaatec, nquipichira'pegue' quiyim 'ue ca redaaqachi' chaqai 'eno'm qaica ca redaaqachi'. Vire'ta quiyim shichi' ca qom, chaxañi' ca lo'maxac, qachita, chaqai ỹaatqajam neualaxaviñire'e' quiyim paxaguiñi'. 
2TI.4.3	Ma' 'uo' ma'le ca na'xa'a quiyim na qomyipi tot ishit na'ñaxachiguit cá'maq no'uen napaxaguinataxanaxac. Ta'ta'a quiyim quelec da chi lqo'itaxanqachic, ca' ỹahotaque quiyim 'xoic ca napaxaguinatqo' quiyim qaỹapaxaguinegue qaicaata cá'maq nqo'ta 'xaỹa. 
2TI.4.4	Ca' ỹapoguilo naua lque'la lauaco, qaiyi sqa 'xaỹa dá'maq ỹaatqajam llic leloxoỹaxac, ca' huelec ná'ogue nanchaqaina la'xaỹaxac. 
2TI.4.5	Qam qami' ỹaatqajam na'maxachite', chaqai na'ñaxachichiguit da re'xoriqui', quirelec 'xachisac da na'qaatec chicqaugui da nca'laxa, repaquiterelco' da ro'ueenataxanaxaqui'.
2TI.4.6	Ma' da ñachaalataxac mashic qoỹaanot ñi qota'a, 'nejme' caua neuo' quiyim qaỹocorelec aca ncopatoxonaxalate, ma' mashic tot ladoc ca ñachaalataxac. 
2TI.4.7	Ma' mashic somat quiyim ñco'uaateguelec da ỹo'ueenataxanaxac, chaqai somat da ñalliquinaxac. Ỹaatqajam llo'qoochiguiñi da npi'ỹaxac. 
2TI.4.8	Ca' nagui nauaantaiguit ca ñishiue' quedá'maq lalamaxa da ñachaalataxac, qam dajo nañaañim so qara'gaxala' Jesús quecajo na'xa'a, só'maq se ỹo'maac quiyim imit ca qom. Qam mesqaỹimeta nañaañim, ma' qai'neeta ỹaanem ná'ogue ná'maq 'xoic lqo'iichi queca loviraxac.
2TI.4.9	Ỹaatqajam se naỹaloxoriñi' quiyim naquirepegue' najo, qaiyi ñauane'e' qami'. 
2TI.4.10	Ma' so Demas yalat, ma' ỹapacqajnauec na lqo'itaxanqachic quená'maq huelec najo, ca' taigue da Tesalónica. Chaqai so Crescente taigue da Galacia, chaqai so Tito taigue da Dalmacia. 
2TI.4.11	Chaqaiñiita ñi Lucas ñaq iỹaatac. Daañiraco' ca Marcos, ca naviquisa'pegue' ma'le, ma' ca'maxare ishit yotauan queda qaro'ueenataxanaxac. 
2TI.4.12	Ca' so Tíquico selategue da na'a' lodegaxat Efeso. 
2TI.4.13	Ca ma' naqui', ca' quiyi Troas ne'xachi' aca ipooto, spo'aana'ñi na'le yi la'a' ca Carpo. Chaqai ne'xachi' ma'le caua ñilere, chaqai cauá'maq ỹaatqajam ỹeraxanaxalate.
2TI.4.14	Ca lecat lo'o leenaxat Alejandro ỹaatqajam 'xoic na se no'uen 'ne'tegue caỹim, qam so qara'gaxala' ishiueten ma'le dá'ogue dá'maq 'ne'tegue caỹim. 
2TI.4.15	Qam qami' rovichiro'o' so'maxare, ma' so'maxare ỹaatqajam se nqo'ta da na'qaatec sa'xatqatac.
2TI.4.16	Na' ñaqai chita'gue so'uet da itaxaỹaxac quiyim setaxaỹa'pegue' na nashillipi, qaica ca yotauan quiyim retaqalec aỹim. Ná'ogue yalat, qam no'uen quiyim ñi qota'a se ra'igui dá'ogue dajo. 
2TI.4.17	Qalaxam ñi qara'gaxala' Jesús yotauan, ca ỹo'uet ca ỹa'ñaxac quiyim yipaquejlec quiyim sa'xat da na'qaatec chicqaugui da nca'laxa, qaiyi 'xaỹa dajo ná'ogue ná'maq sqai judioipi. Ca' chaqaida 'neeta quiyim so qara'gaxala' nca'laxatec aỹim quesó'maq toxonaxai. 
2TI.4.18	Chaqai quepaqataxanlec aỹim quená'ogue ná'maq se no'uen, chaqai ỹoxojñi aỹim, qaiyi sovirau'a ca lo'ueenataxanaxac hueeto'ot na piguim. Ma' so'maxare hueeto'ot dá'maq qaremaqajnataxanaxac qaica lqodoc. Ajá'a, ca' chaqaida 'neeta dajo.
2TI.4.19	Selata da iquinaxanaxac aca Prisca chaqai ca loua Aquila, chaqai ca lauo' laseripi ca Onesíforo. 
2TI.4.20	Ca' ca Erasto no'ueena'ñi yi Corinto, chaqai ca Trófimo ño'ueenaqta'ñi yi Mileto, ma' ralolaxaic. 
2TI.4.21	Riỹalli'saco' quiyim na'itquena ma' saqa' novi' ca no'oomaxa. Ilata qami' da liquinaxanaxac ñi Eubulo, Pudente, Lino, chaqai añi Claudia, chaqai ná'ogue na qarqaỹaripi.
2TI.4.22	Ñi qara'gaxala' Jesucristo ỹalequetauguilo qamiri, chaqai ñi qota'a ỹaanema qamiri da no'uen qayicyaxaguii. Ajá'a, ca' chaqaida 'neeta dajo.
TIT.1.1	Aỹim Pablo, aỹim la'ac ñi qota'a chaqai aỹim lelaatec so Jesucristo quiyim sotauan da lpi'ỹaxac na lca'acseripi ñi qota'a, qaiyi ỹaatqajam ỹa'deenta na'maxare dá'maq ỹaatqajam leloxoỹaxac dá'maq llic na'qaatec qomi' seuaqlec, 
TIT.1.2	chaqai qai'neeta ỹa'deenta da quitaxac queda chaalataxac sqaica lqodoc. Dá'maq ỹachaxantac na' saqa'leca na 'laua ñí'maq qota'a, ma' ñí se na'majan. 
TIT.1.3	Chaqai nagui ỹovita yi laloqo' quiyim qara'deenaxanaxanegue da leloxoỹaxac chicqochigui nqai'en da la'qaatec ñi qarca'laxaqui qota'olec, ca' pataxalec aỹim quiyim sa'xat da la'qaatec. 
TIT.1.4	Qami' Tito, shinta'gue quiyim 'ec qami' ỹaalec, ma' ỹim chicqo'ot quiyim 'ue da rpi'ỹaxaqui' dá'maq hueeto'oto qomi'. Selata qami' ana ỹerecse, ma' sahotaque quiyim coñichiguit ca qouagaxa, chaqai da ne'xorenataxanaxa, chaqai da na'maxa chicqo'ot ñi qota'olec chaqai so qara'gaxala' Jesucristo só'maq qarca'laxaqui.
TIT.1.5	Na' ño'ueenaqta'ñi qami' ada delec leenaxat Creta, ma' sahotaque quiyim 'maxachiriñi ná'maq saqa' ỹa'maxañi, chaqai quiyim vite ná'maq la'gaxala' ná'maq mashic icoñiguit da na'qaatec quená'maq na'aateripi na'ñi. Ca' 'eda dá'maq shinac na'le: 
TIT.1.6	Ca la'gaxala' ná'maq mashic icoñiguit da na'qaatec se ỹa'maxañi quiyim 'ue ca se no'uen na'qaataxac, chaqai 'oono'lli' aca loua nqai'en, chaqai icoñiguit da na'qaatec cá'ogue ca llaalqaipi qai'neeta, qaiyi qaica ca taalec se no'uen, sauaxat da no'ueenataxac chaqai quiyim se na'xaỹaxan. 
TIT.1.7	Ma' cá'maq qaipataxalec quiyim idaanlec ná'maq mashic icoñiguit da na'qaatec, ca idaanlec ná'ogue ná'maq lo'ueenataxanaxaquipi ñi qota'a. Vichiguiño' ỹouen quiyim ỹa'maxate'tegue da nachaalataxac. Se ỹa'maxañi quiyim que'guenataxanaxai, chaqai sqai nocqaic, chaqai se ne'taaxai, chaqai se idaante'e quiyim retaxaỹa'pegue' ca liỹa, chaqai sqai queetalec quiyim imitete'e aca lauegue. 
TIT.1.8	Ta'ta'a quiyim quelolqachaqaic quiyim idaañiguit ca nouoq, chaqai nqo'ta quiyim ỹo'uet cá'maq ỹa'maqachiguiñi, na'maxateta, 'maxaraic da no'ueenataxac, co'teeta, ra'ijlec da nachaalataxac. 
TIT.1.9	Chaqai ỹaatqajam na'ñaxate'tegue dá'maq ỹaatqajam leloxoỹaxac da na'qaatec dá'maq mashic qaỹapaxaguinegue, qaiyi ishit quiyim ỹa'ñaxat ca liỹa, ỹahote'e dá'maq no'uen napaxaguinataxanaxac, ca' ishit taauec nqai'en ca loqollictaxanaxac na qollictaxanaxairipi.
TIT.1.10	Ma' 'xoic na qollictaxanaxairipi quena judioipi, ma' se nachiñiñi naua la'qaatqa, chaqai ỹayintac na qom. 
TIT.1.11	Ca na'maxare ỹouentaque quiyim qaỹapoguilo naua laapi', ma' ỹaatqajam se neuojonta' nqai'en na neuo' laseripi, ma' rapaxaguinataxanta'pegue dá'maq se leloxoỹaxac, ma' chi imitete'e aca lauegue.
TIT.1.12	'Uo' so ỹale 'deenaxanqachaqaic na'ñi yi Creta, so'maxare ỹa'xat ná'maq chi lauo' laseripi, 'neetasa' da la'qaatec: “Ná'maq Creta laseripi ỹaatqajam 'maatqaiquipi, chaqai yiloxoiquipi 'ec na iseripi, quemaraxauaiquipi, chaqai hualaiquipi.” 
TIT.1.13	Ca' ỹaatqajam llic dá'maq ỹa'xat. Vichiguiño' nagui ỹaatqajam viraqchira'a taqaira'a, qaiyi nachinñi da lpi'ỹaxac, 
TIT.1.14	chaqai qaiyi se na'xaỹaxana na chi na'qaataxanaxac lo'ueenatec na judioipi, chaqai na lelaataxanaxac ná'maq mashic ca'e dá'maq ỹaatqajam lliqueta leloxoỹaxac.
TIT.1.15	Qam quená'maq co'teeta yi la'deenataxanaxac, ná'ogue nanchaqaina co'teeta. Qam quená'maq sqai huelec chaqai napio'o yi la'deenataxanaxac, ca 'ec qaica cá'maq co'teeta, ma' na'maxare vire'ta yi la'deenataxanaxac napio'o. 
TIT.1.16	Na'maxare 'naac ỹaatqajam ỹa'den ñi qota'a, qam dá'maq lo'ueenataxanaxac re'qoota quiyim se nachiñiguit dá'maq 'neetari'. Ỹaatqajam se qaishitaqchiguit chaqai se na'xaỹaxan, chaqai sqa taiguit cá'maq no'ueenataxanaxac ỹa'maqachiguiñi.
TIT.2.1	Ca' quecá'maq 'xachi' ỹaatqajam nachiñi'chiguit dá'maq no'uen napaxaguinataxanaxac. 
TIT.2.2	'Ñirapega na qo'xoiquipi quiyim ỹaatqajam se iualaxaintalec da llicyaxac, se qaiualaxainari', na'maxateta, chaqai 'maxaraic da lpi'ỹaxac, queda lqo'iichi, chaqai da leualaxavic. 
TIT.2.3	Qai'neeta 'ñirapega ná'maq 'aalo qo'xoi quiyim ỹaatqajam ỹaỹajanta da llicyaxac quiyim queeta'pegue' ñi qota'a. Chaqai se la'axaqa lo'o', chaqai se ne'taaxai. Ta'ta'a quiyim ỹachaxan da no'uen 'ueenataxac 
TIT.2.4	quiyim ỹapaxaguinegue na saqa' qo'xoi 'aallipi, quiyim nqo'ta ca loua, chaqai nqo'ta na llaalqaipi, 
TIT.2.5	quiyim ỹaatqajam na'maxateta, chaqai co'teeta, chaqai cochiỹa ca lomashaxac, qouagaxanqachaqai, na'xaỹaxane'ta ca loua, qaiyi qaica ca se no'uen na'qaataxac taalec nqohin da la'qaatec ñi qota'a.
TIT.2.6	Chaqai 'ñirapega na ne'naqaipi quiyim na'maxateta. 
TIT.2.7	Qam qami' qai'neeta chaxañi' dá'maq 'maxaraic na'qaataxaqui' quedá'ogue da ro'ueenataxanaxaqui'. Lamaxachite' ca 'xachi' quená'maq paxaguiñisac, sqai saguiriñisalec. 
TIT.2.8	Chaqai da rapaxaguinataxanaxaqui' ỹaatqajam lo'yaxanec nqai'ñi', qaiyi qaica ca na'qaatec se no'uen qaỹa'xatetac. Ta'ta'a quiyim nayiloxon nqai'en cá'maq pa'guenaxantac, ma' se ishit quiyim 'ue ca la'qaatec se ỹa'maxañi taalgoto nqai'ne' qamiri.
TIT.2.9	Qachita ná'maq na'aquipi quiyim na'xaỹaxane'ta ná'ogue ná'maq lelaataxanaxaquipi ca na'co'. 'Maqataxanaxai chaqai sqai taxaỹaxai. 
TIT.2.10	Chaqai se rocachi. Qaidaata quiyim ỹaatqajam npe'eet, qaiyi ná'ogue iuana da no'ueenataxac quiyim 'xoic loyac nqohin da napaxaguinataxac quena' qaỹa'xatetac da la'qaatec ñí'maq qarca'laxaqui qota'olec.
TIT.2.11	Ma' ñi qota'a ỹachaxanalo qomi' da lqouagaxa dá'maq chicqaugui da lca'laxa ná'ogue na qomyipi. 
TIT.2.12	Ca' dajo lqouagaxa ñi qota'a ỹapaxaguinque qomi' quiyim salataq ná'ogue na se no'uen chaqai da qarqo'itaxanqachic quená'ogue na huelec najo, quiyim ñaqai qolqatalec na 'laua, ca sa'maxatqa'tegue da qanachaalataxac, qaraqamqata, chaqai ñañaanqot ñi qota'a. 
TIT.2.13	Qai'neeta ỹapaxaguinque qomi' quiyim qolqatalec da qarauaanaxanaxac quiyim ñauaanqata'guit quiyim ỹovirelec ca laloqo' ca loyac cajo na'xa'a cá'maq qaỹachaxantapeguema qomi' cá'maq loviraxac quiyim naquetagui da lauaq cá'maq chalego lecaic qota'olec chaqai qarca'laxaqui Jesucristo. 
TIT.2.14	So'maxare nañan quiyim ileualgoto qomi', ma' ỹahotaque quiyim qarca'laxatec quená'ogue na se no'uen chaqai ỹaatqajam co'taxat da qanachaalataxac, qaiyi qomi' lalamqate' chaqai quiyim qarqo'ta so'ueetaq cá'maq no'uen.
TIT.2.15	Ca' dajo dá'maq paxaguinataxañitegue. 'Ñaaqataxañisac chaqai se ro'chiralec quiyim lamqataxañi', qaiyi qaica ca napacalec qami'.
TIT.3.1	No'uenaxanaxañitegue ná'maq mashic icoñiguit da na'qaatec quiyim se napacalec ná'maq nashillipi leta'allipi chaqai na lotauaripi. Ta'ta'a quiyim na'xaỹaxane'ta chaqai quiyim se resalla'ñiguit quiyim ỹo'uet canchaqaica no'uen no'ueenataxanaxac. 
TIT.3.2	Se ỹa'xat ca se no'uen quiyim queeteguelec ca liỹa. Qaidaata quiyim 'xoic ca leualaxavic chaqai qouagaxanqachaqaic, re'qoota nqai'en da neneequesenaxac quená'ogue na qomyipi.
TIT.3.3	Ma' qomi' qai'neete' quesom qaica ca sa'deenaq, ca' se ña'xaỹaxanaxalo naua la'qaatqa ñi qota'a. So'maqatajlec chaqai qolqata'pegue' da qarqo'itaxanqachic chaqai da qaramaanaxanqachic. Seuqataugui da se no'uen chaqai da npa'guenaxanaxa. Qomi' noquiiqate' chaqai chi ñoquiaaqata'ta'. 
TIT.3.4	Qam ñi qota'a ñí'maq qarca'laxaqui na' ỹachaxan da lqouagaxa chaqai da le'xorenataxanaxa quena qomyipi, 
TIT.3.5	ca qarca'laxatec. Qam mesqaida quiyim 'ue quet ca ỹa'maqachiguiñi qaro'ueenataxanaxac, ma' ñi'maxare chi qare'xoren. Ca qarca'laxatec chicqochigui nqai'en ca qanachilaxac dá'maq 'em quiyim 'ec dalaxaic qane'xaỹoqsoxoc chaqai dalaxaic qanachaalataxac chicqo'ot so Espíritu Santo. 
TIT.3.6	Chicqochigui nqai'en so qarca'laxaqui Jesucristo, ca' ñi qota'a ỹaanema qomi' so Espíritu Santo, ỹaatqajam no'xataxachichiguilo qomi'. 
TIT.3.7	Ca' quedá'maq lqouagaxa, ca ỹa'maxarente' qomi', ca' qaiyi seconaxaguit dá'maq ñauaanqata'guit chaalataxac sqaica lqodoc.
TIT.3.8	Ca' dajo sa'xatetac dá'maq ỹaatqajam lliqueta. Ca' vichiguiño' sahotaque quiyim repaquira'a 'xachi' dajo, qaiyi ná'ogue ná'maq huelec ñi qota'a nquipita'pegue' quiyim ỹo'uet ca ỹa'maqachiguiñi. Ma' dajo sa'xatetac 'xoic loyac chaqai ỹa'maqachiguiñi quená'ogue. 
TIT.3.9	Qam rovichira'guito' na co'uaxaquipi qaica ca 'negue, chaqai na na'qaataxanaxac queso 'auaxaic qareta'allipi, chaqai quiyim se qanachiñiguit ca niỹa, chaqai quiyim qanco'uaatapiguilo naua naqataxaco chicqoro'ot na'le so Moisés. Ma' da'maxare qaica ca 'negue chaqai qaica ca taiguit.
TIT.3.10	No'm 'ue ca se neuojonta' nqai'en ná'maq mashic icoñiguit da na'qaatec, ca' ỹaatqajam taqaira'a ca'maxare. Ca no'm se na'xaỹaxana qami' quiyim 'óna loqo'm dos 'ñirapega, ca' chaqa'ma' ỹochire'oga. 
TIT.3.11	Ca' quedajo chaqa'ma' 'yiiñi' cajo ỹale quiyim ỹit dá'maq ỹa'maqachiguiñi. Ma' dá'maq lasauaxaset chaqaida dá'maq re'oq nqai'en quiyim ỹo'maac.
TIT.3.12	Ma' selata qami' ñi Artemas loqo'm ñi Tíquico, ca' se naỹaloxoñi' quiyim naquirepegue' yi Nicópolis, qaiyi ñauanaqta', ma' sahotaque senta'anyi quena no'oomaxa. 
TIT.3.13	Ỹaatqajam nquipichira'pegue' quiyim tauañi' so Apolos chaqai so Zenas só'maq qoshiilec ca 'ue ca ỹasauaxat. 'Ỹaañima cá'ogue cá'maq ỹouensaque queda llicyaxague', qaiyi qaica ca ỹouene'. 
TIT.3.14	Chaqai ná'ogue ná'maq mashic icoñiguit da na'qaatec 'maxaraic quiyim ỹa'den ỹo'uet ca no'uen qai'neeta, chaqai quiyim ỹotauan ná'maq 'ue ca louenaxanaxa, qaiyi 'ue ca 'negue da nachaalataxac.
TIT.3.15	Ná'ogue ná'maq ñauequeta'pegue' qarqaỹaripi ilata qami' da liquinaxanaxac, chaqai da iquinaxanaxac quená'ogue na qanauochaxauaripi queda qarpi'ỹaxac. Ca' ñi qota'a ỹaanema qamiri dá'maq ỹaatqajam no'uen qayicyaxaguii. Ajá'a, ca' chaqaida 'neeta dajo.
PHM.1.1	Ỹim Pablo, ỹim ncoñiiteguesec ma' sasouetapigui so Cristo Jesús. Ỹim chaqai ñi Timoteo selata qami' ana ilaata, qami' qanauochaxaua qarqaỹa Filemón ma' qami' qarotaua queda qaro'ueenataxanaxac, 
PHM.1.2	chaqai quená'maq mashic icoñiguit da na'qaatec lapooqo' na ra'aachi', chaqai 'nejem aca qarqaỹa Apia, chaqai ca Arquipo qarotaua queda qareloquiaxac. 
PHM.1.3	Coñiguit qamiri da qouagaxa chaqai da na'maxa chicqo'ot ñi qota'olec chaqai so qara'gaxala' Jesucristo.
PHM.1.4	Se neme saantacot da ña'aachic ñi qota'a quena' so'leente'te qami' quena' ñqouagaxaintac, 
PHM.1.5	ma' 'ue da ỹa'xaỹaxac quiyim 'ue da re'xorenataxanaxa'e' chaqai da rpi'ỹaxaqui' queso qara'gaxala' Jesús chaqai da re'xorenataxanaxa'e' quená'ogue ná'maq lalamaxareteripi ñi qota'a. 
PHM.1.6	Sashiilatac ñi qota'a quiyim quená'maq mashic huelec ñi'maxare chicqochigui da rpi'ỹaxaqui' quiyim ỹaatqajam ỹa'yiinchigui da qanqouagaxa queso Cristo Jesús. 
PHM.1.7	Ca' 'xoic da ñitoonaxac, ña'ñaxatete'e' da re'xorenataxanaxa'e', ma' chicqochigui qami' quiyim ỹa'maqachigui na lauel ná'maq mashic icoñiguit da na'qaatec.
PHM.1.8	Ma' quedajo, 'eno'm mashic ỹim lelaatec so Cristo, ca' seshiteta quiyim 'ue ca selachiraxalec, 
PHM.1.9	qam qaiyiita ñi'xoresene'tot qami'. Ỹim Pablo mashic aỹim qo'xoỹom chaqai nagui ỹim ncoñiiteguesec sasouetapigui so Cristo Jesús, 
PHM.1.10	sashiila'e' quiyim qouaquitegue na Onésimo, ma' mashic llaalec da ipi'ỹaxac quenajo ncoñiitaxanaxaqui.
PHM.1.11	Quesaua 'auaxaqa na'xata' ñi Onésimo qaica ca 'negue caqami', qam nagui, ca' ỹaatqajam npe'eet caqami' chaqai caỹim. 
PHM.1.12	Ca' sopilaqta qami', ca' coñichiguit, 'ñiisa'gue quiyim chaqaỹim ná'maq coñichiguit. 
PHM.1.13	Ỹa'maqachiguiñi quet quiyim ñaq ñolliitañi quet, qaiyi nimiiñiguit aqami' quiyim yotauan ro'ueenataxanot aỹim, ma' ỹim ncoñiiteguesec sasouetapigui quiyim sa'xatetac da na'qaataxac so Jesús. 
PHM.1.14	Qam sqa soiquentac cá'maq so'uet quiyim se ña'deenqa'ajta', qaiyi cá'maq rqouagaxa'e' caỹim mesqai 'ec chicqochigui ca nepagaxallic. Ta'ta'a quiyim cá'maq chicqochigui qami' rqouagaxa'e' caỹim. 
PHM.1.15	Ca' sqoue quiyim ñi Onésimo qoshiiueco' na'le caqami', qam nagui, ca totqai ca'e qami', mashic pilliraxauot. 
PHM.1.16	Qam totqai 'neetari' ca ra'aqui', ta'ta'a quiyim paguec loyac queca na'ac, ta'ta'a quiyim nauochaxaua'e' rqaỹa'e'. Ỹim ỹaatqajam ỹoqo'itaxat, qam qami' paguec quet rqo'chita. Mesqaidaata quiyim 'neetari' ca ỹale, ta'ta'a quiyim 'neetari' ca rqaỹa'e' rpi'ỹaxaua'e' queso qara'gaxala'.
PHM.1.17	Ca no'm chaqaida quiyim ỹim riỹa'e', ca' coñichiguit ñi'maxare, 'ñiisa'gue quiyim coñichiguit aỹim. 
PHM.1.18	Ca no'm 'ue ca lo'ueenataxanaxac se ỹa'maxañi, loqo'm 'ue aca la'uale caqami', ca o'laxañitegue caỹim. 
PHM.1.19	Ca' ỹim Pablo shiriñi da ỹa'qaatec quiyim seshivichiñi' ma'le. Sha'apiguito' viichigui qavilli' quiyim ñaqa 'ue aca ra'ualli'i' caỹim queda chi nachaalataxaqui'. 
PHM.1.20	Ajá'a, qami' ỹaqaỹa, ñaqai vite ca rqouagaxa'e' caỹim, ma' qami' ipi'ỹaxaua queso qara'gaxala'. Ñaq lo'daxachirigui na iuel, ma' qami' ỹaqaỹa ipi'ỹaxaua queso Cristo.
PHM.1.21	Shiriñi dajo caqami', ma' sa'deenta quiyim qami' 'xaỹaxanaxaraic, chaqai sa'den quiyim 'viichi' dá'ogue dá'maq sashiilaxantaque, qam ỹapacauec nqai'ñi'. 
PHM.1.22	Chaqai chaqa'ma' qatqajañisari' ca ilaqsoqo', ma' sqoue sqaỹaloq sovita qami'. No'm qaicoñiguit ca nqouagaxainaxaguii, ca' ñi qota'a ỹo'uet quiyim ñauañiguita qamiri.
PHM.1.23	Ilata qami' da liquinaxanaxac ñi Epafras ñí'maq ñcoñiitaxaua sasouqatapigui so Cristo Jesús, 
PHM.1.24	chaqai ñi Marcos, Aristarco, Demas, chaqai ñi Lucas, nauá'maq yotauanta'pe queda ỹo'ueenataxanaxac.
PHM.1.25	Ca' so qara'gaxala' Jesucristo ỹaanema qamiri cá'maq no'uen qayicyaxaguii. Ajá'a, ca' chaqaida 'neeta dajo.
HEB.1.1	Queso 'auaxaic ñaxaripi ñi qota'a 'xoico' quen da letaxaỹaxac queso 'auaxaic qareta'allipi, qam ỹoreta'oguit na leloxoỹaxaquipi nqai'en quena' retaqa nqai'en so letaxaỹaxaquiripi. 
HEB.1.2	Qam nagui quenaua pa'aaterec na'xata', ca' retaqauguilo qomi', chicqochigui nqai'en so llaalec. Ñi qota'a chicqochigui nqai'en so llaalec na' ỹo'uet ná'ogue nanchaqaina, ca' chaqaiso só'maq pataxalec quiyim idaanlec ná'ogue na'maxare. 
HEB.1.3	Ca' chaqaiso so lqai'legaxa dá'maq lauaq ñi qota'a, chaqai so'maxare chaqaiso só'maq 'nejem da no'ueenataxac ñi qota'a, chaqai so'maxare só'maq nolliitañi ná'ogue nanchaqaina queda lquesaxanaxa da la'qaatec. Ca co'na' ime co'taxate' qomi' quena qarasauaxaset, ca' nqa'xanñi quiyim nashi queda loic yi nqa'xanqa' ñi qota'a queda piguim.
HEB.1.4	So llaalec ñi qota'a chi ỹovireta'a quiyim ỹapacauec quena nelaatqaipi piguim laseripi, ma' icoñiguit yi loma' paguec lecaic quena'maxare. 
HEB.1.5	Ma' ñi qota'a se ỹauana 'ue ca 'naapega quena lelaatqaipi piguim laseripi:
HEB.1.5	Qami' na' qami' ỹaalec;
HEB.1.5	saañiraxarom da rca'laxa'e' nagui.
HEB.1.5	Chaqai sqaica ca 'naapega quena piguim laseripi:
HEB.1.5	Ỹim shintari' ca leta'a so'maxare,
HEB.1.5	chaqai so'maxare shinta'gue ca ỹaalec.
HEB.1.6	Qam na' noviraxat so 'auaxaic llaalec quena 'laua, ca 'naaco':
HEB.1.6	Ná'ogue na lelaatqaipi ñi qota'a queda piguim ỹa'dooto naua le'cootal so'maxare.
HEB.1.7	Qam dá'maq 'neeto' na'le quena piguim laseripi, ca' ñi qota'a 'naaco':
HEB.1.7	Ñi'maxare ỹo'uet na lelaatqaipi piguim laseripi 'ec nqai'en na nonot,
HEB.1.7	chaqai na lo'ueenataxanqajanqaipi 'ec nqai'en na norec lauaq.
HEB.1.8	Qam quesó'maq llaalec, ca 'naaco':
HEB.1.8	Añi nqa'xanaxagui'i' quiyim qami' qota'a, ñi'maxare qaica ca lqodoc;
HEB.1.8	chaqai da ro'ueenataxanaxaqui' quiyim qami' nashi, ỹaatqajam ỹa'maqachiguiñi.
HEB.1.9	Qami' ỹaatqajam rqo'chita dá'maq ỹa'maqachiguiñi,
HEB.1.9	chaqai ỹaatqajam se rqo'chita dá'maq se no'uen.
HEB.1.9	Vichiguiño' ñí'maq qota'a caqami',
HEB.1.9	ñi'maxare ỹocorelec aqami' quedá'maq chalego lecaic netoonaxac,
HEB.1.9	ỹapacauec nqai'en quena nauegaxauachi'.
HEB.1.10	Qai'neeta 'naaco':
HEB.1.10	Qami' ná'maq ỹaatqajam qami' na'gaxala', 'auaxanchiriñi 'viichi' no'xoñirishiguim na 'laua,
HEB.1.10	chaqai naua rqai'laqachichi' lo'ueenategue' na piguim.
HEB.1.11	Qam na'maxare tai'a quiyim ime, qam qami' qaica ca rqodoqui',
HEB.1.11	chaqai ná'ogue tai'a quiyim qo'oq, 'nejem ca chaqai nooỹac.
HEB.1.12	Quiyim nañireta' 'ñiisa'gue meca nooỹac, chaqai na'maxare tai'a quiyim qaỹadalaxat, 'nejem ca nooỹac.
HEB.1.12	Qam qami' chaqaidaata dá'maq 'ñiisari',
HEB.1.12	chaqai da nachaalataxaqui' qaica ca lqodoc.
HEB.1.13	Ñi qota'a se ỹauanapega 'ue ca 'naapega quena lelaatqaipi piguim laseripi:
HEB.1.13	Nqa'xañiriñi quena ỹoic,
HEB.1.13	toco' ma' sillo'oto naua qapiaachichi' ná'maq pa'guentac aqami'.
HEB.1.14	Ná'ogue ná'maq nelaatqaipi piguim laseripi, na'maxare se re'xogui, ro'ueenataxantacot ñi qota'a. Na'maxare nelaatqaipi quiyim ỹotauan ná'maq icoñiguit ma'le ca nca'laxa.
HEB.2.1	Ca vichiguiño' qomi' ỹaatqajam paguec sa'maxatqa'tegue quet da qana'xaỹaxanaxac quedá'maq sa'xaiqachigui, qaiyi se qarelamqauec. 
HEB.2.2	Ma' dá'maq na'qaatec qoỹaanec quesaua 'auaxaqa ñaxari chicqochigui nqohin so chigoxoshiguim qota'a lelaatqaipi, ca dá'maq ỹachaxan ỹaatqajam lliqueta. Ca vichiguiño' ná'maq 'ue na lasauaxaset chaqai se na'xaỹaxan, ca ỹaatqajam 'chichiguiñi qaỹa'ue na nouaxanaxaset. 
HEB.2.3	¿Huose'queto' qohite' qomi' no'm sqailligueme' ya'ỹoxolec dá'maq llicyaxac dá'maq chalego lecaic nca'laxa? Ma' chaqaiso so qara'gaxala' só'maq 'au ỹa'xato' na'le dajo nca'laxa, ca co'na' ime, ca lotqai qalam só'maq na'xaỹaxantapega so'maxare chaqai ỹaatqajam 'chichiguiñi nqai'en da na'qaatec. Ime, ca lotqai ra'qaataxanalo qomi'. 
HEB.2.4	Chaqai ñi qota'a qai'neeta 'chichiguiñi nqai'en dajo na'qaatec. Ca ỹa'vii naua netanqa, chaqai ná'maq ỹo'uet da ne'laxa, chaqai 'xoic na ỹo'uet quená'maq se qaiuanapega, chicqochigui nqai'en so Espíritu Santo quiyim ỹaanema qomi' ná'maq ỹoreta'oguit ỹoiquentac quecá'maq 'ne'tegue.
HEB.2.5	Ma' ñi qota'a se pataxalec da no'ueenataxanaxac na lelaatqaipi piguim laseripi quecá'maq 'laua sa'xatqatac. 
HEB.2.6	Ma' quenaua naneresañi na'qaatqa 'uo' so ỹa'xat na'le 'naaco':
HEB.2.6	¿Nega'ỹo' ca ỹale quiyim qami' qota'a quiyim o'lliinchira'a ca'maxare?
HEB.2.6	Chaqai ¿negue' queto' cá'maq ỹale tai'a quiyim ileu quiyim 'yiiñisapega ca'maxare?
HEB.2.7	Ca' chaqai cocho'qui' nqo'ñiichiguiño' na'le nqai'ñi' quena nelaatqaipi piguim laseripi.
HEB.2.7	Qam ñi'ragui da lecaic chaqai da lemaqachic,
HEB.2.7	chaqai 'ỹaañitem da lquesaxanaxa quiyim reloxoỹa'a ná'ogue ná'maq ro'ueenachiqui'.
HEB.2.8	Ná'ogue lli'ro'oto naua lapiaate'.
HEB.2.8	Ca' mashic ná'ogue qaillo'oto naua lapiaate' na qom, ca' ñi qota'a sqaica quet cá'maq no'ueenaqtauec quiyim se qanollaañi quena'maxare. Qam qaiyiita saqa' seuanaxa quiyim ná'ogue na'xaỹaxana na'maxare. 
HEB.2.9	Qam qomi' seuanaxa so Jesús só'maq ñi qota'a paguec nqo'ñiichiguiñi nqai'en quena lelaatqaipi piguim laseripi, qam se ladoguec. Ca quedá'maq le'xorenataxanaxa ñi qota'a, ca ỹo'uet quiyim ileualec ná'ogue; ca' nagui qoỹanagui da lecaic chaqai da lemaqachic, ma' ỹovirau'a da le'xoric na' ileu.
HEB.2.10	Ma' ñi qota'a lalamaxaret ná'ogue nanchaqaina 'ue, chaqai chaqai chicqo'ot ñi'maxare. Ca' ñi qota'a ỹahotaque quiyim ná'ogue na llaalqaipi nouanau'a da lauaq. Ca vichiguiño' ñi'maxare naloqojonchiguiñi nqai'en da no'ueenataxac so Jesucristo, só'maq lca'laxala' na'maxare, chicqochigui nqai'en da le'xoric. 
HEB.2.11	Ma' ná'maq qaico'taxat da nachaalataxac, chaqai só'maq quiỹoxontac, na'maxare 'oonoqui' ñí'maq qota'a quena'maxare. Ca vichiguiño' so llaalec ñi qota'a se nayiloxon quiyim roỹaxana 'naac lqaỹaripi. 
HEB.2.12	Ma' naua naneresañi na'qaatqa 'naac:
HEB.2.12	Sa'xatetac qami' ma'le quena ỹaqaỹaripi,
HEB.2.12	chaqai so'uen ca no'ueenec semaqachintac aqami',
HEB.2.12	ma' sentañigui, ca lapoota'ta' quena mashic icoñiguit da na'qaatec.
HEB.2.13	Qai'neeta 'nerac naua na'qaatqa:
HEB.2.13	Ỹim ỹaatqajam spi'ỹa'a ñi qota'a.
HEB.2.13	Chaqai lotqai liỹa 'naac:
HEB.2.13	Nagui seuete'e najo llapoota'guit na ỹaalqaipi nañaañim ñi qota'a.
HEB.2.14	Na ñaalqaipi 'oonoqui' ca qaỹachigoxochichigui. Na'maxare dá'ogue da no'ueenataxac; ca' chaqaida 'neeta nqohin so Jesús 'ec chaqai qom, qaiyi ishit ileu. Ca' queda, ca ishit ỹopoxoỹaxachigui só'maq hueeto'ot da nquesaxanaxa quiyim ralauataxan. Ca so'maxare chaqaiso so na'ỹaapec. 
HEB.2.15	Ca' chaqaida dá'maq 'neeta quiyim ỹosouec ná'ogue ná'maq 'ec ncoñireta'guit da lqolonaxa queda nelauaxa quedá'ogue da nachaalataxac. 
HEB.2.16	Dajo ỹaatqajam llic quiyim so'maxare sqa nac quiyim ỹotauan na nelaatqaipi piguim laseripi; ta'ta'a quiyim ỹotauan na llaalqaipi so Abraham. 
HEB.2.17	Ca' chaqaida dá'maq quiyim so'maxare 'ec nqohin dá'maq no'ueenataxac na lqaỹaripi, qaiyi ỹovira'a qamaxaraic chaqai hualaxauaic nashi quiyim retaxaỹa'pegue' ñi qota'a quiyim naqat na lasauaxaset na qomyipi chicqochigui dá'maq quiyim nañaanalta' quiyim qaỹalauat. 
HEB.2.18	Ma' so'maxare qai'neeta ỹovirau'a da le'xoric chaqai da ne'guenaxac, ca' nagui, ca so'maxare ishit ỹotauan ná'maq qaỹa'ue da ne'guenaxac.
HEB.3.1	Vichiguiño' qamiri ỹaqaỹa', ma' mashic qamiri lca'acse' ñi qota'a chaqai roỹaxanalo qamiri quiyim qamiri lalamqate', ca ỹaatqajam ra'ijlec so Cristo Jesús só'maq nelaatec quiyim qara'gaxala' quiyim retaxaỹa'pegue' ñi qota'a chicqochigui quiyim seuaqlec da na'qaatec. 
HEB.3.2	Ma' so Jesús ỹaatqajam qamaxaraic quiñi qota'a, ma' roỹaxana quedajo no'ueenataxanaxac, ca 'nejem so Moisés ỹaatqajam ỹaqamaxateta da lo'ueenataxanaxac quiyá'ogue yi la'a' ñi qota'a. 
HEB.3.3	Ca' so Jesús 'chichiguiñi quiyim paguec qaimaqachin queso Moisés, ma' 'nejem nqohin cá'maq no'xonshiguim ca 'imec paguec qaimaqachin quecá'maq 'imec. 
HEB.3.4	Canchaqaica 'imec 'ue cá'maq lo'ueenatec; qam ñi qota'a ñí'maq ỹaatqajam ỹo'uet ná'ogue nanchaqaina 'ue. 
HEB.3.5	Ca' chaqaida 'neeta so Moisés ỹaatqajam ỹaqamqata quená'ogue ná'maq ỹo'uet quiyi la'a' ñi qota'a; dá'maq lo'ueenatec qaidaata quiyim ỹa'xatetac dá'maq ỹa'xat ñi qota'a ma'le. 
HEB.3.6	Qam so Cristo ma' ñaalec paguec ỹaqamaxateta da lo'ueenataxanaxac quiyi la'a' ñi qota'a, yijo na'a' chaqainaua naua qomi' naua'maxare, no'm qolqatalec ña'ñaxatqa'chiguiñi queda qarpi'ỹaxac chi ỹovireta'a ca lqodoc, ñitoonqata'gue ma' 'ue da qanaquitaxac.
HEB.3.7	Ca' vichiguiño' quedá'maq 'naac so Espíritu Santo quenaua naneresañi na'qaatqa:
HEB.3.7	No'm nagui 'xaiỹaque dá'maq 'naac ñi qota'a caqamiri,
HEB.3.8	'neeto' ra'ñi nqai'ñii añi re'taxanatahi, 'nejem so 'auaxaic qomyipi na'le se na'xaỹaxan,
HEB.3.8	chaqai i'guen na'le ñi qota'a huaalec yi 'laua qaica qom.
HEB.3.9	Ca' yi hua'ñi na' yi'guen so 'auaxaic qataa'illipi,
HEB.3.9	ca' quesá'ogue so cuarenta ñaxari iuana dá'maq shine'tegue na'le.
HEB.3.10	Ca vichiguiño' so'ỹa na'le so qomyipi,
HEB.3.10	ca' shinac: “Se neme da lo'maxac ma' queeta'pegue' da chi la'deenataxanaxac,
HEB.3.10	chaqai se ỹa'maxaren iuanalo naua ñayicyaxaco.”
HEB.3.11	Vichiguiño' so'ỹa na'le so qomyipi, ca' shinapega na'le so'maxare,
HEB.3.11	quiyim se inoxona'a aỹim ma'le quiyim ñco'mataxaua.
HEB.3.12	Ca' qamiri ỹaqaỹa', richilliỹaño', 'neeto' lotqai 'ue caqamiri hueetagui ca nonogoxonaxac añi le'taxanata, ca ỹahotaque sqai quelec ñi qota'a nca'leetauec ma' sqai huelec ñi'maxare. 
HEB.3.13	Ta'ta'a quiyim quiitalec na'ñaxachita'ta' quenaua'que naua na'xata', tomallaqai queete' naua na'xata' nagui. Qaiyi qaica ca qaỹayin caqamiri quena nasauaxaset, ca ỹa'ñaxat añi le'taxanata quiyim se na'xaỹaxan. 
HEB.3.14	Ma' no'm ña'ñaxatqachiguiñi qolqatalec da qanaquitaxac 'nejem na' ñaqai 'avichiguiñi, soviraxatqa'ta ca lqodoc, ca' ñouanqau'a ma'le da 'neeta so Cristo.
HEB.3.15	Ma' da na'qaatec 'neetasa':
HEB.3.15	Nagui no'm 'xaiỹaque da la'qaatec ñi qota'a,
HEB.3.15	'neeto' 'ñaxachii añi re'taxanatahi 'ñiitam so qomyipi se na'xaỹaxan.
HEB.3.16	Ca ¿nega'ỹo' só'maq se na'xaỹaxano' na'le na' 'xaỹaque da la'qaatec ñi qota'a? Sá'ogue só'maq naqateco' na'le so Moisés quiyi 'laua Egipto. 
HEB.3.17	Chaqai ¿nega'ỹo' só'maq ỹovite' cuarenta ñaxari quiyim qanoquii'a quiñi qota'a? Ca chaqaiso só'maq 'ue na lasauaxaset, ca so'maxare sá'ogue ileu huaalec yi 'laua qaica qom. 
HEB.3.18	Chaqai ¿nega'ỹo' cá'maq 'naapego' na'le ñi qota'a quiyim se inoxona'a ma'le ñi'maxare quiyim nco'mataxaua? Sá'ogue só'maq se na'xaỹaxan. 
HEB.3.19	Ca' sa'deenaq quiyim se inoxono' na'le, ma' se na'xaỹaxan.
HEB.4.1	Ca' vichiguiño' nagui quiyim ñaqai qaỹachaxantac quiyim seshitaq senoxonaxauo quiyim qanco'mataxaua ñi qota'a, ca' qaretelañi, 'neeto' 'ue ca se inoxono ma'le caqamiri. 
HEB.4.2	Ma' qai'neeta mashic qaỹa'xatema qomi' da na'qaatec chicqaugui da nca'laxa, 'nejem qomi' na'le so'maxare na' qara'qaataxanem. Qam queso'maxare 'ec qaica ca 'negue da na'qaatec, ma' 'qaatapega, qam sqai huelec. 
HEB.4.3	Qam qomi' ma' mashic seuaqlec, ca qomi' senoxonaxauo ma'le queca co'mataxac 'neetapega na'le ñi qota'a na' 'naaco':
HEB.4.3	Vichiguiño' so'ỹa na'le so qomyipi,
HEB.4.3	ca' shinapega so'maxare quiyim se inoxona'a aỹim ma'le quiyim ñco'mataxaua.
HEB.4.3	Qam ñi qota'a shi'co' ỹomat na'le da lo'ueenataxanaxac na' ỹo'uet na 'laua. 
HEB.4.4	Ma' 'ue na hua'ñi quenaua naneresañi na'qaatqa ỹa'xate' so pa'aatec na'xa'a quesaua siete na'xata', 'neracsa':
HEB.4.4	Ñi qota'a nco'mateco' na'le quená'ogue na lo'ueenatqaipi na' ỹovire'oga so pa'aatec na'xa'a quesaua siete na'xata'.
HEB.4.5	Ca lotqai liỹa 'naac yi naneretañi na'qaatec:
HEB.4.5	Se inoxona'a aỹim ma'le quiyim ñco'mataxaua.
HEB.4.6	Qam 'ue ma'le ca inoxona'a cajo co'mataxac, ma' só'maq 'auaxaic 'xaỹa da na'qaatec chicqaugui da nca'laxa sojo qomyipi se ishit inoxono, ma' se na'xaỹaxan. 
HEB.4.7	Vichiguiño' ñi qota'a pilalec ichoxotetac cajo na'xa'a, ca' chaqaina najo na'xa'a. Ma' ñi qota'a ỹachigoxochichigui da la'qaatec so David na' shi'gom ỹoxe'ueque saua na'xata' quiyí'maq shi'gue naneretañi na'qaatec 'naacsa':
HEB.4.7	Nagui no'm 'xaiỹaque da la'qaatec ñi qota'a,
HEB.4.7	'neeto' 'ñaxachii añi re'taxanatahi.
HEB.4.8	Ma' quetqai so Josué inoxona'a nqai'en ca nco'mataxac so Israel llaalqaipi, ca ¿negue' quet ca 'neeta quiyim ñi qota'a 'ue quet ca ỹiquetapigui liỹa na'xa'a? 
HEB.4.9	Ca' ñaqa 'ue cajo na'xa'a co'mataxaqui naataho, qaỹahotaque nco'mataxaqui na lalamaxareteripi ñi qota'a. 
HEB.4.10	Ma' cá'maq inoxona'a ca nco'mataxac ñi qota'a, ca' nco'matec quena lo'ueenatqaipi, 'nejem ñi qota'a na' nco'matec quena chi lo'ueenatqaipi. 
HEB.4.11	Ca' ña'ñaxataq, qaiyi senoxonaxau'a cajo co'mataxac, 'neeto' lotqai 'ue ca queetalec da 'neetari'o' na'le so qomyipi se na'xaỹaxan.
HEB.4.12	Ma' da la'qaatec ñi qota'a nca'leetauec chaqai 'ue da lquesaxanaxa. Chaqai paguec llaaxa quená'ogue na lecat dos llaaxa', chaqai ishit ỹovirau'a na pa'aauo se re'xogui quena qom chaqai quedá'maq hueetagui da nachaalataxac, vire'ta ná'maq paguec pa'aauo quena qom; chaqai ichoxot ca na'deenataxanaxac, chaqai quecá'maq 'ueenataxac hueetagui añi ne'taxanata. 
HEB.4.13	Qaica quet cá'maq ishit nañoxotetegueñi quiñi qota'a quená'maq lo'ueenatqaipi ñi'maxare. Ma' ná'ogue na'maxare re'qoota chaqai ỹanetec nqai'en ñí'maq ra'iitalec na'maxare, ñí'maq 'ue ca na'xa'a, ca ñachaataxau'a quiyim sa'xataq ca qaro'ueenataxanaxac.
HEB.4.14	So Jesús só'maq llaalec ñi qota'a chaqaisoota qaretaxaỹaxanqajnec quiyim inoxona'a retaxaỹa'pegue' ñi qota'a. Vichiguiño' ỹaatqajam ña'ñaxataq qolqatalec dá'maq seuaqlec na'qaatec. 
HEB.4.15	Ma' só'maq qaretaxaỹaxanqajnec, so'maxare ishit i'xorene' qomi', ma' qaica ca qarquesaxanaxa. Ma' so'maxare qai'neeta 'xoico' na'le da le'xoric, ma' 'xoic da ne'guenaxaquipi ỹoreta'oguit, 'nejme' qomi', qam so'maxare qaica ca lasauaxaset. 
HEB.4.16	Vichiguiño' qaica quet cá'maq qaro'chiitaque quiyim ñqo'naxau'a yi nqa'xanqa' ñi 'naxanaxaraic qota'olec, qaiyi nqouagueguelo qomi', chaqai queda lqouagaxa, ca' qarotauan quiyim 'ue ca qareuogoxo.
HEB.5.1	Ma' quiñi 'óna la'gaxala' na netaxaỹaxanqajanqaipi qanca'au'a quena qomyipi quiyim retaqalec nqohin na qomyipi quiñi qota'a, chaqai quiyim ỹaano ana nachitaxanataxanqate chaqai ana liỹa qaỹavigaxat, qaiyi qaỹapalaxat na nasauaxaset. 
HEB.5.2	Ma' na la'gaxala' na netaxaỹaxanqajanqaipi qai'neeta qaica ca lquesaxanaxa, 'nejem na liỹa qom, ca' ishit 'ue da leualaxavic quená'maq qaica ca ỹa'den chaqai na ỹo'meetac. 
HEB.5.3	Chaqai quedá'maq ma' sqaica ca la'ñaxac, ca na'maxare qai'neeta ỹaano aná'maq chi lachitaxanataxanqate quená'maq chi lasauaxaset quiyim ỹavigaxat, 'nejem quená'maq lasauaxaset na liỹa qomyipi.
HEB.5.4	Qaica ca ishit quiyim nanoiquentac 'naac quiyim na'gaxala' quena netaxaỹaxanqajanqaipi; ta'ta'a quiyim noỹaxanaxat quiñi qota'a, ca ỹa'ue da lemaqachic, ca 'nejem nqai'en na'le so Aarón. 
HEB.5.5	Ca' chaqaida 'neeta nqohin so Cristo; so'maxare se nanoiquentac 'naac quiyim lashi na netaxaỹaxanqajanqaipi, ta'ta'a quiyim chaqaiñi ñi qota'a ỹaanem da lemaqachic. Ma' chaqaido' dá'maq 'naaco' na'le:
HEB.5.5	Qami' na' qami' ỹaalec,
HEB.5.5	saañiraxarom da rca'laxa'e' nagui.
HEB.5.6	Qaican ỹapaguec quedá'maq liỹa 'naaco' na'le quenaua naneresañi la'qaatqa ñi qota'a, 'neracsa':
HEB.5.6	Qami' sqaica lqodoc quiyim qami' letaxaỹaxanqajnec na qomyipi quiyim taqaira'pegue' aỹim,
HEB.5.6	'nejem da 'neetari' na'le so Melquisedec.
HEB.5.7	Co'na' so Cristo hueetalec najo 'laua ỹaatqajam nelamaxaren nqouagaxaintac, chaqai rashiilaxantac, noỹento'ot ñí'maq 'ue da lquesaxanaxa quiyim se ỹovira'a nqai'en da nelauaxa. Ca ñi qota'a na'xaỹaxana so'maxare, ma' so'maxare ỹaatqajam nomatalta' nañaanot ñi'maxare. 
HEB.5.8	Ca' so Cristo 'eno'm ỹaatqajam ñaalec, qam ỹovirau'a da le'xoric, ca' ỹa'den quiyim na'xaỹaxanta. 
HEB.5.9	Ma' so'maxare ỹaatqajam qanaloqojonchiguiñi da no'ueenataxac, ca ỹovirau'a quiyim chicqochigui nqohin dá'maq nca'laxa sqaica lqodoc quená'ogue ná'maq huelec so'maxare. 
HEB.5.10	Ca' ñi qota'a ỹanagui quiyim chaqaiso so la'gaxala' na netaxaỹaxanqajanqaipi quiyim qaretaxaỹa'pegue' ñi'maxare, 'nejem na'le da no'ueenataxac so Melquisedec.
HEB.5.11	Ca qomi' 'xoic quet na sa'xataq quedajo, qam 'xoic lqalaic quiyim qaỹa'xateta da leloxoỹaxac da'maxare, ma' qamiri sqai viitaque quiyim 'yiiñii. 
HEB.5.12	Ma' mashic shi'gom nagui nalootañi quiyim paxaguinataxañitaiquet, qam qaiyiita viñitaque quiyim liỹa qaichoxochichiguilo nauá'maq se qalachi lapaxaguinataxanaxaco ñi qota'a. Ca' pillichigui quiyim ra'lliite'm qamiri, ca' viñitaque quiyim qane'taxañiguilo qamiri caua lo'i', mesqai ca ỹaatqajam resalli na'ic. 
HEB.5.13	Ma' ná'maq ñaqai ne'teetapiguilo naua lo'i', 'nejem ca noctoqui' ñaqai llipetac. Ca saqa' ỹovita quiyim ỹa'den cá'maq llicyaxac dá'maq no'uen 'ueenataxac. 
HEB.5.14	Ma' ná'maq ỹaatqajam na'ic ta'chiguit ná'maq qom mashic ỹi, ná'maq mashic ra'deenataxan, ná'maq mashic ỹa'den quiyim retan ca lo'yaxanec chaqai ca se no'uen.
HEB.6.1	Ca vichiguiño' 'maxaraic quiyim qolqata, qaiyi sovirqata'a quiyim ỹiite' qomi'. Le'en dá'maq 'auaxaic qanapaxaguinataxac queso Cristo. Sqai pilac sa'xataxe' da 'neeta ca qom quiyim netogochigui na lauel queda 'auaxaic no'ueenataxac ma' tai'a da lelauaxa ca'maxare, chaqai queda npi'ỹaxac quiñi qota'a, 
HEB.6.2	chaqai da llicyaxac quiyim qanachilaxan ca qom, chaqai dá'maq quiyim qaỹashil-lec ná'maq mashic icoñiguit da na'qaatec, chaqai quiyim pilac qanca'laxatec na leuaxaiquipi, chaqai ma' qanimit ná'ogue najo. 
HEB.6.3	Ca' qolqatalec dajo, no'm chaqaiyi ỹa'maxarenta ñi qota'a.
HEB.6.4	Ma' ná'maq mashic shi'gue icoñiguit quiyim qaicoỹarelec da la'deenataxanaxac, chaqai mashic shi'gue i'guentac cá'maq lame ñi qota'a, chaqai mashic ta'ñigui so Espíritu Santo, 
HEB.6.5	chaqai mashic ỹa'yiinchigui da no'uen la'qaatec ñi qota'a chaqai da lquesaxanaxa cá'maq 'laua ñaqa naata, 
HEB.6.6	ca najo qomyipi, no'm liỹa pilac inoxonec, ca' tot ishit liỹa netogochigui lauel nqohin, ma' chaqaina ná'maq liỹa patentapego so llaalec ñi qota'a chaqai nachaxanta quiyim i'neetac. 
HEB.6.7	Ca' na'maxare 'neetari' na 'laua quiyim ni'chigui na ỹaxat quena' taalec. Ca no'm cajo 'laua lo'yaxanec ca laỹaxac ana la ca nanecsec quecá'maq ro'ueenataxanteguelec, ca' cajo 'laua icoñiguit da lqouagaxa ñi qota'a. 
HEB.6.8	Qam no'm quecajo 'laua ñaxat ana le chaqai ana peue, ca' qaica ca 'negue. Ca tai'a quiyim qaỹa'ue ca nouaxanaxaset quiñi qota'a, chaqai ma' ime, ca' qaỹavigaxat.
HEB.6.9	Qamiri ỹaqaỹarolqa, 'eno'm shinqa'tegue dajo da qaretaxaỹaxac, qam quená'maq qamiri ỹaatqajam chalego lecaic da nqouagaxahi liỹaata'ñi' nqohin da nca'laxa. 
HEB.6.10	Ma' ñi qota'a ỹaatqajam ipaquichigui nqai'en da la'qaatec, chaqai se coua'e dá'maq 'ñiitari' ma' chaxañita da re'xorenataxanaxahi quiñi'maxare quena' tauañii na qarqaỹaripi qarpi'ỹaxauaripi, dá'maq ñaqaida quiitalec 'viichitac. 
HEB.6.11	Qam sahoqotaque quiyim quiñi 'óna caqamiri queetalec dajo, ỹovireta'a nqai'en ca lqodoc quiyim chaqaidaata 'neetari', qaiyi ipaquichigui nqohin ná'ogue ná'maq naquichitaque. 
HEB.6.12	Se sahoqotaque quiyim reualliñi. Ta'ta'a quiyim quiitalec denaxachii só'maq chicqochigui nqai'en da lpi'ỹaxac chaqai da leualaxavic, ca' ỹaconta'piguit dá'maq lalamaxaret ỹachaxantac ñi qota'a.
HEB.6.13	Ma' ñi qota'a na' 'ue da ỹachaxan queso Abraham, quiyim i'taxajñi, ca' ñi'maxare chi nanecalta', ma' qaica quet cá'maq liỹa paguec lecaic quiyim ỹiga quet. 
HEB.6.14	Ca 'naaco': “Ỹaatqajam llic chalego lecaic ma'le da ỹoqouagaxa caqami', chaqai 'xoic ca qachaalaxai'pi sa'ue ma'le.” 
HEB.6.15	Ca' so Abraham ỹaatqajam shi'gom rauaanaxantac, ca vire'to' na' icoñiguit só'maq ỹachaxantac ñi qota'a. 
HEB.6.16	Na qomyipi quena' i'taxajñi da la'qaatec, ca' 'ue na ỹiguelec quená'maq paguec lecaic quena'maxare. Chaqai no'm ỹaanec ca la'qaatec, ca' qai'taxajñi ca qaipacqajanchigui. Ca' qaica quet cá'maq liỹa qaỹa'xat. 
HEB.6.17	Vichiguiño' ñi qota'a nanecalta' co'na' i'taxajñi da ỹachaxantac, ma' ỹahotaque re'qoota nqai'en quená'maq icoñiguit ma'le cá'maq lalamaxaret qaỹachaxantac, ca ñi'maxare ỹahotaque quiyim ipaquichigui nqai'en cá'maq ỹachaxantac, se ỹadalaxat ca la'qaatec. 
HEB.6.18	Ca' chaqaida dá'maq 'neeta quiyim 'vii naua dos quiyim se ishit quiyim 'ue ca qaỹadalaxat, ca quenaua'maxare, ca ñi qota'a se ishit na'majan. Ca' quedaua'maxare, ca' ñi qota'a ỹo'uet quiyim ỹa'maxaguilo qovilli', ca ña'ñaxatqachiguiñi, ma' mashic shi'gue sedaanqataque quiyim quepaqataxanlgoto qomi', ca' seuaqlec quedá'maq qanaquitaxac ỹaanema qomi'. 
HEB.6.19	Dajo qanaquitaxac chaqaida dá'maq ra'ñichiguiñi chaqai nolliichiguiñi da qanachaalataxac, 'nejem aca nollaañi aca qom lahi' huaxaỹaqse. Dajo qanaquitaxac que'eentau'a cá'maq pa'aauo queca lapoxot aca no'ueenaxanaxaqui neeta'gue da piguim, 
HEB.6.20	só'maq inoxonouguio' na'le so Jesús, ca' ỹauategue ca qoyic. Ca' chaqaida 'neeto' na'le so Jesús, ca' ỹovira'a quiyim qaisoota qaretaxaỹaxanqajnec quiyim retaxaỹa'pegue' ñi qota'a, 'nejem da no'ueenataxac na'le so Melquisedec.
HEB.7.1	So Melquisedec nasho' na'le quiyi Salem chaqai letaxaỹaxanqajnec na qomyipi quena' qaretaxaỹa'pegue' ñi qota'a ñí'maq ỹapacauec. Co'na' so Abraham rapil queso lauataq só'maq huaugui na' ỹalauat so nashillipi, ca' so Melquisedec ỹanaxachi'chiguit so Abraham, ca' ỹaanem da nqouagaxa. 
HEB.7.2	Ca' so Abraham ỹaanem 'óna queca diez louootaxanaxat ỹachigoxotaugui so lauataq. Ca' dajo neenaxat Melquisedec, dajo 'auaxaic 'naac “nashi naloochiguiñi da no'ueenataxac”; chaqai, ma' so'maxare nasho' na'le quiyi Salem, ca' dajo Salem 'naac “neuagaxa”, ca' dajo neenaxat qai'neeta 'naac “nashi queda neuagaxa”. 
HEB.7.3	Ca so'maxare re'oq quiyim qaica ca leta'a, chaqai aca late'e, chaqai quecá'maq 'auaxaic leta'allipi. Chaqai se qaỹa'xat quiyim ne'qaañi, chaqai quiyim ileu. Ca chaqaida dá'maq 'neeta so'maxare, ca 'nejem da no'ueenataxac so llaalec ñi qota'a. Ca so'maxare se neme netaxaỹaxanqajnec quiyim retaxaỹa'pegue' ñi qota'a.
HEB.7.4	Ca' nagui 'ajñii da lecaico' na'le so Melquisedec, ma' só'maq 'auaxaic qareta'a Abraham ỹaanem yi 'óna quecaua diez louootaxanqate' queso nashillipi queso lauataq. 
HEB.7.5	Qam quenaua laqataxaco so Moisés ilarelec na netaxaỹaxanqajanqaipi llaalqaipi so Leví quiyim naqata'a añi 'óna queca diez quena lalamaxaret na qomyipi, 'eno'm chi lqaỹarinquipi chaqai llaalqaipi so Abraham qai'neeta. 
HEB.7.6	Qam so Melquisedec, 'eno'm sqa chigoxougui so Leví ni'ic, qam no'lau'a añi 'óna quecá'maq diez lalamaxaret so Abraham só'maq icoñiguito' na'le so ỹachaxantac ñi qota'a. Ca' na'le, ca' so Melquisedec ỹaanem da nqouagaxa so Abraham. 
HEB.7.7	Ca' qaica quet cá'maq ỹoqolliguit dajo quiyim cá'maq ỹaan ca qouagaxa paguec lecaic quecá'maq nqouaguegue. 
HEB.7.8	Nagui quenauá'maq qomi' quená'maq naqata'a añi 'óna queca diez quena lalamaxaret na qomyipi, na'maxare chaqai qomyipi tai'a quiyim ileu. Qam quedá'maq 'neeta so Melquisedec, naua naneresañi na'qaatqa ỹa'xate' so'maxare quiyim 'ec ñaqaiso nca'leetauec. 
HEB.7.9	Chaqai nagui ishit qohinac quiyim so Leví, chaqai ná'ogue ná'maq netaxaỹaxanqajanqaipi llaalqaipi so'maxare, quená'maq nagui 'ue aca no'lau'a quena qomyipi, ishiueteno' na'le aso no'lau'a so Melquisedec, na' qaishiueten queso Abraham. 
HEB.7.10	'Nesa ma' llic quiyim na'maxare 'ec nachaatetauo qai'neeta queso Abraham, ma' hueetagui na loshicmaxa na llaalqaipi so'maxare na' saqa' ne'qaañi, na' qaỹanaqta'guit queso Melquisedec.
HEB.7.11	Na llaalqaipi so Israel na' icoñiguit so naqataxaquipi, qam chicqotougui nqohin so netaxaỹaxanqajanqaipi llaalqaipi so Leví, só'maq qai'neeta llaalqaipi so Aarón. Ca vichiguiño' quiyim najo netaxaỹaxanqajanqaipi quetqai ishito' quiyim nalogoñi 'maxaraic nqai'en da no'ueenataxac ná'maq queeta'pegue' na naqataxaquipi, ca se qaipacaque quet ca liỹa netaxaỹaxanqajnec sqai 'nejem da no'ueenataxac so Aarón, ta'ta'a quiyim 'nejem da no'ueenataxac so Melquisedec. 
HEB.7.12	Ma' quiyim qaỹadalaxat ca netaxaỹaxanqajnec, ca' qai'neeta ỹouen quiyim qaỹadalaxat na naqataxaquipi. 
HEB.7.13	Ca' so qara'gaxala' só'maq ỹiquesapega naua naneresañi na'qaatqa na' 'naac dajo, so'maxare chicqaugui so liỹa ni'ic llaalqaipi so Israel, qam queso'maxare qaica quet ca chicqaugui quiyim netaxaỹaxanqajnec. 
HEB.7.14	Ma' ỹaatqajam qaỹa'deenta quiyim so qara'gaxala' chigoxougui so Judá ni'ic, qam so Moisés qaica ca 'naac na'le quesojo ni'ic na' ỹa'xat da 'neeta na netaxaỹaxanqajanqaipi.
HEB.7.15	Ca' quedajo, ca' paguec ỹaatqajam ỹaatqata quiyim só'maq dalaxaic netaxaỹaxanqajnec re'oq, 'nejem da no'ueenataxac so Melquisedec. 
HEB.7.16	Qam se ỹovira'a quiyim netaxaỹaxanqajnec chicqochigui ca naqataxac quiyim ỹa'xat negue' ca ni'ic chicqaugui ma'le, ta'ta'a ca lquesaxanaxa ca chaalataxac qaica ishit ỹomat. 
HEB.7.17	Ma' dajo dá'maq 'naac na'le ñi qota'a queso'maxare:
HEB.7.17	Se neme quiyim qami' netaxaỹaxanqajnec,
HEB.7.17	'nejem ma'le da no'ueenataxac so Melquisedec.
HEB.7.18	Ca só'maq 'auaxaic nelaataxanaxac qanosogoñi, ma' qaica quet cá'maq lquesaxanaxa chaqai qaica quet cá'maq 'negue. 
HEB.7.19	Ma' so naqataxaquipi chicqo'ot so Moisés qaica quet cá'maq ỹa'maxajñi. Qam nimiiñiguit nqohin da qanaquitaxac, ca' paguec loyac, ca chaqaida chicqochigui quiyim seshitaq ñqo'naxau'a ñi qota'a.
HEB.7.20	Ca' ñi qota'a na' ỹo'uet dajo, ca nallitalta' quiyim ipacqajanchigui da la'qaatec. 
HEB.7.21	Na liỹa netaxaỹaxanqajanqaipi qaica ca qai'taxajñi quiyim qaipacqajanchigui ca na'qaatec. Qam quedá'maq dajo, ca 'uo' na'le so na'qaatec quiyim ỹaatqajam qai'taxajñi quiyim qaipacqajanchigui. Ma' quiyaua naneresañi na'qaatqa qohinaco' na'le:
HEB.7.21	Ñi qara'gaxala' nanecalta' quiyim i'taxajñi da la'qaatec, ca' sqaica ma' ỹadalaxat quet co'na' 'naac:
HEB.7.21	“Se neme quiyim qami' netaxaỹaxanqajnec,
HEB.7.21	'nejem ma'le da no'ueenataxac so Melquisedec.”
HEB.7.22	Vichiguiño' so Jesús chaqaiso só'maq i'taxajñi dá'maq 'maqataxac paguec loyac queso 'auaxaic. 
HEB.7.23	Só'maq liỹa netaxaỹaxanqajanqaipi ỹoviretalco' quiyim 'xoic, ma' ileueta'oguit, ca' se ishit quiyim queeta. 
HEB.7.24	Qam ma' so Jesús tot ileu, ca' se ishit quiyim 'ue quet ca liỹa taalec quet yi lo'ueenatec quiyim retaxaỹa'pegue' ñi qota'a. 
HEB.7.25	Vichiguiño' ishit quiyim qaica lqodoc nqai'en da lca'laxa ná'maq ỹachigoxochichigui so'maxare quiyim nqo'neu'a ñi qota'a, ma' so'maxare tot ileu, ca rashiilaxanlec quiñi qota'a na'maxare.
HEB.7.26	Ca' vichiguiño' chaqaiso so Jesús só'maq 'oonoqui' qaretaxaỹaxanqajnec souenqataque quiyim retaxaỹa'pegue' ñi qota'a. Ma' so'maxare co'teeta, qaica ca se no'uen chaqai ca lasauaxaset, qaỹoỹootec quena sauaqhuaiquipi, chaqai qaỹavicshiguim paguec lishicshi'ma nqohin quena piguim. 
HEB.7.27	Mesqai 'nejem ná'maq liỹa lashi na netaxaỹaxanqajanqaipi, ma' na'maxare ỹouen quiyim ỹalauat na iseripi, ca ỹaantapego naua'que naua na'xata' quiyim ỹavigaxat ana lachitaxanataxanqate, qaiyi qaỹapalaxate' naua chi lasauaxasete', ime, ca lot qalam na lasauaxaset na qomyipi. Qam so Jesús imaauec 'oonoqui' ỹaano so lachitaxanataxanaxat na' ỹaano dá'maq chi nachaalataxac. 
HEB.7.28	Da naqataxaquipi chicqo'ot so Moisés ishit ỹanashiguim ca qom saqa' nalogoñi co'it. Qam dá'maq ỹaanec la'qaatec na'le ñi qota'a, na' ime'uegue so naqataxaquipi, ca ỹanashiguim quiyim nashi quena netaxaỹaxanqajanqaipi so llaalec só'maq qaica ca lasauaxaset.
HEB.8.1	Ca dá'maq paguec ỹapacauec nqaishinaq quedá'maq sa'xatqatac, chaqaida dá'maq 'neeta da no'ueenataxac só'maq 'oonoqui' qaretaxaỹaxanqajnec. Nagui so'maxare nqa'xantañi queda loic yi nqa'xanqa' ñi qota'a queda piguim. 
HEB.8.2	Ca' chaqaiso só'maq qaretaxaỹaxanqajnec quiyim retaxaỹa'pegue' ñi qota'a quecá'maq ỹaatqajam lauo' ñi qota'a queda piguim, cá'maq 'imec chi lo'ueenatec ñi qara'gaxala', mese lo'ueenatec ca chaqai qom.
HEB.8.3	Ná'ogue ná'maq lashi na netaxaỹaxanqajanqaipi qoỹana'ñi yi loma', ma' qaỹouen quiyim ỹaantapego ana nachitaxanataxanqate chaqai ana qoỹaano quiyim qaỹavigaxat. Vichiguiño' so Jesucristo qai'neeta ỹouen quiyim 'ue aca ỹaano lachitaxanataxanqate. 
HEB.8.4	Quetqai so'maxare ñaqai hueetalec na 'laua, ca qaica ma' ishit quet quiyim netaxaỹaxanqajnec, ma' ñaqa 'ue ná'maq netaxaỹaxanqajanqaipi quiyim ỹaantapego ana nachitaxanataxanqate relaataxanlec so naqataxaquipi chicqo'ot so Moisés. 
HEB.8.5	Qam dajo lo'ueenataxanaxac na netaxaỹaxanqajanqaipi chi ladenqataxanaxac chaqai 'ec la'al cá'maq hueeta'gue da piguim. Sa'deenqata quiyim nadenqataxanaxac, ma' so Moisés co'na' sham ỹo'uet ca lauo' ñi qota'a, qam ñi'maxare 'naaco' na'le queso'maxare: “'Ajñite' ma'le, ca 'viichi' dá'ogue dá'maq no'ueenataxac. Denaxachichirigui cá'maq no'ueenataxac só'maq sachaxanem qami' na'le cada quemaralec ladocai leenaxat Sinaí.” 
HEB.8.6	Qam paguec loyac da lo'ueenataxanaxac so 'oonoqui' qaretaxaỹaxanqajnec quiyim retaqalgoto qomi'. Ma' qaretaxaỹaxanqajnec quedá'maq paguec loyac 'maqataxac, chicqochiguilo nqohine' nauá'maq paguec loyaague' qaỹachaxanta'po' na'le.
HEB.8.7	Ma' quetqai só'maq 'auaxaic 'maqataxac ỹa'maqachiguiñi quiyim ỹapalaxat na lasauaxaset na qomyipi, ca' se ipacaque quet quiyim qaỹadalaxat ca liỹa 'maqataxac. 
HEB.8.8	Qam ñi qota'a iuana quiyim se ỹa'maxañi da no'ueenataxac na qomyipi, ca' taachigui dá'maq ỹa'xato' co'na' 'ue da 'naac queso qomyipi quenaua naneresañi la'qaatqa:
HEB.8.8	Ñi qara'gaxala' 'naaco' na'le: 'Uo' ma'le ca na'xa'a
HEB.8.8	quiyim sadalaxat da ña'maqataxac quena na'ñi yi Israel chaqai quena na'ñi yi Judá.
HEB.8.9	Qam totqai 'nejem so ña'maqataxac quesó'maq 'auaxaic leta'allipi na'maxare,
HEB.8.9	quesó'maq na'xa'a na' secona da lqai'laxat quiyim ñaqata'a quiyi 'laua Egipto;
HEB.8.9	ma' se ỹomachirigui so ña'maqataxac,
HEB.8.9	vichiguiño' salat na'le so qomyipi, 'naac ñi qara'gaxala'.
HEB.8.10	Cá'maq ña'maqataxac so'uet ma'le quena llaalqaipi so Israel ma' ime'ueque cauajo na'xata', 'neetasa' ma'le 'naac ñi qara'gaxala':
HEB.8.10	Sellaagui ma'le yi la'deenataxanaxac na ỹaqataxaquipi,
HEB.8.10	chaqai serelgoto ma'le añi le'taxanata.
HEB.8.10	Ca ma'le, ca' ỹim qota'olec quena'maxare, chaqai na'maxare, ca ỹalamaxareteripi.
HEB.8.11	Ma'le, ca' qaica quet cá'maq ỹapaxaguintac ca liỹa,
HEB.8.11	se ỹapaxaguin ca nauegaxaua, chaqai ca lqaỹa, quiyim iuañiua', ỹim ra'gaxalarii.
HEB.8.11	Ma' ná'ogue iuañiua' ma'le,
HEB.8.11	ỹovira'a ná'maq qom qaica ca lemaqachic, chaqai ná'maq paguec qaimaqachin.
HEB.8.12	Ca' sapalaxat ná'maq se no'uen ỹo'ueetetac na'maxare,
HEB.8.12	chaqai tot so'leentapega ma'le na lasauaxaseteripi.
HEB.8.13	Co'na' ỹa'xat ñi qota'a so dalaxaic 'maqataxac, ca ñi'maxare 'ec qo'oq nqai'en só'maq 'auaxaic; chaqai ná'maq mashic qo'oq chaqai mashic ite', ca na'maxare qaỹaloq imeuo.
HEB.9.1	Ca só'maq 'auaxaic 'maqataxac 'vii naua no'ueenataxaco quena' qaimaqachin ñi qota'a, qam huaugui aca no'ueenaxanaxaqui neetalec na 'laua. 
HEB.9.2	Qam so no'ueenaxanaxaqui na' qaỹo'uet ỹaatqajam qaỹa'maxachichiguiñi, ca só'maq pa'aata'guit so 'auaxaic napoxonaxat, leenaxat noma' co'teeta. Ca' neeta'ñi aso ncoỹeraxanaxaqui chaqai so pan lomala' hueetalec na pan mashic qoỹaanot ñi qota'a. 
HEB.9.3	Ca' queda lahi so liỹa napoxonaxat, ca' 'ue yi liỹa noma' leenaxat qaica ishit ỹovira'a. 
HEB.9.4	Hueetaugui aso ncopatoxonaxalate 'oro, aso'maxare ncopatoxolate na nichiinaxanaxat. Chaqai aso lahi' so naqataxaquipi, aso'maxare sá'ogue qaỹa'meenlec quena 'oro, so'maxare hueetañigui aso nehoma 'oro hueetagui so pan leenaxat nega'ỹo' ná'maq najo. Qai'neeta hueeta'anyi aso lashilete so Aarón só'maq liỹa no'ualauco' na'le, chaqai saua qari naneretalgoto saua na'qaatqa queso 'maqataxac. 
HEB.9.5	Ca' quena pa'aashiguim caso'maxare, ca' neesalec saua nadenqatqa qomi' reloqoso'ot ñi qota'a. Ca' naua laua' saua'maxare ipeguentalgoto só'maq hua'ñi quiyim qaỹapalaxat na nasauaxaset. Qam qomi' nagui se seshitaq quiyim ỹaatqajam sa'xataq dá'maq leloxoỹaxac da'maxare.
HEB.9.6	Qohine'teco' na'le dajo na' qaỹa'maxajñi sojo 'imec, ca' na netaxaỹaxanqajanqaipi inoxontapougui naua'que naua na'xata' só'maq 'auaxaic noma' quiyim ỹo'uet da lo'ueenataxanaxac quiyim qaimaqachin ñi qota'a. 
HEB.9.7	Qam yí'maq liỹa pa'aauo noma' qaisoota so lashi na netaxaỹaxanqajanqaipi ishit inoxona'a, qam 'oonoqui' inoxono quiyi ñaaxa; chaqai quiyim inoxono, ca i'xatetauo na isecỹac leuoripi quiyim ỹaano, qaiyi qaỹapalaxat ná'maq chi lo'maxaseteripi chaqai ná'maq lo'maxaset na liỹa qomyipi. 
HEB.9.8	Ca quedajo, ca' so Espíritu Santo qara'deenaxanaxanegue quiyim só'maq 'auaxaic noma' ñaqai queeta quiyim qaro'ueenataxantapougui quiyim qaimaqachintac ñi qota'a. Ca' saqa' qaỹauachigui ca ñigo quiyí'maq liỹa noma' leenaxat qaica ishit ỹovira'a. 
HEB.9.9	Dá'ogue dajo 'ec ca chi naloqojnaxanaxaqui quenauá'maq na'xata' seuqatauguilo nagui. Ma' ná'maq nachitaxanataxanqate chaqai aná'maq liỹa qaỹavigaxat huaugui so'maxare quiyim qoỹaanot ñi qota'a, naua'maxare se ishite' quiyim nachinñi nqai'ne' da la'deenataxanaxac ná'maq queetalec dajo. 
HEB.9.10	Ma' da'maxare chaqaidaata dá'maq re'qoochigui nqui'ỹaxac, chaqai da 'taxac chaqai ná'maq ỹoreta'oguit quiỹoxoc, quená'maq chi no'ueenataxac na qaroshicmaxa. Ca' dajo ñaqa 'ue nqai 'negue, toco' ma' ñi qota'a ỹadalaxat da no'ueenataxac na'maxare.
HEB.9.11	Qam nagui mashic novi' so Cristo, ca' chaqaisoota só'maq 'oonoqui' qaretaxaỹaxanqajnec quenauá'maq no'viiñi novite'. Qam acá'maq no'ueenaxanaxaqui ro'ueenataxantapougui so'maxare quiyim netaxaỹaxanqajnec, aca'maxare paguec loyac chaqai paguec 'maxarai, chaqai se no'ueenata quena qom, ma' sqai naalec na 'laua. 
HEB.9.12	Ca' so Cristo mashic inoxona'a yi noma' leenaxat qaica ishit ỹovira'a. Qam se ỹodoosauo caua leuo' ca quetaq llaalec chaqai ca huaqui llaalec, ta'ta'a quiyim ỹaando sauá'maq chi leuo'. Ca' chaqaida 'neeto' quiyim imaauec 'oonoqui' inoxono, ca 'uo' na'le nqai'en da qarca'laxa sqaica lqodoc. 
HEB.9.13	Ma' nauá'maq leuo' na huaqui llaalec chaqai na quetaq llaalqaipi chaqai na lo ana huaqui llaale quena' qaỹavigaxat, ca qaỹochigoxolec ná'maq 'ec napio'o, na'maxare llic 'ue da lquesaxanaxa quiyim quiỹota chaqai quiyim co'taxateta ná'maq pa'aauec. 
HEB.9.14	Ca no'm chaqaida 'neeta dajo, ¡huose'quet sqai paguec lquesaxanqa' saua leuo' so Cristo! Ma' chicqochigui da lquesaxanaxa so Espíritu sqaica lqodoc quiyim so Cristo chi nañaanot ñi qota'a, 'nejem aca nachitaxanataxanqate quiyim ỹaatqajam co'teeta. Ca' saua leuo' co'taxate' yi qara'deenataxanaxac loma' quenauá'maq qarasauaxasete' rauecqataxansa'a da nelauaxa, qaiyi seshitaq so'ueenataxanqot ñi qota'olec se neme nca'leetauec.
HEB.9.15	Ca' vichiguiño' so Jesucristo chaqaiso só'maq retaqalgoto qomi' nagui queda dalaxaic 'maqataxac. Ma' vichiguiño' 'uo' na'le da lelauaxa so Cristo, qaiyi qaỹapalaxate' saua nasauaxasete' hueesaugui só'maq 'auaxaic 'maqataxac, chaqai quiyim ná'maq mashic roỹaxana ñi qota'a ishit icoñiguit cá'maq lalamaxat qaica lqodoc ỹachaxantaco' na'le ñi'maxare. 
HEB.9.16	Ma' quiyim qaỹo'uet aca lere lomalate cá'maq nalamaxaret quiyim qoỹaan, qam ipaquetaque quiyim qaỹa'deenta ileu cá'maq ỹo'uet, qaiyi acá'maq lere ishit ipaquichigui nqohin cá'maq hueetalec. 
HEB.9.17	Ma' cajo 'maqataxac qaica quet cá'maq 'negue, no'm ñaq nca'leetauec cá'maq ỹo'uet, ta'ta'a quiyim mashic ileu. 
HEB.9.18	Ca vichiguiño' só'maq 'auaxaic 'maqataxac co'na' qaỹo'uet, qai'neeta ỹouen quiyim qaỹocoraqta'pe saua neuo'. 
HEB.9.19	So Moisés co'na' ime ỹa'xatem so qomyipi dá'ogue da laqataxaquipi ñi qota'a, ca icono' so qagreta laue toc chaqai aso lasote aso peue leenaxat hisopo. Ca illijñi quesaua leuo' na huaqui llaalec chaqai na quetaq llaalec ỹalequeta'guit na huaxaỹaq. Ime, ca' iñitaxajlec aso lere hueetalgoto saua laqataxaco ñi qota'a, chaqai sá'ogue so qomyipi. 
HEB.9.20	Co'na'le, ca 'naaco' queso qomyipi: “Nauajo neuo' chaqainaua nauá'maq i'taxachiñi da na'maqataxac ñi qota'a ramaxasoxonlec taỹauguilo nqai'ne' qamiri.” 
HEB.9.21	So Moisés qai'neeta iñitaxajlec queso leuoripi so no'ueenaxanaxaqui chaqai ná'maq qaro'ueenataxantapega hueetaugui so'maxare quena' qaỹo'uet da qouagaxainaxac. 
HEB.9.22	Ca' dajo llicyaxac na naqataxaquipi ỹa'xat quiyim sham ná'ogue ná'maq qaỹo'uet ỹouen quiyim qaỹahote'elo naua neuo' quiyim 'ue ca qaico'taxat. Chaqai qaica ca chi qaỹapalaxateta ca lasauaxaset quiyim se qaỹocoraqta'pe caua neuo'.
HEB.9.23	Ca vichiguiño' 'ue da nouenaxanaxa queca qoỹaano quiyim qaiñitaxajlec, ca' qaiyi qaico'taxat na nouenqaipi, qam dajo ma' chi lqui'i cá'maq hueeta'gue da piguim. Qam na nouenqaipi hueeta'gue da piguim ỹouen cá'maq paguec loyac qoỹaano quiyim qaiñitaxajlec quena'maxare. 
HEB.9.24	Ma' so Cristo se inoxonougui aca no'ueenaxanaxaqui lo'ueenata ca chaqai qom, ma' so'maxare chi lqui'i acá'maq ỹaatqajam no'ueenaxanaxaqui. Ta'ta'a quiyim ỹaatqajam inoxonot na piguim, ca' nagui, ca inoxona'a ñi qota'a quiyim retaqalgoto qomi'. 
HEB.9.25	So la'gaxala' na letaxaỹaxanqajanqaipi na judioipi, so'maxare 'oonoqui' inoxona'a yi noma' qaica ishit ỹovira'a quiyi ñaaxa quiyim ỹaano qaiñitaxajlec nauá'maq se lalamaxarete' leuo'. Qam queso Cristo, ca' sqai piltalec quiyim nañaano. 
HEB.9.26	Ma' quetqai chaqaido' 'neeta dajo, ca 'xoic quet quiyim qaỹalauat chicqochi'ñi na' ñaqai chita'gue qaỹo'uet na 'laua. Qam nagui ma' mashic imiguilo nqohine' naua na'xata', ca re'oq so Cristo nachaxan 'oonoqui', ca' dá'ogue ỹomachigui. Ma' chi nañaanalta' so'maxare, qaiyi naqat ná'ogue na nasauaxaset. 
HEB.9.27	Ca' chaqai 'nejem quiyim ná'ogue na qom 'oonoqui' ileu, ime, ca nauaanaque ca na'xa'a quiyim qanimit ná'ogue najo, 
HEB.9.28	ca' chaqaida 'neeta nqai'en so Cristo quiyim 'oonoqui' nañaanalta', qaiyi naqat ná'ogue na nasauaxaset. Ime, ca' lotqai liỹa nachaxan, qam tot naqat na nasauaxaset, ta'ta'a quiyim nca'laxatec ná'maq nauaantaque so'maxare.
HEB.10.1	Ma' da naqataxaquipi chicqo'ot na'le so Moisés 'ec chi la'al cá'maq chalego loyac naỹa'quena, ca' mesqai dá'maq ỹaatqajam no'ueenataxac. Ca' vichiguiño' na naqataxaquipi se ishit ỹa'maxajñi ca qom shim nqo'neu'a ñi qota'a, chicqochigui na qoỹaantapego nachitaxanataxanaxat naua'que ñaxari. 
HEB.10.2	Ma' quetqai ná'maq naqataxaquipi ishit nachinñi nqai'en ca qom, ca' na nachitaxanataxanqateripi tot qoyiquetalec qoỹaantapego. Ma' ná'maq 'ue na ỹaantapego, quiyima' qaico'taxat, ỹa'deenta quet quiyim tot qaica ca lasauaxaset. 
HEB.10.3	Qam dá'maq 'neeta najo nachitaxanataxanaxat chi ỹo'leenta'a nqai'en na lasauaxaseteripi quiyi ñaaxa, 
HEB.10.4	ma' naua leuo' na toorollipi chaqai na quetaq louaaripi ỹaatqajam se ishit naqat na nasauaxaseteripi.
HEB.10.5	Ca' vichiguiño' so Cristo, co'na' ỹahotaque nacpegue' na 'laua, ca 'naaco' na'le quiñi qota'a:
HEB.10.5	Sqai coñichiguit na nachitaxanataxanqateripi, chaqai na qoỹaantapego iseripi,
HEB.10.5	ta'ta'a quiyim 'maxachiriñi na ỹoshicmaxa.
HEB.10.6	Sqai 'maxariñi' na nachitaxanataxanaxat qaỹavigaxat quena iseripi, chaqai ana qoỹaantapego quiyim qanaqat na nasauaxaset.
HEB.10.7	Ca na'le, ca shinac: “Nagui ñanac, sahotaque so'uet cá'maq vi'saque, qami' qota'olec,
HEB.10.7	ma' chaqaida dá'maq ra'qaachiqui' naneretañi caỹim.”
HEB.10.8	'Auaxaic 'naac so Cristo quiyim ñi qota'a se ỹa'maxaren chaqai se ỹacoñiguit na nachitaxanataxanqateripi chaqai na qoỹaantapego iseripi chaqai na qoỹaano qaỹavigaxat quiyim naqat na nasauaxaset, 'eno'm chaqaina ná'maq relaataxanlec na naqataxaquipi quiyim qaỹo'uet. 
HEB.10.9	Ca' na' ime, ca 'naac: “Nagui, ca' ñanac, ca qaiyi so'uet cá'maq vi'saque, qami' qota'olec.” Qam da leloxoỹaxac dajo 'neetasa': Quiyim qanaqat na nachitaxanataxanqateripi qaỹavigaxatetac, ca' ñigui nqohin dajo dalaxaic nachitaxanataxanaxat. 
HEB.10.10	Ca' ñi qota'a qarco'taxat, ma' so Jesucristo ỹo'ueeto' na'le dá'maq ỹahotaque ñi qota'a co'na' ỹaanec so loshicmaxa quiyim qaỹalauat, ca' imaauec nqai'en dá'maq qaỹahotaque.
HEB.10.11	Ca' ná'ogue na letaxaỹaxanqajnec na judioipi quena' retaxaỹa'pegue' ñi qota'a, na'maxare queetalec da lo'ueenataxanaxac quenaua'que naua na'xata' chaqai queetalec quiyim piltalec ỹaantapego ana nachitaxanataxanqate, 'eno'm najo nachitaxanataxanqateripi se ishit naqat na nasauaxaseteripi. 
HEB.10.12	Qam so Jesucristo na' nañaanalta' sauaxat na nasauaxaseteripi, ca tot liỹa nañan. Ime, ca' nqa'xanñi queda loic ñi qota'a. 
HEB.10.13	Ca' quiyi hua'ñi, ca nauaanta'a ca na'xa'a quiyim qaillo'oto naua lapiaate' na npa'guenaxauaripi. 
HEB.10.14	Ma' so Jesucristo ỹachigoxochichigui aso 'oono'lli' lachitaxanataxanqate, ca chaqa'ma' sqaica lqodoc quiyim nachinchiguiñi da no'ueenataxac ná'maq mashic co'taxat. 
HEB.10.15	Chaqai chaqaiso so Espíritu Santo qai'neeta i'taxajñi coqomi' dajo, ma' dá'maq 'avichiguiñi la'qaatec 'neetasa':
HEB.10.16	Ñi qara'gaxala' 'naac:
HEB.10.16	Ca ña'maqataxac shi'ntegueyi ma'le quecauajo na'xata':
HEB.10.16	Sellaaguilo añi le'taxanata naua ỹaqataxaco,
HEB.10.16	chaqai shichiñi quiyi la'deenataxanaxac loma'.
HEB.10.17	Chaqai ime, ca lotqai 'naac:
HEB.10.17	Tot so'leentapega na lasauaxaseteripi chaqai ná'maq se no'uen ỹo'ueetetac.
HEB.10.18	Ca' chaqaida 'neeta quena' qaỹapalaxat na nasauaxaset, ca tot qaỹouen ca liỹa nachitaxanataxanaxat quiyim qaỹapalaxat na nasauaxaset.
HEB.10.19	Ca' vichiguiño' qamiri ỹaqaỹa', nagui, ca paguec qaica ca huapiguilo naua qovilli' quiyim senoxonaxau'a yi noma' qaica ishit ỹovira'a, chicqochigui nqohin na' qaỹocorerec saua leuo' so Jesucristo. 
HEB.10.20	Qolqatalec da dalaxaic qanayicyaxac, da ñicyaxac chicqaugui da nca'laxa, dá'maq ỹauategue so'maxare, ca'lauec nqai'en queso napoxonaxat na' ỹaanec dá'maq chi nachaalataxac. 
HEB.10.21	Ca' chaqaiso so Jesús só'maq chalego lecaic qaretaxaỹaxanqajnec reloqota'a ca la'a' ñi qota'olec. 
HEB.10.22	Ca' vichiguiño' ñoquiigaxau'a quet ñi qota'a, qam ỹaatqajam selloqochigui ca qaneneequesenaxac añi qare'taxanata chaqai ỹaatqajam 'chichiguiñi nqaishinaq ca qarpi'ỹaxac. Ma' ñi'maxare nachinñi nqai'en añi qare'taxanata, qaiyi totqai 'ec ñaqa 'ue ca qarasauaxaset, chaqai mashic nquiỹogoñi na qaroshicmaxa quená'maq no'uen huaxaỹaq. 
HEB.10.23	Ca' ña'ñaxatqa'tegue da qanaquitaxac quedá'maq seuaqlec, sqai saxanaxañi, ma' ñi qota'a ipacqajanchigui dá'maq ỹachaxantac ma'le coqomi'. 
HEB.10.24	Ca' sedaanqaque ca la'maqa' quiyim ñotauanqata'ta', qaiyi ñi'xoresenaqta' chaqai so'ueetaq cá'maq ỹa'maqachiguiñi. 
HEB.10.25	Sqai qolaxa'uegue dá'maq lanatec ná'maq se ỹalecapogo quenaua qalapoxoco. Ta'ta'a quiyim ña'ñaxatqata'ta' paguec nagui, ma' mashic sa'deenaq cajo na'xa'a loviraxaqui so qara'gaxala' tot qoỹoxoguit.
HEB.10.26	Ma' no'm chaqai shinaxague qolqatalec dá'maq qarasauaxaset, quiyim ma' ime sa'deenaq dá'maq lliqueta, ca tot ishit quet quiyim 'ue quet ca qoỹaano quiyim qaỹapalaxat ca nasauaxaset. 
HEB.10.27	Chaqaidaata quiyim chalego lecaic da qana'xalenataxac ma' qaimit ná'ogue najo, chaqai ca chalego lauaq norec cá'maq ỹavigaxat, quiguiñi nqai'en ma'le ná'maq npa'guenaxauaripi ñi qota'a. 
HEB.10.28	Co'quena' 'ue ca se na'xaỹaxana na naqataxac chicqo'ot so Moisés, chaqai no'm 'vii caua dos loqo'm tres quiyim natene'ejta' ca la'qaategue' quiyim ỹa'xate' ca'maxare, ca' ca'maxare se qai'xoren quiyim qaỹalauat. 
HEB.10.29	Ca ¡huose'quet sqai hueetapigui qavillii quiyim paguec lecaic ca nouaxanaxaset cá'maq 'eco' co'ueetapigui so llaalec ñi qota'a, chaqai liỹoqa'piguita saua leuo', chaqai quiyim ishiuentac so ne'Espíritu ñi qota'a ñí'maq re'xorenataxantac! Sauajo neuo' chaqaisaua sauá'maq i'taxachiriñi da 'maqataxac, chaqai chicqochiguilo quiyim co'teete' nqohine' saua'maxare. 
HEB.10.30	Sa'deenaq quiyim ñi qara'gaxala' 'naac: “Chaqaỹim ná'maq so'uet ca nouaxanaxaset ca qom, chaqai chaqaỹim ná'maq seshiuetenaxan.” Chaqai qai'neeta 'naac: “Najo ra'gaxalarii ỹo'uet ma'le na nouaxanaxaset na lalamqateripi.” 
HEB.10.31	¡Chalego lichic quiyim seuqo'oto naua lqai'laqate' ñi qota'a ñí'maq chaqai 'neetari' nca'leetauec quiyim 'ue ca naqajñi!
HEB.10.32	Qam o'lliinchiỹau'galo qamiri saua 'auaxaqa ñaxari na' ñaqai chita'gue qaicoỹarelgoto qamiri, na' ỹaatqajam 'ue da la'ñaxac qavillii quiyim na'ñaxachiiguit da re'xoriguii quedá'maq chalego lecaic ne'guenaxaguii. 
HEB.10.33	Ma' 'ue caqamiri na qaishiuentac, chaqai qaiuanchigui qaỹoqocatac, chaqai na liỹa nouanau'a da re'xoriguii quená'maq qohinta'gue dajo. 
HEB.10.34	Chaqai qamiri 'ue da re'xorenataxanaxahi quená'maq qaicoñiretari', chaqai vire'ta quiyim 'ue da netoonaxaguii quiyim na'ñaxachiiguit quiyim qarouootaxanegue ca roviñiguii, ma' qamiri 'yiiñita quiyim 'ue ca hueeta'gue da piguim roviñiguii paguec loyac chaqai sqaica lqodoc. 
HEB.10.35	Ca' vichiguiño' qaica ca ro'chiitaque, ma' chalego lecaic ma'le ca nishiuetenaxaguii. 
HEB.10.36	Qamiri viñitac quiyim 'ue ca la'ñaxac qavillii, qaiyi shichii 'viichii cá'maq ỹahotaque ñi qota'a, chaqai quiyim coñiguit cá'maq ỹachaxantac ñi'maxare. 
HEB.10.37	Ma' naua naneresañi la'qaatqa ñi qota'a 'neracsa':
HEB.10.37	Sqaỹaloq novi' cá'maq naỹa'quena, ỹaatqajam sqaỹaloq,
HEB.10.37	chaqai sqaica laỹaloxo.
HEB.10.38	Qam cá'maq ỹim secoñi'chiguit quiyim chaqaica cá'maq 'maxaraic da no'ueenataxac, ca' da lpi'ỹaxac chicqochigui da lca'laxa.
HEB.10.38	Qam no'm pilec, ca' se ishit quiyim ñitoonta'pegue ca'maxare.
HEB.10.39	Qam qomi' sqai shinqata ná'maq pilec, ca' qaỹopoxoỹaxachigui. Ta'ta'a quiyim shinqata ná'maq 'ue da lpi'ỹaxac, qaiyi qaỹa'maxatetac da qanachaalataxac.
HEB.11.1	Quiyim 'ue ca npi'ỹaxac, ca' chaqaida dá'maq ỹaatqajam 'chichiguiñi nqai'en quiyim seconaxaguit cá'maq ñauaanqataque, chaqai ỹaatqajam se'taxatqachiguiñi quiyim 'ue cá'maq se seuanaxa chaqaica cá'maq ỹaatqajam lliqueta. 
HEB.11.2	Só'maq 'auaxaic qareta'allipi nallaaqo' ỹaatqajam qaỹa'maxarenta quiñi qota'a, ma' 'uo' da lpi'ỹaxac.
HEB.11.3	Chicqochigui da qarpi'ỹaxac quiyim qomi' sa'deenaq quiyim ñi qota'a lo'ueenatec ná'ogue na 'laua, ỹahota'ahi naua la'qaatqa. Vichiguiño' ná'maq seuanaxa 'ue nagui chicqochiquio' na'le cá'maq se re'xogui.
HEB.11.4	Ma' 'uo' da lpi'ỹaxac so Abel, ca' paguec loyac so lachitaxanataxanaxat caso lachitaxanataxanqate so Caín. Ca' ñi qota'a icoñiguit 'neeta'gue ca lo'yaxanec ca no'ueenataxac na' icoñiguit so lachitaxanataxanaxat. Ca 'eno'm tot qaica so Abel, qam da lpi'ỹaxac ñaqai queeta ra'qaataxantac.
HEB.11.5	Ma' 'uo' da lpi'ỹaxac so Enoc, ca' qaỹaueguegue da piguim imaashiguim nqohin, se ileu. Ca' se qaỹanata, ma' qai'xat quiñi qota'a. Chaqai naua naneresañi na'qaatqa ỹa'xate' na' saqa' qaỹauec so Enoc shi'gue qaỹa'maxarenta quiñi qota'a. 
HEB.11.6	Qam qaica quet cá'maq qaỹa'maxarenta quiñi qota'a no'm qaica ca lpi'ỹaxac. Ma' quiyim qanqo'neu'a ñi'maxare, ca' ca qom huelec quiyim 'ue ñi qota'a chaqai quiyim ñi'maxare ishiueten cá'maq nimitaque ñi'maxare.
HEB.11.7	Ma' 'uo' da lpi'ỹaxac so Noé, ca co'na' qaỹaqata quiñi qota'a so'maxare quiyim 'ue ma'le ca naatalec saqa' re'oq. Qam so'maxare ỹaatqajam huejlec, ca' ỹo'uet aso lahi' huaxaỹaqse, qaiyi nca'leuec so llaalqaipi. Ca ma' 'ue da lpi'ỹaxac so'maxare, ca re'oq nqai'en quiyim 'ue ca nouaxanaxaset ná'maq qaica ca lpi'ỹaxac hueetalec ana 'laua, chaqai ỹovireta'a quiyim ỹaatqajam qaỹa'maxarenta. Ma' ñi qota'a ỹaatqajam ỹa'maxarenta cá'maq 'ue ca lpi'ỹaxac.
HEB.11.8	Ma' 'uo' da lpi'ỹaxac so Abraham, ca na'xaỹaxanto' na' qaroỹaxana quiñi qota'a, ca' eec quepegue' cá'maq shim qoỹaanem quiyim lalamaxaret quiñi qota'a. Ca'e yí'maq neetalec 'laua, qam se ỹa'den cá'maq taỹa'gue. 
HEB.11.9	Ca ma' 'uo' da lpi'ỹaxac so Abraham, ca' ỹovira'a neetalec só'maq 'laua qaỹachaxantapega quiñi qota'a, qam 'ec se lalamaxaret nqai'en ca 'laua neetalec. Ma' so'maxare neetaugui so na'daañi 'imcoqui'. Chaqai chaqaida 'neeto'o' na'le so Isaac chaqai so Jacob, ma' saua'maxare qai'neete' iconchiguit só'maq qaỹachaxantac. 
HEB.11.10	Ma' so Abraham nauaantaque ca na'a' qaica ishit ỹopoxoỹaxachigui, chaqai chaqaiñi ñí'maq qota'a ñí'maq no'viishiguim da no'ueenataxac, chaqai chaqaiñi ñí'maq no'xonshiguim.
HEB.11.11	Chaqai aso Sara qai'neeta chicqochigui da lpi'ỹaxac, 'eno'm qo'xoỹom. Qam qaỹa'ue da lquesaxanaxa, qaiyi 'ue ca llaalec. Ca 'uo' na'le ca llaalec, ma' huelco' na'le ñi qota'a quiyim ipacqajanchigui cá'maq ỹachaxantac. 
HEB.11.12	Ca so Abraham, 'eno'm mashic ipalata'a ca lqodoc aca lqauaxaqui, qam ỹovirau'a quiyim 'xoic so llaalqaipi, 'nejem ana huaqajñi neeto'ot na piguim, chaqai 'nejem na lo'uaxanaxa hueeto'oto naua lahil aso huaaxai, se qaishit qanaloqochin.
HEB.11.13	Sá'ogue so qomyipi nelliviñi, qam se icoñiguit ca qaỹachaxantapeguem quiñi qota'a. Qam 'ue da lpi'ỹaxac so qomyipi, ca iuana, qam qoỹoqo'ta, chaqai ma' mashic huelec, ca' chalego loyac nqai'en na' ỹa'ajantac. Ca chaqaida 'neeto' na'le so qomyipi co'quena' ỹa'xatetac quiyim se lalamaxaret la'a' najo 'laua. 
HEB.11.14	Ma' ná'maq 'neeta'gue dajo da la'qaatec, ca 'ec ichoxochichigui quiyim ñaq imitetaque ca lalamaxaret la'a'. 
HEB.11.15	Ma' quetqai ñaq ỹa'deensapega cá'maq 'laua chicqora'ñi, ca ishit quet pilda'a. 
HEB.11.16	Qam so'maxare ñaq ipaquetaque cá'maq ỹaatqajam lo'yaxanec lalamaxaret 'laua, cá'maq na'a' hueeta'gue da piguim. Vichiguiño' ñi qota'a se nayiloxonlec quiyim qaỹamata'gue qota'olec quesaua'maxare, ma' ñi'maxare shi'gue ỹaqatqajantari' ca na'a' lodegaxat ỹauaaque la'a' so'maxare.
HEB.11.17	Qai'neeta so Abraham 'uo' da lpi'ỹaxac co'na' qai'guen quiñi qota'a, ca' ỹauec so Isaac quiyim ỹalauat chaqai ỹavigaxat, ca' ỹaanot ñi qota'a. Ỹaatqajam qaica ca huapigui lauel, ta'ta'a quiyim ỹaano so 'oonoqui' llaalec, 'eno'm chaqaiso só'maq ỹachaxantaco' na'le ñi qota'a, co'na' 'naac: 
HEB.11.18	“Chicqochigui ma'le ñi Isaac quiyim qami' 'xoic ca qachaalaxai'pi.” 
HEB.11.19	Ma' so Abraham ỹaatqajam ỹa'deenta quiyim ñi qota'a 'ue da lquesaxanaxa quiyim liỹa nca'laxatec na leuaxaiquipi. Ca dá'maq leloxoỹaxaco' na'le dajo, 'ec quiyim so Abraham liỹa icoñiguit so llaalec chicqochiguingui yi leuaxaiquipi.
HEB.11.20	Ca' so Isaac qai'neeta 'uo' da lpi'ỹaxac, ca so'maxare ỹaanema da no'uen llicyaxague' saua llaalqa Jacob chaqai so Esaú. 
HEB.11.21	So Jacob qai'neeta ma' 'uo' da lpi'ỹaxac, ca co'na' mashic ileuetac, ca' ỹaanema da no'uen llicyaxague' saua laua', llaalqa so José. Ca ỹashiltalec na'le aso lashilete, ca' imaqachintac ñi qota'a. 
HEB.11.22	So José qai'neeta, ma' 'uo' da lpi'ỹaxac, ca ra'qaataxanem so lqaỹaripi liỹa llaalqaipi so Israel quiyim inoxonec ca'e ma'le yi 'laua Egipto, chaqai no'ueenaqtañi da la'qaatec quecá'maq qohinta'que ma'le caua lpi'naqa.
HEB.11.23	Qai'neeta queda lpi'ỹaxague' saua leta'al so Moisés co'na' ne'qaañi, ca qoỹoxojño' na'le quecaua tres shiriguiri; ma' iuanta quiyim ỹaatqajam lo'yaxanec so noctoqui', ca se no'chita da la'qaatec so nashi quiyim qaỹalauat na ñaaqaipioqui'. 
HEB.11.24	Chaqai so Moisés ma' 'uo' da lpi'ỹaxac, ca co'na' mashic ỹi, ca se ỹa'maxaren quiyim qohinac llaalec aso llaale so nashi quiyi Egipto. 
HEB.11.25	Ta'ta'a quiyim ipaquetaque quiyim le'xoyaxaua queeta'ñi' nqohin so lalamaxareteripi ñi qota'a, sqai cocho'qui' quet ipita'a da lamaanaxanqachic quena se no'uen nasauaxaset. 
HEB.11.26	Chaqai 'ec paguec lesallaxa nqai'en quiyim 'ue da le'xoric se qaỹa'maxata'gue soualec so Cristo, sqai quiyim hueeto'ot yá'ogue yi lesallaxa yi Egipto, ma' ra'iitagui da lishiuetenaxanaxac ma'le ñi qota'a. 
HEB.11.27	Ma' 'uo' da lpi'ỹaxac so Moisés, ca' ca'e yi 'laua Egipto, se no'cha'a da lonogoxonaxac so nashi. Ỹaatqajam queetalec dá'maq chi no'ueenataxac, 'ec ra'iito'ot ñi qota'a ñí'maq sqaica iuana.
HEB.11.28	Ma' so Moisés qai'neeta 'uo' da lpi'ỹaxac, ca' relaataxanlec so nqui'ỹaxac chicqochigui quiyim qanaqatec so Israel llaalqaipi quiyi Egipto. Chaqai relaataxanlec quiyim qaỹa'meene' naua lasomi' quesaua qagreta leuo', qaiyi só'maq qota'a lelaatec nalauataxanqajnec sqaica ca ỹovira'a quená'maq ỹi llaalec so Israel laseripi. 
HEB.11.29	Chaqai queda lpi'ỹaxac so llaalqaipi so Israel, ca' ishit pacta aso huaaxai, leenaxat Huaaxai Toc, 'ec nqai'en ca rashivijlec 'laua. Chaqai co'na' so Egipto laseripi sham pacta qai'neeta, ca' sá'ogue homac.
HEB.11.30	Qai'neeta queda npi'ỹaxac, ca 'guiño' na'le so lapooque' yi na'a' Jericó, co'na' ime' saua siete na'xata' quiyim so Israel llaalqaipi ỹaqaletentac yi'maxare. 
HEB.11.31	Qai'neeta 'uo' da lpi'ỹaxac aso Rahab só'maq nanatqa lo'o', ca' se ileu, sqai queeta'ñi' só'maq se na'xaỹaxan. Ma' aso'maxare ỹaatqajam quelolalo' na'le saua la'ajnaxanqajanqa so llaalqaipi so Israel.
HEB.11.32	Ca ¿negue' quet cá'maq liỹa sa'xat? Ma' mashic qaica ca idaaqa' quiyim sa'xat so Gedeón, so Barac, so Sansón, so Jefté, so David, so Samuel, chaqai queso letaxaỹaxanqajanqaipi ñi qota'a. 
HEB.11.33	Sá'ogue so'maxare chicqochigui da lpi'ỹaxac quiyim 'ue na loxonec naqajñi 'lauaripi, chaqai 'maxaraic da lo'ueenataxanaxac quiyim nashi, chaqai icoñiguit da ỹachaxantac lotaanaxanaxac ñi qota'a, ỹapogui na lap na sauaxaic leta'allipi, 
HEB.11.34	chaqai ỹo'mat na chalego lecaic norec, chaqai nañit quiyim qaỹalauat qaỹahote'e lecat. Chaqai na qaica ca lquesaxanaxa ỹovira'a quiyim quesaxanaxaiquipi, chaqai ỹovira'a quiyim 'ñaaxaiquipi queda nalauataxac, chaqai loxonec na npa'guenaxauaripi. 
HEB.11.35	'Uo' ana 'aalo liỹa icoñiguit na lasauaxanec liỹa nca'leuec.
HEB.11.35	Chaqai 'uo' na ileu queda ne'guenaxac, qam se ỹa'maxaren quiyim qaỹosouec, ma' ỹahotaque quiyim liỹa qanca'laxatec quecá'maq paguec loyac nca'laxa. 
HEB.11.36	Chaqai na liỹa ỹovirau'a da ne'naxac, chaqai da nouaxanaxac, chaqai vire'ta qaỹahote'e na lequet quena ncoñiitaxanaxaqui. 
HEB.11.37	'Uo' na qaỹalauat qaỹodoota'a na qa', chaqai qaiconaqta'gue na lavinñi, qaillilec da ne'guenaxac, qaỹalauat qaỹahote'e lecat, chaqai taaguilo nodaatec ỹansañi naua loho chicqaugui na qagreta chaqai na quetaq loshicmaxa, ỹaatqajam 'ue da le'xoric, chaqai da ne'guenaxac, chaqai se qaỹa'maxata'gue. 
HEB.11.38	Ca' sojo qomyipi sqa taiguit quiyim lauora na qomyipi hualoxonyipi hueetalec ana 'laua, ca saua'maxare chaqai queetalec na 'laua qaica qom, chaqai ana quemaralec ladocai, chaqai na lauac na 'laua, chaqai ana temaipi. 
HEB.11.39	Sá'ogue so qomyipi ỹaatqajam qaỹa'maxarenta quiñi qota'a, ma' 'ue da lpi'ỹaxac, qam se icoñiguit cá'maq ỹachaxantac ñi qota'a, 
HEB.11.40	ma' ñi'maxare 'uo' cá'maq paguec loyac ỹa'maxatetañi. Ỹa'deentapegalo qomi', qaiyi 'maxaraic nqohin da nachaalataxac so qomyipi, qam quiyim na'deita'gueta qomi'.
HEB.12.1	Ca' vichiguiño' qomi', ma' mashic 'xoic na qom seuqatañigui re'qoota da lpi'ỹaxac, ca 'maxaraic quiyim saxanaxañi ná'ogue ná'maq qara'paxat chaqai ná'maq nasauaxaset qara'peetapigui. Ca ñi'guenaxashiguim, qolaxalec da qanalliquinaxac quedá'maq seloxoiqa'gue. 
HEB.12.2	Ỹaatqajam ya'ỹoqotagui so Jesús só'maq chicqo'ot da qarpi'ỹaxac chaqai nachinñi nqai'en. So Jesús ỹaatqajam na'ñaxachiguit da qohine'tegue na' qaipateno, chaqai se na'xaỹaxana dá'maq 'neeta quiyim nayiloxo lahi' dá'maq 'nejem dajo nelauaxa. Ma' ỹa'deenta quiyim ma' ime'uegue da le'xoric, ca 'ue ca netoonaxac chaqai ỹa'maqachiguiñi. Chaqai nqa'xanñi queda loic quiyi nqa'xanqa' ñi qota'a.
HEB.12.3	Ca vichiguiño' ñaqai cocho'qui' 'yiiñiỹapega dá'maq 'neeto' na'le so Jesús na' na'ñaxachiiguit da neualaxainataxac queso qomyipi hualoxonyipi, qaiyi queeta da na'ñaaqataxaguii, se rolavitegueñi. 
HEB.12.4	Ma' caqamiri saqa'leca ca ỹovirau'a quiyim qaỹalauat quiyim reloquita'pegue' na nasauaxaset. 
HEB.12.5	¿Qamiri peeta'a mashic couahi'e da laqataxac ñi qota'a, 'nejem ca qom quiyim qatetapegalo caua lalamaxarete' llaalqa? Naua naneresañi la'qaatqa ñi qota'a 'neracsa':
HEB.12.5	Qami' ỹaalcolec, 'neeto' lotqai liỹoqoira'piguit da lapaxaguinataxanaxac ñi qara'gaxala' quiyim 'ec nelaxa qami',
HEB.12.5	chaqai se nayiloxoñi' quiyim qaỹoviraqta'a qami'.
HEB.12.6	Ma' ñi qara'gaxala' ỹaatqajam ỹapaxaguin cá'maq nqo'ta,
HEB.12.6	chaqai ỹouaxan cá'maq mashic icoñiguit quiyim llaalec.
HEB.12.7	Ca' qamiri na'ñaxachiiguit ca nouaxanaxaguii, ma' ñi qota'a 'neeta'guelo quiyim qamiri lalamaxarete' llaalqa. ¿Peeta'a 'uo' ca ñaalec quiyim se qaỹapaxaguin queca leta'a? 
HEB.12.8	Qam ñi qota'a no'm se ỹapaxaguine' qamiri quedá'maq 'neeta'gue ná'ogue na llaalqaipi, ca' sqai qamiri lalamaxarete' llaalqa, ta'ta'a quiyim chaqai qamiri peua'. 
HEB.12.9	Chaqai qai'neeta na' ñaqai qomi' ñaaqaipioqui', ca' na qareta'allipi quena 'laua ña'xaỹaxanqa'talo quena' qarapaxaguin. Ca' ¿chi'negue queta' sqai paguec ña'xaỹaxanaxa ñi qota'a se re'xogui, qaiyi 'ue ca qarca'laxa? 
HEB.12.10	Saua 'auaxaqa re'qoochiguilo qareta'al cocho'qui' ỹapaxaguinque qomi' dá'maq ipeetera'a 'maxaraic 'ueenataxac. Qam ñi qota'a ỹapaxaguinque qomi' dá'maq ỹaatqajam qara'maxa, ma' ỹahotaque co'teete' qomi', shinqatam ñi'maxare co'teeta. 
HEB.12.11	Llic ma' qaica quet ca nouaxanaxanaxat qarqo'ta quiyim qaỹouaxane' qomi'. Ta'ta'a quiyim seuetaq quena' ñaqai chita'gue. Qam quena' ncopa, ca' re'oq dá'maq 'neeta da napaxaguinataxac ca qom quiyim ỹaatqajam na'xaỹaxanta. Ca da nachaalataxac ỹaatqajam co'teeta chaqai 'ue da la'maxa.
HEB.12.12	Vichiguiño' qamiri na'ñaxate' nqai'ñii naua rqai'laqachiri mashic nco'terec chaqai naua re'cootallii mashic tot ra'ñiiguelo, 
HEB.12.13	chaqai daañiỹaque so nayic ỹalamqata, qaiyi imeuec cá'maq nipia' se ra'ñiigue chaqai tot liỹa namaqatari'.
HEB.12.14	Nquipichiỹa'pegue' daañiỹaque quiyim huaguii'chiguit ná'ogue na qomyipi, ỹaatqajam co'teeta nqai'ñii da nachaalataxaguii. Ma' no'm sqaica da lco'taxa da chaalataxac, ca' qaica ca iuana ñi qara'gaxala'. 
HEB.12.15	Richilliỹaño' quiyim 'neeto' 'ue ca se icoñiguit da lotaanaxanaxac ñi qota'a ỹachaxantac, qaiyi qaica ca 'nejem aca nanecse chim quiyim na'axat chaqai idoon nqai'en aca liỹa. 
HEB.12.16	Chaqai caqamiri qaica quet cá'maq nocachita'piguit aca se loua, chaqai se liỹoqa'piguit cá'maq chicqo'ot ñi qota'a. Ma' chaqaido' da 'ne'tegue na'le so Esaú: ñi'chiguito' nqai'en so 'oonoqui' na'ic co'na' imen dá'maq qaỹaqatqajantari' taalec queta'le so'maxare, ma' 'auaxaic ñaalec. 
HEB.12.17	Chaqai qamiri 'yiiñita dá'maq 'neeto' na'le dajo co'na' ime, ca co'na' ỹovita so na'xa'a co'na' so Esaú ỹahotaque icoñiguit só'maq no'uen ñicyaxac qoỹaanem queso leta'a, ca' se qaicoñiguit. Ca 'eno'm 'xoic noỹenaxac, qam tot ỹanata ca la'maqa' quiyim ỹadalaxat dá'maq shi'co' ỹo'uet.
HEB.12.18	Sqai 'nejme' qamiri so llaalqaipi so Israel co'na' nqo'neu'a aso re'qoochigui qa' ladocai, ỹaviquetaugui queso norec lauaq, chaqai so napalaxa, chaqai so nonot lodegaxat. 
HEB.12.19	Chaqai sqai 'xaiỹa ca lelamaxa aso npe'te chaqai da lavillaxac ñi qota'a na' retaqatac quesaua'maxare. Ca só'maq 'qaataco' na'le, ca ne'xoresene'tot quiyim tot liỹa qaretaxaỹa. 
HEB.12.20	Dajo 'neeta ma' so'maxare se nalo'guit dá'maq naqataxac, ma' 'naaco': “Cá'maq co'ueu'a najo qa' ladocai, ca chaqa'ma' qaỹalauat, qaỹodoota'a na qa', loqo'm aca naqui; 'eno'm chi isecỹac, qam qaiyiita.” 
HEB.12.21	Ỹaatqajam chalego lichic só'maq qara'iita'a, vire'ta so Moisés 'naaco': “Ỹaatqajam yi'loxoltari' quena ỹoqolonaxa.”
HEB.12.22	Qam qamiri mashic nqo'ñiu'a aso quemaralec ladocai leenaxat Sión, yí'maq na'a' lodegaxat ñi qota'a ñí'maq sqaica lqodoc nca'leetauec, yí'maq qohinac Jerusalén hueeta'gue da piguim, yí'maq hueete'e ná'maq ỹaatqajam 'xoic nelaatqaipi piguim laseripi, 
HEB.12.23	lapoota'ta' imaqachintac ñi qota'a, chaqai ná'maq lapoota'ta' llaalqaipi ñi qota'a ná'maq qoỹeretañi queda piguim. Ca mashic nqo'ñiu'a ñi qota'a ñí'maq imit ma'le ná'ogue, chaqai ná'maq lqui'illipi na qom huagaxaraic, ná'maq nachinñi nqohin quiñi qota'a. 
HEB.12.24	Ca mashic nqo'ñiu'a so Jesús ma' chaqaiso só'maq qaretaxaỹaxanqajnec quedá'maq dalaxaic 'maqataxac quiyim ña'maxataxa'e' ñi qota'a, chaqai quecá'maq hua'ñi ca qareletaxanalo saua leuo' so Jesús. Saua'maxare ỹaatqajam napacalgoto saua leuo' so Abel quiyim ra'qaataxanalo qomi'.
HEB.12.25	Vichiguiño' ỹaatqajam richilliỹaño' 'neeto' lotqai 'ue ca se icoñiguit ñí'maq retaqatapegalo qomi'. Ma' sqaica ca qohit quesó'maq se na'xaỹaxano' na'le ñi qota'a na' qatetapega so qomyipi quenajo 'laua, ca ¿huose'queto' qohite' qomi' no'm se ña'xaỹaxanaxa ñí'maq qota'a neteltapegalo qomi' neeta'gue da piguim? 
HEB.12.26	Da lavillaxac ñi qota'a na'le ỹaatqajam i'loxol nqai'en na 'laua; qam nagui lotqai 'naac: “Lotqai liỹa i'loxol nqaishin, qam mesqainaata na 'laua, ma' qai'neeta na piguim.” 
HEB.12.27	Ca no'm 'naac “lot liỹa”, ca sa'deenaq quiyim ná'ogue ná'maq ishit i'loxol nqohin quená'maq lo'ueenatqaipi ñi qota'a qanaqat, ca no'ueenañi ná'maq sqaica ishit idaxan. 
HEB.12.28	Da lo'ueenataxanaxac ñi qota'a quiyim ỹoiquentac ná'ogue najo, dá'maq ỹaanema qomi', chaqaida dá'maq se qaishit qaidaxan. Ca saanqatecshiguim da qana'aachic quedajo, chaqai semaqachinqatac ñi qota'a, ñañaanqa'tot, sa'deenqatapega cá'maq ỹa'maxarenta. 
HEB.12.29	Ma' ñi qota'olec 'neetari' ca norec ravicqataxan.
HEB.13.1	Quiñi 'óna sqai ỹaxanñi quiyim i'xoren ca liỹa 'neeta'gue ca ỹaatqajam lalamaxaret lqaỹa. 
HEB.13.2	'Neeto' lotqai 'ue ca coua'e quiyim quelolqachaqaic quecá'maq qaỹovira'a ca la'a', ma' chaqaida dá'maq chicqochigui nallaaqo' quiyim 'uo' quen na se ỹa'den quiyim ỹa'ue ca loma' la'qaañi nqai'en ca nelaatec piguim le'ec.
HEB.13.3	Chaqai 'neeto' couahi'e na ncoñiitecseripi, 'ñiita'gue quiyim 'ec ncoñiitaxauahi. 'Yiiñitapega ná'maq se qaỹa'maxata'gue, ma' qamiri qai'neeta 'ue na roshicmaxahi ishit ỹovirau'a ca le'xoric.
HEB.13.4	Chaqai quiyim ná'ogue se napacalec da leloxoỹaxac ca nouaỹaxac. Quiitalec quiyim 'maxachii'tegue dá'maq 'neeta ca nouaỹaxac. Ma' ñi qota'a ỹa'ue ma'le ca nouaxanaxaset na nedequenaxaiquipi chaqai ná'maq ỹadalaxat aca loua.
HEB.13.5	Chaqai 'neeto' pacqajñiỹauec aca plata; ta'ta'a quiyim netooñita'gue cá'maq 'ue caqamiri. Ma' ñi qota'a 'naaco' quen: “Se iuanapega quiyim ñoỹootec caqami', chaqai se salachi'sac.” 
HEB.13.6	Ca' vichiguiño' se qaro'chaalec quiyim shinqac:
HEB.13.6	Ñi qara'gaxala' chaqaiñi ñí'maq yotauan,
HEB.13.6	ca sqaica ca yo'cha'a quena qom quecá'maq shim 'ne'tegue aỹim.
HEB.13.7	Se couahi'e ná'maq ra'gaxalaripi ná'maq shi'gue ỹa'xatema qamiri da la'qaatec ñi qota'a; 'yiiñitapega dá'maq chicqochigui da nachaalataxac chaqai denaxachiichigui dá'maq 'neeta da lpi'ỹaxac.
HEB.13.8	So Jesucristo se nadalaxat, sqaica lqodoc quiyim chaqaidaata 'neetari'. 
HEB.13.9	'Neeto' quiita'pegue' na ỹoreta'oguit se qaiuanapega napaxaguinataxanaxaquipi. Paguec la'maxa quiyim añi qare'taxanata icoñiguit da lquesaxanaxa chicqochigui da le'xorenataxanaxa ñi qota'a, mesqai da llicyaxac ca na'ic; ma' nauajo llicyaxaco na na'ic se iuanapega quiyim ỹa'maxajñi quet ná'maq queetalgoto naua'maxare.
HEB.13.10	Ma' coqomi' 'ue qam ỹoqa'a aso qarcopatoxonaxalate só'maq se ishit quiyim qanaqata'a ca lahi na nachitaxanataxanqateripi queso letaxaỹaxanqajanqaipi na qomyipi quiyim retaxaỹa'pegue' ñi qota'a quená'maq reloqota'a ñi ñauapec lauo' ñi qota'a. 
HEB.13.11	Ma' só'maq lashi na letaxaỹaxanqajanqaipi na judioipi, ma' so'maxare ỹodouo na leuo' na iseripi quesó'maq noma' sqaica ca ishit ỹovira'a quená'maq nachitaxanataxanaxat, qaiyi qanaqat na nasauaxaseteripi. Qam na la'at na iseripi, quiyim qaỹavigaxat, ca' qaỹodouec queca qoỹoqote'oga queca qoyinta'ñi. 
HEB.13.12	Ma' qai'neeto' na'le so Jesús co'na' qaỹalauat pa'aatauec quiyi na'a' lodegaxat Jerusalén, qaiyi ishit quiỹouec na lasauaxaset na qomyipi, quiỹoxonalo sauá'maq chi leuo'. 
HEB.13.13	Ca vichiguiño' ñqo'naxe'oga so Jesús hueeta'oga yi qoỹoqote'oga quiyi qoyinta'ñi, ca' qare'xoyaxaua quiyim se qaỹa'maxata'gue, shinqatam dá'maq le'xoric so'maxare. 
HEB.13.14	Ma' quenajo 'laua seuqatalec qaica quet cá'maq ỹaatqajam qara'a' quiyim sqaica lqodoc, ta'ta'a quiyim sedaanqataque ca qara'a' naỹa'quena ma'le. 
HEB.13.15	Vichiguiño' se qareme quiyim semaqachinqatac ñi qota'a, chicqochigui nqaishinaq so Jesucristo. Ca' dajo quiyim semaqachinqatac ñi qota'a, ca chaqaida dá'maq 'ec qarachitaxanataxanqate saanqatacot ñi'maxare. ¡Semaqachinqatac ñi'maxare, sahoqota'ahi naua qara'qaatqa! 
HEB.13.16	Chaqai se couahi'e quiyim 'viichitac cá'maq ỹa'maqachiguiñi, chaqai quiyim nouañii'te' cá'maq riỹahi quecá'maq 'ue caqamii, ma' dajo nachitaxanataxanaxac chaqaida dá'maq ỹa'maxarenta ñi qota'a.
HEB.13.17	Ỹaatqajam na'xaỹaxañitalo naua ra'gaxalachiri, chaqai nañaañiỹoto naua'maxare; ma' chaqainaua nauá'maq reloqota'alo da nachaalataxaguii, chaqai chaqainaua nauá'maq 'ue ca na'xa'a, ca' qainate' quiñi qota'a. Nquipichiỹa'pegue' quiyim 'maxaraic da lo'ueenataxanaxac chaqai se resallii, ma' no'm sqai 'neeta dajo, ca' qaica quet cá'maq 'ñiigue qamiri.
HEB.13.18	Nqouagaxaiñitalgoto qomi', ma' qomi' qaica quet cá'maq huapigui qouel, ma' sahoqotaque quiyim ña'maxatqata quená'ogue. 
HEB.13.19	Ca ỹaatqajam souen ca nqouagaxainaxaguii, qaiyi ñi qota'a ỹo'uet quiyim sqaỹaloq liỹa salequetauguilo qamiri.
HEB.13.20	Ca' ñi qota'a ñí'maq ỹo'uet da na'maxa, ñí'maq liỹa nca'laxatec queso lelauaxa so qara'gaxala' Jesucristo, só'maq ỹapacauec la'gaxala' ana qagreta, ma' quesaua leuo' ca' i'taxajñi dá'maq 'maqataxac sqaica lqodoc, 
HEB.13.21	ca ñi'maxare ỹaatqajam naloqojonchiriñi qamiri, chaqai no'ueenaxat da no'ueenataxaguii quená'ogue, qaiyi 'viichii cá'maq ỹahotaque, chaqai quiyim ỹo'uet ñi'maxare coqomi' cá'ogue cá'maq ỹahotaque, chicqochigui nqai'en so Jesucristo. ¡Ca' se neme qaimaqachintac so Cristo! Ajá'a, ca' chaqaida 'neeta dajo.
HEB.13.22	Qamiri ỹaqaỹa', ñi'xoresentouguilo qamiri quiyim na'ñaxachiiguit da ỹaqataxac caqamiri, ma' sqo vito'olqai' naua ỹa'qaatqa shichiñi selatalo qamiri. 
HEB.13.23	Ca' sa'qaataxanema qamiri quiyim so qarqaỹa Timoteo mashic shi'gue qaỹosouec. Ca no'm sqaỹaloq novi' quenajo, ca' iỹaatac ma' shicpegueto qamiri.
HEB.13.24	Iquinaxanaxac ma'le quecaua'que caua ra'gaxalachiri, chaqai ná'ogue na qarqaỹaripi quená'maq mashic icoñiguit da na'qaatec. Ná'maq chicqa'gue da Italia ila' da liquinaxanaxac caqamiri.
HEB.13.25	Ca' ñi qota'a ỹaanema qamiri cá'maq no'uen qayicyaxaguii. Ajá'a, ca' chaqaida 'neeta dajo.
JAS.1.1	Aỹim Santiago, aỹim la'ac ñi qota'a chaqai so qara'gaxala' Jesucristo, selata da iquinaxanaxac na qomyipi quená'maq chicqaugui so doce llaalqaipi so Israel quená'maq neuagaxajlec ná'ogue na 'laua.
JAS.1.2	Qamiri ỹaqaỹa', ỹaatqajam necoñiỹaque da netoonaxaguii quena' viitaugui canchaqaica quena ỹoreta'oguit ne'guenaxaguii. 
JAS.1.3	Ma' mashic 'yiiñii quena' qai'guen da rpi'ỹaxaguii, ca' 'yiiñii quiyim nqo'neuec da reualaxaviguii. 
JAS.1.4	Qam nquipichiỹa'pegue' quiyim da reualaxaviguii ỹaatqajam naloochiguiñi, qaiyi 'ñiitam ca qom mashic qo'xoic, ỹaatqajam naloochiguiñi, qaica ca ỹouentaque.
JAS.1.5	No'm 'ue ca 'óna caqamiri ỹouen ca la'deenec, ca ỹashiila ñi qota'a. Ca ñi'maxare ỹaan, qam se naloqojnañi, chaqai se ỹa'ue ca layiloxo ca qom. 
JAS.1.6	Qam ỹaatqajam 'ue ca rpi'ỹaxaguii quecá'maq ỹaxañiỹaque, qam qaica ca repeetaxanaxahi. Ma' ca qom chi lepeetaxanaxa quiyim 'ue ca roỹaxantaque, ca' cajo qom 'nejem ca lo'paxa ana huaaxai quiyim qaimaqata queca nonot quecanchi qaimaqata'gue. 
JAS.1.7	Ma' no'm 'ue ca qom 'neetari' dajo, ca' se ỹa'deenapega quiyim 'ue ca icoñiguit queso qara'gaxala'. 
JAS.1.8	Ma' ca qom quiyim nagui 'ue ca ỹahotaque, nete'e lotqai ỹahotaque ca liỹa, se ishit quegue ca 'oonoqui' no'ueenataxac.
JAS.1.9	Ca qarqaỹa no'm ñaqai 'xoraic, queca'maxare no'uen quiyim ỹaatqajam netoontac ma' ỹovi' ca na'xa'a quiyim qaỹalamaxajñi quiñi qota'a. 
JAS.1.10	Chaqai cá'maq mashic nesallaxanec no'uen quiyim netoontac ma' ỹovita ca na'xa'a quiyim qanemanaxajñi. Ma' cá'maq mashic nesallaxanec, ca'maxare 'nejem aca peue lenoỹaxai, ma' mesqai queeta 'neetari'. 
JAS.1.11	Ma' quena' nenoxonshiguim añi ra'aasa, ca nqo'neuec na lpa'ỹaaxa na lauaq, ca' ana peue rashivi, ca ana lenoỹaxai najñi, ca imeho da loyac. Ca 'nejem ca nesallaxanec na'laugui ma'le da chi lo'ueenataxanaxac.
JAS.1.12	Chalego loyac ca qom quiyim 'ue da leualaxavic quena' na'ñaxachiguit ca ne'guenaxac. Ma' ma' ca'laxatauec da ne'guenaxac, ca icoñiguit ca nishiue' 'ec nado'inñi nqohin, da nca'laxa dá'maq shi'gue ỹachaxantac ñi qota'a quená'maq nqo'ta ñi'maxare. 
JAS.1.13	Ca no'm 'ue ca 'óna ỹa'deenta ca la'deenataxanaxac quiyim ỹo'uet ca se ỹa'maxañi, ca 'neeto' 'neetapega chaqaiñi ñi qota'a chicqo'ot ca la'deenataxanaxac. Ma' ñi'maxare se ỹa'deentapega quiyim ỹo'uet ca se ỹa'maxañi, chaqai se illilec ca 'óna quiyim i'guenegue ca se ỹa'maxañi. 
JAS.1.14	Chaqaidaata quiyim queca qom chaqai que'uegue da chi lqo'itaxanqachic queca se no'uen, ca chaqaida dá'maq 'em ỹovirau'a ca se no'uen. 
JAS.1.15	Ca' dajo nqo'itaxanqachic queda se no'uen, da'maxare chicqaugui ca nasauaxaset. Ca' dajo nasauaxaset ma' ỹovita ca laloqo' quiyim 'ec ỹi, ca re'oq quiyim 'eco' chicqaugui da nelauaxa.
JAS.1.16	Qamiri ñauochaxaua' ỹaqaỹa', 'neeto' chi nayiñiteguelta'. 
JAS.1.17	Ná'ogue na ỹa'maqachiguiñi chaqai na naloochiguiñi quená'maq qoỹaanema qomi', na'maxare chicqashiguim chicqo'ot ñi qota'a, ñí'maq lo'ueenata na coỹarelec najo. Ñi'maxare se nadalaxatalta' chaqai se nqo'in quiyim 'ec chicqochigui ca la'al. 
JAS.1.18	Nañaanoxorom da qarca'laxa chicqochigui nqai'en da na'qaatec ỹaatqajam llic, ma' ỹahotaque quiyim qomi' la'auaxanqa la' quená'ogue na lo'ueenatec. Ma' chaqaida dá'maq ỹahotaque.
JAS.1.19	Vichiguiño' qamiri ñauochaxaua' ỹaqaỹa', quiñi 'óna caqamiri icona quiyim ỹaatqajam na'xaỹaxan, qam mese na'auashiguim retaqa, chaqai mesqai chaqa'ma' ro'o. 
JAS.1.20	Ma' ca qom nocqaic se ỹo'uet cá'maq ỹa'maxarenta ñi qota'a. 
JAS.1.21	Vichiguiño' 'xañiỹac ná'ogue ná'maq ỹo'maqajnac ca qom, chaqai ná'ogue na se no'uen. Qaidaata quiyim ne'xorishiñita coñiguit da la'qaatec ñi qota'a, dá'maq mashic qoỹanlgoto naua re'taxanatahi. Ma' dajo na'qaatec 'ue da lquesaxanaxa quiyim nca'laxaterec qamiri.
JAS.1.22	Qam 'viichii cá'maq ỹapaxaguinque qamiri da na'qaatec, mesqai chi na'xaỹaxañitapega, ma' no'm 'ñiitari' dajo, ca 'eco' chi nayiñiteguelta'. 
JAS.1.23	Ma' cá'maq chi na'xaỹaxantapega da na'qaatec, qam se ỹo'uet da'maxare, ca 'nejem ca qom quiyim ra'ilec aca na'ỹoxolate, ca ỹa'ajan da 'neetari' ñi lashic. 
JAS.1.24	Ca iuana da lashicyaxac. Ime, ca' eec, qam chita'gue, ca' coua'e dá'maq 'neetari'. 
JAS.1.25	Qam cá'maq se coua'e da na'xaỹaxanaxac, ta'ta'a quiyim ỹaatqajam ra'ijlec dá'maq 'maxaraic naqataxac, dá'maq ỹo'uet quiyim qaica ca qarquepaxat, chaqai quejlec da'maxare, ỹo'ueetetac dá'maq 'naac dajo naqataxac, ca' cajo qom qoỹaanem quiñi qota'a da no'uen llicyaxac quecá'maq ỹo'uet.
JAS.1.26	No'm 'ue ca 'neetapigui lauel icoñiguit da na'qaatec, qam se ỹa'den nollaañi ñi lo'legaxanaxat, ca'maxare chi nayinteguelta', ca dá'maq 'neeta quiyim icoñiguit da na'qaatec qaica ca 'negue. 
JAS.1.27	Ma' dá'maq 'ueenataxac ỹaatqajam co'teeta chaqai qaica ca hueetaugui nasauaxaset ra'ijlec ñi qota'olec, 'neetasa': ca qom ỹotauan ca na'peloq chaqai aca pa'ỹe hueetaugui ca ne'guenaxac, chaqai ỹaatqajam noyinguit ná'ogue na se no'uen huelec na 'laua.
JAS.2.1	Qamiri ỹaqaỹa', ma' mashic viilec so chalego lecaic qara'gaxala' Jesucristo, ca' se ỹa'maxañi quiyim nca'aitagui na qomyipi. 
JAS.2.2	Ma' sqoue quiyim inoxondo caua dos qomi' caca ro'ueenaxanaxaguii, ca' ca 'óna neetaguilo naua napoquena aca nichicshaqate oro, chaqai caua loho ỹaatqajam lo'yaxanqa, ca' ca liỹa ỹansañi caua noho iterete'. 
JAS.2.3	Ca no'm paguec quelolliguit cá'maq ỹansañi caua lo'yaxanqa noho, ca' 'ñiỹapega: “Nqa'xañisanquio' ma'le ana lo'yaxana qa'xanaxaqui”, qam queca 'xoraic, ca 'ñiỹapega: “Qami' viise'e najo nachaachisañi, loqo'm nqa'xañisañi quena 'laua”, 
JAS.2.4	ca no'm 'ñiita dajo, ca chaqa'ma' nca'aitagui na qomyipi. Ca' dajo rca'axanaxaguii chicqaugui dá'maq se ỹa'maxañi ra'deenataxanaxaguii.
JAS.2.5	Qamiri ñauochaxaua' ỹaqaỹa', ñaq na'xaỹaxañiỹa da ỹa'qaatec: Ñi qota'a lca'acsec na 'xoraic qomyipi quená'maq hueetalec na 'laua, ma' ỹahotaque quiyim 'ec nesallaxanec queda lpi'ỹaxac chaqai quiyim ỹalecau'a icoñiguit cá'maq ñaqa naataho lo'ueenataxanaxac ỹachaxantapeguem ná'maq nqo'ta ñi'maxare. 
JAS.2.6	Qam qamiri viitaque na layiloxo na 'xoraiquipi. ¿Peeta'a mesqaino' na nesallaxanqaipi ná'maq ỹa'ue da re'xoriguii? ¿Mesqaino' ná'maq ỹahoglentau'alo qamiri na nashillipi? 
JAS.2.7	¿Mesqaino' na'maxare ná'maq ishiuentac da lo'yaxanec leenaxat so Cristo dá'maq ỹaanema qamiri ñi qota'olec?
JAS.2.8	No'm ipaquichigui nqai'ñii dá'maq ỹaatqajam naqataxac ma' chaqaida dá'maq 'naac yi naneretañi na'qaatec: “Rauochitegue ca riỹa'e', 'ñiisa'gue quiyim qami' nauochiralta'”, ca' 'viichisac dá'maq ỹaatqajam ỹa'maqachiguiñi. 
JAS.2.9	Qam no'm nca'aitagui na qom, ca' 'ue ca rasauaxashichii, soviỹalec da quiyim se na'xaỹaxañiỹa na laqataxaquipi ñi qota'a. 
JAS.2.10	Ma' no'm ca qom na'xaỹaxane'ta dá'ogue da naqataxaquipi, qam 'oonoqui' ca napacalec, ca' ỹo'maqajnac dá'ogue da naqataxaquipi. 
JAS.2.11	Ma' chaqaiñi ñí'maq qota'a ñí'maq 'naac: “Se lapa'ira'ñi' aca se roua'e'”, qai'neeta 'naac: “Sqa lauataxañi'.” Ma' no'm 'ue ca se lapa'ñi' aca se loua, qam ralauataxan, ca chaqa'ma' se na'xaỹaxana na naqataxaquipi. 
JAS.2.12	Ca' qamiri, quiyim taxahi chaqai na'maxachita, 'ñiitari' ca quiyim qaimite' qamiri ma'le quena naqataxaquipi, ná'maq ỹo'uet quiyim qaica cá'maq quepaxate' qomi'. 
JAS.2.13	Ma' cá'maq se i'xoren ca liỹa, ca' chaqaida qohine'tegue. Ma' qaimit, ca' se qai'xoren. Qam cá'maq 'ue ca le'xorenataxanaxa, ca' qaica ca qohinegue, ma' ỹovita ca na'xa'a quiyim qaimit.
JAS.2.14	Qamiri ỹaqaỹa', ¿negue' queto' ca 'negue queca qom quiyim 'naac 'ue ca lpi'ỹaxac no'm qaica ca lo'ueenataxanaxac ỹa'maqachiguiñi? ¿Peeta'a ishito' nca'laxatec dajo lpi'ỹaxac? 
JAS.2.15	Ma' no'm 'ue ca qarqaỹa ỹale loqo'm 'aalo ỹouentaque ca looỹac loqo'm ca lepetaxanaxat quiyi na'xa'a, 
JAS.2.16	ca quiyim 'ue ca 'óna caqamiri ishit 'naapega: “Mo'e', qui', qaicanqaida ma'le queda qayicyaxaqui', sqo viñire'e ma'le ca qatooỹaqui' chaqai ca qanoqe'”, qam no'm sqai ỹaanem cá'maq ỹouentaque, ca ¿negue' ca 'negue dajo? 
JAS.2.17	Ca' chaqaida 'neeta ca lpi'ỹaxac ca qom. No'm qaica ca ỹa'maqachiguiñi lo'ueenataxanaxac, ca da lpi'ỹaxac 'ec ileu.
JAS.2.18	Qam no'm 'ue ca 'naac: “Qami' 'ue da rpi'ỹaxaqui', qam ỹim 'ue da ỹo'ueenataxanaxac ỹa'maqachiguiñi.” Qam ỹim shinac: “Ñigo' chaxañitem aỹim ca rpi'ỹaxaqui', quiyim qaica ca ỹa'maqachiguiñi ro'ueenataxanaxaqui'. Ime, ca' ỹim sachaxanem qami' dá'maq ỹa'maqachiguiñi ỹo'ueenataxanaxac chicqochigui da ipi'ỹaxac.” 
JAS.2.19	Qami' ỹaatqajam 'ue da rpi'ỹaxaqui' quiyim virelec 'oonoqui' ñi qota'a. Ca' dajo ỹa'maqachiguiñi. Qam dajo qai'neeta huelec na lelaatqaipi so na'ỹaapec, qam i'loxol quena lqolonaxa. 
JAS.2.20	Qam qami' sqa 'maxariñi', ca' ỹaatqajam qaica ca 'yiiñi', ma' no'm ca npi'ỹaxac sqaica ca ỹa'maqachiguiñi lo'ueenataxanaxac, ca' cajo npi'ỹaxac 'ec leuaxaic. 
JAS.2.21	Ma' ñi qota'a 'naapega quiyim ỹaatqajam lo'yaxanec ỹale so 'auaxaic qareta'a Abraham quedá'maq ỹo'uet na' inaxalec ada ncopatoxonaxalate so llaalec Isaac ỹauaaque lachitaxanataxanaxat. 
JAS.2.22	'Ajñi' da 'neeta so Abraham dá'maq re'oq nqai'en quiyim 'ue da lpi'ỹaxac quedá'maq ỹo'uet, ca' dajo lpi'ỹaxac ỹovira'a quiyim ỹaatqajam naloochiguiñi quedá'maq ỹo'uet ỹa'maqachiguiñi. 
JAS.2.23	Ca vichiguiño' ipaquichiguilo naua nerecse' na'qaatqa, ma' 'nerac: “So Abraham 'uo' da lpi'ỹaxac quiñi qota'a, ca quedajo lpi'ỹaxac, ca' ñi qota'a ỹa'maxarenta, ca' 'naac quiyim lo'yaxanec ỹale.” Ca' so Abraham qaỹamata'gue quiyim nauochaxaua ñi qota'a.
JAS.2.24	Ca' ñaqa 'ajñii qamiri, ma' ñi qota'a ỹa'maxarenta qai'neeta ca qom quecá'maq ỹa'maqachiguiñi lo'ueenataxanaxac, mesqaidaata da lpi'ỹaxac. 
JAS.2.25	Ca' dá, 'neeto' na'le aso nanatqa lo'o', leenaxat Rahab; ñi qota'a ỹa'maxarenta, ca' 'naapega quiyim lo'yaxana 'aalo quedá'maq ỹo'uet. Ma' so'maxare la'qarañi nqai'ne' quiyi la'a' saua qaỹauaapigui na'ajnaxanqajanqa, chaqai ỹotauane' quiyim ỹoqa'a ca nayic queetere'uegue nqai'ne'. 
JAS.2.26	Ca' chaqai 'nejem na qaroshicmaxa quena' qaica na lacat, ca ileu, ca da npi'ỹaxac qai'neeta 'ec ileu quena' qaica ca re'oq ỹa'maqachiguiñi lo'ueenataxanaxac.
JAS.3.1	Qamiri ỹaqaỹarolqa, 'neeto' 'xoic ca napaxaguinataxanaq caqamiri, ma' mashic 'yiiñii quiyim qomi' mashic sapaxaguinataxanqatac paguec lecaic ca qanouaxanaxaset ma'le, mesqai shinqata na qariỹaripi. 
JAS.3.2	Ma' qomá'ogue 'xoic na qaro'maxaquipi. Qam no'm 'ue ca se ỹo'maac quiyim 'ue ca ỹa'xat, ca' ỹaatqajam 'maxaraic ỹale, ma' ỹaatqajam ỹa'den quiyim nollaañi dá'ogue da no'ueenataxac. 
JAS.3.3	'Nejme' qomi' quena' sanaxagui na lap caua la'gaqa ca shipgaq, qaiyi na'xaỹaxanalo qomi' quiyim sashaxanqatac ná'ogue na loshicmaxa. 
JAS.3.4	Sa'ajnaq qai'neeta ana qom lahi' huaxaỹaqse. Ma' ỹaatqajam late'ogue' chaqai ỹaatqajam quesaxan ná'maq nonot ỹamaqata, qam só'maq lo'o ishit quiyim canchaqai 'neeta'gue ỹashaxantac, qam ỹaatqajam cocho'qui' so ỹashiltalcoqui'. 
JAS.3.5	Ca' chaqaida 'neeta ñi qaro'legaxanaxat. Ñi'maxare 'ec qaica ca lemaqachic quenaua liỹa' qarouenqa, qam napacqajnaxai quiyim retaqa. ¡Ca 'oochi lodegaxat ishit ỹavic, 'eno'm cocho'qui' ca norec, qam cá'ogue ỹavigaxat! 
JAS.3.6	Ca' ñi qaro'legaxanaxat 'neetari' meca norec. Ñi'maxare imaalec ná'ogue na se no'uen neetaugui na qaroshicmaxa, ca' na'axat ná'ogue na qaroshicmaxa. Qam dajo lauaq ỹachigoxotetapegueu'a ca norec sqaica lqodoc, ca' ỹavigaxatetac da qanachaalataxac. 
JAS.3.7	Ca qom ishit ỹo'xoiqachit ná'ogue na lashic na iseripi, chaqai na ỹo, chaqai na nqai'ec, chaqai na iseripi huaxaỹaqsec, chaqai mashic ỹo'xoiqachit, 
JAS.3.8	qam qaica ca ishit ỹo'xoiqachit ñi qaro'legaxanaxat. Ñi'maxare ỹaatqajam se no'uen, chaqai se nañaañiguit quiyim qoỹoiquentac, chaqai no'qajlec quená'maq ralauataxan. 
JAS.3.9	Ma' qaiñiita ñi qaro'legaxanaxat ta'chiguit quiyim semaqachinaq ñi qota'olec, chaqai quiyim seshiuenaq ca qom, cá'maq nadenaxatalta' ñi'maxare na' ỹo'uet. 
JAS.3.10	Quiñí'maq 'oonoqui' qodap quiyim chicqotapougui da qaremaqajnataxanaxac chaqai da qarishiuenaxanaxac. Qamiri ỹaqaỹarolqa, se ỹa'maxañi quiyim 'neetari' dajo. 
JAS.3.11	Aca 'oono'lli' ni'llivioxoqui quiyim ne'paxantashiguim ca huaxaỹaq, ca ¿ishito' quiyim lo'daxaraic ca huaxaỹaq, chaqai chim? 
JAS.3.12	Qamiri ỹaqaỹarolqa, aca hígo lashi, ¿peeta'a ishito' quiyim ma' 'ue aca la, ca' ñaxatec aca leenaxat aceituna? Chaqai aca nanecse uva quiyim ñaxatec aca la, qam ¿hígo? Ca qaican ỹapaguec caca 'oono'lli' ni'llivioxoqui se ishit chicqangui ca huaxaỹaq nochaua chaqai lo'daxaraic.
JAS.3.13	No'm 'ue ca 'óna caqamiri ỹajnaxaraic chaqai ỹaatqajam 'xoic ỹa'den, ca no'uen quiyim ỹachaxan da ỹa'maqachiguiñi no'ueenataxac chaqai da neneequesenaxac dá'maq chicqaugui da la'deenec. 
JAS.3.14	Qam no'm 'ue caqamiri ca hueetagui añi le'taxanata ca lauelgaxanaxac chaqai quiyim 'ue ca naquitetaque, ca sqa taiguit quiyim nemaqajan queda la'deenaxanaxa, ma' no'm 'neetari' dajo, ca chi rayinaxantac chaqai se icoñiguit dá'maq lliqueta. 
JAS.3.15	Ma' dajo mesqaida dá'maq na'deenaxanaxa chicqo'ot ñi qota'a, ta'ta'a quiyim na'deenaxanaxa huelec na 'laua, chaqai chi la'deenataxanaxac ca qom, chaqai chaqaiso so na'ỹaapec chicqo'ot. 
JAS.3.16	Ma' cá'maq hueeta'ñi ca npa'guenaxanaxa chaqai cá'maq 'ue ca naquitetaque, ca' chaqaica hua'ñi ná'ogue na se no'uen, chaqai qaica ca na'maxa. 
JAS.3.17	Qam quecá'maq hueeto'ot dá'maq na'deenaxanaxa chicqo'ot ñi qota'a, ỹaatqajam 'maxaraic da no'ueenataxac, chaqai hualaqhuaic, 'naxanaxaraic, chaqai 'xaỹaxanqachaqaic, 'xorenataxanaxai, chaqai ỹo'uet na ỹa'maqachiguiñi. Se nañoqotaxai chaqai qamaxaraic. 
JAS.3.18	Chaqai ná'maq nquipiteta'pegue' da na'maxa, chaqaina ná'maq ỹantegueñi da na'maxa, qaiyi no'uen da nachaalataxac na qomyipi.
JAS.4.1	¿Negue' ca chicqa'gue da neloquiaxac chaqai da pa'guenaxac caqamiri? Chicqaugui da se no'uen nqo'itaxanqachic quiyim se neme reloquitac hueetauguilo qamiri. 
JAS.4.2	Qamiri 'ue cá'maq viitaque, qam ma' sqai shichii 'ue caqamiri, ca' lauataxañii. Quecanchaqaica 'ue da rpa'guenaxanaxahi, qam ma' sqai coñiguit cá'maq viitaque, ca' pa'guenaxañii chaqai loguiitac. Qam se naqachiñii cá'maq viitaque, ma' sqa shiilahi ñi qota'a. 
JAS.4.3	Chaqai no'm shiilaxañiỹaque, sqai coñiguit, ma' se ỹa'maxañi da rashiilaxanaxaguii, ma' viitaque quiyim tau'a nqai'ñii dá'maq chi rqo'itaxanqachiguii. 
JAS.4.4	¡Qam qamiri sqa pacqajñiỹauec ñi qota'a! ¿Sqa 'yiiñio' da queca qom no'm que'uegue da lqo'itaxanqachic quená'maq huelec na 'laua, ca 'ec npa'guenaxaua ñi qota'a? Ma' canchaqaica qom no'm pile'oga da lqo'itaxanqachic quena huelec na 'laua, ca npa'guenaxaua ñi qota'a. 
JAS.4.5	'Uo' ca 'neeta, vichiguiño' yaua naneresañi na'qaatqa 'nerac: “So Espíritu Santo só'maq ñi qota'a ỹanauguilo qomi', so'maxare nqo'talo chaqai ỹauoteguelo qomi'.” 
JAS.4.6	Qam ñi qota'a quedá'maq chi lqouagaxa, ca' qarotauan. Ma' naua naneresañi na'qaatqa 'nerac: “Ñi qota'a reloxoiguit ca nemaqajnaxai, qam nqouaguegue ỹotauan ná'maq neneequesenaxai.” 
JAS.4.7	Ca' vichiguiño' ỹaatqajam nañaañiỹot ñi qota'a, ca ỹaatqajam na'ñaxachiiguit so na'ỹaapec, ca' so'maxare 'eetapeguema ma'le qamiri. 
JAS.4.8	Nqo'ñiỹot ñi qota'a, ca ñi'maxare nqo'ñiguita qamiri. Chaqai qamiri sauaqhuaiquipi nquiỹoiuec ná'maq mashic coñigui se no'uen. Chaqai qamiri ma' viitaque rqo'chiỹa ñi qota'a chaqai qai'neeta na huelec na 'laua, ca' co'taxachii' naua re'taxanatahi. 
JAS.4.9	Ỹaatqajam chigoita, chaqai nohiñii chaqai naualaxaiñii. Sqa ỹalliguiritac, ta'ta'a quiyim niñitesañi naua rachiri. Chaqai sqai huaguichiguiñi, ta'ta'a quiyim chigoita. 
JAS.4.10	Ne'xorishiñi'tot ñi qara'gaxala', ca ñi'maxare nanochishiguim quiyim choxoraiqa nqai'ne' qamiri.
JAS.4.11	Qamiri ỹaqaỹa', 'neeto' 'ue ca ỹa'xat ca se no'uen queeteguelec ca liỹa. Ma' ca se no'uen ca ỹa'xat queca lqaỹa, loqo'm ỹiquetapigui ca lasauaxaset, ca'maxare se no'uen da ỹa'xat quena naqataxaquipi chaqai napaqueteguelec. Chaqai no'm qami' michi'sac na naqataxaquipi, ca 'nejem qami' cá'maq imitac na nasauaxaset, qam se na'xaỹaxañita na naqataxaquipi. 
JAS.4.12	Ma' 'oonoqui' ñí'maq ỹaanec dá'maq naqataxaquipi, ca' chaqaiñi ñí'maq imitac ná'maq nasauaxaset, chaqai chaqaiñi ñí'maq ca'laqataxan chaqai ralauataxan. Qam qami' ¿negue' queto' qami' quiyim michi'sac queca lasauaxaset ca riỹa'e'?
JAS.4.13	Ca' nagui na'xaỹaxañiỹa da shinac, ma' qamiri quen ná'maq 'ñiỹac: “Nagui loqo'm nete'e saxaquerajo qolaqpegue' yi na'a' loqo'm yi liỹa. Ca ma' sovitaxa, ca senqa'ño'yi 'óna ñaaxa, sahoqe ca qaremeenec, qaiyi 'ue aca qarauegue.” 
JAS.4.14	Qam sqai huapigui qavillii quiyim sqa 'yiiñii negue' ca 'neeta ca liỹa na'xa'a. Ma' ¿nega'ỹo' ca 'nejem da nachaalataxac ca qom? Da'maxare 'nejem ca neue', ma' ncopaata re'oq, ca lotqai neuagaxatac. 
JAS.4.15	Dá'maq 'ñiỹaiquet 'ñii'teguesa': “No'm chaqaida ỹa'maxarenta ñi qara'gaxala', no'm ñaq qarca'leetauec, ca so'ueetqo' dajo loqo'm da liỹa.” 
JAS.4.16	Qam qamiri ỹaatqajam nemaqajnaxaqa naua ra'qaataxahi. Qam dá'ogue dajo maqajnaxac ỹaatqajam se no'uen. 
JAS.4.17	Ma' ca qom ỹa'den ỹo'uet ca ỹa'maqachiguiñi, qam se ỹo'uet, ca' 'ue ca lasauaxaset.
JAS.5.1	¡Qamiri nesallaxanqaipi, ñaq na'xaỹaxañiỹa da ỹa'qaatec! Nohiñii chaqai naualaxaiñii quedá'maq naata'alo qamiri chalego lecaic re'xoriguii. 
JAS.5.2	Da resallaxahi mashic rocala, chaqai naua qatoohi lo'yaxanqa mashic qaichigue' cana lase. 
JAS.5.3	Ana qadamii oro chaqai plata mashic iterañi, ca' chaqaida dá'maq leteraxa ichoxot ma'le da rasauaxashichii, chaqaina ná'maq na'laxatañi ma'le na roshicmaxahi, 'neetari' ca norec. Ma' lapooñitañi na resallaxahi quenaua pa'aaterec na'xata' seuqatauguilo. 
JAS.5.4	Añí'maq rishiuetenaxanqachii se ipaguigui nqai'ñii quena qomyipi quená'maq ro'ueenataxantac naqatetac na la na qadañicshiguii, chaqañi añí'maq ro'laxanta'pegue' caqamiri. Ca' ñi qota'a ma' la'gaxala' ná'ogue na piguim laseripi, ca ñi'maxare 'qaatapega da laualaxac na 'ueenataxanaxairipi. 
JAS.5.5	Nagui quiyim ñaq co'viitalecna, ca' ỹaatqajam nañaañiguit ná'maq 'xoic lemaqachic chaqai na nqo'itaxanqachic. Nochaxarachichitac, 'ñiitari' aca nalauata huaca, qam nagui mashic ỹovita yi na'xa'a nalauataxaqui. 
JAS.5.6	Na' qamiri pataxailec quiyim 'viichii ca lasauaxaset ca qom qaica ca lasauaxaset, chaqai lauachii, qam chi nemanachi'chiguita qamiri na'maxare.
JAS.5.7	Vichiguiño' qamiri ỹaqaỹa', ỹaatqajam coñiỹa da neualaxauenaxaguii quiyim nauaañitaque ca loviraxac so qara'gaxala' Jesús. Ma' ca no'ueenaxasec quiyim ỹahotaque ỹacoñiguit ca loyac ca laỹaxac ca lanecsec, ca ỹaatqajam 'ue da leualaxavic, nauaanta'alo caua loviraxaqui' naua ỹaaqate'. 
JAS.5.8	Ca' coñiỹa da reualaxaviguii qamiri qai'neeta, se reualliñi, ma' da loviraxac quiyim rapil so qara'gaxala' tot qoỹoqaque. 
JAS.5.9	Caqamiri ỹaqaỹarolqa, 'neeto' 'ue ca queeteguelec ca liỹa caqamiri, qaiyi qaica ca qaỹa'ue ca lasauaxaset. Ma' ñi qota'a ñí'maq imit ma'le na nasauaxaseteripi, tot qaỹaloq novi'. 
JAS.5.10	Qamiri ỹaqaỹa', coñiỹa quiyim denaxachiichigui da le'xoric chaqai da leualaxavic so la'qaataxanqajanqaipi ñi qota'a na' qailarelec quiñi'maxare quiyim ỹa'xat da na'qaatec. 
JAS.5.11	Ma' qomi' sa'deenqata quiyim ỹaatqajam chalego la'maxa queca qom, ma' ca'laxatauec ca ne'guenaxac. Qamiri mashic 'xahitapega da 'neeto' da leualaxavic so Job, chaqai mashic 'yiiñii dá'maq 'ne'teco' ñi qara'gaxala' queso'maxare co'na' ca'laxatauec da ne'guenaxac, ma' ñi'maxare ỹaatqajam huagaxaraic chaqai 'xorenataxanaxai.
JAS.5.12	Qam quená'ogue najo, qamiri ỹaqaỹa', 'neeto' quiyim 'ue ca ỹaanec da la'qaatec quiyim chicqo'ot na piguim ca nouaxanaxaset, loqo'm quena 'laua, loqo'm quecanchaqaica liỹa, quiyim 'ue ca ỹa'xat. Ta'ta'a quiyim saachii ca 'oonoqui' ca rasaataxaguii. No'm 'ñiỹac “Ajá'a”, ca' chaqaida nqai'ñii. Chaqai no'm 'ñiỹac “'E'”, ca' chaqaida nqai'ñii, qaiyi se ỹo'uet ca rasauaxashichii ñi qota'a.
JAS.5.13	No'm 'ue ca 'óna caqamiri no'm 'ue ca nauateta'piguit, ca' nqouagaxain. Chaqai no'm ỹa'maqachiguiñi, ca ro'ueenaxantac, imaqachintac ñi qota'a. 
JAS.5.14	Chaqai no'm 'ue ca ralola, ca' qaroỹaxana na la'gaxalateripi ná'maq mashic icoñiguit da na'qaatec quiyim nqouagaxainlec chaqai qaỹa'men quena aceite, qaỹouen da leenaxat so qara'gaxala' Jesús. 
JAS.5.15	Ca no'm ỹaatqajam 'ue da lpi'ỹaxac ma' nqouagaxain, ca' da nqouagaxainaxac ỹomatec ca ralolaxaic, ca' ñi qara'gaxala' nachaalataxanñi. Chaqai no'm 'ue ca lasauaxaset ca'maxare, ca' qaỹapalaxat. 
JAS.5.16	Ca' vichiguiño' queca 'óna caqamiri ra'qaataxanem ca liỹa queca lasauaxaset, chaqai quiñi 'óna nqouagaxaintalec ca liỹa, qaiyi qaỹomaterec qamiri. Da nqouagaxainaxac ca huagaxaraic ỹale ỹaatqajam 'xoic lquesaxanaxa. 
JAS.5.17	So la'qaataxanqajnec ñi qota'a, leenaxat Elías, so'maxare qom 'neete'm qomi'. Qam na' nqouagaxain, ỹashiila ñi qota'a quiyim le'en ca ỹaxat, ca' qaica ca ỹaxat queuguilo saua tres ñaxari chaqai seis shiriguiri. 
JAS.5.18	Ca' ime, ca lotqai liỹa nqouagaxain, ca lotqai liỹa 'ue ca ỹaxat, ca ná'maq ñaxajlec na 'laua, ca lotqai 'ue ana la.
JAS.5.19	Qamiri ỹaqaỹarolqa, no'm 'ue ca 'óna caqamiri ỹo'maauec quedá'maq lliqueta leloxoỹaxac, qam ca liỹa rapilo nqai'en, 
JAS.5.20	ca ỹaatqajam 'yiiñita quiyim quecanchaqaica rapilo nqai'en ca sauaqhuaic queca se no'uen llicyaxac, ca'maxare nca'laxatec queda lelauaxa ca sauaqhuaic, chaqai ỹo'uet quiyim 'xoic ca qaỹapalaxat nasauaxaseteripi.
1PE.1.1	Aỹim Pedro, aỹim lelaatec so Jesucristo, shiriñi anajo ilaata, selata ná'ogue ná'maq neuagaxatetac, ná'maq sqai neetalgoto nauá'maq lalamaxarete' la'aate', ta'ta'a quiyim neetalgoto yaua 'lauari Ponto, Galacia, Capadocia, Asia, chaqai yi Bitinia, 
1PE.1.2	quená'maq ñi qota'olec lca'acse', nachiñi'chiguit nqai'en dá'maq shi'co' ỹahotaque na' saqa'leca na 'laua. Chicqochigui nqai'en so ne'Espíritu quiyim ỹoỹoote'ogalo qamiri, qaiyi na'xaỹaxañiỹa, chaqai qaiyi co'taxate' qamiri, ỹahota'ahi saua leuo' so Jesucristo. Ca' coñiguit dá'maq chalego lecaic nqouagaxahi chaqai da ra'maxahi.
1PE.1.3	Semaqachinqatac ñi qota'a, ñí'maq leta'a so qara'gaxala' Jesucristo, quedá'maq chalego lecaic le'xorenataxanaxa quiyim liỹa ne'qa'iñi nqai'ne' qomi' chicqochigui na' liỹa nca'laxatec so Jesucristo quiyi leuaxaiquipi. Dajo ỹo'uet da qanaquitaxac queda qanachaalataxac, 
1PE.1.4	chaqai ỹo'uet quiyim coñiguit ma'le cá'maq ralamaxarichii ỹa'maxatetañi ñi qota'a queda piguim, cá'maq se ishit quiyim qaỹopoxoỹaxachigui chaqai sqaca aca lete chaqai se ỹaso 'nejem ana lenoỹaxai. 
1PE.1.5	Ma' qamiri 'ue da rpi'ỹaxaguii quiñi qota'a, ca ñi'maxare quepaqataxanlgoto qamiri queda lquesaxanaxa, qaiyi viriỹau'a da rca'laxahi ỹahotaque ỹachaxanema qamiri quecaua pa'aaterec na'xata'.
1PE.1.6	Ca' chaqaida dá'maq dajo dá'maq 'em quiyim 'xoic da netoonaxaguii, qam quedajo ma'le, ca' sqoue 'vii caua na'xata' 'xoic ca ne'guenaxaguii. 
1PE.1.7	Ma' da rpi'ỹaxaguii 'neetari' ca 'oro, ca' ỹouen quiyim qai'guen, qaỹahote'e ca norec, qaiyi re'oq cá'maq ỹaatqajam loyac. Da npi'ỹaxac quiyim ca'laxatauec ca ne'guenaxac, ca' paguec loyac queca 'oro, ma' ca'maxare tai'a quiyim imeuo. Ca' vichiguiño' da rpi'ỹaxaguii qamiri quiyim qai'guen, ca re'oq quiyim qaỹa'maxarenta chaqai qaimaqachin da loyac ma' ỹovita quiyim liỹa re'oq so Jesucristo.
1PE.1.8	Ma' qamiri 'xoriñii so Jesucristo, 'eno'm sqai huañiỹa; chaqai quiyim viilec so'maxare nagui quiyim sqai huañiỹa, ca' ỹaatqajam chalego da netoonaxaguii chaqai da lemaqachic, ca da'maxare se ishit qaichoxochichigui, 
1PE.1.9	quiyim nachiỹa qamiri da lca'laxa da nachaalataxaguii. Ma' chaqaida dá'maq ỹovita da rpi'ỹaxaguii.
1PE.1.10	Só'maq 'auaxaqa ñaxari nallaaqo' so letaxaỹaxaquiripi ñi qota'a ỹaatqajam 'uo' quen da leuogoxo quiyim ỹa'den chaqai renataxan quecá'maq 'neeta dajo nca'laxa, chaqai ỹa'xatetac da lqouagaxa ñi qota'a ỹaanema qamiri ma'le. 
1PE.1.11	So ne'Espíritu so Cristo shi'gue ỹa'xatem so letaxaỹaxaquiripi ñi qota'a dá'maq 'neeta ma'le da le'xoric so Cristo chaqai quiyim qaimaqachin ma' ime'uegue dajo. Chaqai saua'maxare ỹahosaco' quen quiyim ỹa'deene' nega'ỹo' cá'maq qom chaqai nega'ỹo' cá'maq na'xa'a huaugui só'maq ỹa'xateta'guit so Espíritu Santo neetaguilo saua'maxare. 
1PE.1.12	Qam ñi qota'a ỹa'deenaxanaxanque quiyim dá'maq ỹo'ueetesac saua'maxare se lalamaxarete', ta'ta'a quiyim taỹauguilo qomi'. Ma' dajo dá'maq qaỹa'xatema nagui qamiri quesauá'maq ỹa'xate' da na'qaatec chicqaugui da nca'laxa, chicqochigui da lquesaxanaxa so Espíritu Santo só'maq qanela' queda piguim. Ca' nauajo nauá'maq só'maq nelaatqaipi piguim laseripi qai'neeta ỹahotaque iuanchigui.
1PE.1.13	Ca vichiguiño' ỹaatqajam 'maxachichiguiñi ca ra'deenataxanaxaguii quiyim 'ue ca 'viichii, chaqai ỹaatqajam 'ajñita. Ỹaatqajam machiỹalec da naquitaxaguii da lqouagaxa ñi qota'a quecá'maq ỹaanema qamiri ma'le ma' liỹa re'oq so Jesucristo. 
1PE.1.14	Ma' mashic qamiri ñaalqa 'xaỹaxanaxaraqa, 'xañiñi ná'maq 'viichitac quen quesom na' saqa' huañiỹa ñi qota'a. 
1PE.1.15	Ta'ta'a quiyim quiitalec dá'maq 'ñiitari' quiyim co'teeta da nachaalataxaguii, ma' ñí'maq qota'a ñí'maq roỹaxanalo qamiri ỹaatqajam co'teeta. 
1PE.1.16	Ma' naua naneresañi la'qaatqa ñi qota'a 'neracsa': “Ỹaatqajam co'teeta nqai'ñii da nachaalataxaguii, ma' ỹim ỹaatqajam sco'teeta.”
1PE.1.17	No'm qamiri 'ñiỹac qataa'i ñi qota'olec ñí'maq se nca'aatagui na qom quiyim nimit queca lasauaxaset, ca ỹaatqajam ro'chiỹa ñi'maxare quiyim ñaqai ñiitalec ana 'laua. 
1PE.1.18	Ma' ñi qota'a naqata'alo qamiri quedá'maq qaica ca 'negue chaalataxac no'ueenauguilo qamiri queso 'auaxaic qataa'illipi. Chaqai qamiri ỹaatqajam 'yiiñita dá'maq lesega'a dá'maq rca'laxahi se laseuete nqohin cá'maq tai'a quiyim imeuo, 'nejem aca 'oro loqo'm aca plata, 
1PE.1.19	ta'ta'a quiyim qarishiuetenaxanalo saua leuo' so Cristo só'maq co'na' qoỹaano quiyim qaỹalauat 'neetari' ca qagreta llaalec sqaica ca la'aqset chaqai qaca aca lete. 
1PE.1.20	So Cristo chaqai'eno' qaỹa'maxatetañi quiyim qoỹaano na' saqa'leca na 'laua, qam chaqainaquita nagui re'oq nqohin quenaua pa'aaterec na'xata', ma' qaỹahotaque quiyim ra'maxaiñi qamiri. 
1PE.1.21	Ma' chicqochigui so Cristo quiyim qamiri viilec ñi qota'a ñí'maq liỹa nca'laxatec na'le so'maxare queda lelauaxa, ca' ỹaanem quiyim qaimaqachin. Vichiguiño' qamiri 'ue da rpi'ỹaxaguii chaqai da naquitaxaguii quiñi qota'a.
1PE.1.22	Ca' nagui qamiri, ma' mashic na'xaỹaxañiỹa dá'maq na'qaatec lliqueta chicqochigui so Espíritu Santo, ca' nachinñi nqai'ñii da nachaalataxaguii quiyim ỹaatqajam 'xoriñii ca rqaỹahi. Ca' chaqaida quet 'ñiita'gue quiyim ne'xoriñiỹata', lliichigui añi re'taxanatahi chaqai quedá'ogue da rquesaxanaxahi. 
1PE.1.23	Ma' qamiri mashic dalaxaic ne'xaiñi, qam da ne'xaỹoqsoxoguii sqai chicqochiguilo caua re'qoochiguilo qata'allii, ma' ileue' caua'maxare. Ta'ta'a quiyim da ne'xaỹoqsoxoguii chicqochigui da la'qaatec ñi qota'a dá'maq nca'leesauec chaqai se imero. 
1PE.1.24	Ma' daua naneresañi na'qaatqa 'neracsa':
1PE.1.24	Ná'ogue na ỹoreta'oguit qomyipi 'nejem ana peue,
1PE.1.24	chaqai da lemaqachic 'nejem aca peue lenoỹaxai.
1PE.1.24	Aca peue ỹaso, chaqai najñi aca lenoỹaxai,
1PE.1.25	qam daua la'qaatqa ñi qara'gaxala'
1PE.1.25	chaqaidaata 'neesari', se imero.
1PE.1.25	Ca' nauajo na'qaatqa chicqoraugui da nca'laxa chaqaida dá'maq qaỹa'xatema qamiri.
1PE.2.1	Ca' vichiguiño' 'maxaraic quiyim 'xañiñi ná'ogue na se no'uen, ná'ogue na na'maachic, chaqai sqai dos caua ra'deenataxanaxagohi, chaqai se pa'guiñitac ca riỹahi, chaqai sqai qamiri la'axaqa lo'o'. 
1PE.2.2	'Ñiitam ca noctoqui' chita'gue ne'qaañi, ỹaatqajam na'ñaxachii daañitaque caua no'i' se re'xoguilo qaica ca lalecte' quiyim iỹaxate' qamiri, ca' ma'le, ca 'ue ca rca'laxahi, 
1PE.2.3	no'm ỹaatqajam llic 'yiiñii quiyim huagaxaraic so qara'gaxala'.
1PE.2.4	Ca vichiguiño' nqo'ñiu'a so qara'gaxala' Jesús, 'ñiita'gue ca qa' nca'leetauec. Sojo qa' só'maq lañijnec na'le so qomyipi, qam ñi qota'a nca'au'a chaqai 'xoic lovic nqai'en. 
1PE.2.5	Ca' qamiri qai'neeta 'ñiitari' ca qa' nca'leetauec, ca 'xañiỹac ñi qota'a quiyim ỹouene' qamiri, ca ro'ueenataxanalo qamiri queca lo'ueenaxanaxaqui se re'xogui, chaqai quiyim letaxaỹaxanqajanqa qamiri na qomyipi quiyim taxaỹa'pegue', quiyim nañaañi'tot ñi qota'a. Ca' 'ỹaañitapego na rachitaxanataxanaxachii se re'xogui, chicqochigui so Jesucristo, acá'maq ishit icoñi'chiguit ñi qota'a. 
1PE.2.6	Vichiguiño' naua naneresañi la'qaatqa ñi qota'a qai'neeta 'nerac:
1PE.2.6	Ỹim sellaañigui na Sión ñi 'óna
1PE.2.6	ñí'maq 'ec qa' nollaañi ca 'imec;
1PE.2.6	ñijo qa' ica'acsec chaqai 'xoic da lovic.
1PE.2.6	Cá'maq huelec ñi'maxare, ca' se nayiloxontac.
1PE.2.7	Caqamiri ma' mashic viilec, ca' sojo qa' chalego da lovic, qam quená'maq sqai huelec, ca' ipaquichigui ma'le dá'maq naneretañi la'qaatec ñi qota'a:
1PE.2.7	So qa' ỹañijno' na'le so 'imec lo'ollipi,
1PE.2.7	ca ỹovira'a quiyim chaqaiso só'maq nollaañi ca 'imec.
1PE.2.8	Chaqai qai'neeta ipaquichigui dá'maq 'naac:
1PE.2.8	Ñi qa' nepoxolaxanaxala',
1PE.2.8	chaqai ỹo'uet quiyim 'ue ca huaañi.
1PE.2.8	Ma' saua'maxare repoxolaxane' co'na' se na'xaỹaxanta da na'qaatec. Qam dajo chi qohinegue quiñi qota'a quiyim 'neeta so qomyipi.
1PE.2.9	Qam qamiri ỹaatqajam qamiri ni'ic lca'acsec ñi qota'a, chaqai qamiri letaxaỹaxanqajanqa nqai'en na qomyipi quiyim taxaỹa'pegue' ñi'maxare ma' qota'a, chaqai co'teete' nqai'ne' qamiri chaqai qamiri lalamaxarete'. Ca dajo 'ne'tegue caqamiri, qaiyi 'xachii' nauá'maq chalego loyaague' lo'ueenataxanaxaco ñi qota'a, ñí'maq roỹaxana'alo qamiri na' viitaugui so napalaxa quiyim noxoñiu'a dá'maq chalego loyac lauaq ñi'maxare. 
1PE.2.10	Quesom sqai ỹalequetauguilo qamiri ñi qota'a, qam nagui, ca' ỹalequetauguilo qamiri ma' mashic qamiri lalamaxarete'. Quesom qaica ca i'xorenta'pe qamiri, qam nagui i'xorenta'pe qamiri ñi qota'olec.
1PE.2.11	Qamiri ỹaqaỹarolqa, ñi'xoresentouguilo qamiri, 'ec ỹoqa'a ca chigoxoỹa'gue nqaishin, quiyim sqai quii'uegue da se no'uen lamaanaxanqachic na roshicmaxahi, ma' na'maxare nco'uaata'pegue' da nachaalataxaguii. 
1PE.2.12	Ỹaatqajam 'maxaraic nqai'ñii da no'ueenataxaguii, na'maxachita quiyim lliguitaugui ná'maq saqa' iuanapega ñi qota'a. Qaiyi ná'maq se no'viiñi naua ỹa'xateta'pe nagui caqamiri, 'ec 'xoic nqai'en ca rasauaxashichii, ca' iuana ma'le dá'maq 'maxaraic 'viichitac, ca' imaqachin ma'le ñi qota'a ma' ỹovita ca na'xa'a quiyim ñi'maxare imit na nasauaxaset quená'ogue najo.
1PE.2.13	Ma' mashic viilec so qara'gaxala', ca se napaguiỹalec ná'ogue na ỹanashiguim na qomyipi quiyim lashillipi, paguec cá'maq lashi na nashillipi ma' paguec lecaic yi loma', 
1PE.2.14	loqo'm na nashillipi quená'maq lelaatqaipi ca'maxare, quiyim ỹa'ue ca nouaxanaxaset ná'maq se no'uen ca ỹo'ueetetac, chaqai imaqachin ná'maq ỹo'ueetetac ca ỹa'maqachiguiñi. 
1PE.2.15	Ma' ñi qota'a ỹahotaque quiyim qamiri 'viichii ca ỹa'maqachiguiñi, qaiyi qaica ca lligo ca la'qaatec ná'maq qaica ca ỹa'den chaqai na hualoxonyipi.
1PE.2.16	'Ñiitari' ca qom quiyim chi nanoiquentac, qam sqai 'ñiitari' ca nanoiquentac quiyim ỹo'uet ca se no'uen. Ta'ta'a quiyim 'ñiitari' caua ỹaatqajam la'aqa ñi qota'a. 
1PE.2.17	Qaica ca napaguiỹalec, 'maxachii'tegue ná'ogue na qomyipi. Chaqai 'xoriñii ná'maq mashic icoñiguit da na'qaatec. Ro'chiỹa ñi qota'a, chaqai se napaguiỹalec ca lashi na nashillipi.
1PE.2.18	Ca ná'maq nelaatqaipi ỹaatqajam na'xaỹaxane'ta na na'cororipi, mesqainaata ná'maq huagaxaraic chaqai quiyim ichiretac ca qom, qam qai'neeta cá'maq 'co' quiyim nocqaic. 
1PE.2.19	Ma' paguec la'maxa queca qom quiyim na'ñaxachiguit ca le'xoric quecá'maq qohinta'gue quiyim ỹa'deentapega ñi qota'a. 
1PE.2.20	Ma' no'm qamiri 'ue ca 'viichii se no'uen, ca' chaqaica ca ñiichigui quiyim qaỹo'uet ca nouaxanaxashichii, ca' sqaica quet cá'maq 'negue quiyim na'ñaxachiita'piguit. Qam no'm 'ue ca re'xoriguii quiyim 'viichitac cá'maq ỹa'maqachiguiñi, ca' na'ñaxachiguit, ca' dá maxasa' ỹaatqajam ỹa'maxarenta ñi qota'a. 
1PE.2.21	Ma' chaqaida dá'maq 'em roỹaxanalo qamiri ñi qota'a, ma' so Cristo 'ue da le'xoric sauaxate' qamiri quiyim ỹachaxan da leloxoỹaxac, qaiyi quiijlec da llicyaxac so'maxare. 
1PE.2.22	Ma' so'maxare qaica ca lasauaxaset, chaqai se ỹauanapega 'ue ca ỹayin. 
1PE.2.23	Co'na' qaishiuentac so'maxare, se rishiuenaxan; co'na' qaỹahotaque da le'xoric, qam so'maxare se ra'xalenataxan. Ta'ta'a quiyim nañaantacot ñi qota'a ñí'maq se ỹo'maac quiyim nimit ca nasauaxaset. 
1PE.2.24	Chaqaiso so Cristo i'xat sá'ogue so qarasauaxaset hueetaugui nqai'en so loshicmaxa, i'xatashiguim na' qaipateno queso npatenaxala', qaiyi le'en saxanaxañi da nasauaxaset, ca qolaxalec da 'maxaraic chaalataxac. So'maxare coñirqata, qaiyi remiiuec qamiri. 
1PE.2.25	Ma' qamiri quesom 'ñiitari' aca qagreta ỹo'meetajlec, qam nagui, ca' pilliỹot so Cristo só'maq ỹa'den netela'alo qamiri, 'neetari' ca neloxoỹaq cana qagreta, chaqai reloqota'a da nachaalataxaguii.
1PE.3.1	Qamiri 'aallipi qai'neeta, caná'maq mashic 'ue na loua, ỹaatqajam 'maxachii'teguelo naua rouari, qaiyi no'm 'ue ca sqai huelec da na'qaatec ishit quiyim huelec quedá'maq chi ra'maqataxanaxaguii, se ipaquetaque quiyim 'ue ca qaỹa'xat, 
1PE.3.2	quiyim iuana dá'maq ra'maqataxanaxaguii quiyim viilec ñi qota'a. 
1PE.3.3	Chaqai queca no'ueetaxat mesqai quená'maq pa'aatauec. Mesqai maqachaqaic nqai'en da netagaxac, loqo'm quiyim ỹanñi ca 'ueetaxat 'oro, loqo'm paguec loyac nqai'en aca neloxoqui. 
1PE.3.4	Ta'ta'a quiyim ỹanñi cá'maq chalego loyac 'ueetaxac quená'maq se re'xogui, viichigui nqai'en añi le'taxanata. Cá'maq no'uen 'ueenataxac 'ue da loyac chaqai da la'maxa, ma' chaqaida dá'maq ỹapacauec nqai'en ñi qota'a. 
1PE.3.5	Ma' chaqaida dá'maq 'ne'teco' quen da na'maqataxac so 'auaxaic 'aallipi quiyim mashic nañaanot quiyim queetalec ñi qota'a. So'maxare pi'ỹa'a ñi qota'a, chaqai ỹaatqajam huelec so louaripi. 
1PE.3.6	Ca' chaqaida 'neeto' na'le aso Sara, ma' ỹaatqajam na'xaỹaxane'ta so Abraham. Ca co'quena' roỹaxana, ca 'naaco' quen “ỹa'gaxala'”. Qamiri qai'neeta viriỹau'a ma'le quiyim 'ñiita aso'maxare, no'm 'viichii ca ỹa'maqachiguiñi chaqai qaica ca ro'chiỹaque.
1PE.3.7	Chaqai qamiri ỹalliripi quená'maq mashic 'ue ana loua, qai'neeta na'deenaxanqachin quiyim quelola ca louaỹaxac, chaqai se iualaxainari', ma' ỹa'den quiyim aca 'aalo sqailligueme' ra'ñi, qalaxam dá'ogue da nachaalataxaguii chicqochigui da lqouagaxa ñi qota'a quiyim ỹaanema qamiri. Ca' chaqaida dajo 'ñii'tegue, qaiyi qaica ca ỹa'paxat ca nqouagaxainaxaguii.
1PE.3.8	Ca' chaqaida 'ñiitari' quiyim ne'xoriñiỹata', chaqai quiñi 'óna nqouaguegue ca liỹa. Chaqai ỹaatqajam qamiri 'xorenataxanaxaiqa quecanchaqaica qom, 'ñiita'gue ca rqaỹahi. Niñiiquishiñitecta', qaica ca napacqajan. 
1PE.3.9	Cá'maq se no'uen sqai pilaxachilec ca se no'uen, chaqai no'm qarishiviñii, qam sqai shiuenaxañii. Ta'ta'a quiyim 'ỹaañim ca no'uen ra'qaachiguii ca qom, ma' ñi qota'a roỹaxanalo qamiri quiyim coñiguit ca qouagaxa. 
1PE.3.10	Ma' naua naneresañi na'qaatqa 'neracsa':
1PE.3.10	Cá'maq nqo'ta da nachaalataxac chaqai quiyim
1PE.3.10	queetauguilo da loyaague' naua na'xata',
1PE.3.10	ca' no'uen quiyim netela'a ñi lo'legaxanaxat,
1PE.3.10	ca' se ỹa'xat ca se no'uen,
1PE.3.10	chaqai sqai nahougui nqai'en ñi lap ca na'maachic.
1PE.3.11	Chaqai noỹootec quená'ogue na se no'uen.
1PE.3.11	Ta'ta'a quiyim ỹo'uet na ỹa'maqachiguiñi,
1PE.3.11	ca' idaanaque ca la'maxa, ca chaqaica queetalec.
1PE.3.12	Ma' ñi qara'gaxala' ỹaatqajam cochiỹa
1PE.3.12	ná'maq ỹo'ueetetac ca ỹa'maqachiguiñi,
1PE.3.12	chaqai na'xaỹaxane'ta da nqouagaxainaxac,
1PE.3.12	qam se iuojon ná'maq ỹo'ueetetac na se no'uen.
1PE.3.13	Ca ¿negue' quet cá'maq ishit ỹo'uet ca se ỹa'maxañi caqamiri, no'm 'viichitac ca ỹa'maqachiguiñi? 
1PE.3.14	Qam 'eno'm 'ue ca re'xoriguii, qam quiyim 'maxachii'tegue da nachaalataxaguii, ca' 'ue ca ra'maxahi. Qaica ca ro'chiỹaque, chaqai sqaica ca rqo'ỹoqochichii. 
1PE.3.15	Ta'ta'a quiyim maqachiñii so Cristo quiyim la'gaxala' añi re'taxanatahi. Chaqai quiyim na'maxachitañi quiyim 'ue ca renachii quecá'maq 'maxaraic llicyaxac dá'maq naquitaxaguii, qam niñiiquishiñita chaqai se napacqajñii. 
1PE.3.16	Na'maxachita quiyim qaica canchaqaica huapigui qavillii, qaiyi ná'maq se no'uen ná'maq ỹa'xatetac quiyim mashic coñiguit da na'qaatec queso Cristo, ca nayiloxonlgoto ma'le nauá'maq chi la'qaatqa. 
1PE.3.17	Ma' paguec la'maxa quiyim 'ue ca re'xoriguii, qam quiyim 'viichitac cá'maq ỹa'maqachiguiñi, no'm chaqaida dá'maq ỹahotaque ñi qota'a, qam mesqaida quet quiyim 'viichitaiquet ca se no'uen.
1PE.3.18	Ma' so Cristo queda le'xoric, ca' ileualgoto naua qarasauaxasete'; 'oonoqui', ca' chaqa'ma' imaauec nqai'en. So'maxare ỹaatqajam huagaxaraic, qam ileualgoto na'le qomi' quiyim qomi' hualoxona', qaiyi ỹauega'alo qomi' ñi qota'a. Ỹaatqajam qaỹalauat quesó'maq loshicmaxa, qam liỹa nca'leuec nqohin quesó'maq se re'xogui. 
1PE.3.19	Ca quesó'maq se re'xogui nachaalataxac qai'neeta eec quepegue', ca' ra'qaataxana queda nca'laxa só'maq nqui'illipi qaicoñiretari'. 
1PE.3.20	Sojo chaqaiso' só'maq qomyipi se na'xaỹaxano' quen nallaaqo' na' ñaqa 'ue so Noé, co'na' ñi qota'a chalego da lauaanaxanaxac, co'na' qano'xontecshiguim aso qom lahi' huaxaỹaqse, co'na' ỹovire'ta 'oocholqai' saua qomi' qanca'laxaterec queso huaxaỹaq. 
1PE.3.21	Ca' sojo huaxaỹaq chaqaido' da chilaxac nagui dá'maq ỹa'xateta'guit, ca' chaqaida dá'maq chicqochigui quiyim qarca'leuec nagui. Dajo chilaxac mesqai chicqaugui quiyim chi qaico'taxat na noshicmaxa; ta'ta'a quiyim qaỹashiila ñi qota'a quiyim co'taxat yi qara'deenataxanaxac loma'. Ca' qarca'laxatec chicqochigui nqai'en na' liỹa nca'laxatec so Jesucristo, 
1PE.3.22	na' taashiguim queda piguim, ca' nqa'xantañi queda loic ñi qota'a. Ca' ila' ná'ogue na lelaatqaipi ñi'maxare, chaqai na relaataxanaquipi, chaqai ná'maq nquesaxanaxaipi ỹoiquentac.
1PE.4.1	Ca' vichiguiño' quedá'maq 'neeto' na'le da le'xoric so Cristo quena loshicmaxa, ca' qamiri qai'neeta na'maxachitañi quiyim 'ue ca re'xoriguii. Ma' cá'maq ỹovirau'a ca le'xoric quena loshicmaxa, ca ỹalat na nasauaxaset, 
1PE.4.2	qaiyi naua'que naua na'xata' hueetapigui lauel dá'maq ỹahotaque ñi qota'a, ca' totqai queeta'pegue' da lamaanaxanqachic na loshicmaxa. 
1PE.4.3	Ca mashic nalootañi dá'maq shi'gue 'viichitac quesaua 'auaxaqa ñaxari dá'maq nqo'ta ỹo'uet ná'maq se iuanapega ñi qota'a. Ca' quesaua 'auaxaqa na'xata', ca' qamiri quiita'pegue' da namaanaxanqachic, quenanchaqaina quená'maq se no'uen, 'taxac, chaqai na nemaqachic 'xoic na naỹaac, sqa laỹa'gue da ne'taxaguii, chaqai nqouagaxaiñitacot na nqolac ná'maq se qaỹa'maxaren. 
1PE.4.4	Ca na'maxare la'loxon, ma' tot naviguiỹa'pegue' quená'maq ỹo'ueetetac se no'uen. Vichiguiño' 'ue na ỹa'xat se no'uen taalgoto nqai'ne' qamiri. 
1PE.4.5	Qam na'maxare quená'ogue ná'maq ỹo'ueetetac ỹa'xatem ma'le ñi qota'a ma' na'maxatetañi quiyim imit na lasauaxaset na qomyipi, quená'maq nca'leetauec chaqai quená'maq mashic ileu. 
1PE.4.6	Ma' ná'maq mashic ileu qai'neeta qaỹa'xatem da na'qaatec, qaiyi só'maq la'al ishit nca'leuec, 'nejem ñi qota'a nca'leetauec. 'Eno'm quiyim quenajo 'laua qaimit quet, qohinta'gue ná'ogue na liỹa qomyipi.
1PE.4.7	Ca tot qoỹoqaque ca lqodoc ná'ogue nanchaqaina. Ca vichiguiño' sqai qamiri que'guenataxanaxaiqa. Ta'ta'a quiyim ỹaatqajam coñiỹa da nqouagaxainaxaguii. 
1PE.4.8	Qam quená'ogue ỹaatqajam ne'xoriñiỹata' qamiri, ma' da ne'xorenataxanaxa 'xoic na nasauaxaset ỹapalaxat. 
1PE.4.9	Nquelolliỹata' quenaua ra'aachiri, qaica ca se no'uen ca la'deenataxanaxac. 
1PE.4.10	Chaqai quiñi 'óna ro'ueenataxana cá'maq qoỹaanem quiñi qota'a, ỹa'maxate'tegue da lo'ueenataxanaxac quecá'maq reloqo'tegue ca lqouagaxa ñi qota'a. 
1PE.4.11	No'm 'ue ca retaqa, ca' caua la'qaatqa 'neete'm caua la'qaatqa ñi qota'a. Chaqai no'm 'ue ca qoỹaanem ca lo'ueenataxanaxac, ca ỹo'uet, qam ỹahote'e dá'maq lquesaxanaxa qoỹaanem quiñi qota'a. Chaqai quená'ogue ná'maq qaỹo'uet tai'a nqohin quiyim qaimaqachin ñi qota'a chicqochigui so Jesucristo. Ma' sqaica lqodoc da lauaq chaqai da lquesaxanaxa ñi qota'a. Ajá'a, chaqaida 'neeta dajo.
1PE.4.12	Qamiri ỹaqaỹarolqa, 'neeto' lotqai la'lliỹa'guit da lquesaxanaxa da ne'guenaxaguii taatalgoto qamiri quiyim 'ec sqai viriỹau'a quet. 
1PE.4.13	Ta'ta'a quiyim 'ue ca netoonaxaguii quiyim mashic nouañiỹau'a da le'xoric so Cristo, qaiyi qai'neeta 'xoic ma'le ca netoonaxaguii ma' daañiỹa'guit ca lauaq cá'maq loviraxac so'maxare. 
1PE.4.14	Ca no'm 'ue ca nelaxalo qamiri sovitapigui so Cristo, ca' chalego la'maxa caqamiri, ma' ñí'maq chalego lauaq ne'Espíritu ñi qota'a hueetalgoto qamiri. Saua'maxare se no'uen da ỹa'xatesac queso Cristo, qam qamiri maqachiñitac so'maxare. 
1PE.4.15	No'm 'ue ca 'óna caqamiri 'ue ca le'xoric quiyim queeta'pegue' so Cristo, qam 'maxaraic quiyim sqai lauataxanaxai, loqo'm sqai cuataxai, loqo'm quiyim ỹo'ueetetac ca se no'uen, loqo'm quiyim taatapegueu'a ca ỹoqa'a. 
1PE.4.16	Qam no'm 'ue ca 'ue ca le'xoric quiyim queeta'pegue' so Cristo, ca' sqa taiguit quiyim nayiloxontac. Ta'ta'a quiyim quedajo, ca' paguec imaqachin ñi qota'a.
1PE.4.17	Ma' mashic ỹovita yi laloqo' quiyim qaimit na lalamaxareteripi llaalqaipi ñi qota'a. Chaqai no'm dá'maq nimiitaxanaxac ỹovirouguilo qomi', ¿negue' cá'maq 'neeto' ma'le ca lqodoc ná'maq se na'xaỹaxana da la'qaatec ñi qota'a? 
1PE.4.18	Chaqai no'm ná'maq huagaxaraiquipi 'ue da lqalaic quiyim qanca'laxatec, ca ¿negue' cá'maq qohine'teco' ma'le ná'maq hualoxonyipi chaqai na sauaqhuaiquipi? 
1PE.4.19	Ca quená'maq 'ue da le'xoric quiyim ỹo'ueetetac dá'maq ỹahotaque ñi qota'a, ca' no'uen quiyim queetalec ỹo'ueetetac dá'maq ỹa'maqachiguiñi. Ca' ỹaañiguilo naua napoquena ñi qota'a da nachaalataxac, ma' chaqaiñi ñí'maq lo'ueenatec. Ca' ñi'maxare ipacqajanchigui ma'le da la'qaatec.
1PE.5.1	Nagui sa'ue da ỹaqataxac quená'maq la'gaxala' ná'maq mashic icoñiguit da na'qaatec, ma' ỹim qai'neeta ỹim na'gaxala' shintam aqamiri, chaqai sauanchigui dá'ogue dá'maq le'xoric so Cristo, chaqai qai'neeta shinta ma'le saua'maxare ñouanau'a ca lauaq qaỹachaxan ma'le. 
1PE.5.2	Ỹaatqajam quelolliỹa 'maxachii'tegue ná'maq mashic icoñiguit da na'qaatec ná'maq mashic qaỹauaaque reloxoiqachicshii quiñi qota'a, 'ñiitari' ca neloxoỹaq cana qagreta. Ỹaatqajam rasapchii'ta, 'viichitac dá'maq ỹahotaque ñi qota'a. Mese repaguitaque quiyim qanetenteguelgoto qamiri qarelaritac chaqai se naquichite'e aca plata. Ta'ta'a quiyim rasapchii'ta ca ro'ueenataxanaxaguii. 
1PE.5.3	Mesqai 'ñiita'gue quiyim 'ec ralamaxarichii acá'maq loxoita'a. Ta'ta'a quiyim viitaque qaỹadenaxachichigui dá'maq 'ñiitari' quecá'maq loxoita'a, 
1PE.5.4	qaiyi ma' ỹovita quiyim novi' só'maq reloqota'a ná'ogue na la'gaxalateripi ná'maq mashic icoñiguit da na'qaatec, ca' coñiguit cá'maq nishivichii 'ue lauaq, sqai 'nejem aca lishiuetenaxanqate ca chaqai qom, ma' ishit ỹaso 'nejem aca qo'paq laue.
1PE.5.5	Ca' chaqai 'neete'm, qamiri ne'naqa, ỹaatqajam na'xaỹaxañii'ta meca 'naac na qo'xoiquipi. Chaqai quená'ogue na qom qaica ca napacqajan queca liỹa. Ta'ta'a quiyim neneequesentecta', ma' naua naneresañi na'qaatqa 'neracsa':
1PE.5.5	Ñi qota'a quepaxat ca nemaqajnaxai,
1PE.5.5	qam nqouaguegue ỹotauan ca neneequesenaxai.
1PE.5.6	Ca niñiiquishiñii, 'guiñiỹoto naua laua' ñi qota'olec maq sqaica lqalanec, qaiyi ñi'maxare ỹalamaxachiñi qamiri ma' ỹovita ca laloqo'. 
1PE.5.7	Chaqai ná'ogue ná'maq 'yiiñitapega 'ỹaañiỹot ñi qota'a, ma' ñi'maxare ỹaatqajam 'ue da 'neeta caqamiri.
1PE.5.8	Chaqai ỹaatqajam na'deenaxanqachiñii chaqai nelohitec, ma' so npa'guenaxauahi na'ỹaapec ronoqota'pegue', 'neetari' meca sauaxaic leta'a idaantaque quiyim 'ue ca loxonec. 
1PE.5.9	Qam quepaxachii, ỹaatqajam na'ñaxachilec da rpi'ỹaxaguii, ma' 'yiiñita quiyim na rqaỹairipi quenaua'que naua lahil na 'laua qaidaata dajo ne'xoric da hueetaugui. 
1PE.5.10	Qam ma' ime quiyim cocho'qui' viriỹa'guit dajo ne'xoric, ca' ñi qota'a nachiñiñi nqai'ne' qamiri, ra'ñichiriñi, quesaxanaxaqa, qaica ỹayogote' qamiri. Chaqaiñi ñi qota'a ñí'maq ỹaanema qomi' dá'ogue da lqouagaxa chaqai roỹaxanalo qomi' quiyim ñouanqau'a da lauaq sqaica lqodoc quiyim ña'daqatau'a so Jesucristo. 
1PE.5.11	Ca' chaqai ñi'maxare ñí'maq lalamaxaret da lauaq chaqai da lquesaxanaxa se neme. Ajá'a, ca' chaqaida 'neeta dajo.
1PE.5.12	Najo ilaata ỹiriñi nqaishin ñi Silvano ñí'maq ỹaatqajam qamaxaraic ỹaqaỹa. Sqo vito'olqai' naua ỹa'qaatqa, qam saqatalo qamiri chaqai se'taxatetegueñi da nqouagaxahi mashic coñiguit, ca' queda'maxare, ca' ỹaatqajam 'chiñi nqai'en da le'xorenataxanaxa ñi qota'a. Ca' ỹaatqajam quiitalec ma'le dajo.
1PE.5.13	Na mashic icoñiguit da na'qaatec neeta'ñi na Babilonia ná'maq qai'neeta mashic lca'acseripi ñi qota'a, ilatalo qamiri da liquinaxanaxac, chaqai qai'neeta ñi Marcos ñí'maq shinta'gue meca ỹaalec. 
1PE.5.14	Ca' quiyim niquiñiỹata', ca nqo'goxoỹata' chaqai ỹaatqajam ne'xoriñiỹata'.
1PE.5.14	Chaqai quiyim qamiá'ogue 'ue da ra'maxahi mashic qamiri lalamaxarete' so Jesucristo. Ajá'a, chaqaida 'neeta dajo.
2PE.1.1	Aỹim ỹeenaxat Simón Pedro, ỹim la'ac chaqai aỹim lelaatec so Jesucristo. Shiriñi ana ilaata tai'alo nqaishine' qamiri quiyim mashic viriỹau'a dá'maq chalego loyac rpi'ỹaxaguii 'nejem dá'maq npi'ỹaxac hueeto'oto qomi', ma' so qota'olec Jesucristo, só'maq qarca'laxaqui, so'maxare ishit ỹo'uet ca ỹa'maqachiguiñi. 
2PE.1.2	Sahotaque quiyim coñiguit da chalego lecaic qouagaxa chaqai da na'maxa chicqochigui quiyim mashic 'ue da 'yiiñii quiñi qota'a chaqai quesó'maq qara'gaxala' Jesús.
2PE.1.3	Ñi qota'a ỹachigoxochichigui dá'maq chi lquesaxanaxa quiyim ỹaanema qomi' ná'ogue ná'maq souenqataque queda qanachaalataxac chaqai quiyim ỹaatqajam ñañaanqot ñi'maxare, ma' ỹo'uet quiyim sa'deenaq so Cristo só'maq roỹaxanalo qomi', ỹahote'e da chalego lecaic lquesaxanaxa chaqai da chalego loyac lo'ueenataxanaxac. 
2PE.1.4	Ca' ỹachigoxochichiguilo nauajo nauá'maq 'em quiyim ñi qota'a 'ue da ỹachaxantac coqomi' chalego lecaigue' chaqai chalego lecaic ca lashivichaxac, qaiyi chicqochigui dá'maq qaỹachaxantac, ca' qamiri viriỹau'a quiyim nouañiỹau'a da no'ueenataxac ñi qota'a chaqai rayichii sqa lliguiguit ná'maq se no'uen namaanaxanaxa qanodolec na 'laua. 
2PE.1.5	Ca' vichiguiño' quedajo, ca' na'ñaxachii qotqajñiguit da rpi'ỹaxaguii dá'maq quiyim na'maxachita; chaqai queda na'maqataxaguii, ca ra'deenataxanaxaguii; 
2PE.1.6	chaqai queda ra'deenataxanaxaguii, ca' nichiñiỹalta'; chaqai quiyim nichiñiỹalta', ca' da reualaxaviguii; chaqai queda reualaxaviguii, ca' nañaañiỹot ñi qota'a; 
2PE.1.7	ca' queda nañaanaxaguii quiñi qota'a, ca' rqo'chiỹata' quiyim qamiri nqaỹa'; ca' queda nqo'iichi, da ne'xorenataxanaxa.
2PE.1.8	Qam no'm 'vii dauajo caqamiri chaqai quiyim noquigaxachiuec, ca' ỹaatqajam 'ue ca 'negue da nachaalataxaguii chaqai ỹaatqajam 'ue ca 'negue quiyim huañiỹa so qara'gaxala' Jesucristo. 
2PE.1.9	Qam quecá'maq sqaicaua dauajo, ca 'neetari' ca qai'laq, loqo'm 'ec sqailligueme' neuanñi. Coua'e quiyim qanco'taxajñi ca 'auaxaic lasauaxaseteripi. 
2PE.1.10	Vichiguiño' qamiri ỹaqaỹa', mashic ime quiyim roỹaxanalo chaqai nca'au'alo qamiri ñi qota'a, ca nquipichiỹa'pegue' quiyim dajo ỹaatqajam 'chichiguiñi nqai'ñii caqamiri. Ca no'm 'ñii'tegue dajo, ca' tot qaica ma'le ca huaañi. 
2PE.1.11	Qaiyi ỹaatqajam qaica ca quepaqchiguita qamiri quiyim noxoñiu'a da sqaica lqodoc lo'ueenataxanaxac so qara'gaxala' chaqai qarca'laxaqui Jesucristo ma' ỹoiquentac ná'ogue najo.
2PE.1.12	Vichiguiño' shiquetalec quiyim ño'uenaxanta'peguelo qamiri, 'eno'm shi'gue 'yiiñii' nauajo chaqai sqai 'xañiuec dá'maq lliqueta mashic hueeto'oto qamiri nagui. 
2PE.1.13	Ma' sa'den quiyim ỹa'maqachiguiñi nqaishin da'maxare, quiyim ñaqaỹim yca'leetauec, se yime saqatetapegalo qamiri quedajo naqataxac. 
2PE.1.14	Ma' so qara'gaxala' Jesucristo mashic ya'deenaxanaxanegue quiyim sqaỹaloq shique'e dá'maq re'qoochigui ñachaalataxac. 
2PE.1.15	Qam ỹaatqajam yiuogoq, qaiyi ma' ime quiyim yileu, qai'neete' qamiri se neme o'lliinchitapigui nauajo.
2PE.1.16	Da napaxaguinataxanaxac saanqaema qamiri na'le na' sa'xatqatac da lquesaxanaxa chaqai liỹa rapil so qara'gaxala' Jesucristo, da'maxare sqa chicqaugui nqaishinaq cá'maq chi no'ueenatec na'qaataxanaxac. Ta'ta'a quiyim quenauá'maq qanqote' seuanqachigui na'le da lecaic so qara'gaxala'. 
2PE.1.17	Seuanqachigui na' ñi qota'olec ỹaanem quiyim qaimaqachin chaqai da lauaq. Chaqai so lavillaxac ñi qota'a na' 'ue da ỹa'xat chalego loyac na' 'naac: “Najo ná'maq ỹaalec ỹaatqajam ỹoqo'itaxat, chaqaida dá'maq 'em 'xoic da ñitoonaxac.” 
2PE.1.18	Ca' qomi' ỹaatqajam sa'xaiqa'ta so na'qaatec chicqo'ot na piguim, ma' qomi' qariỹaatac so qara'gaxala' na' qanetaxaỹa'ña quiñi qota'a, seuqatalec ada quemaralec ladocai.
2PE.1.19	Qam qai'neeta 'ue da liỹa paguec 'chichiguiñi, ca' dajo chaqaida dá'maq la'qaataxanaxague' saua letaxaỹaxanqajanqa ñi qota'a mashic qoỹeretañi. Ca' qamiri 'maxaraic quiyim ỹaatqajam na'xaỹaxañii'ta dajo na'qaatec, ma' 'neetari' aca ncoỹeraxanaxaqui naviguec queca lapalqa', ỹovireta'a quiyim mashic richi'guit ca na'xa'a chaqai aca huaqajñi nete'ese nenoxonshiguim, ca' coỹarelgoto naua re'taxanatahi. 
2PE.1.20	Qam 'neeto' lotqai couahitaque dajo, quiyim qaica quet ca la'qaatec ñi qota'a quená'maq naneretañi, qaica quet cá'maq chi nodajlec quiyim ichoxot ca leloxoỹaxac. 
2PE.1.21	Ma' ná'maq letaxaỹaxanqajanqaipi ñi qota'a se ỹauana quiyim nodajlec quet ca ỹa'xat. Ta'ta'a quiyim saua'maxare ỹaatqajam nañaantetot ñi qota'a, chaqai quiyim ỹa'xate' ca la'qaatec ñi'maxare, ca' so Espíritu Santo retaxahi' nqai'ne' saua'maxare.
2PE.2.1	Qam queso llaalqaipi so Israel qai'neeta 'uo' quen na 'naac letaxaỹaxanqajnec ñi qota'a, qam na'majantac. Ca' chaqaida 'neeta nagui caqamiri 'ue ná'maq napaxaguinataxanaq 'maatqaic ỹalequetauguilo qamiri. Na'maxare ỹoxotesañi naua lapaxaguinataxanaxaco se no'viiñi, vire'ta quiyim noqollicte'e' so qara'gaxala' só'maq nca'laxatec na'maxare na'le. Ca na'maxare chi ỹo'uet quiyim sqaỹaloq qaỹo'uet ca nouaxanaxaset. 
2PE.2.2	Ca 'xoic ma'le na que'uegue dá'maq se no'uen llicyaxac na'maxare. Ca' chaqaina ná'maq sauaxat ma'le quiyim se no'uen ca qaỹa'xat quedá'maq ỹaatqajam no'uen ñicyaxac queda na'qaatec chicqaugui da nca'laxa. 
2PE.2.3	Ca' quedá'maq lqo'iichi quiyim qaishiuetentac, ca' ỹa'vii naua lapaxaguinataxanaxaco ỹodolgoto qamiri, qaiyi naqat aca qadamii. Qam se qohit quedá'maq nouaxanaxaset na'maxare, ma' mashic shi'gom qaỹa'maxatetañi dá'maq nouaxanaxaset na'maxare.
2PE.2.4	Ma' ñi qota'a se ishit i'xoren só'maq lelaatqaipi piguim laseripi co'na' 'ue da lasauaxaset. Ta'ta'a quiyim inaxa'ña yi ncopatqo' na sauaqhuaiquipi, chaqai coñirañi queca napalaxa loma', ca' nauaanta'guit nqai'en ca na'xa'a quiyim qaimit ná'ogue najo. 
2PE.2.5	Qai'neeta ñi qota'a se i'xoren so 'auaxaic qomyipi. Ta'ta'a quiyim i'paxanlec nqai'en queso huaxaỹaq so qomyipi hualoxonyipi. Qam qaisoota so Noé nca'laxatec chaqai saua liỹa' siete qomi', ma' so'maxare rapaxaguinataxanta'pegue da co'teeta chaalataxac. 
2PE.2.6	Ñi qota'a qai'neeta ỹa'ue da nouaxanaxasete' saua dos na'aate' Sodoma chaqai Gomorra, copata'alo nasoochiriñi nqai'ne', vire'ta quiyim sá'ogue lo nqai'en. Ma' ỹahotaque laloqojnaxanaxat quená'maq qomyipi hualoxonyipi quená'maq no'ueenalec ma'le na 'laua. 
2PE.2.7	Qam nca'laxatec na'le so Lot, ma' so'maxare ỹaatqajam huagaxaraic ỹale, chaqai 'xoico' quen na nqui'ic quena' ỹa'ajantac dá'maq se no'uen loic so qomyipi hualoxonyipi. 
2PE.2.8	Naua'que naua na'xata' sojo huagaxaraic ỹale ỹalequetaugui so'maxare ỹaatqajam 'ue da lqui'ic añi le'taxanata quena' ỹa'ajantac chaqai 'qaatapega ná'maq se no'uen ỹo'ueetetac so qomyipi. 
2PE.2.9	Ca' chaqaida dá'maq 'neeta ñi qara'gaxala' quiyim ishit nca'laxatec queca ne'guenaxac cá'maq ỹaatqajam nañaanot ñi'maxare, chaqai ná'maq hualoxonyipi tai'a nqai'en da nouaxanaxaset ma' qaimit ná'ogue najo.
2PE.2.10	Ñi qota'a paguec ma'le ca nouaxanaxaset nqai'en ná'maq queeta'pegue' na se no'uen lamaanaxanqachic quená'maq rapio'qotaxan chaqai liỹoqa'piguit da lelaataxanaxac so qara'gaxala'. Na'maxare ỹaatqajam se na'xaỹaxan, chaqai qaica ca huapigui lauel, chaqai se no'chi quiyim retaxaỹa'guit ná'maq paguec da lquesaxanaxa se re'xogui. 
2PE.2.11	Qam vire'ta na nelaatqaipi piguim laseripi, quiyim na'maxare paguec da lquesaxanaxa quiyim relaataxan, qam se ishit quiyim 'ue quet ca ỹadeneguelec queca nouaxanaxaset najo nquesaxanaxa quiyim ỹauanchigui ñi qara'gaxala'.
2PE.2.12	Qam najo qomyipi ỹaatqajam 'nejem na iseripi, ma' qaica ca la'deenataxanaxac chaqai queeta'pegue' da chi la'ajnaxanaxac; chaqai quiyim ne'qaañi, qam tai'a quiyim qaiconlec, ca' qaỹalauat. Chaqai se ichirac quiyim ỹa'xat cá'maq se ỹa'den, qam na'maxare ma' ileu 'nejem ma'le na isecỹac ca lelauaxa. 
2PE.2.13	'Xoic ma'le ca le'xoric, ma' ỹahotaque da le'xoric na liỹaripi. 'Neetapega ỹa'maqachiguiñi quiyim queetalec da lamaanaxanqachic, qam se ladoguec. Ỹaatqajam nayiloxo lahi' ma' chalego da laỹaac quena' ỹalequetauguilo qamiri quena' lapoiỹata'. Raỹaacotalec da layinaxanaxac caqamiri.
2PE.2.14	Se ishit quiyim se nisha'a quet quiyim ra'ỹa'a aca 'aalo. Se nco'te'guesop na lasauaxaset. Chaqai ỹayinec ca qom quiyim qaica ca la'ñaxac, chaqai ỹaatqajam ỹa'den quiyim naqata'a aca lam ca liỹa. Najo qomyipi ỹaatqajam chalego lecaic da nouaxanaxaset hueetalec. 
2PE.2.15	Na'maxare ỹo'meetajlec, ma' ỹaxanec dá'maq ỹaatqajam 'maxaraic ñicyaxac, ma' ỹadenaxat da llicyaxac so letaxaỹaxanqajnec ñi qota'a, leenaxat Balaam, llaalec so Beor. Ỹo'uet ca se no'uen, ma' ỹahotaque 'ue aca lauegue. 
2PE.2.16	Na' ỹo'uet da lasauaxaset, ca' qanelaxa caso 'ashina sqaicaua la'qaatqa, qam na' retaqa, ca ỹahota'ahi naua qom la'qaatqa. Ca' se ỹasenegue quiyim queetalec da leualoxonqaishic so'maxare.
2PE.2.17	Najo qomyipi 'ec aca ni'ỹa rashivigui tot qaica ca le'ec huaxaỹaq, chaqai 'ec ca naueguelec chi qaỹaỹoxonaxateta quena nonot. Chaqai taata'a nqohin quiyim qaillaugui cá'maq ỹaatqajam napalaxa sqaica lqodoc. 
2PE.2.18	Ma' nemaqajnaxai quena' retaqa, qam qaica ca 'netegue naua la'qaatqa. Ma' ỹachigoxochichigui da lamaanaxanqachic quenanchaqaina chaqai na se no'uen lamaanec na qom loshicmaxa, ca' ỹashaxanec ná'maq mashic qohitauec quená'maq ñaqai hueetaugui da no'maxac. 
2PE.2.19	Na'maxare ỹachaxantac dá'maq chaalataxac sqaicanqaida. Qam na'maxare, ca' na'ac quená'maq 'ueenataxac se no'uen, ma' ca qom na'ac quecá'maq ỹapacqajnauec que'uegue. 
2PE.2.20	Ma' ná'maq mashic iuana so qara'gaxala' chaqai qarca'laxaqui Jesucristo, ca' chaqaida ñiichigui quiyim qohitauec quena se no'uen quena 'laua, ime, ca no'm liỹa lepateta'piguita naua se no'viiñi, ca no'm liỹa ỹapacqajandauec que'ueque, ca' da no'ueenataxac ca'maxare paguec la'aaxa quecá'maq 'auaxaic. 
2PE.2.21	Ca' paguec la'maxa quet quesaua'maxare quiyim se ỹa'deene' dá'maq no'uen ñicyaxac, mesqaida quiyim mashic ime ỹa'den, ca lotqai ỹaxanñi dá'maq ỹaatqajam qoỹaanem naqataxac chicqo'ot ñi qota'a. 
2PE.2.22	Qam ỹovita quiyim ipaquichigui só'maq na'qaatec quesaua'maxare: “Ca pioq pilac ỹa'ic ca lesalaxat, chaqai aca cos chita'gue qaiquiỹootac, lotqai pilac liỹa novinñigui ca nishaaxa.”
2PE.3.1	Qamiri ñauochaxaua' ỹaqaỹa', najo aná'maq co'uaataxanaxai ỹerecse selatalo qamiri; quenaua dos ilaata sahotaque quiyim ỹaatqajam 'yiiñitapegalo nauajo ỹaqataxaco. 
2PE.3.2	Se couahi'e dá'maq la'qaategue' quesom sauá'maq letaxaỹaxanqajanqa ñi qota'a, chaqai da laqataxac so qara'gaxala' chaqai qarca'laxaqui Jesús dá'maq ỹapaxaguinque qamiri sauá'maq lelaatqa so'maxare.
2PE.3.3	Qam qamiri se couahitaque ma'le dajo: ma' quecaua co'uaataxanaxaqa na'xata', ca' 'ue ma'le ca qomyipi i'neetac ma'le dá'maq coñiguit na'qaatec, ma' queeta'pegue' dá'maq se no'uen 'ueenataxac. 
2PE.3.4	Ca inate' qamiri ma'le: “¿Negue' cá'maq 'neeto' cá'maq qaỹachaxantac caqamiri quiyim liỹa novi' ca Cristo? Ma' shi'gue na' ileu so 'auaxaic qareta'allipi, ná'ogue chaqaidaata dá'maq 'neetari' shi'gue na' ñaqai chita'gue qaỹo'uet na 'laua.” 
2PE.3.5	Ma' na'maxare se ỹa'maxaren quiyim hueetapigui lauel quiyim na piguim shi'co' 'ue nallaaqo', chaqai quiyim queda lelaataxanaxac ñi qota'a ñaxatec na 'laua quena huaxaỹaq, chicqochigui nqohin na huaxaỹaq. 
2PE.3.6	Chaqai qai'neeta chicqochigui nqohin na huaxaỹaq queca nqodoc na' i'paxanlec nqai'en na 'laua, ca ná'ogue ná'maq hueetalec ana'maxare nimiichiguiñi nqai'en. 
2PE.3.7	Qam ná'maq piguim chaqai na 'laua ñaqa 'vii nagui, naua'maxare tai'alo nqohine' ca norec, qam qaiyiita chicqochigui da la'qaatec ñi qota'a. Cajo norec ỹavigaxate' ma'le naua'maxare, ma' ỹovita ca na'xa'a quiyim qaimit ná'ogue najo, ma' qaỹomat ná'ogue na hualoxonyipi.
2PE.3.8	Qam qamiri ỹaqaỹa', 'neeto' lotqai couahitaque quiyim quiñi qara'gaxala' 'ec 'oonoqui' na'xa'a caua mil ñaxari, chaqai caua mil ñaxari 'ec 'oonoqui' na'xa'a. 
2PE.3.9	Mesqaida quiyim ñi qara'gaxala' sqaua' ipacqajñigui cá'maq ỹachaxantac, ma' 'ue ná'maq 'naac dajo. Ta'ta'a quiyim 'ue da leualaxavic nauaantapegalo qomi', ma' se nqo'ta quiyim 'ue ca na'laañi. Ta'ta'a quiyim ná'ogue netogochigui na lauel.
2PE.3.10	Qam ca loviraxaqui ma'le so qara'gaxala' ỹovita ma' sqaica ca qaỹahotaque, 'nejem ca cuataxai queetagui yi pe. Ca' ỹaatqajam qaica 'nejem ma'le ca lelamaxa na piguim ma' sogui, chaqai ná'maq hueeto'ot na piguim ỹavic ma'le queca norec, chaqai na 'laua qai'neeta ỹavic chaqai ná'ogue ná'maq hueetalec ana'maxare.
2PE.3.11	Ca' nagui mashic sa'deenaq quiyim ná'ogue sogui nqohin ma'le, ca ¡paguec quet ca reuogoxohi quiyim ỹaatqajam nañaañiỹot ñi qota'a, 'maxaraic nqai'ñii da nachaalataxaguii! 
2PE.3.12	Ca nauaañita'guit ca na'xa'a loviraxaqui ñi qota'a quiyim imit ná'ogue najo, 'ec sqoỹoxoguit nqai'ñii. Cajo na'xa'a sogui nqohin ma'le na piguim, qaỹahote'e ca norec, chaqai na hueeto'ot na piguim quiguiñi ma'le nqai'en ca norec lauaq. 
2PE.3.13	Qam qomi' ñauaanqata'guit ca piguim dalaxaic chaqai ca 'laua dalaxaic ỹachaxantac na'le ñi qota'a, cá'maq hua'ñi ma'le quiyim ná'ogue na qomyipi 'maxaraic da no'ueenataxac chaqai huagaxaraic.
2PE.3.14	Vichiguiño' qamiri ñauochaxaua' ỹaqaỹa', quiyim ñaq nauaañita'guita cauajo, ca' ỹaatqajam reuogoxohi, qaiyi ma' novi' ñi qota'a, ca natenejlgoto qamiri quiyim 'ue da reuagaxahi, co'teete' naua re'taxanatahi, chaqai qaica ca rasauaxashichii. 
2PE.3.15	Ca' 'yiiñitapega da leualaxavic ñi qara'gaxala' coqomi'. Da'maxare tai'a da qarca'laxa. Chaqaida 'neeta dá'maq ỹiriñi na'le caqamiri so qanauochaxaua qarqaỹa Pablo na' ỹiriñi da la'deenec chicqo'ot ñi qota'a. 
2PE.3.16	Quesaua'que saua lerecse ỹa'xatetapeguema qamiri dajo. Qam 'ue na hua'ñi 'xoic da lqalaic quiyim qaỹa'den ca leloxoỹaxac. Ca' vichiguiño' ná'maq qaica ca ỹa'den chaqai na se ra'ñi da lpi'ỹaxac, ca' ỹoqa'a nqai'en ca leloxoỹaxac. Ca' chaqaida 'ne'tegue ná'maq liỹa naneretañi la'qaatqaipi ñi qota'a, qam quiyim 'ne'tegue dajo, ca' chi nqa'viinteguelta'.
2PE.3.17	Vichiguiño' qamiri ỹaqaỹa', nagui mashic shi'gue ỹaatqajam 'yiiñita dajo, ca 'maxaraic quiyim richilliỹalta', qaiyi sqai quiita'pegue' da layinaxanaxac na qomyipi hualoxonyipi, qaiyi sqai 'xañiñi dá'maq mashic viilec. 
2PE.3.18	Qam reuogoxohi quiyim ỹaatqajam paguec huañiỹa so qara'gaxala' chaqai qarca'laxaqui Jesucristo, chaqai nañaqchitaugui da le'xorenataxanaxa. ¡Ca' qaica lqodoc quiyim qaimaqachintac so'maxare! Ajá'a, ca' chaqaida 'neeta dajo.
1JN.1.1	Seraxañi dajo, ca selataxalo qamiri, dá'maq shi'co' 'ue na' saqa'leca na 'laua, dá'maq qomi' sa'xaiqachigui chaqai seuanqachigui quenaua qanqote', ma' ỹaatqajam sa'ajanqatac chaqai sepotqau'a quenaua qanapoquena. Ca' so'maxare chaqaiso só'maq qohinaco' quen na'qaatec chicqaugui da nca'laxa. 
1JN.1.2	Ca' sojo chicqaugui da nca'laxa nachaxan, ca' qomi', seuanaxa, ca' qomi' sa'xatqatac so'maxare. Ca' sechoxotqaima qamiri dajo nca'laxa sqaica lqodoc, dá'maq hueeto'oto' na'le ñi qota'olec, ca' nachaxanalo qomi' na'le. 
1JN.1.3	Sa'xatqatac só'maq seuanaxa qomi' chaqai sa'xaỹaxa, qaiyi qamiri na'yiiu'alo qomi', 'nejme' qomi' quiyim ỹaatqajam ña'daqatau'a ñi qota'olec chaqai so llaalec Jesucristo. 
1JN.1.4	Ca' chaqaida dá'maq 'em seraxañi dajo, qaiyi ỹaatqajam naloochiguiñi ca netoonaxaguii.
1JN.1.5	Ca' dajo dá'maq na'qaatec ỹapaxaguinguelo na'le qomi' so Jesucristo, ca' qomi' sa'xatqaima qamiri: quiyim ñi qota'a re'qojlec nqai'en ná'ogue, chaqai qaica ca napalaxa hueeto'ot ñi'maxare. 
1JN.1.6	Ca no'm shinqac ña'daqatau'a ñi'maxare, qam no'm ñaqai seuqataugui na napalaxa, ca' ña'majanqatac quecá'maq sa'xatqatac chaqai quecá'maq so'ueetqatac. 
1JN.1.7	Qam no'm seuqataugui cá'maq re'qojlec, shinqatari' ñi qota'a ma' re'qojlec ca hueeta'ñi, ca hueeta'ñi, ca quiñi 'óna coqomi' ỹaatqajam na'deeta'guit ca liỹa, ca' saua leuo' so llaalec Jesucristo co'taxate' qomi' quená'ogue na qarasauaxaset.
1JN.1.8	No'm shinqac qaica ca qarasauaxaset, ca' chi ñayinqateguelta', chaqai cá'maq lliqueta sqaica coqomi'. 
1JN.1.9	Qam no'm sa'xataxe' naua qarasauaxasete', ca' spi'ỹaaqa'a ñi qota'a quiyim ishit ỹo'uet ca ỹa'maqachiguiñi, ca ñi'maxare ishit ỹapalaxat na qarasauaxaseteripi chaqai qarco'taxat quená'ogue na se no'uen. 
1JN.1.10	Qam no'm shinqac quiyim sqaica ca qarasauaxaset, ca 'ec 'maatqaic nqaishinaq ñi qota'a, chaqai sqai ỹaatqajam llic seuaqlec da la'qaatec.
1JN.2.1	Qamiri ỹaalqolqa, ỹim shiriñi dajo, ca' selatalo qamiri, qaiyi qaica ca ỹo'uet ca lasauaxaset. Chaqai no'm 'ue ca 'ue ca lasauaxaset, qam 'ue só'maq ishit retaqalgoto qomi' quiñi qota'olec. So'maxare chaqaiso so Jesucristo só'maq ishit ỹo'uet ca ỹa'maqachiguiñi. 
1JN.2.2	So Jesucristo chaqaiso só'maq chicqochigui quiyim qaỹapalaxate' naua qarasauaxasete', chaqai mesqoqometa, ma' qai'neeta quená'ogue na qomyipi hueetalec na 'laua.
1JN.2.3	No'm ña'xaỹaxanqa'ta na lelaataxanaxaquipi ñi qota'a, ca' sa'deenaq quiyim seuanaxa ñi'maxare. 
1JN.2.4	Qam no'm 'ue ca 'naac: “Ỹim seuana ñi qota'a”, qam se na'xaỹaxanalo naua lelaataxanaxaco, ca' ca'maxare 'maatqaic chaqai da lliqueta sqaica queca'maxare. 
1JN.2.5	Qam cá'maq ỹo'uet da lelaataxanaxac ñi'maxare, ca' ỹovira'a quiyim ỹaatqajam nqo'ta ñi qota'a. Ca' chaqaida dá'maq 'neeta, ca' sa'deenaq quiyim ña'daqata'guit ñi'maxare. 
1JN.2.6	Cá'maq 'naac na'deeta'guit ñi qota'a, ca' da nachaalataxac 'nejem dá'maq 'neetari' na'le so Jesucristo.
1JN.2.7	Qamiri ỹaqaỹa', dá'maq seretegueñi quiyim selatalo qamiri, mesqai dalaxaic nelaataxanaxac. Chaqaidaata dá'maq nelaataxanaxac coñiguit na' ñaqai chita'gue coñiguit da na'qaatec. Dajo ñauapec nelaataxanaxac chaqaida dá'maq na'qaatec 'xahichigui na'le. 
1JN.2.8	Qam qaiyiita dá'maq shiriñi 'ec cá'maq dalaxaic nelaataxanaxac, ma' ỹaatqajam da lliqueta re'oq na'le queso Cristo chaqai qai'neeta caqamiri. Ma' so napalaxa sham ỹoxe'uegue, chaqai mashic re'oq na lauaq ñí'maq ỹaatqajam re'xolec nqai'en ná'ogue.
1JN.2.9	No'm 'ue ca 'naac hueeta'ñi ca qaica ca lapalqa', qam ñaq noquiaatapega ca lqaỹa, ca'maxare ñaqai hueetaugui na napalaxa. 
1JN.2.10	Cá'maq i'xoren ca lqaỹa, ca re'qojlec ca hueeta'ñi, ca' qaica quet cá'maq ishit ỹo'uet ca lasauaxaset. 
1JN.2.11	Qam cá'maq ñaq noquiaatapega ca lqaỹa, hueetaugui chaqai ñaqai queetaugui na napalaxa, chaqai se ỹa'den cá'maq taigue, ma' na napalaxa se neuanñi nqai'en ca'maxare.
1JN.2.12	Qamiri ỹaalqolqa, selatalo qamiri ana ỹerecse, ma' ñi qota'a mashic ỹapalaxate' caua rasauaxashichiri, quedá'maq ỹo'uet so Jesucristo. 
1JN.2.13	Chaqai qamiri qo'xoiquipi, shiriñi dajo caqamiri, ma' viriỹau'a quiyim huañiỹa só'maq shi'co' 'ue na' saqa'leca na 'laua. Chaqai qamiri ne'naqaipi, shiriñi dajo caqamiri, ma' mashic qadoxoñiguii so na'ỹaapec.
1JN.2.13	Shiriñi dajo caqamiri, ỹaalqolqa, ma' mashic viriỹau'a quiyim huañiỹa ñi qota'olec. 
1JN.2.14	Shiriñi dajo caqamiri qo'xoiqa, ma' viriỹau'a quiyim huañiỹa só'maq shi'co' 'ue na' saqa'leca na 'laua. Chaqai qai'neeta shiriñi dajo caqamiri ne'naqa, ma' qamiri quesaxanaxaqa, chaqai mashic coñiguit da la'qaatec ñi qota'a cañi re'taxanatahi, chaqai mashic qadoxoñiguii so na'ỹaapec.
1JN.2.15	'Neeto' rqo'chiỹa na 'laua chaqai ná'maq 'ueenataxaquipi se no'uen hueetalec na'maxare. No'm 'ue cá'maq nqo'ta na 'laua, ca' se nqo'ta ñí'maq qota'olec. 
1JN.2.16	Ma' qaica quet cá'maq hueetalec ana 'laua quená'maq nanatqaipi se no'uen chicqo'ot quet ñi qota'olec, ta'ta'a quiyim chaqaina ná'maq 'laua hueetalec. Na se no'uen lamaanaxanqachic na qaroshicmaxa, ná'maq qarishoxo quiyim hueeto'oto qomi' ná'maq qarqo'ta quenaua qanqote', chaqai da maqajnaxac quenanchaqaina queda qanachaalataxac, ná'ogue najo ná'maq seuanaxa qaỹachaxantac, qam chaqai hueetalec najo 'laua. 
1JN.2.17	Qam na 'laua tai'a quiyim imeho, chaqai ná'ogue ná'maq namaanaxanqachic se no'uen hueetalec ana'maxare. Qam cá'maq ỹo'uet dá'maq ỹahotaque ñi qota'a, ca se neme queeta da nachaalataxac.
1JN.2.18	Qamiri ỹaalqolqa, nagui mashic ỹovire'ogalo naua pa'aaterec na'xata'. Ma' qamiri shi'gue 'xahita'guit quiyim naata cá'maq npa'guene'e' ma'le so Cristo. Qam nagui mashic re'oq quiyim 'xoic ná'maq npa'guente'e' so'maxare, ca vichiguiño' sa'deenaq quiyim mashic seuqatauguilo naua pa'aaterec na'xata'. 
1JN.2.19	Saua'maxare inoxondec chicqotouguilo qomi', qam llic quiyim mesqai ỹaatqajam qariỹa'. Ma' quetqai ỹaatqajam qariỹa', ca' se noỹooterec quet coqomi'. Qam dajo 'neeta, qaiyi ỹaatqajam re'qoota quiyim ná'ogue mesqai qariỹaripi.
1JN.2.20	Qam so Cristo ỹaanema qamiri so Espíritu Santo, ca' qamiá'ogue mashic 'ue ná'maq ra'yiiñiguii. 
1JN.2.21	Shiriñi dajo caqamiri, ma' mashic 'yiiñii dá'maq lliqueta, mesqai dá'maq quiyim sqa 'yiiñii. Chaqai 'yiiñita quiyim qaica ca na'maachic chicqau'a quet da lliqueta.
1JN.2.22	¿Nega'ỹo' cá'maq 'maatqaic? Cajo chaqaica cá'maq 'naac quiyim so Jesús mesqaiso só'maq nashi nca'laxaqui. Ca' chaqaica cá'maq npa'guenaxaua so'maxare, ma' ỹoqolliguit ñi qota'olec chaqai qai'neeta só'maq llaalec. 
1JN.2.23	Ná'ogue ná'maq ỹoqolliguit so llaalec ñi qota'a, qai'neeta sqai hueeto'ot ñi'maxare. Qam ná'maq se ỹoqolliguit so llaalec ñi qota'a, na'maxare qai'neeta neeto'ot ñi'maxare.
1JN.2.24	Vichiguiño' 'maxachii cañi re'taxanatahi dá'maq na'xaỹaxanaxaguii na' ñaqai chita'gue coñiguit da na'qaatec. Ca no'm dá'maq shi'gue na'xaỹaxanaxaguii hueetagui añi re'taxanatahi, ca' qamiri qai'neeta na'yiita'guit ñi qota'olec chaqai so llaalec. 
1JN.2.25	Ca' chaqaida dá'maq ỹachaxantac na'le so Jesucristo quiyim ỹaanema qomi' da nca'laxa sqaica lqodoc.
1JN.2.26	Shiriñi dajo, ma' mashic 'ue ná'maq ỹayinta'pe qamiri. 
1JN.2.27	Qam mashic coñiguit so Espíritu Santo só'maq ỹaanema qamiri so Jesucristo. Ca' tot repaguitaque quiyim 'ue ca ỹapaxaguine' qamiri, ma' chaqaiso só'maq Espíritu só'maq ỹapaxaguinque qamiri ná'ogue nanchaqaina, qam naua lapaxaguinataxanaxaco ỹaatqajam lliquete', mese na'maachic. Ca' chaqaida 'neetari' da nachaalataxaguii na'deetau'a nqai'ñii so Cristo, ma' chaqaida dá'maq lapaxaguinataxanaxac so Espíritu.
1JN.2.28	Ca' nagui qamiri ỹaalqolqa, quiitalec quiyim na'yiitau'a so Cristo, qaiyi 'ue ca qarpe'e ma' ỹovita quiyim nachaxan, chaqai qaica ca qarayiloxo ma' novi' so'maxare. 
1JN.2.29	Ma' mashic 'yiiñii quiyim so Jesucristo ỹo'uet ca ỹa'maqachiguiñi, chaqai qai'neeta 'yiiñii quiyim ná'ogue ná'maq ỹo'ueetetac na ỹa'maqachiguiñi ỹaatqajam llaalqaipi ñi qota'a.
1JN.3.1	Ñaqai 'ajñii dá'maq chalego le'xorenataxanaxa ñi qota'olec coqomi' quiyim qohinac qomi' llaalqa ñi'maxare, qam llic qomi' llaalqa. Vichiguiño' ná'maq ñaq ỹo'ueetetac na nanatec hueetalec ana 'laua se ỹa'deene' qomi', ma' se ỹa'den ñi qota'a. 
1JN.3.2	Qamiri ỹaqaỹarolqa, mashic qomi' llaalqa ñi qota'a. Qam saqa' qaỹachaxanoxorom cá'maq shinqata ma' novi' cá'naq nqodoc. Qam sa'deenaq quiyim ma' liỹa re'oq so Jesucristo, ca' shinqatam so'maxare, ma' seuanaxa ma'le dá'maq ỹaatqajam 'neetari' so'maxare. 
1JN.3.3	Ca' ná'ogue ná'maq hueeto'ot dajo quitaxac queso'maxare, ca' se ỹalliguiguit na se no'uen nqai'en da nachaalataxac, 'nejem nqai'en dá'maq 'neetari' so Jesucristo, ma' ỹaatqajam co'teeta da nachaalataxac.
1JN.3.4	Qam ná'ogue ná'maq ỹo'uet ca lasauaxaset, na'maxare se na'xaỹaxana na laqataxaquipi ñi qota'a, ma' ca nasauaxaset 'ue, ma' se qana'xaỹaxana na naqataxaquipi. 
1JN.3.5	Ma' qamiri shi'gue 'yiiñii quiyim so Jesucristo nacpegue' ana 'laua, ỹahotaque naqat na qarasauaxaset, qam so'maxare qaica ca lasauaxaset. 
1JN.3.6	Ca' vichiguiño' ná'ogue ná'maq ñaq na'deetau'a so'maxare, tot ỹo'uet ca lasauaxaset; qam ná'ogue ná'maq ñaq ỹahotaque na lasauaxaset, se iuana chaqai se ỹa'den so'maxare. 
1JN.3.7	Qamiri ỹaalqolqa, sqai 'xañiigue quiyim 'ue ca ỹayine' qamiri. Cá'maq ỹo'ueetetac ca ỹa'maqachiguiñi, ca huagaxaraic, ca 'nejem so Cristo huagaxaraic. 
1JN.3.8	Qam cá'maq ñaqai queetalec na lasauaxaset, cá ca'maxare lalamaxaret so na'ỹaapec. Ma' só'maq na'ỹaapec sauaqhuaic shi'gue na' ñaqai chita'gue qaỹo'uet na 'laua. Ca' chaqaido' dá'maq 'neeta quiyim novi' so llaalec ñi qota'a, ma' ỹahotaque ỹosogui dá'maq ỹo'ueeto' na'le so na'ỹaapec.
1JN.3.9	Qaica quet cá'maq quiyim mashic llaalec ñi qota'a, ca' queetalec quet da nasauaxaset, ma' hueeto'ot da chaalataxac chicqo'ot ñi qota'a. Ca' se ishit quiyim queetalec da nasauaxaset, ma' mashic llaalec ñi qota'a. 
1JN.3.10	Chaqai qaỹa'den negue' cá'maq ỹaatqajam llaalec ñi qota'a chaqai negue' cá'maq llaalec so na'ỹaapec, ma' canchaqaica quiyim se ỹo'uet ca ỹa'maqachiguiñi, loqo'm quiyim se i'xoren ca lqaỹa, se lalamaxaret ñi qota'a.
1JN.3.11	Ma' dá'maq na'qaatec 'au 'xahichigui na' ñaqai chita'gue coñiguit da na'qaatec 'neetasa': Quiñi 'óna i'xoren ca liỹa. 
1JN.3.12	Ca' qomi' sqai shinqata so Caín, ma' queeta'pegue' so na'ỹaapec, ca' ỹalauat so lqaỹa Abel. Qam ¿chi'neco' ma' ỹalauat? Ma' so Caín ỹo'ueetetac da se no'uen, qam so lqaỹa ỹo'ueetetac dá'maq no'uen.
1JN.3.13	Qamiri ỹaqaỹa', 'neeto' re'laxahi quiyim noquii'alo qamiri ná'maq qomyipi ỹo'ueetetac na se no'uen hueetalec ana 'laua. 
1JN.3.14	Ma' qomi' mashic ñapagaxalec da nelauaxa, ca' ñqo'naxa da nca'laxa. Ca' dajo sa'deenaq, ma' se'xorenaq na qarqaỹaripi. Ma' cá'maq se i'xoren ca lqaỹa, ca' ca'maxare ñaqai hueetaugui da nelauaxa. 
1JN.3.15	Ná'ogue ná'maq ñaq noquiaatapega ca lqaỹa, lauataxanaxai. Chaqai qamiri 'yiiñita queca lauataxanaxai sqai hueetagui añi le'taxanata ca nca'laxa sqaica lqodoc. 
1JN.3.16	Sa'deenaq dá'maq 'neeta da ne'xorenataxanaxa quiyim so Jesucristo ỹaanec da nachaalataxac na' ileualgoto qomi'. Ca' qomi' quet qai'neeta saanaxauec quet da qanachaalataxac queca qarqaỹa. 
1JN.3.17	No'm 'ue ca 'óna coqomi' quiyim naloochiguiñi na louenqaipi queda nachaalataxac, ca iuane'ta ca lqaỹa ỹaatqajam 'ue da louenaxanaxa, qam se nqouaguegue ca'maxare, ¿negue' quet cá'maq 'neeta quet quiyim 'ue quet ca le'xorenataxanaxa quiñi qota'a hueetagui quet añi le'taxanata? 
1JN.3.18	Qamiri ỹaalqolqa, quedajo qare'xorenataxanaxa 'neeto' chi nodaachiriñi naua qara'qaatqa. Ta'ta'a quiyim ỹaatqajam 'chichiguiñi ne'xorenataxanaxa quiyim re'qoota nqaishinaq cá'maq so'ueetaq.
1JN.3.19	Ca' chaqaida 'neeta quiyim qomi' sa'deenaq ỹaatqajam seuqataugui da lliqueta, ca' qaica ca huapigui qouel quiyim seuqato'ot ñi qota'a. 
1JN.3.20	Ma' no'm añi qare'taxanata re'oq nqai'en quiyim 'ue ca qarasauaxaset, ca' ñi qota'a paguec lecaic cañi qare'taxanata, chaqai ñi'maxare ỹa'den ná'ogue. 
1JN.3.21	Ca' vichiguiño' qamiri ñauochaxaua' ỹaqaỹa', no'm añi qare'taxanata qaica ca re'oq nqai'en qarasauaxaset, ca' ỹaatqajam qaica ca huapigui qouel quiñi qota'a. 
1JN.3.22	Ca ñi'maxare ỹaanema qomi' cá'ogue cá'maq sashiilaxanqaque, ma' ña'xaỹaxanqa'talo naua laqataxaco, chaqai so'ueetqatac ná'maq ỹa'maxarenta. 
1JN.3.23	Ca' dá'maq lelaataxanaxac chaqaida dá'maq quiyim seuaqlec só'maq llaalec Jesucristo, chaqai quiyim ñi'xoresenaqta', ma' chaqaida dá'maq ilarelgoto qomi'. 
1JN.3.24	Ná'maq na'xaỹaxane'talo naua naqataxaco, ca' na'deetau'a ñi'maxare, chaqai ñi'maxare na'deeta'guita caua'maxare. Sa'deenaq quiyim ñi'maxare hueetauguilo qomi', ma' ñí'maq ne'Espíritu ỹaanema qomi' qara'deenaxanaxan.
1JN.4.1	Qamiri ỹaqaỹarolqa, 'neeto' viilec ná'ogue ná'maq 'naac mashic qaretaqaugui quiñi qota'a, ta'ta'a quiyim 'guiñii, no'm chaqaiño' ñí'maq ne'Espíritu ñi qota'a ñí'maq neetagui, loqo'm 'e'. Ma' na 'laua mashic sham no'xalec quena 'maatqaiquipi quená'maq 'naac mashic qaretaqaugui quiñi qota'a. 
1JN.4.2	Ca' dajo dá'maq 'neeta ma'le quiyim 'yiiñii cá'maq neetagui ñi ne'Espíritu ñi qota'a: ná'ogue ná'maq llic nqai'en quiyim so Jesucristo ỹaatqajam qom, ca' chaqaina ná'maq neetagui so ne'Espíritu ñi qota'a. 
1JN.4.3	Qam cá'maq sqai 'neeta dajo nqai'en so Jesús, ca' sqai hueeto'ot so Espíritu chicqo'ot ñi qota'a. Ta'ta'a quiyim hueeto'oto naua no'ueenataxaco so npa'guenaxaua so Cristo. Qamiri mashic 'yiiñii naate' cauajo 'ueenataxaco. Hua', qam nagui mashic hueesalec ana 'laua.
1JN.4.4	Qamiri ỹaalqolqa, qamiri lalamaxarete' ñi qota'a, chaqai mashic qadoxoñiguii na 'maatqaiquipi. Ma' ñi qota'a ñí'maq neetaguilo qamiri paguec lquesaxanaxa quesó'maq na'ỹaapec ỹoiquentac na qom hueetalec ana 'laua. 
1JN.4.5	Najo 'maatqaiquipi lalamaxaret na 'laua, ca vichiguiño' ỹa'xateta'pe nauá'maq huerelec ana 'laua. Ca' qana'xaỹaxana quena qomyipi ỹoiquenta'pe naua se no'viiñi huerelec na 'laua. 
1JN.4.6	Qam qomi', qomi' lalamaxarete' ñi qota'a. Ca cá'maq iuana ñi'maxare, ca' na'xaỹaxanalo qomi'. Qam cá'maq se lalamaxaret ñi qota'a, ca' se na'xaỹaxanoxoua'. Ca' queda, ca' seshitaq sa'deenaq cá'maq hueetagui cá'maq llic no'uen 'ueenataxac chaqai cá'maq hueetagui ca 'ueenataxac 'maatqaic.
1JN.4.7	Qamiri ỹaqaỹa', no'uen quiyim ñi'xoresenaqta', ma' da ne'xorenataxanaxa chicqo'ot ñi qota'a. Ná'ogue ná'maq 'ue ca le'xorenataxanaxa ỹaatqajam llaalec ñi qota'a, chaqai iuana ñi'maxare. 
1JN.4.8	Cá'maq sqaica ca le'xorenataxanaxa, ca' se iuana ñi qota'a, ma' ñi'maxare 'xorenataxanaxai. 
1JN.4.9	Ñi qota'a ichoxot da le'xorenataxanaxa coqomi' na' nela' so 'oonoqui' llaalec quena 'laua, qaiyi 'ue ca qarca'laxa chicqochigui nqai'en so'maxare. 
1JN.4.10	Dá'maq 'neeta da ne'xorenataxanaxa 'neetasa': quiyim mesqai qomi' ná'maq se'xorenaq ñi qota'a, ta'ta'a quiyim ñi'maxare ñí'maq qare'xoren. Ca' nela' so llaalec, ca' chaqaiso só'maq chicqochigui nqai'en quiyim qaỹapalaxate' naua qarasauaxasete'.
1JN.4.11	Qamiri ỹaqaỹa', no'm chaqaida 'ne'tegue ñi qota'a quiyim qare'xoren, ca' qomi' qai'neeta ñi'xoresenaqta'. 
1JN.4.12	Ñi qota'a qaica ma' 'ue quet ca iuana. Qam no'm ñi'xoresenaqta', ca' ñi'maxare ỹalequetauguilo qomi', ca' da le'xorenataxanaxa ỹaatqajam nachinchiguiñi coqomi'. 
1JN.4.13	Dá'maq 'neeta quiyim sa'deenaq quiyim ña'daqatau'a ñi qota'a chaqai quiyim qomi' neetauguilo ñi'maxare 'neetasa': Quiyim ñi'maxare ỹaanema qomi' so ne'Espíritu Santo. 
1JN.4.14	Chaqai qomi' ỹaatqajam seuanqachigui, ca' sa'xatqatac, quiyim ñi qota'olec nela' so llaalec, ma' ỹahotaque nca'laxatec na qomyipi hueetalec ana 'laua. 
1JN.4.15	Canchaqaica quiyim ỹaatqajam llic nqai'en quiyim so Jesús chaqaiso so llaalec ñi qota'a, ca' da nachaalataxac hueeto'ot ñi qota'a, chaqai ñi qota'a hueetagui da nachaalataxac ca'maxare.
1JN.4.16	Ca' quiyi, ca ỹovita quiyim sa'deenaq chaqai seuaqlec quiyim ñi qota'a qare'xoren. Ma' ñi qota'a 'xorenataxanaxai. Ca cá'maq hueetagui da nachaalataxac ca ne'xorenataxanaxa, ca' da nachaalataxac hueeto'ot ñi qota'a chaqai ñi qota'a hueeto'ot ca'maxare. 
1JN.4.17	Ca' sovitaxa quiyim nachinchiguiñi da qare'xorenataxanaxa, qaiyi ma' ỹovita ca na'xa'a quiyim qaimit ná'ogue na qomyipi queca lasauaxaset, ca' qomi' qaica ca huapigui qouel. Ma' qomi' nagui ñaqai seuqatalec ana 'laua, qam da qanachaalataxac 'nejem da nachaalataxac so Jesucristo. 
1JN.4.18	Cá'maq hueeta'ñi ca ne'xorenataxanaxa, ca' qaica ca nqolonaxa. Ta'ta'a quiyim dá'maq ỹaatqajam ne'xorenataxanaxa ỹo'da'oguiyi ca nqolonaxa. Ma' dá'maq nqolonaxa chaqa'ma' tai'a da nouaxanaxaset. Ca' vichiguiño' cá'maq ñaqa 'ue ca lqolonaxa, ca' saqa' nachinñi ca le'xorenataxanaxa.
1JN.4.19	Qomi' se'xorenaq ñi qota'a, ma' ñi'maxare 'au qare'xoren. 
1JN.4.20	Qam no'm 'ue ca 'naac: “Ỹim se'xoren ñi qota'a”, qam ñaq noquiaatapega ca lqaỹa, ca' ca'maxare 'maatqaic. Ma' no'm se i'xoren ca lqaỹa quiyim ra'iito'ot, ca ¿huose'quet i'xoren ñi qota'a ma' se iuana? 
1JN.4.21	Ca ñi'maxare ỹaanema qomi' da lelaataxanaxac: Quiyim cá'maq i'xoren ñi qota'a, ca' i'xoren qai'neeta ca lqaỹa.
1JN.5.1	Ná'ogue ná'maq 'ue ca lpi'ỹaxac quiyim so Jesús chaqaiso só'maq nashi nca'laxaqui, ca' llaalec ñi qota'a. Chaqai quiyim qai'xoren ca neta'a, ca' qai'xoren qai'neeta na llaalqaipi cajo neta'a. 
1JN.5.2	Quiyim se'xorenaq ñi qota'a chaqai ña'xaỹaxanqa'ta na lelaataxanaxaquipi ñi'maxare, ca sa'deenaq quiyim se'xorenaq qai'neeta na llaalqaipi. 
1JN.5.3	Ma' dá'maq ne'xorenataxanaxa quiñi qota'a, chaqaida dá'maq quiyim qana'xaỹaxane'talo naua lelaataxanaxaco. Chaqai naua'maxare se qalachi. 
1JN.5.4	Ma' ná'ogue ná'maq llaalec ñi qota'a loxonec ná'maq nanatqaipi se no'uen hueetalec ana 'laua. Ca' da qarpi'ỹaxac ỹo'uet quiyim qodoxonec na'maxare. 
1JN.5.5	Ca ná'maq 'ue da lpi'ỹaxac queso Jesús quiyim chaqaiso só'maq llaalec ñi qota'a, ca' qainaata loxonec ná'maq nanatqaipi se no'uen hueetalec ana 'laua.
1JN.5.6	Da loviraxac so Jesucristo netanec nqohin na huaxaỹaq na' qanachilaxan, chaqai saua leuo' na' qaỹalauat. Se nodaatec na huaxaỹaq, ta'ta'a quiyim na huaxaỹaq chaqai na neuoripi. Ca' so Espíritu Santo chaqaiso só'maq ỹa'xat dajo, ca' ỹaatqajam lliqueta da la'qaatec. 
1JN.5.7	Ca' tres nauá'maq hueeso'ot na piguim ỹa'xate' dajo: ñi qota'a, chaqai só'maq qohinaco' quen na'qaatec, chaqai so Espíritu Santo. Nauajo tres, qam 'oonoqui'. 
1JN.5.8	Chaqai treeso' naua ỹa'xate' dajo quena 'laua: so Espíritu Santo, na huaxaỹaq na' qarachilaxanataxana, chaqai saua neuo' na' qaỹocoraqta'pe. Chaqai sauajo tres natene'ejta'. 
1JN.5.9	Ỹaatqajam seuaxalec da la'qaataxanaxac na qomyipi. Qam da la'qaataxanaxac ñi qota'a paguec lecaic, ma' da'maxare ỹa'xat da na'qaataxac so llaalec. 
1JN.5.10	Cá'maq huelec só'maq llaalec ñi qota'a hueetagui nqai'en añi le'taxanata dajo na'qaatec. Qam cá'maq sqai huelec ñi qota'a, ca 'ec 'maatqaic nqai'en, ma' sqai huelec dá'maq 'naac ñi'maxare quiyim ỹa'xat so llaalec. 
1JN.5.11	Dajo la'qaatec ñi qota'a chicqochigui nqai'en quiyim ỹaanema qomi' da nca'laxa sqaica lqodoc, chaqai quiyim dajo nca'laxa hueetagui so llaalec. 
1JN.5.12	Cá'maq hueeto'ot so llaalec ñi qota'a, qai'neeta hueeto'ot dajo nca'laxa. Qam cá'maq sqai hueeto'ot so llaalec ñi qota'a, ca' sqai hueeto'ot dajo nca'laxa.
1JN.5.13	Shiriñi dajo caqamiri ma' mashic viilec so llaalec ñi qota'a, qaiyi 'yiiñita quiyim 'ue da rca'laxahi sqaica lqodoc.
1JN.5.14	Ca' sqaica ca huapigui qouel quiñi qota'a, ma' qomi' sa'deenaq quiyim 'ue ca sashiilaxanqaque quiyim nachiñi'chiguit cá'maq ỹahotaque ñi'maxare, ca' na'xaỹaxanalo qomi'. 
1JN.5.15	Chaqai quiyim mashic sa'deenaq ñi qota'a quiyim na'xaỹaxana da qanqouagaxainaxac, ca qai'neeta sa'deenaq quiyim mashic seconaxaguit cá'maq sashiilaxanqataque.
1JN.5.16	Ca no'm 'ue ca iuana ca lqaỹa quiyim 'ue ca lasauaxaset se ỹauequeta'a yi nelauaxa, ca' nqouagaxain. Ca' ñi qota'a ỹaanem da nca'laxa cajo nqaỹa, no'm quená'maq nasauaxaset se ỹaueca'a ca lelauaxa ca qom. Ma' 'ue na nasauaxaset ỹaueca'a ca lelauaxa ca qom, ca quecajo nasauaxaset sqai shinac quiyim qanqouagaxainlec. 
1JN.5.17	Ná'ogue ná'maq se no'uen, na'maxare nasauaxaset, qam 'ue ná'maq nasauaxaset se ỹaueca'guit ca qom da lelauaxa.
1JN.5.18	Sa'deenaq quiyim cá'maq ỹaatqajam 'neeta'gue ca leta'a ñi qota'olec se ỹo'uet ca lasauaxaset, ma' so llaalec ñi qota'a cochiitapega, ca' so na'ỹaapec se quehocau'a.
1JN.5.19	Sa'deenaq quiyim qomi' lalamaxarete' ñi qota'a, chaqai quiyim ná'ogue na qomyipi ná'maq hueetalec ana 'laua qoỹoiquentac queso na'ỹaapec.
1JN.5.20	Sa'deenaq qai'neeta quiyim so llaalec ñi qota'a novi', ca' ỹaanema qomi' da qara'deenataxanaxac, qaiyi sa'deenaq ñí'maq ỹaatqajam qota'a. Qomi' ña'daqatau'a ñí'maq ỹaatqajam 'chichiguiñi, ca so'maxare chaqaiso só'maq Jesucristo, llaalec ñi qota'a. Chaqaiso so Jesús só'maq ỹaatqajam qota'a, chaqai chaqaiso só'maq nca'laxa sqaica lqodoc. 
1JN.5.21	Qamiri ỹaalqolqa, rovichii'o' canchaqaica liỹa chi qohinac quiyim qota'olec. Ajá'a, ca' chaqaida 'neeta dajo.
2JN.1.1	Ỹim, mashic aỹim ñauapec na'gaxala', shiriñi anajo ilaata, tai'a nqaishin aca qarqaỹa lca'acse ñi qota'a, chaqai na llaalqaipi ná'maq ỹaatqajam llic se'xoren. Chaqai mesqaỹimeta se'xoren, ma' qai'neeta ná'ogue ná'maq ỹa'den da na'qaatec lliqueta. 
2JN.1.2	Ỹaatqajam yqo'talo qamiri, ma' 'ue da na'qaatec ỹaatqajam lliqueta hueetaguilo naua qare'taxanata, chaqai chaqai 'neetari' se neme hueetauguilo qomi'. 
2JN.1.3	Ñi qota'olec chaqai so qara'gaxala' Jesucristo, llaalec ñi qota'a, ỹaanema ma'le qamiri da lqouagaxa chaqai le'xorenataxanaxa chaqai da neuagaxa. Ca coñiguit ma'le qamiri quiyim ỹaatqajam 'yiiñii da na'qaatec ỹaatqajam lliqueta chaqai quiyim ne'xoriñiỹata'.
2JN.1.4	Ỹaatqajam 'ue na'le da ñitoonaxac na' 'vii caua seuanejlgoto quenaua qachaalaxai', ma' ỹaatqajam queesalec dá'maq na'qaatec lliqueta, ma' chaqaida dá'maq ilarelgoto qomi' ñi qota'olec. 
2JN.1.5	Ca' qami' ỹaqaỹa, nagui ñi'xoresene'tot qami' quiyim ñi'xorenaqta'. Dá'maq shiriñi nagui caqami' mesqai dalaxaic nelaataxanaxac, ma' qaidaata dá'maq qohinapegalo qomi' na' ñaqai chita'gue seconaxaguit da na'qaatec. 
2JN.1.6	Dajo ne'xorenataxanaxa chicqochigui quiyim ña'xaỹaxanqa'talo naua lelaataxanaxaco ñi qota'a. Chaqai da lelaataxanaxac chaqaida dá'maq shi'gue 'xahichigui na'le, quiyim 'xorenataxañii.
2JN.1.7	Ma' 'xoic na 'maatqaiquipi ỹouoxontac na 'laua quená'maq sqai huelec quiyim so Jesucristo ỹaatqajam qom na' novi'. Ca cá'maq 'neetari' dajo, ca' chaqaica cá'maq 'maatqaic chaqai npa'guenaxaua so Cristo. 
2JN.1.8	Ca' rovichiỹari'o' quedá'maq 'ñiitari', 'neeto' na'laañi ná'maq ro'ueenachiguii. Ta'ta'a quiyim coñiguit cá'ogue ca lashivichaxac.
2JN.1.9	Canchaqaica quiyim paguec 'auapeguec quiyim se nollaalta' queda lapaxaguinataxanaxac so Cristo, ca' sqai hueeto'ot ñi qota'a. Qam cá'maq nollaalta' lo'qoochiguiñi da lapaxaguinataxanaxac so Cristo, ca hueeto'ot ñi qota'olec, chaqai qai'neeta hueeto'ot so llaalec. 
2JN.1.10	No'm 'ue ca ỹovitalo qamiri, qam no'm se ỹodootauo dajo napaxaguinataxanaxac, ca' sqai coñiguit queca ra'aari chaqai se niquiñi'e'. 
2JN.1.11	Ma' cá'maq niquine'e', ca' ỹalecau'a cá'maq se no'uen ỹo'ueetetac.
2JN.1.12	'Xoic quet ná'maq ỹa'qaatec caqamiri. Qam se sa'maxaren quiyim sahote'e aca lere ỹerecse, ca' selatalo qamiri. Ma' sahotaque sovira'alo qamiri, qaiyi ỹaatqajam setaxaiqa'ajta', qaiyi ỹaatqajam ỹovirichiguiñi ca qanetoonaxac.
2JN.1.13	Na llaalqaipi añi rqaỹa'e', ñí'maq qai'neeta lca'acse ñi qota'a, ilajta qami' da liquinaxanaxague'. Ajá'a, ca' chaqaida 'neeta dajo.
3JN.1.1	Ỹim, mashic aỹim ñauapec na'gaxala', selata qami' ana ỹerecse, ma' qami' ñauochaxaua Gayo, ma' ỹaatqajam llic qami' ỹoqo'itaxat.
3JN.1.2	Qami' ñauochaxaua ỹaqaỹa, queda ñqouagaxainaxac sahotaque quiyim 'maxaraic ná'ogue ná'maq 'viichisac, chaqai quiyim qaicanqaida queda nachaalataxaqui', quiyim 'nejem dá'maq 'maxaraic no'ueenataxaqui'. 
3JN.1.3	Ma' 'xoic da ñitoonaxac na' 'vii saua qarqaỹa' novite', na' ỹa'xatesapiguim dá'maq raqamaxa'e', ma' ỹaatqajam qui'salec da na'qaatec lliqueta. 
3JN.1.4	Qaica quet cá'maq paguec ỹo'uet ca ñitoonaxac, ta'ta'a quiyim sa'den quiyim na ỹaalqaipi queetalec dá'maq ỹaatqajam lliqueta.
3JN.1.5	Qami' ñauochaxaua ỹaqaỹa, ỹaatqajam 'maxaraic dá'maq 'ñiisari' quiyim quelollita na qarqaỹaripi, qam paguec la'maxa quená'maq ỹoqa'a ca chicqa'gue. 
3JN.1.6	Ma' na'maxare ra'qaataxantapeguem ná'ogue ná'maq mashic icoñiguit da na'qaatec quená'maq senta'ñi, ỹa'xatetac da re'xorenataxanaxa'e' quena'maxare. Ca' qouaquiric tauañi' quecá'maq ỹouentaque, qaiyi liỹa quelec dá'maq llicyaxac. Qam quedá'maq 'ñiitetegue, ca' ỹa'maxarenta ñi qota'a. 
3JN.1.7	Ma' na'maxare queetalec da llicyaxac ro'ueenataxantacot so Jesucristo, ca' sqaca aca icoñiguit caná'maq lotaanaxanqate ná'maq se iuanapega ñi qota'a. 
3JN.1.8	Vichiguiño' qomi' ñomatqalta' quiyim sotauanaq na'maxare, quiyim sotauanaq queda la'qaataxanaxac quiyim ỹa'xate' da na'qaatec ỹaatqajam lliqueta.
3JN.1.9	Ỹim 'ue aso shiriñi ilaata selata yí'maq mashic icoñiguit da na'qaatec. Qam ca Diótrefes se na'xaỹaxana da qarelaataxanaxac, ma' ca'maxare nqo'ta quiyim qaicaata na'gaxala' quiyi'maxare. 
3JN.1.10	Ca' vichiguiño' no'm shic, ca' ño'lashiguim da'maxare quedá'maq 'neetari' ỹa'xatetac na la'axaic chaqai na'majanteguelgoto qomi'. Qam se ỹa'maxagui lauel quedajo, ma' qai'neeta se icoñiguit ná'maq qarqaỹaripi ỹoviretapego. Chaqai ná'maq ỹahotaque icoñiguit na'maxare, ca se ỹa'maxaren. Ca' se ỹasenem chaqai ỹo'daauec ca'e nqai'en ná'maq mashic icoñiguit da na'qaatec.
3JN.1.11	Qami' ñauochaxaua ỹaqaỹa, 'neeto' lotqai quire'uegue da se no'uen 'ueenataxac. Ta'ta'a dá'maq ỹaatqajam no'uen. Cá'maq ỹo'uet ca ỹa'maqachiguiñi, ca'maxare lalamaxaret ñi qota'a, qam cá'maq ỹo'uet ca se no'uen, ca' se iuana ñi qota'a.
3JN.1.12	Ná'ogue ỹaatqajam lo'yaxanec da la'qaataxanaxac quena' ỹa'xatetac ca Demetrio, chaqai qai'neeta dá'maq na'qaatec ỹaatqajam llic ỹa'xat dá'maq no'uen no'ueenataxac ca'maxare. Chaqai qomi' qai'neeta sa'xatqatac dajo, chaqai qamiri 'yiiñita quiyim llic dá'maq sa'xatqatac.
3JN.1.13	Ỹim 'xoic quet ná'maq sa'xat caqami', qam se sa'maxaren quiyim sahota'ahi caua ỹirqa. 
3JN.1.14	Ma' ñauaanta'a quiyim qaỹaloq ñiuanaqta', ca' ma'le, ca' ỹaatqajam setaxaiqa'ajta'.
3JN.1.15	Ca' sahotaque quiyim 'ue ca reuagaxa'e'. Ná'ogue na qarqaỹaripi neeta'ñi najo ilata qami' da liquinaxanaxac. Qouaquiric 'ỹaañirec ma'le da iquinaxanaxac quiñi 'óna quena qarqaỹaripi.
JUD.1.1	Ỹim Judas, ỹim la'ac so Jesucristo, chaqai ỹaqaỹa so Jacobo. Shiriñi anajo ilaata quená'maq loỹaxanqateripi chaqai ỹoỹoote'oga ñi qota'olec quiyim ỹauaaque lalamaxareteripi, ná'maq qaicochiitapega ma' na'deetau'a so Jesucristo. 
JUD.1.2	Sahotaque quiyim coñiguit cá'maq chalego nqouagaxahi, ra'maxahi chaqai ca ne'xorenataxanaxa chicqo'ot ñi qota'a.
JUD.1.3	Qamiri ỹaqaỹarolqa, ỹaatqajam 'xoic da shinta quiyim shiriñi dajo caqamiri queda qarca'laxa hueeto'oto qomi'. Qam nagui, ca' seuana quiyim ỹouen shiriñi dajo caqamiri quiyim ñi'xoresentouguilo quiyim se neme loguilgoto daua qanapaxaguinataxaco dauá'maq mashic qoỹaanem ná'ogue ná'maq lalamaxareteripi ñi qota'a. 
JUD.1.4	Ma' mashic 'uo' na qomyipi queetou'gue da lachoxonataxanaxac caqamiri. Quená'maq shi'co' qaỹa'xateta'guit quenaua naneresañi la'qaatqa ñi qota'a quiyim tai'a dá'maq ỹaatqajam 'chichiguiñi nouaxanaxaset. Najo qomyipi ỹaatqajam hualoxonyipi, ma' icoñiguit da lqouagaxa ñi qota'olec, ca' iualaxain, queugui nqai'en da se no'uen lamaanaxanqachic na loshicmaxa, chaqai sqai huelec ñi qota'a ñí'maq qaiñiita qomi' lalamaxarete', chaqai so qara'gaxala' Jesucristo.
JUD.1.5	'Eno'm mashic shi'gue 'yiiñii qamiri, qam sahotaque ño'uenaxanaxanguelo qamiri da 'neeto' na'le ñi qara'gaxala', ma' ñi'maxare naqata'a na'le quiyi Egipto so llaalqaipi so Israel, qam na'chaqai, ca' qaiyiita ileu nqai'en só'maq sqai huelec ñi'maxare. 
JUD.1.6	Chaqai só'maq nelaatqaipi quiñi qota'a piguim laseripi quená'maq se ỹaqamaxat ca loma', ta'ta'a quiyim ỹalat cá'maq lalamaxaret la'a', ca' ñi qota'a coñi', nauaanta'guit nqai'en cá'maq pa'aatec na'xa'a ma' qaimit ná'ogue najo, coñirañi quiyí'maq qaica 'nejem napalaxa. 
JUD.1.7	Qai'neeta so qomyipi na'ñi yi Sodoma chaqai yi Gomorra chaqai saua na'aate' sqoỹoqapigui, ca 'nejem só'maq nelaatqaipi piguim laseripi ma' nañaanguit da se no'uen lamaanaxanqachic na loshicmaxa, ca' que'uegue dá'maq leualaxainataxanaxac dá'maq se nachiñiguit quet dá'maq ỹaatqajam no'ueenataxac ca qom. Ca' qainaxañigui so'maxare ca norec sqaica lqodoc, ca' dajo naqataxac 'ec no'ueenaugui ná'ogue na qomyipi nagui.
JUD.1.8	Quedá'ogue dajo, qam qaiyiita najo qomyipi queeta'pegue' na le'guemataxac, ca na'axat na loshicmaxa, ca se icoñiguit da lelaataxanaxac ñi qara'gaxala', chaqai ishiuentac ná'maq nelaatqaipi piguim laseripi. 
JUD.1.9	Qam só'maq lashi na nelaatqaipi piguim laseripi, leenaxat Miguel, co'na' reloquita'pegue' so na'ỹaapec, ro'ootaxanteguelec so loshicmaxa so Moisés, se ishit quiyim inaxalec ca nouaxanaxaset ỹahota'ahi naua la'qaatqa. Ta'ta'a quiyim 'naac: “Ñí'maq qara'gaxala' nelaxa qami' ma'le.” 
JUD.1.10	Qam najo ỹalliripi ỹaatqajam se no'uen ná'maq ỹa'xatetac, queeta'pegueu'a dá'maq no'uen ma' se ỹa'den. Qam dá'maq no'ueenataxac ỹachigoxotaugui dá'maq chi la'ajnaxanaxac dá'maq ỹa'den, 'nejem ná'maq ỹa'den na iseripi, qam qaica ca la'deenataxanaxac, ca' ro'ueenataxantapega, qam chi nqa'viinteguelta'.
JUD.1.11	¡'Xoraiqolqa naua'maxare! Ma' queesa'uegue da no'ueenataxac so Caín. Ma' ỹahosaque ca lauegaxanaxague' cana plata, ca' ỹo'merac, 'nejme' so Balaam. Chaqai na'lerañi 'nejme' so Coré, ma' qaỹalauat, sauaxat da npa'guenaxac. 
JUD.1.12	Ỹaatqajam nayiloxo lahite' quena' ỹalequesauguilo qamiri quenaua rqui'ỹaxagohi quena' nouañitagui na qanoxohi. Quena' raỹaacosalec da lqui'ỹaxague' chaqai da ne'taxague', qaica ca na'xairaque, se ỹa'maxata'que naua la'qaatqa. Chaqai na'maxare 'ec cá'maq na'gaxala' chi netelteguelta', qam 'nejem ca naueguelec sqai chicqaugui ca huaxaỹaq, chi qaỹaỹoxonaxateta quena nonot, chaqai 'ec aca qo'paq qaca aca la quiyim ỹovita ca laloqo', ỹaatqajam ỹasootam, ca' ỹovita qanaqat. 
JUD.1.13	Na'maxare 'nejem ca quesaxan lo'paxa aca huaaxai niñimlaxantecshiguim na lanatqaipi se no'uen 'ec ro'i, chalego la'aaxa nayiloxo lahi'. Chaqai na'maxare 'ec aca huaqajñi ỹit ca llicyaxac, ca' 'ue da nouaxanaxaset quiyim hueetaugui nqohin na qaica nqai 'nejem chaqai sqaica lqodoc napalaxa.
JUD.1.14	Qai'neeta so Enoc só'maq hueetougui só'maq pa'aatec na' siete nqo'neuec nqohin so llaalqaipi so Adán, so'maxare ỹa'xat dajo na'le na' ra'qaataxan nqohin quiñi qota'a, co'na' 'naac: “Seuañi'chiguit ñi qara'gaxala' nauequeta'pegue' ná'maq canchaqa ỹoto'o' mil ná'maq lalamqateripi, 
JUD.1.15	quiyim imit ná'ogue na qomyipi, ca' ỹa'ue ca nouaxanaxaset ná'ogue ná'maq hualoxonyipi quená'ogue ná'maq se no'uen ỹo'ueetetac, chaqai quená'ogue na la'qaatec chalego la'aaxa qohinapega ñi'maxare quená'maq hualoxonyipi chaqai na sauaqhuaiquipi.” 
JUD.1.16	Na'maxare ỹaatqajam taxaỹaxaiquipi, chaqai queeteguelec na liỹaripi, chaqai qaidaata ỹahotaque quiyim qainaata ỹa'maqachiguiñi. Chaqai ỹaatqajam lo'yaxanqa naua la'qaatqa, chaqai neneequesenaxahi' naua la'qaatqa quiyim retaxaỹa ca liỹa qom, sha'apiguito' 'ue cá'maq naquitetaque queca'maxare.
JUD.1.17	Qam qamiri ỹaqaỹarolqa, no'viñita'co' quiyim shi'gue quesom saua lelaatqa so qara'gaxala' Jesucristo, 
JUD.1.18	na' 'nerac caqamiri: “Quecaua pa'aaterec na'xata', ca 'ue ma'le ca qom chaqai i'naari' dá'maq na'qaatec qoyiuelec, ca chaqai queeta'pegue' ná'maq la'deenataxanaxaquipi se no'uen.” 
JUD.1.19	Ca' chaqaina ná'maq ỹo'uet quiyim shicchigui na qomyipi, ca chaqai que'uegue ná'maq ỹo'ueetetac na loshicmaxa, chaqai na'maxare sqai neetagui so ne'Espíritu ñi qota'a.
JUD.1.20	Qalaxam qamiri ñauochaxaua' ỹaqaỹa', ỹaatqajam quiijlec dá'maq no'uen napaxaguinataxaguii viilec na'le. Nqouagaxaiñii queda lquesaxanaxa so Espíritu Santo. 
JUD.1.21	Chaqai sqai 'xañiuec da le'xorenataxanaxa ñi qota'a. Chaqai nauaañita'guit ca na'xa'a quiyim so qara'gaxala' Jesucristo quedá'maq lqouagaxa, ca' ỹaanema qomi' ma'le ca nca'laxa sqaica lqodoc.
JUD.1.22	Ca no'm 'ue ca sqailligueme' huelec, ca ỹaatqajam 'xachita da leloxoỹaxac. 
JUD.1.23	Nca'laxachiuec, coñiỹa'pegue' quiyi taatañigui ca norec sham ỹavic. Chaqai 'xoriñii ná'maq liỹaripi, qam richilliỹaño', raqaiquia'guita naua loho, ma' qai'neeta ỹovirauguilo dá'maq se no'uen no'ueenataxac na'maxare.
JUD.1.24+JUD.1.25	Ñí'maq qota'olec qaiñiita chaqai qaica 'nejem da la'deenaxanaxa, ñí'maq qarca'laxaqui, 'ue da lquesaxanaxa quiyim cochiỹalo qamiri, qaiyi qaica ca huaañi. Qaca aca lete nqai'ne' qamiri, ca 'xoic ca netoonaxaguii nqai'en, ma' nachaalataxana'alo qamiri yí'maq chalego lauaq hueete'e ñi'maxare. Ca' ñi'maxare chaqai 'neetari' se neme da lauaq, da lecaic, da lquesaxanaxa, chaqai quiyim 'ue nqai 'negue nqohin ñi'maxare, chicqochigui so qara'gaxala' Jesucristo, chicqotañi nallaaqo', chaqai nagui, chaqai sqaica lqodoc. Ajá'a, ca' chaqaida 'neeta dajo.
REV.1.1	Ca dajo dá'maq 'neeta da neuanaxanaxac ỹaanem ñi qota'a so Jesucristo, qaiyi so'maxare ỹa'deenaxanaxanegue na lelaatqaipi dá'maq sqaỹaloq re'oq. Ca' so Jesucristo ỹa'deenaxanaxanegue dajo leuanaxanaxac najo lelaatec Juan, chicqochigui nqai'en so lelaatec piguim le'ec. 
REV.1.2	Ca' lliqueta dá'maq ỹa'xat quesá'ogue só'maq iuana, quiyim ỹa'xat na la'qaatqaipi ñi qota'a, dá'maq shi'co' i'taxajñi so Jesucristo.
REV.1.3	Chalego la'maxa quecá'maq retaqalec anajo lere, chaqai chalego la'maxa quecá'maq na'xaỹaxantac quiyim qaretaqalec dá'maq na'qaatec chicqo'ot ñi qota'a, chaqai quiyim ỹaatqajam huelec dá'maq qoỹeretalec anajo lere, ma' mashic tot qoỹoqaque ca lqodoc quiyim re'oq ná'ogue najo.
REV.1.4	Aỹim Juan, selatalo ana ỹerecse naua siete 'lauari neetalgoto ná'maq mashic icoñiguit da na'qaatec quená'maq neetalec yi 'laua Asia. Qamiri ỹaqaỹaripi, sahotaque quiyim coñiguit da qouagaxa chaqai da na'maxa chicqo'ot ñi qota'a, ñí'maq chaqai'en 'ue, ñí'maq chaqai'eno' 'ue quen, chaqai ñí'maq sqaica lqodoc quiyim 'ue. Chaqai chicqo'ot na siete nelaatqaipi se re'xogui reloqotau'a yi nqa'xanqa' ñi'maxare. 
REV.1.5	Chaqai qai'neeta chicqo'ot so Jesucristo só'maq netaxaỹaxanqajnec ishit qoyiuelec ca la'qaatec, chaqai chaqaiso só'maq 'au qanca'laxatec queso nelauaxa, chaqai chaqaiso só'maq lashi na nashillipi hueetalec ana 'laua. So Cristo só'maq qare'xoren, ca nquiỹoorec saua qarasauaxasete', quiỹoxonalo sauá'maq chi leuo', 
REV.1.6	chaqai ỹo'uet quiyim qomi' nashil chaqai quiyim qomi' letaxaỹaxanqajanqa quena qomyipi quiyim so'ueenataxanqot ñi leta'a qota'olec. Ca' da lauaq chaqai da lquesaxanaxa sqaica lqodoc chaqai'en lalamaxarete' so qara'gaxala'. Ajá'a, chaqaida 'neeta dajo.
REV.1.7	¡Ñaq ra'iiguit, na Cristo naquetaugui na naueguelec! Ca ná'ogue iuañi'chiguit ma'le, vire'ta ná'maq coñirqachit iuana ma'le. Chaqai ná'ogue na ỹoreta'oguit qomyipi hueetalec ana 'laua ỹaatqajam noỹentagui ma' idaana'guit. Ajá'a, ca' chaqaida 'neeta ma'le.
REV.1.8	Ca' 'naac ñi qara'gaxala': “Chaqaỹim ná'maq ỹim 'auaxaic, chaqai spa'aatec”, 'naac ñi qara'gaxala' ñí'maq sqaica lqalanec, ñí'maq chaqai'en 'ue, chaqai ñí'maq chaqai'eno' quen, chaqai ñí'maq naata'quena ma'le.
REV.1.9	Ỹim Juan, ỹim rqaỹahi, ỹim salequeta'guita quiyim i'xoyaxaua' qamiri, queda lo'ueenataxanaxac ñi qota'a chaqai queda qareualaxavic ỹaanema qomi' so Jesucristo. Ỹim ncoñiiteguesec na'le, senta'ñi ada delec leenaxat Patmos, sasougui quiyim sa'xatetac da la'qaatec ñi qota'a, dá'maq shi'co' i'taxajñi so Jesucristo. 
REV.1.10	Chaqai hueetougui so na'xa'a quiyim qaimaqachin so qara'gaxala', ca na' ỹovita aỹim so lquesaxanaxa so Espíritu Santo. Ca' 'ue so sa'xaỹaque nivillaxac ỹaatqajam lam, 'maqa'tegue da ilaq, da lelamaxa 'ec aca npe'te. 
REV.1.11	Ca 'naac caỹim:
REV.1.11	—Ỹim ná'maq ỹim 'auaxaic chaqai spa'aatec, shintam aca la'auaxana na nerqaipi, chaqai aca pa'aatec. 'Chirelec maca lere dá'maq huañita. Ime, ca' lachitalo naua siete 'lauari neetalec ná'maq mashic icoñiguit da na'qaatec quiyi 'laua Asia: neralec yi Efeso, Esmirna, Pérgamo, Tiatira, Sardis, Filadelfia, chaqai yi Laodicea.
REV.1.12	Na'le, ca' ñaqalgoxoñi, ma' sahotaque seuana negue' só'maq sa'qaataque retaqatac. Ca na' ñamatashiguim, ca seuane'talo saua siete ncoỹeraxanaxaqui', ta'ta'a 'oro. 
REV.1.13	Ca' quena lavinñi' saua siete ncoỹeraxanaxaqui', ca seuane'ta so 'ec so ỹale llaalec, qam saua loho novirerañi quenaua lapiaate', chaqai so nosaataxaqui 'oro naquejlec ana lotogue. 
REV.1.14	Chaqai na lqahic laue ỹaatqajam ỹalagaq 'ec na qagreta laue lalagaxaic, loqo'm 'ec ana loñi. Chaqai naua nqote' 'ec norec lauaq. 
REV.1.15	Chaqai naua lapiaate' qashilgue' 'ec na bronce nquiỹocsec chaqai nqatelecsec queca nqatelaxanaxaqui. Chaqai da lavillaxac 'ec da lelamaxa na lo'paxa ana huaaxai. 
REV.1.16	Chaqai queda loic lo'qoota'alo saua siete huaqajñi. Chaqai quena lap chicqaugui so lecat ỹaatqajam ỹaxaraic, dos llaaxa'. Chaqai na lashic 'ec añi ra'aasa quena' ỹaatqajam quesaxan da lauaq.
REV.1.17	Ca na' seuana, ca' seuañi, 'ec yileu. Qam so'maxare ỹashil-lec aỹim, ỹahote'e da loic. Ca 'naapiguiỹa':
REV.1.17	—Totaxan ro'chi'i'. Ỹim na' ỹim 'auaxaic, chaqai aỹim ná'maq spa'aatec. 
REV.1.18	Ỹim ná'maq yca'leetauec. Ma' yileu na'le, qam nagui, ca' sqaica lqodoc quiyim yca'leetauec. Ỹim llo'qoota'alo soiquenta'pe naua lauaatqate da nelauaxa chaqai quecá'maq lapooqo' na lqui'i na leuaxaiquipi. 
REV.1.19	Ca' 'chiriñi ná'ogue ná'maq huañichirigui, quená'maq 'ue nagui, chaqai quecá'maq 'ue ma'le. 
REV.1.20	Ca' dajo dá'maq leloxoỹaxague' se re'xogui taỹauguilo saua siete huaqajñi huañichiriguilo llo'qoota'alo queda ỹoic, chaqai quesaua siete ncoỹeraxanaxaqui' 'oro: saua siete huaqajñi taỹaugui quiñi 'óna nelaatec quená'maq reloqota'a ná'maq mashic icoñiguit da na'qaatec neetalgoto yaua siete 'lauari, chaqai saua siete ncoỹeraxanaxaqui' taỹauguilo sauá'maq neetalgoto yaua siete 'lauari.
REV.2.1	'Chiriñi ma'le aca lere, ca' lachita ñi nelaatec reloqota'a yí'maq mashic icoñiguit da na'qaatec neeta'ñi yi Efeso. 'Ñiraco': “'Neetayi da la'qaatec ñí'maq lo'qoota'alo ñaua siete huaqajñi queda loic, ñí'maq ỹouoxonta'pe naua lavinñi' ñaua siete ncoỹeraxanaxaqui' ta'ta'a 'oro: 
REV.2.2	Ỹim sa'den ná'ogue ná'maq 'viichi'sac, chaqai seuana dá'maq na'ñaaqataxaqui', chaqai da reualaxaviqui'. Chaqai sa'den quiyim se ỹa'ñaxachigui qavilli' na loic na hualoxonyipi. Sa'den qai'neeta quiyim 'guiñi' ná'maq 'naac lelaatqaipi so Jesús, qam sqai llic, ca' 'yiiñi' quiyim na'maxare 'maatqaiquipi. 
REV.2.3	Ỹaatqajam 'ue da reualaxaviqui', chaqai 'xoic da re'xoriqui', chaqai 'xoic da ro'ueenataxanaxaqui' caỹim, qam se rco'chirec. 
REV.2.4	Qam ỹim 'ue dá'maq se sa'maxaren caqami', ma' mashic tot qaica só'maq ỹaatqajam 'auaxaic re'xorenataxanaxa'e'. 
REV.2.5	Ca' vichiguiño' no'viñiraque cá'maq hua'ño' na' nachiriñi. Ca' ỹaatqajam netogochigui nqai'ñi' na qavilli'. Ime, ca lotqai liỹa 'viichi' dá'maq 'viichisaiquen na' ñaqai 'avichiguiñi. Ma' no'me', ca' sqaỹaloq shicpegue' aqami', ca' souootaxana'gue añi rcoỹeraxanaxagui'i' quiyi loma'. Qam no'm netogochigui na qavilli', ca' se souootaxana'gue. 
REV.2.6	Qam 'ue dá'maq sa'maxarenta caqami'. Ma' roquia'ita dá'maq lo'ueenataxanaxac ná'maq queeta'pegue' da lapaxaguinataxanaxac so Nicolás, dá'maq ỹim qai'neeta yoquii'a. 
REV.2.7	Ca cá'maq ỹa'den ca na'xaỹaxanaxac, ca 'maxaraic quiyim na'xaỹaxana da la'qaatec so Espíritu Santo 'naapega ná'maq mashic icoñiguit da na'qaatec, 'neetasa': Ca cá'maq rauegaxan ma'le, ca saanem quiyim ỹa'ic aca la adá'maq qo'paq chicqaugui da nca'laxa neetañigui na lavinñi yi lanaxanqa' ñi qota'a.”
REV.2.8	'Chiriñi aca lere, ca' lachita qai'neeta ñi nelaatec reloqota'a yí'maq mashic icoñiguit da na'qaatec neeta'ñi yi Esmirna. 'Ñiraco': “'Neetayi dá'maq 'naac ñí'maq 'auaxaico' na'le chaqai ñí'maq pa'aatec, ñí'maq ileuo' na'le, qam lotqai liỹa nca'leuec: 
REV.2.9	Ỹim sa'den ná'ogue ná'maq 'viichisac. Seuana dá'maq ne'guenaxaqui' chaqai da re'xoriqui', 'eno'm ỹaatqajam llic qami' nesallaxanec. Chaqai sa'den ná'maq se no'uen na'qaatqaipi qohinac caqami' quená'maq 'naac judío laseripi, qam sqai llic. Ta'ta'a quiyim loiquenatqaipi so na'ỹaapec. 
REV.2.10	Qam se ro'chita dá'maq qohine'tegue ma'le caqami'. Ma' so na'ỹaapec 'ue ma'le ca coñi' cañi ncoñiitaxanaxaqui caqamiri, qaiyi qamiá'ogue qari'guiñii ma'le. Chaqai 'ue ca re'xoriguii ma'le quecaua diez na'xata'. Qam ỹaatqajam lo'qo'ichiriñi da rpi'ỹaxaqui', ỹovireta'a quiyim rillivi'. Ca ỹim saanem qami' ma'le da nca'laxa 'ec nishivichi'. 
REV.2.11	Cá'maq ỹa'den ca na'xaỹaxanaxac, ca' 'maxaraic na'xaỹaxana da la'qaatec so Espíritu Santo 'neetapega ná'maq mashic icoñiguit da na'qaatec, 'neetasa': Ca cá'maq rauegaxan ma'le, ca' se ỹovira'a ca le'xoric queca co'uaataxanaxaic nelauaxa.”
REV.2.12	Qai'neeta lachita ma'le aca lere ñí'maq nelaatec reloqota'a yí'maq mashic icoñiguit da na'qaatec neeta'ñi yi Pérgamo. 'Ñiraco': “'Neetayi da la'qaatec ñí'maq 'ue ñi lecat ỹaxaraic dos llaaxa', 'naacsa': 
REV.2.13	Ỹim sa'den ná'ogue ná'maq 'viichi'sac, chaqai sa'den quiyim lliquisaugui ná'maq qomyipi qoỹoiquentac queso na'ỹaapec. Qam qaiyiita ỹaatqajam qui'terelec aỹim, sqai 'xañiriñi quiyim vi'relec aỹim, vire'ta quesaua na'xata' na' qaỹachigoxotetouguilo qamiri so qamaxaraic itaxaỹaxanqajnec Antipas quiyim qaỹalauat, quená'maq hueete'e so na'ỹaapec. 
REV.2.14	Qam 'vii nauá'maq se yqo'talo caqami'. Ma' quená'maq ñi'sa'ñi Pérgamo ñaqa 'vii nauá'maq saqa' ỹaxañiñi da lapaxaguinataxanaxac so Balaam, só'maq 'naapego' na'le so Balac quiyim so Israel llaalqaipi ỹa'ic ná'maq nachitaxanataxanaxat mashic qoỹaanot ca nashiilec nqolac, chaqai quiyim queetalec da se no'uen lamaanaxanqachic na loshicmaxa, ca chicqochiquio' na'le ca lasauaxaset. 
REV.2.15	Qai'neeta 'vii nauá'maq neesa'ñina quená'maq sqai ỹaxañiñi naua lapaxaguinataxanaxaco so Nicolás, nauá'maq se yqo'talo. 
REV.2.16	Vichiguiño' netogochigui nqai'ñi' na qavilli'. Ma' no'me', ca' sqaỹaloq shicpegue' aqami', ca' ñco'ỹa'to ma'le naua'maxare, sahote'e na lecat chicqaugui na ỹap. 
REV.2.17	Cá'maq ỹa'den ca na'xaỹaxanaxac, ca 'maxaraic na'xaỹaxana da la'qaatec so Espíritu Santo 'naapega ná'maq mashic icoñiguit da na'qaatec, 'naacsa': Ca cá'maq rauegaxan, ca' ỹim saanem ma'le quiyim ỹa'ic cá'maq na'ic qoỹoxotetañi chicqo'ot ñi qota'a, leenaxat maná, chaqai qai'neeta saanem ca qa' lalagaxaic. Ca' quecajo qa', ca naneretalec ca dalaxaic leenaxat. Qam qaica ca ỹa'den, ta'ta'a cá'maq icoñiguit, ca' ỹa'den.”
REV.2.18	Qai'neeta lachita ma'le aca lere ñi nelaatec reloqota'a yí'maq mashic icoñiguit da na'qaatec na'ñi yi Tiatira. 'Ñiracsa': “'Eda da 'neeta da la'qaatec na llaalec ñi qota'a ñí'maq 'nejme' ca norec lauaq naua nqote', chaqai naua lapiaate' 'nejme' ca lecat leenaxat bronce nquiỹocsec, 'naacsa': 
REV.2.19	Ỹim sa'den ná'ogue ná'maq 'viichi'sac; sa'den da re'xorenataxanaxa'e', da rpi'ỹaxaqui', da ro'ueenataxanaxaqui', chaqai da reualaxaviqui'. Chaqai sa'den quiyim nagui paguec da ro'ueenataxanaxaqui' quecá'maq ñaqai 'avichiguiñi. 
REV.2.20	Qam 'ue dá'maq se sa'maxaren caqami'. Ma' qami' 'xañisac añi 'aalo leenaxat Jezabel ma' 'naac letaxaỹaxanqajna ñi qota'a. Qam ỹayintac na ilaatqaipi queda lapaxaguinataxanaxac, ma' que'uegue nqai'en da nedequenaxac, chaqai quiyim ỹa'ic ná'maq nachitaxanataxanaxat mashic qoỹaanot ca nashiilec nqolac. 
REV.2.21	Ca' ỹim mashic sa'ue so ledaaqa' quiyim netogochigui na lauel, ca' ỹaxanñi da no'ueenataxac. Qam se netogot, ca' sqai ỹaxanñi da nedequenaxac. 
REV.2.22	Ca no'm sqai ỹaxanñi dá'maq ỹo'ueetetac añi'maxare, ca' ỹim illaañi nqaishin ca ralolaxa. Chaqai quiyim 'xoic ca le'xoric ná'maq hueeta'piguit añi'maxare. 
REV.2.23	Chaqai salauat ma'le ná'ogue na llaalqaipi, qaiyi ỹa'den ma'le ná'ogue ná'maq mashic icoñiguit da na'qaatec quiyim ỹim sa'den ná'maq qoỹoqochi'ña na'deenataxanaxac chaqai da namaanaxanqachic, chaqai quiñi 'óna caqamiri icoñiguit ma'le cá'maq laseue' cá'maq ỹo'ueetetac. 
REV.2.24	Qam ná'maq liỹaripi neeta'ñi na Tiatira caqamiri quená'maq sqai que'uegue najo napaxaguinataxanaxaquipi chaqai se ỹa'den ná'maq qohinac se re'xogui lo'ueenataxanaxac so na'ỹaapec, ca' ỹim shinac caqamiri quiyim qaica quet cá'maq liỹa senaxalgoto qamiri. 
REV.2.25	Qam lo'xoichiguiño' cá'maq mashic coñiguit, toco' ma' ỹovita ca na'xa'a quiyim ñovi'. 
REV.2.26	Qam cá'maq rauegaxan, chaqai quiyim queetalec ỹo'ueetetac dá'maq sahotaque quiyim qaỹo'uet, ỹoviraqteta'a ca lqodoc, ca' ca'maxare saanem da lquesaxanaxa quiyim ila' ná'ogue na ỹoreta'oguit qomyipi. 
REV.2.27	Ca 'nejem dá'maq 'ne'tegue ñi ita'a caỹim quiyim nañaañim da iquesaxanaxa quiyim selaataxanac. Ca' ca'maxare reloqota'a ná'ogue na ỹoreta'oguit qomyipi, ỹahote'e ca nepon fierro. Iuagaxatetac, 'nejem nqai'en aca 'ueena 'laua. 
REV.2.28	Saanem qai'neeta añi huaqajñi nete'ese. 
REV.2.29	Cá'maq ỹa'den ca na'xaỹaxanaxac, ca' no'uen quiyim na'xaỹaxana da la'qaatec so Espíritu Santo quedá'maq 'naapega ná'maq mashic icoñiguit da na'qaatec.”
REV.3.1	Qai'neeta lachita aca lere ñi nelaatec reloqota'a yí'maq mashic icoñiguit da na'qaatec na'ñi yi Sardis. 'Ñiraco': “'Eda 'neeta da la'qaatec ñí'maq no'qoota'alo daua siete no'ueenataxanaxaco se re'xoguilo chicqoro'ot ñi qota'a chaqai yaua siete huaqajñi: Ỹim sa'den ná'ogue ná'maq 'viichi'sac, chaqai quiyim mashic qami' leuaxaic, 'eno'm 'ue da lichoxoric aqami' quiyim qohinac rca'lli'sauec. 
REV.3.2	Nelo'irec, ca 'ñaxachi' dá'maq ñaqa 'ue ro'ueenataxanaxaqui' dá'maq mashic sham imeuo. Ma' ỹim seuana quiyim dá'maq 'viichi'sac se ỹa'maxañi quiñi qota'olec. 
REV.3.3	No'viñira'gue dá'maq napaxaguinataxaqui' coñichiguit na'le. Ca' netogochigui nqai'ñi' na qavilli'. Qam no'm se nelo'irec, ca' shicpegue' qami', qam sqa ỹaataq ca ỹoviraqa', shintari' ca cuataxai. 
REV.3.4	Qam 'ue na qomyipi quená'maq neeta'ñi na Sardis se napio'xote' naua loho. Ca na'maxare ñauequeta'pegue' ma'le, ỹansañi caua noho lalagaxaqa, ma' chi no'ueenataxac nqohin. 
REV.3.5	Ca cá'maq rauegaxan ma'le, ca' ỹañiñi nqohine' caua noho lalagaxaqa. Chaqai se sapalaxat ca leenaxat quiyim qoỹeretañi cayi lere nca'laxalate, ta'ta'a quiyim sa'xat quiñi ita'a chaqai quena lelaatqaipi piguim laseripi. 
REV.3.6	Ca cá'maq ỹa'den ca na'xaỹaxanaxac, ca no'uen quiyim na'xaỹaxana da la'qaatec so Espíritu Santo quená'maq mashic icoñiguit da na'qaatec.”
REV.3.7	Qai'neeta lachita aca lere ñi nelaatec neeta'ñi yi Filadelfia. 'Ñiraco': “'Neeta da la'qaatec ñí'maq ỹaatqajam co'teeta chaqai lliqueta, ñí'maq hueeto'ot ada lauaatqate na lasom ñi lauo' so nashi David, ma' quena' ỹauachigui, ca' qaica ca ishit ỹapogui, chaqai quena' ỹapogui, ca' qaica ca ishit ỹauachigui: 
REV.3.8	Ỹim sa'den ná'ogue ná'maq 'viichi'sac. Ca' sella'gue dá'maq loqoisa'gue ñi 'ec lasom nauatetagui qaica ca ishit ỹapogui ñi'maxare. 'Eno'm sqai 'xoic ca rquesaxanaxa'e', qam na'xaỹaxañiteta da ỹa'qaatec chaqai mesqai 'xochiriñi aỹim. 
REV.3.9	Vichiguiño' ỹim ỹa'dooto nqaishine' aqami' naua le'cootal ná'maq queeta'pegue' so na'ỹaapec, ná'maq 'maatqaiquipi ná'maq 'naac judío laseripi qam sqai llic, qaiyi na'maxare ỹa'den ma'le quiyim se'xoriñi'. 
REV.3.10	Ma' na'xaỹaxañiteta da ỹaqataxac quiyim 'ue da reualaxaviqui'. Ca' quedajo, ca so'ootaxanlec ma'le aqami' quiyim ỹovita ca laloqo' quiyim qai'guen ná'ogue na qomyipi hueetalec ana 'laua. 
REV.3.11	Sqaỹaloq ñovi'. Lo'qo'ichiriñi ná'maq mashic hueeto'ot aqami', qaiyi qaica ca rouootaxana'gue ma'le ca raviguiqui'. 
REV.3.12	Ca cá'maq rauegaxan, ca' ỹim 'ec nqaishin aca nenojnaxa quiyim nolliitañi ñi lauo' ñi qota'olec, ca' totqa nac quiyi'maxare. Ca' quecaua'maxare serelgoto ma'le da leenaxat ñi qota'olec chaqai da leenaxat yi la'a' ñi'maxare, yí'maq dalaxaic Jerusalén chicqa'gue da piguim, chicqo'ot ñi qota'olec. Qai'neeta serelgoto ma'le caua'maxare ca dalaxaic ỹeenaxat. 
REV.3.13	Cá'maq ỹa'den ca na'xaỹaxanaxac, ca' no'uen quiyim na'xaỹaxana da la'qaatec so Espíritu Santo 'naapega ná'maq mashic icoñiguit da na'qaatec.”
REV.3.14	Qai'neeta lachita ana lere ñi nelaatec reloqota'a yí'maq mashic icoñiguit da na'qaatec neeta'ñi yi Laodicea. 'Ñiraco': “'Neetasa' da la'qaatec ná'maq ỹaatqajam lliqueta, ná'maq ỹaatqajam ipacqajanchigui ca la'qaatec, ñí'maq chicqochigui ná'ogue ná'maq lo'ueenatec ñi qota'a: 
REV.3.15	Ỹim sa'den ná'ogue na 'viichi'sac. Sa'den quiyim sqai 'oometam qami' chaqai sqai qami' pa'e. ¡Saxanchi' qami' 'oometam, loqo'm pa'e! 
REV.3.16	Qam ma' chi pa'iigui qami', sqai 'oometa qami' chaqai mesqai qami' pa'e, ca' yisalgue qami'. 
REV.3.17	Ma' 'ñirac qami' nesallaxanec chaqai quiyim ra'maqaichiriñi chaqai quiyim tot qaica ca viñi'. Qam sqai huañita quiyim sqaica ca ra'maqachi'. Qami' 'xoraic, qaicanqaiyi, qami' qai'laq chaqai ñi'sauec. 
REV.3.18	Ca vichiguiño' 'ue da ỹaqataxac nagui caqami', quiyim chigoxochiro'ot aỹim ma'le cá'maq shiujnaxañita cá'maq ỹaatqajam 'oro nqatelecsec, qaiyi ỹaatqajam qami' nesallaxanec, chaqai quiyim chigoxochiro'ot aỹim quiyim shiujnaxañiraque ca qatooỹaqui' lalagaxaic, ca ñi'riñi, ca po'irelec ná'maq ỹo'ueetetac na nayiloxo quiyim ñi'sauec, chaqai shiujnaxañiraque ca latate' naua nqochichi', qaiyi neuañiriñi. 
REV.3.19	Ma' ỹim setaxaỹa'a chaqai salamaxat ca no'ueenataxac cá'maq yqo'ta. Ca' na'ñaxachi'o' chaqai netacocha'e'. 
REV.3.20	Ñaqai 'ajñi', ỹim nagui seuete'e na lasom, soỹaxantac. Ca no'm 'ue ca 'xaỹa da ỹoỹaxanaxac, ca ỹauate'oga aỹim queca nasom, ca' senoxonougui ca lauo'. Ca qomi' nqui'ỹaxaua'. 
REV.3.21	Ca cá'maq rauegaxan, ca' sa'ue ma'le ca loma' quiyi ñqa'xanqa' quiyim nashi, 'nejem aỹim ma' sauegaxan, ca ñqa'xanñi cañi nqa'xanaxaqui ñi qota'olec. 
REV.3.22	Cá'maq ỹa'den ca na'xaỹaxanaxac, ca' no'uen quiyim na'xaỹaxana so Espíritu Santo quedá'maq 'naapega ná'maq mashic icoñiguit da na'qaatec.”
REV.4.1	Ca' ỹim Juan, ca na' ime dajo, ca' ñidaanashiguim, ca' seuane'ta so lasom nauatetagui queda piguim. Qam sojo nivillaxac 'ec aca npe'te só'maq 'au netaxaỹa'ña aỹim, ca 'naapiguiỹa':
REV.4.1	—Nochirishiguim quenajo. Ca' sachaxañiraxarom dá'maq 'neeta ma'le najo.
REV.4.2	Ca na' noviriñi da lquesaxanaxa so Espíritu Santo, ca' seuana yi nashi nqa'xanqa' hueeta'gue da piguim. Ca' quiyijo qa'xanqa' 'ue so nqa'xanta'ñi. 
REV.4.3	Ca só'maq nqa'xanta'ñi yi qa'xanqa' da lashicyaxac 'nejem na qa' qashilec leenaxat jaspe, loqo'm ana cornalina. Ca' naua lahil so qa'xanqa', ca' 'ue so qoñi'gue. Qam da lqashilegaxa 'nejem na qa' leenaxat esmeralda. 
REV.4.4	Chaqai naua lahil sojo qa'xanqa', ca' 'vii saua liỹa' sauane'talo veinticuatro nashi nqa'xanaxaqui', ca' quesaua'maxare nqa'xantañiguilo so veinticuatro quesó'maq ỹaatqajam qo'xoiquipi, nodaachiguiñi lalagaxaic na looỹac chaqai ana nado'onsañi chicqaugui na 'oro. 
REV.4.5	Ca' quesojo nashi nqa'xanqa' chicqotapegueu'a na nqai'legaxa, na nalataxa, chaqai na soxonaxallipi. Chaqai queda reloqota'uegue so qa'xanqa' ỹaviquetauguilo saua siete ncoỹeraxanaxaqui', qam na lauaq 'ec na norec lauaq. Qam saua'maxare chaqaisaua saua siete no'ueenataxanaxaco se re'xoguilo chicqoro'ot ñi qota'a. 
REV.4.6	Chaqai queda reloqota'gue so qa'xanqa' qai'neeta 'ue so 'ec lachiugue richaauec chaqai richiichiguiñi.
REV.4.6	Chaqai quenaua lahil so qa'xanqa' hueesa'ñi saua cuatro ise' nca'leesauec no'qaachiguilo quenaua nqote' queda reloxoỹa'gue chaqai queda qoshiỹa'gue. 
REV.4.7	So 'auaxaic quesauajo ise' nca'leesauec 'nejem na sauaxaic leta'a; chaqai so liỹa 'ec na tooro; chaqai so liỹa na lashic 'ec na qom; chaqai so liỹa 'ec na ho'ic ỹoota. 
REV.4.8	Ca' sauajo cuatro ise' nca'leesauec da'ta'a seis laua' quiñi 'óna. Chaqai no'qaachiguilo quenaua nqote' quena pa'aauec chaqai quena pa'aauo. Chaqai quiyi na'xa'a chaqai yi pe sqai ỹaxañiñi quiyim 'nerac:
REV.4.8	Qami' maq ỹaatqajam co'chiite',
REV.4.8	qami' qara'gaxala' qota'olec maq sqaica ca qalañirac,
REV.4.8	qami' ná'maq chaqai'en 'ue qami', chaqai 'ue qami' nagui, chaqai naata'quena ma'le.
REV.4.9	Chaqai quena' sauajo ise' nca'leesauec imaqachine' da lecaic chaqai ỹaanot da na'aachicyaxac só'maq nqa'xantañigui aso qa'xanaxaqui só'maq sqaica lqodoc da nachaalataxac, 
REV.4.10	ca' so veinticuatro qo'xoiquipi ỹa'chi'iñi naua le'cootal quiyí'maq reloqota'ñi so'maxare, ca' imaqachin só'maq sqaica lqodoc da nachaalataxac, ca' illiguiñi ana nado'ontañi quiyí'maq reloqota'ñi so qa'xanqa'. Ca' 'nerac:
REV.4.11	Qami' qara'gaxala' qota'olec, ỹaatqajam 'chichiguiñi quiyim coñichiguit
REV.4.11	da nauaq, da necaic, chaqai da nquesaxanaxa;
REV.4.11	ma' qami' ro'ueenachiqui' ná'ogue nanchaqaina,
REV.4.11	ma' chaqaida dá'maq vi'saque, ca' 'ue,
REV.4.11	ca' re'oq ná'ogue na'maxare.
REV.5.1	Ca na'le, ca seuane'ta quesó'maq nqa'xantañigui aso nashi nqa'xanaxaqui lo'qoota'a aso lere queda loic 'ec lepate nqohin da no'ueenataxac, qoỹeretalec na pa'aauo chaqai na pa'aauec, chaqai qaỹapootagui quesaua siete netanaxanqate qaỹa'gaxanaxansañi. 
REV.5.2	Chaqai seuane'ta so nelaatec piguim le'ec ỹaatqajam quesaxanaxaic. Nelamaxaren, renataxantac, 'naacsa':
REV.5.2	—¿Nega'ỹo' ca ishit quiyim ỹauachigui ada lere chaqai quiyim naqate' saua netanaxanqate?
REV.5.3	Qam vire'ta quena piguim chaqai quena 'laua chaqai quena pa'aañi quena 'laua ỹaatqajam qaica ca ishit ỹauachigui aso lere, vire'ta quiyim chi ỹa'ajan. 
REV.5.4	Ca' ỹim ỹaatqajam 'xoic da ñoỹenaxac, ma' qaica quet cá'maq qaỹanata quiyim ishit ỹauachigui aso lere, vire'ta quiyim chi retaqalec, chaqai vire'ta quiyim chi ỹa'ajan aso'maxare. 
REV.5.5	Ca na'le, ca' 'ue so 'óna queso qo'xoiquipi 'naapiguiỹa':
REV.5.5	—Totaxan queeta da noỹenaxaqui', ma' ñí'maq qaỹamata'gue sauaxaic leta'a chicqaugui so llaalqaipi so Judá, chaqai qai'neeta chigoxougui na lauo' so nashi David, ñi'maxare rauegaxan. Ca' ishit ỹauachigui ada lere chaqai quiyim naqate' saua siete netanaxanqate qaỹa'gaxanaxansañi.
REV.5.6	Ca' quena lavinñi so nashi nqa'xanqa', hueetañiguilo saua cuatro ise' nca'leesauec chaqai quena lavinñi so qo'xoiquipi seuane'ta so 'ec qagreta llaalec. Nachaatetañi, qam re'qoota dá'maq 'neeto' na' qaỹalauat. Siete saua lasote, chaqai siete nqote'. Ca' saua siete nqote' chaqaisaua saua siete lo'ueenataxanaxaco se re'xoguilo ñi qota'a sauá'maq qanelarrelec ná'ogue na 'laua. 
REV.5.7	Ca' sojo qagreta llaalec icona aso lere queda loic só'maq nqa'xantalec aso qa'xanaxaqui. 
REV.5.8	Ca na' icona aso lere, ca' saua cuatro ise' nca'leesauec chaqai so veinticuatro qo'xoiquipi ỹa'chi'iñi naua le'cootal quiyi reloqota'ñi so qagreta llaalec. Ca' queso qo'xoiquipi nodaachiguiñi 'ue ana liviigue chaqai lo'qoota'a ana 'taxaqui 'oro, no'qaachigui quena nichiinaxanaxat. Ca' najo nichiinaxanaxat chaqaina ná'maq nqouagaxainaxac ná'maq lalamaxareteripi ñi qota'a. 
REV.5.9	Ca qaỹo'ueentac dajo dalaxaic no'ueenec, 'neetasa':
REV.5.9	Qami' 'iichichiguit quiyim coñita ana lere chaqai quiyim naqachi' naua qaỹa'gaxanaxansañi netanaqsete;
REV.5.9	ma' qaỹalauat na'le aqami',
REV.5.9	chaqai quesaua reuochi', ca' laseue' na' shiujnaxañitalo qomi', chigoxochiraugui ná'ogue na ỹoreta'oguit qomyipi ỹoreta'oguit na la'qaatec,
REV.5.9	qaiyi lalamaxareteripi ñi qota'a.
REV.5.10	Ca 'viichi' quiyim qomi' nashil chaqai quiyim qomi' letaxaỹaxanqajanqa na qomyipi quiyim so'ueenataxanqot ñi qota'olec.
REV.5.10	Chaqai quiyim qareloxoiqatecsec ná'ogue na hueetalec na 'laua.
REV.5.11	Ca na' ime, ca' ñamatashiguim, ca sa'xaỹaque na ỹaatqajam 'xoic lavillaxac na nelaatqaipi piguim laseripi nachaatetaho naqallichinchiguiñi aso nashi nqa'xanaxaqui chaqai quesaua ise' nca'leesauec chaqai queso qo'xoiquipi. Qam ỹaatqajam qaica ishit naloqochin só'maq piguim laseripi. 
REV.5.12	Qam ỹaatqajam nelamaxaren quena' retaqa, 'naacsa':
REV.5.12	Ñí'maq qagreta llaalec qaỹalauat na'le
REV.5.12	ta'chiguit quiyim icoñiguit da nquesaxanaxa chaqai da nesallaxa,
REV.5.12	da na'deenaxanaxa chaqai da la'ñaxac,
REV.5.12	da necaic, da nauaq, chaqai quiyim qaimaqachintac.
REV.5.13	Chaqai qai'neeta sa'xaỹa ná'ogue ná'maq lo'ueenatec ñi qota'a quená'maq hueeto'ot na piguim chaqai quena 'laua chaqai quená'maq pa'aatañi quena 'laua chaqai cana huaaxai chaqai quená'ogue ná'maq hueetaugui na'maxare, 'neracsa':
REV.5.13	Da nemaqajnataxanaxa, chaqai da necaic, chaqai da nauaq, chaqai da nquesaxanaxa,
REV.5.13	qaica lqodoc nqohin
REV.5.13	qoỹaanema ñí'maq nqa'xantañigui añi qa'xanaxaqui chaqai ñi qagreta llaalec.
REV.5.14	Ca' saua cuatro ise' nca'leesauec 'neraco' quen:
REV.5.14	—¡Ajá'a, chaqaida 'neeta dajo!
REV.5.14	Chaqai so veinticuatro qo'xoiquipi ỹa'chi'iñi naua le'cootal, ca imaqachin ñí'maq qaica lqodoc da nachaalataxac.
REV.6.1	Ca na'le, ca' seuanchigui na' só'maq qagreta llaalec ỹauachigui aso 'auaxai quesaua siete netanaxanqate, ca 'ue so sa'xaỹa quesaua cuatro ise' nca'leesauec retaqa, qam da lavillaxac 'ec ana soxonaxa:
REV.6.1	—¡'Antaso'o' ỹala'e', ñaqai 'ajñi'!
REV.6.2	Ca' ya'ỹa'a, ca seuane'ta so shipgaq lalagaxaic. Ca só'maq neetalec so'maxare no'qoota'a aso lo'xoshic. Ca so'maxare qoỹaanem aso nado'o na nashi. Ca' eec, qam chaqa'ma' rauegaxan, chaqai quiyim queeta da lauegaxanaxac.
REV.6.3	Ca na' só'maq qagreta llaalec ỹauachigui aso liỹa netanaxanqate, ca sa'xaỹa so liỹa quesaua ise' nca'leesauec, 'naacsa':
REV.6.3	—¡'Antaso'o' ỹala'e', ñaqai 'ajñi'!
REV.6.4	Ca nenoxonec so liỹa shipgaq letogaxaic. Ca só'maq neetalec so'maxare qoỹaanem da lquesaxanaxa quiyim rouootaxana'gue da neuagaxa quena 'laua, chaqai ỹo'uet quiyim na qomyipi nalauajta'. Ca so'maxare qoỹaanem so lecat lodegaxat.
REV.6.5	Ca na' so qagreta llaalec ỹauachigui aso liỹa netanaxanqate, ca lotqai sa'xaỹaque so liỹa quesaua ise' nca'leesauec, 'naacsa':
REV.6.5	—¡'Antaso'o' ỹala'e', ñaqai 'ajñi'!
REV.6.5	Ca na' ya'ỹa'a, ca seuane'ta so shipgaq laueraxaic. Ca só'maq neetalec so'maxare lo'qoota'a aso lesallaqataxanaxaqui. 
REV.6.6	Ca' 'ue so sa'xaỹaque nivillaxac 'maxañigui na lavinñi' saua ise' nca'leesauec, 'naacsa':
REV.6.6	—Qaicaata ca un quiloqui' quena trigo na'chiguit nqohin ca lo'ueenataxanaxac ca qom quiyi 'óna na'xa'a, chaqai 'nejem ca lashivichaqa' ca tres kilos cana cebada. Qam se qana'laxatañi na aceite na'ic chaqai na lataxa.
REV.6.7	Ca na' so qagreta llaalec ỹauachigui aso liỹa netanaxanqate, ca' sa'xaỹaque só'maq pa'aatec quesaua ise' nca'leesauec, 'naacsa':
REV.6.7	—¡'Antaso'o' ỹala'e', ñaqai 'ajñi'!
REV.6.8	Ca na' ya'ỹa'a, ca seuane'ta so shipgaq qoñooxoic. Ca só'maq neetalec so'maxare leenaxat nelauaxa. Ca' so coỹaretaho queso'maxare chaqaiso só'maq lqui'i cá'maq lapooqo' na leuaxaiquipi. Ca' qoỹaanem da lquesaxanaxa quiyim ỹalauat quiñi 'óna quenaua cuatro qomyipi quená'maq hueetalec ana 'laua, ỹahote'e na lauataq, chaqai na nqopaaxa, chaqai na nalolaxa, chaqai ná'maq retoxonac quena 'laua.
REV.6.9	Ca na' so qagreta llaalec ỹauachigui aso liỹa netanaxanqate, ca seuane'ta na lqui'illipi ná'maq qaỹalauato' na'le sauaxat quiyim ipaquichigui i'taxajñi nqai'en da la'qaatec ñi qota'a. So'maxare hueeta'ñi yi pa'aañi caso ncopatoxonaxalate. 
REV.6.10	Na'maxare ỹaatqajam nelamaxaren quena' 'naac:
REV.6.10	—Qami' qara'gaxala', ỹaatqajam qami' co'teeta chaqai quiyim pacqajñichirigui ná'maq chaxañi'sac, ¿tegue' chaqai laquio' ỹovita ca laloqo' nqai'ñi' quiyim michi' ca nasauaxaset, ca vite ca nouaxanaxaset ná'maq ỹo'uet na'le da qarelauaxa quená'maq hueetalec ana 'laua?
REV.6.11	Ca na'le, ca' qoỹaanem na looỹac lalagaxaic. Ca' qohinapega quiyim cocho'qui' liỹa nco'matauec, toco' ma' nalogoñi ỹovita cá'maq naloqojnec quená'maq lqaỹaripi ro'ueenataxantacot so Cristo ná'maq taata'a quiyim qaỹalauat ma'le, 'nejme' saua'maxare.
REV.6.12	Ca na' só'maq qagreta llaalec ỹauachigui aso liỹa netanaxanqate, ca ya'ỹa'a, ca' 'ue so nalataxa idaxanac na 'laua. Ca naue' añi ra'aasa 'ec na nooỹac laueraxaic. Ca ñá'ogue ñi shiraigo toc, 'ec leuoripi. 
REV.6.13	Chaqai ana huaqajñi najñi queda piguim, taalec na 'laua, 'nejem ana higo lashi najñi ana la ladala quena' qoyiquejlec queca nonot quesaxanaxaic. 
REV.6.14	Ca' na piguim palac, 'ec ana lere quena' qalepajta'. Chaqai ná'ogue aná'maq quemaralec ladocai chaqai ana delec qaidaxan quena loma'. 
REV.6.15	Chaqai na nashillipi quena 'laua nañoxojñi quenaua lauaco chaqai quena qa' quena quemaralec ladocai, liỹaatac ná'maq leta'allipi, na nesallaxanqaipi, na lashillipi na nouaataxanaq, ná'maq quesaxanaxaiquipi, chaqai ná'ogue ná'maq na'aquipi chaqai ná'maq se na'aquipi. 
REV.6.16	Ca 'naapega quena quemaralec ladocai chaqai ana qa':
REV.6.16	—'Irelgoto qomi', ca qarpataqairañi, 'xochiriñi qomi' quiñí'maq nqa'xantañigui añi nashi nqa'xanaxaqui, chaqai queda chalego lecaic nouaxanaxaset ná'ogue ỹo'uet ma'le ñi qagreta llaalec.
REV.6.17	Ma' mashic novi'o' ná'maq chalego lecaic na'xa'a nouaxanaxaqui ná'ogue, ca ¿negue' queto' ca ishit na'ñaxachiguit?
REV.7.1	Ca na' ime dajo, ca seuane'talo saua cuatro nelaatqa piguim lase', nachaatesañi, hueeta'ñiguilo naua cuatro llico na nonot. Saua'maxare quepaxatesa'guit naua nonoochi', qaiyi se pe'terelec ana 'laua, chaqai ana huaaxai, chaqai ana qo'paq. 
REV.7.2	Qai'neeta seuane'ta so piguim le'ec chicqa'gue da lqodoigue, lo'qoota'a aso letanaxanqate ñi qota'a ñí'maq nca'leetauec. Ca' sojo piguim le'ec ỹaualaq, qam ỹaatqajam netenegue da laualaxac quesaua cuatro nelaatqa piguim lase' sauá'maq iconchiguito' na'le da lquesaxanqa' quiyim na'axat na 'laua chaqai ana huaaxai. 'Naacsa':
REV.7.3	—Se na'axachii na 'laua chaqai ana huaaxai chaqai ana qo'paq, quiyim saqa' setanaq ná'maq lelaatqaipi ñi qota'olec, sahoqai aca netanaqsete huejlec nqaishinaq na latap.
REV.7.4	Ca' sa'xaỹaque ỹorete' só'maq mashic 'ue ana netanaqsete: Ciento cuarenta y cuatro mil quesá'ogue só'maq llaalqaipi so Israel. 
REV.7.5	Ca' ỹovi' doce mil só'maq qaỹa'ue so netanec queso llaalqaipi so Judá, doce mil queso llaalqaipi so Rubén, doce mil queso llaalqaipi so Gad, 
REV.7.6	doce mil queso llaalqaipi so Aser, doce mil queso llaalqaipi so Neftalí, doce mil queso llaalqaipi so Manasés, 
REV.7.7	doce mil queso llaalqaipi so Simeón, doce mil queso llaalqaipi so Leví, doce mil queso llaalqaipi so Isacar, 
REV.7.8	doce mil queso llaalqaipi so Zabulón, doce mil queso llaalqaipi so José, chaqai doce mil queso llaalqaipi so Benjamín.
REV.7.9	Ca na' ime dajo, ca seuane'ta so ỹoreta'oguit qomyipi ỹoreta'oguit na la'qaatec, nachaatetañi quiyi reloqota'ñi so nashi nqa'xanqa' chaqai queso qagreta llaalec. Ca so'maxare ỹaatqajam 'xoic, mashic tot qaica ishit naloqochin, chaqai ỹantañi na nooỹac lalagaxaic, chaqai lo'qoota'a ana chavic laue. 
REV.7.10	Sá'ogue netenegue da laualaxac, 'naacsa':
REV.7.10	Da qarca'laxa chicqo'ot ñi qota'olec,
REV.7.10	ñí'maq nqa'xantañigui añi nashi nqa'xanaxaqui,
REV.7.10	chaqai ñi qagreta llaalec.
REV.7.11	Chaqai ná'ogue ná'maq nelaatqaipi piguim laseripi nachaatetaho naqallichinchiguiñi aso qa'xanaxaqui, chaqai so qo'xoiquipi, chaqai saua cuatro ise' nca'leesauec. Ca' ỹa'chi'iñi naua le'cootal, ỹoviraqtera'guit naua lataapi' na 'laua quiyi reloqota'ñi so qa'xanqa', ca imaqachinsac ñi qota'a, 
REV.7.12	'neracsa':
REV.7.12	¡Ajá'a, chaqaida 'neeta dajo! Da nemaqajnataxanaxa, da nauaq, da na'deenaxanaxa, da toonaxac,
REV.7.12	da necaic, da nquesaxanaxa chaqai da na'ñaxac,
REV.7.12	qoỹaanot ñi qota'olec,
REV.7.12	ca' da'maxare qaica ca lqodoc nqohin. Ajá'a, ca' chaqaida 'neeta dajo.
REV.7.13	Ca 'ue so 'óna queso qo'xoiquipi yinat:
REV.7.13	—¿Nega'ỹo' ná'maq najo ná'maq ỹantañi na nooỹac lalagaxaic, chaqai negue' cá'maq chicqa'gue?
REV.7.14	Ca' ỹim shinac na'le:
REV.7.14	—Taque', qami' ỹa'gaxala', maq 'yiiñi'.
REV.7.14	Ca' so'maxare 'naapiguiỹa':
REV.7.14	—Nauajo nauá'maq ca'laxaterauec só'maq chalego lecaic ne'xoric. Ca naua'maxare quiỹo' naua loho chaqai lalagaxaqa nqai'ne', ỹahota'ahi saua leuo' ñi qagreta llaalec. 
REV.7.15	Vichiguiño' hueete'e na reloqota'ñi na nqa'xanqa' ñi qota'a, chaqai ro'ueenataxantacot ñi'maxare quenaua'que naua na'xata' chaqai naua'que naua piri quiñi lo'ueenaxanaxaqui. Chaqai ñí'maq nqa'xantañigui añi nashi nqa'xanaxaqui ro'ootaxanteguelec. 
REV.7.16	Ca tot ỹoviro'ot ma'le ca nqopaaxa chaqai ca laquip. Chaqai tot qaỹavigaxat cañi ra'aasa, chaqai tot nauata'guit ca npa'ỹaaxa. 
REV.7.17	Ma' ñí'maq qagreta llaalec ñí'maq neetañigui na lavinñi yi nashi nqa'xanqa', ñi'maxare reloqota'a 'neeta'gue aca qagreta, chaqai ỹauega ca hua'ñi na ne'paxantashiguim huaxaỹaq chicqaugui da nca'laxa. Chaqai ñi qota'olec nquiỹouec ná'ogue na lachiripi quenaua nqote' na'maxare.
REV.8.1	Ca na' so qagreta llaalec naqat aso pa'aatec netanaxanqate caso lere, ca 'uo' ca media hora nachicochiguiñi queda piguim. 
REV.8.2	Ca na' ime, ca seuane'talo saua siete nelaatqa piguim lase', nachaatesañi, reloqoso'ot ñi qota'a. Ca saua'maxare qoỹaanema saua siete npe'tel. 
REV.8.3	Ca na' ime, ca lotqai novi' so liỹa nelaatec piguim le'ec no'qoota'a so nichiinaxanaxat lahi' 'oro. Ca' nachaato caso ncopatoxonaxalate. Ca 'xoic so qoỹaanem nichiinaxanaxat, ma' qaỹahotaque ỹaano liỹaataho nqai'en na nqouagaxainaxaquipi ná'maq lalamaxareteripi ñi qota'a, qaillaalec aso ncopatoxonaxalate 'oro queda reloqota'gue so nashi nqa'xanqa'. 
REV.8.4	Ca' queda lqai'laxat so nelaatec piguim le'ec chicqochigui so nesalaxaripi, taashi'ma ñi qota'a, liỹaatashiguim na nqouagaxainaxaquipi na lalamaxareteripi ñi qota'a. 
REV.8.5	Ca na'le, ca' so nelaatec piguim le'ec icona aso lahi' na nichiinaxanaxat, ca ỹemqot aso norec lpoqo hueetalec aso ncopatoxonaxalate. Ca' ỹocorelec na 'laua. Ca na'le, ca' 'ue na soxonaxallipi, chaqai na nalataxa, nqai'legaxaripi, chaqai i'loxol na 'laua.
REV.8.6	Ca na'le, ca' saua siete nelaatqa piguim lase' na'maxachiñi quiyim pi'chiguilo saua lpe'tel.
REV.8.7	Ca na' pi'chigui aso lpe'te so 'auaxaic nelaatec piguim le'ec, ca' anac aso qalachi chaqai so norec ỹalequeta'guit na neuoripi, ca' qaỹocorelec ná'ogue na 'laua. Ca' ỹavic añi 'óna quecaua tres qo'pa', chaqai qai'neeta na 'laua 'vii naua lavicqate', chaqai na 'uaqapi ladala.
REV.8.8	Ca' lotqai pi'chigui aso lpe'te so liỹa nelaatec piguim le'ec, ca' 'ue aso qaỹamaxañigui aso huaaxai 'ec ana quemaralec qa' ladocai ỹaviquetaugui. Ca' 'ue na hua'ñi quiyim ñigui neuoripi cana huaaxai. 
REV.8.9	Ca' quecaua tres, 'óna ca ileu quená'ogue ná'maq hueetañigui ana huaaxai, chaqai quecaua tres, 'óna ca ropoqogui nqohin caná'ogue ana qom lahi' huaxaỹaqse.
REV.8.10	Ca' so liỹa nelaatec piguim le'ec pi'chigui aso lpe'te, ca' najñi aso chalego lecaic huaqajñi, chicqo'ot na piguim, ỹaviquetaugui 'ec ana ncoỹeraxanaxaqui. Ca' 'óna ca tajlec quecaua tres quená'ogue na lachiuguellipi chaqai ná'maq hua'ñi na ne'paxantashiguim huaxaỹaq. 
REV.8.11	Ca' aso huaqajñi leenaxat Chim. Ca 'óna ca lahi quecaua tres huaxaỹaq chim, ca 'xoic na qom ileu, sauaxat na huaxaỹaq paguec na lichimaxa.
REV.8.12	Ca' so liỹa nelaatec piguim le'ec pi'chigui aso lpe'te, ca 'om nalahi añi ra'aasa chaqai ñi shiraigo. Chaqai quecaua tres, 'óna añi 'om caná'ogue ana huaqajñi, ca sham lavinñi yi na'xa'a chaqai yi pe 'ue so napalaxa.
REV.8.13	Ca na' ime, ca' ñamatashiguim, ca' sa'xaỹaque so nelaatec piguim le'ec ỹootegueri' quena lavinñi na piguim, ỹaatqajam netenegue da la'qaatec, 'naacsa':
REV.8.13	—¡'Agai! ¡Ỹaatqajam chalego le'xoric ná'maq neetalec ana 'laua, ma' ilamiguilo daua npe'tel ma' qaipi'chiguilo quedaua liỹa' tres nelaatqa piguim lase'!
REV.9.1	Ca na' pi'chigui aso lpe'te so liỹa nelaatec piguim le'ec, ca seuane'ta aso huaqajñi shi'co' najñi, chicqo'ot na piguim, hueetalec na 'laua. Ca' asojo huaqajñi qoỹaanem aso lauaatqate aca tema lapooqo' na lqui'i na leuaxaiquipi. 
REV.9.2	Ca na' ime, ca ỹauachi'ña caso tema. Ca' quiyi, ca taashiguim na lesalaxaripi 'ec chicqaugui ca chalego lecaic nqatelaxanaxaqui. Ca' so lesalaxaripi aso tema, ca chicqochigui 'ue so napalaxa, ma' ỹapolec añi ra'aasa chaqai ná'ogue. 
REV.9.3	Ca' quesojo nesalaxaripi chicqotougui aso 'xoic piñai, ỹouec, quelec na 'laua. Ca' aso piñai qoỹaanem quiyim 'ue na ledoonaxa 'nejem na pa'lotoxoic late'e hueetalec ana 'laua. 
REV.9.4	Qaila', qam quiyim se na'axat na 'uaqapi, chaqai ana qo'paq, chaqai ná'ogue ana peue ladala hueetalec na 'laua. Ta'ta'a quiyim nodaqajantec ná'maq qom quená'maq sqaca aca letanaxanqate ñi qota'a quena latap. 
REV.9.5	Qam se qaỹa'maxaren quiyim ỹalauat na qom. Ta'ta'a quiyim chi ỹo'uet da nqui'ic quecaua cinco shiriguiri. Ca dá'maq nqui'ic nqai'en queca qom 'ec dá'maq quena' qaỹa'caañi caca pa'lotoxoic late'e. 
REV.9.6	Ca' quecauajo na'xata' na qom idaantaque ma'le ca lelauaxa, qam se ỹanata. Chaqai 'eno'm ỹahotaque ileu, qam da nelauaxa 'eetapeguem ma'le na qomyipi.
REV.9.7	Ca' aso piñai da no'ueenataxac 'nejem na shipgaq lauataq lo'o. Na lqahic neetagui aso 'ec nashi nado'o 'oro, chaqai na lashic 'nejem na qom lashic. 
REV.9.8	Chaqai 'ue na laue 'nejem na 'aalo lqahic laue, chaqai naua loue 'ec na sauaxaic leta'a loue. 
REV.9.9	Chaqai na loshicmaxa pootalec caso lauataxaqui 'ec fierro, chaqai naua lelamqa' naua laua' 'ec na lelamaxa na 'xoic nahoglena shipgaq na lo'o quena' i'guentaho queca lauataq. 
REV.9.10	Ca na lqai'it ana'maxare 'nejem lqai'it ana pa'lotoxoic late'e, 'ue añi la'na, 'ue da ledoonaxa, qaiyi ishit na'axat na qom quecaua cinco shiriguiri. 
REV.9.11	Ca' aso piñaipi 'ue so lashi só'maq neloxoỹaq queca lapooqo' na lqui'i na leuaxaiquipi. Sojo nashi leenaxat quenaua hebreo la'qaatqa Abadón. Chaqai quena griego la'qaatqa Apolión, loqo'm lauataxanaxai.
REV.9.12	Ca ỹoxogue só'maq 'auaxaic ne'xoric lodegaxat, qam ñaqa 'vii caua liỹa' naate' dos.
REV.9.13	Ca' so liỹa nelaatec piguim le'ec pi'chigui aso lpe'te, ca' 'ue so sa'xaỹaque na'qaatec 'maxañiguilo saua cuatro lasote aso ncopatoxonaxalate 'oro neeta'ñi da reloqota'gue ñi qota'a. 
REV.9.14	Ca' so na'qaatec 'naac quesó'maq nelaatec piguim le'ec só'maq pe'teetapigui aso lpe'te, 'naacsa':
REV.9.14	—So'irec ñaua cuatro nelaatqa piguim lase' qaicoñiretasa'lo neeso'ot na lahi aso lachiugue late'ogue' Eufrates.
REV.9.15	Ca na'le, ca' qaỹosoorec saua cuatro nelaatqa, qaiyi ỹalauate' ñi 'óna quecaua tres qomi' quená'ogue na qomyipi. Ma' chaqaido' dá'maq 'em qaỹa'maxatesañi quiyim ỹovita ca na'xa'a naloqojnec hueetougui ca shiraigo chaqai ca ñaaxa, ca qaleuote'talo. 
REV.9.16	Ca' sa'xaỹaque só'maq ỹorete' só'maq nalauataxaiquipi neetashiguim quena shipgaq. So'maxare ỹovi' doscientos millones.
REV.9.17	Ca' chaqaida dá'maq 'neeta na'le queso iuanaxanaxac na' seuana so shipiguiripi chaqai só'maq neetalec. So'maxare hueetalec ana lotogue na lquepaqataxanaxat quena no'goxonaxat, 'ue na toc, icolaq, chaqai na qoñi na lashic. Chaqai na shipiguiripi na lqahic 'nejem na sauaxaic leta'a lqahic. Chaqai naua laapi' naquetapougui na norec, nesalaxaripi, chaqai na 'ec quiquiaxaic. 
REV.9.18	Ca' quecaua tres, 'óna ca qaỹalauat quená'ogue na qomyipi, sauaxat saua tres se no'viiñi naquetapougui na lap na shipiguiripi: so norec, nesalaxaripi, chaqai so 'ec quiquiaxaic. 
REV.9.19	Ma' da lquesaxanaxa sojo shipiguiripi hueetaugui na lap chaqai na lqai'it. Ma' na lqai'iteripi 'ec na nanaic 'ue na lqahic, ca' ishit quiyim ra'gaxana na lqai'it.
REV.9.20	Qam quená'maq no'ueenañi qomyipi se ileuapeguema saua nqa'viico, ñaqaina queetalec quiyim ỹo'ueetetac na se no'uen, chaqai sqai ỹaxanñi quiyim pe'eetapega na lelaatqaipi se re'xogui so na'ỹaapec, chaqai na nashiilec nqolac 'oro, plata, bronce, qa', chaqai na qo'paq, ná'maq se ishit reuanaxan, sqa 'qaa, chaqai se qaua. 
REV.9.21	Chaqai qai'neeta sqai ỹaxanñi da lalauataxanaxac, da le'naxanaxac, chaqai da nedequenaxac, chaqai da locataxac.
REV.10.1	Ca na'le, ca' seuane'ta so liỹa nelaatec piguim le'ec ỹaatqajam quesaxanaxaic, chicqotashiguim queda piguim, hueetaugui so naueguelec, chaqai na lqahic hueetalec so qoñi'gue. Chaqai na lashic 'nejem na ra'aasa lauaq, chaqai naua lichil 'ec na norec lauaq. 
REV.10.2	Lo'qoota'a aso lliyo'lli' nauatetagui. Ca' da lichi loic co'uelec nqai'en ana huaaxai, chaqai da nemaq co'uelec nqai'en na 'laua. 
REV.10.3	Ca na'le, ca' ỹaatqajam netenegue da laualaxac. Qam da lavillaxac 'nejem na sauaxaic leta'a quena' ronoqo. Ca na' ỹaualaq, ca' siete saua soxonaxal ỹaxandec quiyim qara'xaỹa da la'qaategue'. 
REV.10.4	Ca na' ime retaxahi' saua siete soxonaxal, ca' ỹim mashic sham shiriñi dá'maq 'nerac. Qam 'ue so na'qaatec sa'xaỹaque 'maxashiguim quena piguim, 'naacsa':
REV.10.4	—Totaxan 'chiriñi dá'maq 'nerac saua siete soxonaxal, qaiyi sqaica ca ỹa'den.
REV.10.5	Ca na' ime, ca so nelaatec piguim le'ec só'maq co'ueetalec ana huaaxai chaqai na 'laua ỹachaxanshiguim da lqai'laxat loic quena piguim. 
REV.10.6	Ca' ỹaanot da la'qaatec ñí'maq chaqai 'neetari' nca'leetauec, ñí'maq ỹo'uet na piguim, na 'laua, ana huaaxai, chaqai ná'ogue ná'maq hueetañigui na'maxare, 'naacsa':
REV.10.6	—Tot qaica quet cá'maq qanaỹaloqnaque. 
REV.10.7	Ca ma' ỹovita ca laloqo' quiyim pi'chigui aca lpe'te so co'uaataxanaxaic quesaua siete nelaatqa piguim lase', ca' ỹovita ca laloqo' quiyim imigui da se re'xogui lo'ueenataxanaxac ñi qota'a, dá'maq shi'gue ỹa'xatem na'le so lelaatqaipi letaxaỹaxanqajanqaipi.
REV.10.8	Ca só'maq na'qaatec sa'qaataque na'le queda piguim, ca lotqai pilac liỹa retaqa caỹim, ca 'naacsa':
REV.10.8	—Mo'e', coñita ada lere nauatetagui lo'qoota'a da nelaatec piguim le'ec co'ueetalec ana huaaxai chaqai na 'laua.
REV.10.9	Ca na'le, ca shicpegue' so nelaatec. Ca' shinapega quiyim nañan aso lliyo'lli'. Ca so'maxare 'naac na'le caỹim:
REV.10.9	—'A. A'qui' ná'ogue. Ca' quena qadapi' chalego ma'le ca lo'daxa, 'ec na rapic li'i. Qam cana racoomi' ma'le, ca' chim.
REV.10.10	Ca na'le, ca' secona aso lliyo'lli' lo'qoota'a so nelaatec, ca' sa'ic. Ca' quena ỹap chalego lo'daxa 'ec na rapic li'i. Qam na' ỹoviriñi, ca' chimigui nqai'en ana yacoom. 
REV.10.11	Ca na' ime, ca' lotqai qohinapiguiỹa':
REV.10.11	—Qami' lotqai liỹa pilliralec 'xachi' dá'maq 'naac ñi qota'a taỹaugui na ỹoreta'oguit qomyipi ỹoreta'oguit na la'qaatec, chaqai ná'ogue na ỹoreta'oguit nashillipi.
REV.11.1	Ca na'le, ca' qanañaañim aso 'ec noqola late'e naloqojnaxanaxat. Ca' qohinapiguiỹa':
REV.11.1	—Ne'laxachirishiguim, ca naloqochiñi' da ladoqueta ñi lo'ueenaxanaxaqui ñi qota'a chaqai añi ncopatoxonaxalate. Chaqai naloqochiñi' ỹote' cá'maq hueetaugui imaqachintac ñi'maxare. 
REV.11.2	Qam se naloqochiñi' yí'maq nasoxoc ñí'maq no'ueenaxanaxaqui, ma' qoỹaanem na ỹoqa'a na chicqa'gue. Ca na'maxare i'naari' ma'le yi chalego lecaic na'a' lalamaxaret ñi qota'a, ỹoviraqterauec saua cuarenta y dos shiriguiri. 
REV.11.3	Ca' ỹim selate' ma'le saua dos ỹa'qaataxanqajanqa quiyim ỹa'xatesac aỹim quecaua mil doscientos sesenta na'xata', ỹansañi caua noho ná'maq ỹañiñi ca qom quena' 'ue ca lasauaxanec.
REV.11.4	Sauajo dos na'qaataxanqajanqa, chaqaisaua saua dos qo'pa' olivos chaqai chaqaisaua saua dos ncoỹeraxanaxaqui' sauá'maq qaillisa'ñi yi reloqota'ñi ñi qota'a ñí'maq la'gaxala' na 'laua. 
REV.11.5	Ca no'm 'ue cá'maq sham 'ue ca 'ne'tegue se no'uen, ca na'maxare chicqaugui na lap nqai'en na norec. Ca' ỹavicañi nqai'en ca npa'guenaxaua. Ca' chaqaida 'neeta nqohin ca lelauaxa cá'maq sham se no'uen cá'maq 'ne'tegue na'maxare. 
REV.11.6	Nauajo na'qaataxanqajanqa 'ue da lquesaxanaxa quiyim ỹapogui na piguim quiyim qaica ca ỹaxat quecá'ogue cá'maq na'xataripi quiyim ỹa'xatesac da la'qaatec ñi qota'a. Chaqai qai'neeta 'ue da lquesaxanaxa quiyim ñigui leuoripi nqai'en na huaxaỹaq, chaqai quiyim ỹo'uet le'xoric na 'laua queca nouaxanaxaset, canchaqai ỹorete' nqai'en cá'maq ta'ñi. 
REV.11.7	Ca noma' ỹomate' dá'maq ỹo'ueetesac, ca' nenoxonshiguim so isecỹac lodegaxat chicqa'ña yi lapooqo' na lqui'i na leuaxaiquipi. Ca reloquia'to saua dos, ca loxonqa ma'le, ca' ỹalauate'. 
REV.11.8	Ca ma' ileue', ca nichilnete', hueesa'ñigui nqohine' so nayic quiyí'maq lodegaxat na'a' Jerusalén, yí'maq hua'ño' na' qaipateno so qara'gaxala' Jesús, yí'maq chi qaỹamata'gue Sodoma, loqo'm Egipto. 
REV.11.9	Ca quesaua tres na'xata' chaqai so lahi so liỹa na'xa'a qaỹa'ajanta'pe saua loshicma' saua'maxare quená'ogue na ỹoreta'oguit qomyipi ỹoreta'oguit na la'qaatec, chaqai se qaỹasene' quiyim qaishiñiñi saua'maxare. 
REV.11.10	Ca ná'ogue na qomyipi quena 'laua netoonta'peguelo quiyim qaỹalauate' saua'maxare. Ỹaatqajam chalego da netoonaxac, vire'ta quiyim quiñi 'óna ỹa'ue ca lame ilata ca liỹa, ma' sauajo ỹale' ỹa'xatesac da la'qaatec ñi qota'a, ca' saua'maxare ỹaatqajam 'ue da nqui'ic nqai'ne' quena qom. 
REV.11.11	Qam na' ime' saua tres na'xata' chaqai so lahi so liỹa na'xa'a, ca' ñi qota'a liỹa nca'laxaterec. Ca' lotqai liỹa ne'laxachishiguim. Ca ná'ogue ná'maq iuanchiguilo saua'maxare, ca' ỹaatqajam chalego da lqolonaxa. 
REV.11.12	Ca na'le, ca' saua dos na'qaataxanqajanqa 'xairaque so ỹaatqajam lam nivillaxac 'maxashiguim quena piguim, 'naapegalo:
REV.11.12	—Nochishiguim quenajo pa'aashiguim.
REV.11.12	Ca' tarishiguim queda piguim queesaugui so naueguelec, ca' so npa'guenaxauaripi ra'iitashi'meguelo. 
REV.11.13	Ca na'le 'ue so ỹaatqajam quesaxanaxaic le'loxolaxa na 'laua, ca' quecaua diez 'imqa, 'óna ca 'guiñi quiyi 'imqaipi quiyá'ogue yi na'a'. Ca siete mil só'maq qom ileuo' na'le na' i'loxol na 'laua. Ca ná'maq no'ueenañi qom paguelec da lqolonaxa, ca imaqachintac ñi qota'a neetashiguim queda piguim.
REV.11.14	Ca' ỹoxogue na'le so co'uaataxanaxaic ne'xoric, qam qaỹaloq novi' ca liỹa.
REV.11.15	Ca' so pa'aatec quesaua siete nelaatqa piguim lase' pi'chigui aso lpe'te. Ca qara'xaỹaque so chalego lecaic nivillaxac queda piguim, 'naacsa':
REV.11.15	Da lo'ueenataxanaxac ná'ogue ná'maq ỹoiquentac na 'laua,
REV.11.15	chi ỹovireta'a quiyim lalamaxaret ñi qara'gaxala', chaqai so nela' nashi nca'laxaqui;
REV.11.15	ñi'maxare qaica lqodoc quiyim ỹoiquentac na'maxare.
REV.11.16	Ca na'le saua veinticuatro qo'xoiquipi nqa'xantañigui ana nqa'xanaxaqui queda reloqota'gue ñi qota'a, ỹa'chi'iñi na le'cootal, ỹoviraqtera'guit na 'laua naua lataapi'. Ca' imaqachinsac ñi qota'a. 
REV.11.17	'Neracsa':
REV.11.17	Saanqaem qami' da qana'aachic,
REV.11.17	qami' qara'gaxala' sqaica ca qalañirac,
REV.11.17	ma' chaqai'en 'ue qami', ñí'maq chaqai'eno' quen, chaqai ñí'maq naata'quena ma'le.
REV.11.17	Ma' mashic coñito' dá'maq chalego lecaic rquesaxanaxa'e'
REV.11.17	quiyim 'viiquiñi'sac ná'ogue najo.
REV.11.18	Ca na ỹoreta'oguit qomyipi ro'o,
REV.11.18	qam ỹovita ca laloqo' quiyim vite ca nouaxanaxaset.
REV.11.18	Chaqai qai'neeta ỹovita ca laloqo' quiyim michi' na leuaxaiquipi,
REV.11.18	chaqai quiyim 'ỹaañitem ca nishiue' ná'maq relaataxai'pi ỹa'xatesac da ra'qaachiqui',
REV.11.18	ná'maq ỹaatqajam nañaanot aqami' quiyim imaqachintac da qadeenaxachi',
REV.11.18	lodegaxat, loqo'm cocho'qui'.
REV.11.18	Chaqai ỹovita ca laloqo' quiyim lauachi' ná'maq ralauataxantac quena 'laua.
REV.11.19	Ca na'le, ca qaỹauatougui ñi lo'ueenaxanaxaqui ñi qota'a neeta'gue da piguim. Ca' ỹaatqajam re'qoota aso lahite' saua diez laqataxaco ñi qota'a. Ca' 'ue so nqai'legaxa, nalataxa, soxonaxallipi, so le'loxolaxa na 'laua, chaqai aso late'ogue' qalachi.
REV.12.1	Na'le, ca' lotqai re'oq so chalego lecaic netanec hueeto'ot na piguim, 'neetasa': 'Ue aso 'aalo 'ec neloxoqui añi ra'aasa lepatetagui, chaqai co'ueetalec ñi shiraigo. Chaqai aso'maxare ỹantañi aso nashi nado'o neesagui saua doce huaqajñi ana roto. 
REV.12.2	Qam asojo 'aalo 'manaxai, chaqai ỹaatqajam rachitata, ỹaualqatac queda nqui'ic, ma' sham co'o. 
REV.12.3	Na' ime, ca' lotqai re'oq so liỹa netanec quena piguim, 'neetasa': 'Ue so chalego lecaic isecỹac, da no'ueenataxac 'ec na naanoc, toc, siete saua lqahigo', diez aso lasote. Chaqai quiñi 'óna quesaua lqahigo' neetagui ana nashi nado'o. 
REV.12.4	Ỹahote'e so lqai'it, ca' ỹauogolenta ana huaqajñi quena piguim, ca' najñi nqai'en añi 'óna quecaua tres, taalec nqai'en na 'laua. Ca' sojo isecỹac nachajñi, reloqoto'ot aso 'aalo sham co'o, ma' ỹahotaque quiyim ma' ne'qaañi so noctoqui', ca' chaqa'ma' ỹa'ic. 
REV.12.5	Ca' aso 'aalo ne'qaañi so llaalec ỹale, só'maq qaỹahotaque nashi ma'le, ca' ỹoiquentac ná'ogue na ỹoreta'oguit qomyipi, 'ec ỹahote'e aca lelaataxanqate fierro lo'qoota'a. Qam na'le, ca' qarouootaxana'gue so llaalec aso 'aalo, ca' qaỹodo'ñi yi nqa'xanqa' ñi qota'a. 
REV.12.6	Ca' asó'maq 'aalo 'eet, quepegue' yi 'laua qaica qom, yí'maq hua'ño' ca loma' qaỹa'maxatetañi quiñi qota'a. Ca' chi qaiqui'ỹaxantac quecaua mil doscientos sesenta na'xata'.
REV.12.7	Ca na' ime, ca' 'ue so chalego lecaic neloquiaxac queda piguim, ma' so la'gaxala' na nelaatqaipi piguim laseripi, leenaxat Miguel, chaqai ná'ogue na lelaatqaipi reloquita'pegue' so isecỹac 'ec naanoc. Ca' so isecỹac chaqai so lelaatqaipi qai'neeta reloquitac, 
REV.12.8	qam so'maxare qaica lovi'. Ca so'maxare qaica ca loma' queda piguim. 
REV.12.9	Ca' chaqaida dá'maq 'neeto' na'le na' qaỹo'daauec so isecỹac chalego lecaic. Ca so'maxare chaqaiso' só'maq ñaauapec 'ec nanaic leenaxat Satanás chaqai na'ỹaapec, só'maq ỹayintaco' quen ná'ogue na ỹoreta'oguit qomyipi hueetalec ana 'laua. Ca so na'ỹaapec chaqai so lelaatqaipi qaỹo'daauec, taalec nqohin na 'laua.
REV.12.10	Ca na'le, ca' sa'xaỹaque so chalego lelamaxa na'qaatec 'maqot na piguim, 'naacsa':
REV.12.10	—Mashic novi' da nca'laxa, chaqai da nquesaxanaxa quiyim ỹoiquentac ná'ogue najo ñi qota'olec, chaqai da lelaataxanaxac só'maq nela' nashi nca'laxaqui. Ma' mashic qaỹo'da'oguiyi só'maq inaqateguelec na lasauaxaset na qarqaỹaripi, só'maq naua'que naua na'xata' chaqai naua piri reloqoto'ot ñi qota'olec. 
REV.12.11	Ma' na qarqaỹaripi loxonec so'maxare, qaỹachigoxochichiguilo saua leuo' so 'ec qagreta llaalec, chaqai quiyim saua'maxare ỹa'xatesac da na'qaatec. Ma' se no'chi' quiyim na'laañi da nachaalataxague', ta'ta'a quiyim qaica ca liỹa ỹahosaque, qaidaata quiyim ileueralec da na'qaatec. 
REV.12.12	Vichiguiño' nagui netooñi' qami' piguim, chaqai ná'ogue ná'maq hueeto'ot. Qam ¡ỹaatqajam chalego le'xoric ma'le ná'maq hueetalec na 'laua chaqai ana huaaxai! Ma' so na'ỹaapec ta'ñalo qamiri ỹaatqajam 'ue da lonogoxonaxac, ma' ỹa'deentari' quiyim sqaỹaloq ỹovita ca lqodoc ca naloqojnec so'maxare.
REV.12.13	Ca co'na' so isecỹac 'ec naanoc ỹa'den quiyim qanenaxañi quena 'laua, ca' ỹocanac asó'maq 'aalo 'uo' so llaalec. 
REV.12.14	Qam aso 'aalo qoỹaanema saua dos late'el laua' na ho'ic, qaiyi ishit ỹo, taỹa yi chi loma' quiyi 'laua qaica qom, ca qoỹoqo'ta so 'ec nanaic. Ca' yí hua'ñi, ca chi qaiqui'ỹaxantac quesaua tres ñaxari chaqai so lavinñi so liỹa ñaaxa. 
REV.12.15	Ca' so 'ec nanaic nesal, nahougui nqai'en na lap so huaxaỹaq ỹo'uet lachiugue, qaiyi ỹaỹoxonaxat aso 'aalo. 
REV.12.16	Qam na 'laua ỹotauan aso 'aalo. Ma' na 'laua ỹauachigui na lap, ca ỹaqanñi sá'ogue so huaxaỹaq caso lachiugue lo'ueenata so isecỹac na' nesalegue. 
REV.12.17	Ca' queda na'le, ca' so isecỹac ỹaatqajam ro'ỹa aso 'aalo. Ca so'maxare quepegue' nco'ỹa'e' ná'maq llaalqaipi no'ueenañi aso 'aalo, quená'maq na'xaỹaxane'talo naua lelaataxanaxaco ñi qota'a, chaqai ỹaatqajam quejlgoto nauá'maq ỹaatqajam lliquete' na'qaatqa ỹa'xate' na'le so Jesucristo.
REV.13.1	Ime, ca' ñachajñi seueto'ot na lqodoc aso huaaxai. Ca seuañi'chiguit so isecỹac lodegaxat, chicqochiguiñigui aso huaaxai. Qam so'maxare siete saua lqahigo', chaqai diez aso lasote. Cañi 'óna lasote ỹantagui añi nashi nado'o, chaqai quiñi 'óna lqahic 'ue so neenaxat hueetalec ỹaatqajam npa'guente'e' ñi qota'a. 
REV.13.2	Sojo isecỹac seuane'ta na'le 'ec na regat. Qam naua lapiaate' 'ec ana layoraxai late'e, chaqai na lap 'ec na sauaxaic leta'a lap. Ca' so isecỹac 'ec naanoc ỹaanem da lquesaxanaxa chaqai yi nqa'xanqa' quiyim nashi, chaqai ỹaanem da chalego lecaic lelaataxanaxac. 
REV.13.3	Chaqai quena lqahic só'maq isecỹac 'ec 'ue so lcoñiraxa ralauataxan. Qam imeueco' na'le so lcoñiraxa, ca' ná'ogue na qomyipi quena 'laua ỹaatqajam 'ue da le'laxa, ca' quegue so isecỹac lodegaxat. 
REV.13.4	Ca' qaimaqachin so isecỹac 'ec naanoc, ma' ỹaanem quiyim relaataxan so isecỹac lodegaxat. Chaqai qaimaqachin qai'neeta so isecỹac, qohinac:
REV.13.4	—¡Ỹaatqajam qaica nqai 'nejem ñijo isecỹac! chaqai ¿nega'ỹo' ca ishit relogui'e' ñi'maxare?
REV.13.5	Chaqai qai'neeta qaỹasene'tem quiyim se no'uen ca ỹa'xat quenaua na'qaatqa quiyim npa'guenta'to ñi qota'a, chaqai quiyim relaataxantac quecaua cuarenta y dos shiriguiri. 
REV.13.6	Ca' chaqaida 'ne'tegue quiyim npa'guente'e' ñi qota'a; se no'uen na ỹa'xat queda leenaxat ñi'maxare, chaqai ñi lauo', chaqai ná'maq neeto'ot na piguim. 
REV.13.7	Chaqai qai'neeta qoỹaanem so isecỹac quiyim nalauate'e' ná'maq lalamaxareteripi ñi qota'a, vire'ta quiyim loxonqaipi; chaqai qoỹaanem quiyim ila', ỹoiquentac ná'ogue na qomyipi ỹoreta'oguit na la'qaatec. 
REV.13.8	Ca' sojo isecỹac ỹaatqajam qaimaqachin quená'ogue ná'maq hueetalec ana 'laua, quená'maq se qoỹeretañi ca leenaxat na' ñaqai chita'gue qaỹo'uet na 'laua, cacá'maq lere nca'laxalate hueeto'ot so 'ec qagreta llaalec shi'gue qaỹalauat.
REV.13.9	Ca cá'maq ỹa'den ca na'xaỹaxanaxac, ca 'maxaraic quiyim na'xaỹaxanchiguiñi. 
REV.13.10	Ná'maq coñi' ca liỹa, ca na'maxare qai'neeta qaicoñi'. Chaqai ná'maq ralauataxana ca lecat, na'maxare qai'neeta qaỹalauat qaỹodoota'a ca lecat. Ca' vichiguiño' ná'maq lalamaxareteripi ñi qota'a ỹouen ca leualaxavic chaqai ca lpi'ỹaxac.
REV.13.11	Ca na' ime, ca' seuane'ta so liỹa isecỹac lodegaxat chicqotougui na 'laua, dos saua lasote 'nejem na qagreta llaalec. Qam da lavillaxac quena' retaqa 'ec ca isecỹac 'ec naanoc. 
REV.13.12	Chaqai hueeto'ot da lelaataxanaxac só'maq 'auaxaic isecỹac, ca ỹa'ajantac nqai'en so'maxare. Ca' quiyi, ca na 'laua chaqai ná'ogue ná'maq hueetalec ana'maxare imaqachintac só'maq 'auaxaic isecỹac, só'maq qaileuapeguem so lcoñiraxa, qam imeuec. 
REV.13.13	Qai'neeta ỹo'ueete' naua chalego lecaigue' netanqa, vire'ta quiyim chicqo'ot nqai'en na piguim ca norec, ca' taalec ana 'laua. Iuanchigui nqai'en ná'ogue na qomyipi. 
REV.13.14	Ca' chicqochigui na netanqaipi ỹo'uet da ne'laxa, ca' qaỹasene'tem quiyim ỹo'uet iuanchigui nqohin só'maq 'auaxaic isecỹac, ca' rayinaxana quená'ogue ná'maq hueetalec ana 'laua. Ca relaataxanlec quiyim qaỹo'uet so nadenqatec lqui'i so isecỹac, só'maq 'uo' na'le so lcoñiraxa lecat lliguiñi, qam qaiyiita nca'leuec. 
REV.13.15	Ca só'maq liỹa isecỹac qoỹaanem da lquesaxanaxa quiyim ỹa'ue da lca'laxa só'maq nadenqatec 'auaxaic isecỹac, qaiyi retaqa sojo nadenqatec, ca ỹo'uet quiyim qaỹalauat ná'ogue ná'maq se imaqachin so'maxare. 
REV.13.16	Qam sqaidaata dajo. Ma' so'maxare ramaxasoxonlec qai'neeta ná'ogue na ñaaqaipioqui' chaqai ná'maq mashic leta'allipi, nesallaxanqaipi chaqai na 'xoraiquipi, chaqai mese nelaatqaipi chaqai na nelaatqaipi, quiyim qaỹo'uet ca netanec queda lqai'laxat loic, loqo'm quena latap. 
REV.13.17	Chaqai sqaica ca ishit 'ue ca rishiujnaxana chaqai ca imen, no'm sqaica ca netanec, loqo'm ca leenaxat so isecỹac lodegaxat, loqo'm ỹovi' só'maq ỹorete' cá'maq leenaxat.
REV.13.18	Dajo ỹouentaque ca na'deenaxanaxa. Cá'maq 'ue ca ỹa'den, ca' retan ỹote' cá'maq ỹovi' só'maq isecỹac. Ma' da'maxare taỹaugui ỹote' ma'le ca qom leenaxat. Ca cá'maq ỹorete' cá'maq ỹovi' dajo neenaxat ỹovi' seiscientos sesenta y seis.
REV.14.1	Ca na' ime, ca' lotqai liỹa ñidaanashiguim, ca' seuane'ta so 'ec qagreta llaalec co'ueetalec aso qa' ladocai leenaxat Sión, lapoota'guita saua ciento cuarenta y cuatro mil qomyipi. Ca sá'ogue qoỹeretalec na latap da leenaxat so 'ec qagreta llaalec chaqai ñi qota'olec. 
REV.14.2	Ca na' ime, ca 'ue ca sa'xaỹaque 'maqot na piguim. 'Ec na lelamaxa na 'xoic lachiuguellipi, chaqai qai'neeta 'ec na lelamaxa aso soxonaxa quena' nouaxanaxanñi; 'ec da lelamaxa aca 'xoic neviiguellipi qaiviiquetapigui. 
REV.14.3	Ca' ro'ueenaxantac, ỹo'ueentac da dalaxaic no'ueenec reloqotau'a yi nqa'xanqa' ñi qota'a, chaqai saua cuatro ise' nca'leesauec, chaqai queso qo'xoiquipi. Qaica ca ishit ỹa'den so no'ueenec, qaisoota só'maq ciento cuarenta y cuatro mil só'maq ỹovirau'a da nca'laxa quena 'laua. 
REV.14.4	Ca' so'maxare só'maq se iuanapega aca 'aalo, chaqai co'teeta. Chaqai so'maxare só'maq coỹaretegueñi so 'ec qagreta llaalec quecanchaqa taigue so'maxare. Qanca'laxatec, qaỹachigoxotaugui na qomyipi hueetalec ana 'laua, 'ec nqohin aca 'auaxai nachitaxanataxanqate quiyim qoỹaanot ñi qota'a chaqai so 'ec qagreta llaalec. 
REV.14.5	Chaqai so'maxare se iuanapega quiyim ncona'uegue quet ca na'maachic. Ca so'maxare sqaca aca lete, reloqotau'a yi nqa'xanqa' ñi qota'a.
REV.14.6	Ime na'le, ca' seuane'ta so liỹa nelaatec piguim le'ec, ỹoota quena lavinñi na piguim, i'xateta da na'qaatec sqaica lqodoc chicqaugui da nca'laxa, ỹahotaque ỹa'xatem ná'maq hueetalec ana 'laua, ná'ogue ná'maq ỹoreta'oguit na la'qaatec qomyipi. 
REV.14.7	Ca nelamaxaren quena' retaqa, 'naacsa':
REV.14.7	—Ỹaatqajam 'ue nqai 'negue nqai'ñii ñi qota'a, 'ỹaañiỹot da remaqajnataxanaxahi, ma' mashic ỹovita yi laloqo' quiyim ñi'maxare imit na nasauaxaset. Maqachiñii ñí'maq lo'ueenatec na piguim chaqai na 'laua, ana huaaxai chaqai na ne'paxantashiguim na le'ec huaxaỹaq.
REV.14.8	Ca co'uaataxan so liỹa nelaatec, ca 'naac:
REV.14.8	—Mashic huaañi noxona yi chalego lecaic na'a' leenaxat Babilonia, ma' quiñiuguet nqai'en ná'ogue na qomyipi, quiñiuguichigui da nedequenaxac.
REV.14.9	Ime, lotqai co'uaataxan so liỹa nelaatec piguim le'ec, nelamaxaren quena' retaqa, 'naac:
REV.14.9	—No'm 'ue ca imaqachin so isecỹac lodegaxat chaqai so nadenqatec lqui'i, chaqai nañan quiyim qaỹa'ue ca netanec quena latap, loqo'm quena lqai'laxat loic, 
REV.14.10	ca ca'maxare ni'chigui nqohin dá'maq chalego lecaic nouaxanaxac ma'le chicqo'ot ñi qota'a, dá'maq qaỹa'maxatetañi 'ec hueetagui añi 'taxaqui dá'ogue da lonogoxonaxac ñi qota'a. Ca' qaỹo'uet ma'le ca le'xoric, qaỹodoota'a ca norec chaqai ca quiquiaxaic ỹaviquetaugui, ỹa'ajantac nqohin na lelaatqaipi ñi qota'a chaqai so 'ec qagreta llaalec. 
REV.14.11	Ca' da lichaaxa dá'maq nouaxanaxaset qaica lqodoc, nichiitashiguim naua'que naua na'xata' chaqai naua piri quená'maq imaqachintac so isecỹac chaqai so lqui'i nadenqatec, loqo'm quiyim icoñiguit netanaqsete queda leenaxat. 
REV.14.12	Ca' vichiguiño' ỹouen quiyim 'ue ca leualaxavic ná'maq lalamaxareteripi ñi qota'a, chaqai na'xaỹaxana da laqataxaquipi, chaqai ỹaatqajam ỹaqamqata quiyim quelec so Jesús.
REV.14.13	Ca' 'ue so sa'xaỹaque na'qaatec 'maqot na piguim, ca 'naapiguiỹa':
REV.14.13	—'Chiriñi dajo: “Ma' quenagui chicqochi'ñi quiyim chalego la'maxa quená'maq mashic ileu, queeta'ñi' quiyim huelec so qara'gaxala'.” Ajá'a, 'naac so Espíritu Santo, quiyim nco'mategue'sopa naua lo'ueenatqa, qam naua lo'ueenataxanaxaco se qaicoua'ahi.
REV.14.14	Ca na'le, ca lotqai ñamatashiguim, ca seuane'ta so naueguelec lalagaxaic. Ca' so naueguelec nqa'xantalec so 'ec ca ỹale llaalec ỹantañi aso nashi nado'o 'oro quena lqahic, chaqai lo'qoota'a so nichaqsoxonaxat ỹaatqajam ỹaxaraic. 
REV.14.15	Ca' chicqotougui añi no'ueenaxanaxaqui so liỹa nelaatec piguim le'ec, ca ỹaualaxau'ga, netenegue da laualaxac, quesó'maq nqa'xantalec so naueguelec:
REV.14.15	—'Ueenataxañita na richaqsoxonaxachi'. Ca naqachi' ana la' ma' mashic ỹovita yi laloqo' quiyim qanaqat ana la na nanecsec hueetalec na 'laua, ma' mashic ỹiita.
REV.14.16	Na'le, ca' só'maq nqa'xantalec so naueguelec quelec nqai'en na 'laua so lichaqsoxonaxat, ca' naqat na la na nanecsec quena 'laua.
REV.14.17	Ca na'le lotqai nenoxonec so liỹa nelaatec piguim le'ec chicqotougui ñi no'ueenaxanaxaqui queda piguim. So'maxare qai'neeta lo'qoota'a so lichaqsoxonaxat ỹaxaraic. 
REV.14.18	Ca' nenoxonec so liỹa nelaatec piguim le'ec chicqojlec ada ncopatoxonaxalate, hueeto'ot quiyim ilarac so norec. Ca' netenegue da loỹaxanaxac na' roỹaxana só'maq lo'qoota'a so lichaqsoxonaxat, 'naacsa':
REV.14.18	—'Ueenataxañita na richaqsoxonaxachi' ỹaxaraic, ca lapooñi' ana laxale ana 'uva mashic ỹiita hueetalec ana 'laua.
REV.14.19	Ca' so nelaatec piguim le'ec quelec nqai'en so lichaqsoxonaxat na 'laua, ca' naqat ana 'uva quena 'laua. Ca ỹocorougui ca lahi' lodegaxat, ca qanelam na li'i. Ca dá'maq leloxoỹaxac dajo quiyim naỹa'quena dá'maq chalego lecaic da louaxanaxanaxac ma'le ñi qota'a. 
REV.14.20	Aso 'uva qanelam na li'i, qam pa'aatauec nqohin quiyi na'a' lodegaxat. Ca' quiñi lapoonaxaqui nenoxonec na neuo', ca na'maxare ỹoviro'oto naua la'gaqa na shipgaq. Ca' da lecaguiñi so leuoripi ỹovi' trescientos kilómetros.
REV.15.1	Ca seuane'ta quena piguim aso liỹa chalego lecaic netana ỹo'uet da ne'laxa: Siete saua nelaatqa piguim lase' i'xatete' saua siete pa'aaterec nqa'viico. Ca' quesaua, ca' ỹovita ca lqodoc ca lonogoxonaxac ñi qota'a.
REV.15.2	Seuana qai'neeta só'maq 'ec huaaxai richiichiguiñi na le'ec, ỹalequeta'guit na norec. Ca ná'maq ỹovirau'a quiyim se imaqachin so isecỹac lodegaxat chaqai so lqui'i nadenqatec, chaqai se icoñiguit ca ỹorete' so leenaxat so'maxare, sá'ogue nachaatetañi hueeto'ot na lemanaxa so huaaxai richaañi na le'ec, lo'qoota'a ana liviigue qoỹaanem quiñi qota'a. 
REV.15.3	Ca' so qomyipi ỹo'ueentac da lo'ueenec so Moisés só'maq lelaatec ñi qota'a chaqai da lo'ueenec so 'ec qagreta llaalec, 'neetasa':
REV.15.3	Ỹaatqajam chalego lecaic chaqai da loyac ná'ogue ná'maq ro'ueenachiqui',
REV.15.3	qami' qara'gaxala', qami' qota'olec qaica ca qalañirac.
REV.15.3	Ỹaatqajam ỹalamqate' chaqai lliquete' naua nayigohi',
REV.15.3	qami' lashi ná'ogue na ỹoreta'oguit qomyipi.
REV.15.4	¿Negue' queto' cá'maq se no'cha'a qami', qami' qara'gaxala'?
REV.15.4	¿Negue' queto' cá'maq se imaqachin aqami'?
REV.15.4	Ma' chaqaqamite' qami' co'teeta,
REV.15.4	chaqai anac ná'ogue na ỹoreta'oguit qomyipi, ca' imaqachin aqami'.
REV.15.4	Ma' qaiuanchigui quiyim sqaica ca se ỹa'maxañi quená'ogue ná'maq 'viichi'.
REV.15.5	Ca na' ime dajo, ca' ñidaanashiguim. Ca seuane'ta qaỹauachigui aso no'ueenaxanaxaqui neeta'gue da piguim, só'maq hueetauguilo saua qari sauá'maq naneretalgoto saua laqataxaco ñi qota'a. 
REV.15.6	Ca' casojo no'ueenaxanaxaqui chicqoraugui saua siete nelaatqa piguim lase' sauá'maq i'xatete' saua siete nqa'viico. Ca saua'maxare chicqaugui na lino saua loho ỹaatqajam qashilgue', chaqai 'vii naua nosaataxaqui' 'oro queeterelec ana lotogue. 
REV.15.7	Ca na'le, ca' 'óna quesaua cuatro ise', ca 'óna ỹaanem quiñi 'óna quesaua siete nelaatqa piguim lase' 'óna 'taxaqui 'oro, no'qaachigui quedá'maq chalego lecaic nqa'viic chicqo'ot ñi qota'a, ñí'maq sqaica lqodoc da nachaalataxac quenaua'que naua na'xata'. 
REV.15.8	Ca' añi no'ueenaxanaxaqui ỹaatqajam no'xogui quena nesalaxaripi chicqaugui da lecaic chaqai da lquesaxanaxa ñi qota'a. Ca' quiyi, ca' sqaica ca ishit inoxono quiyi'maxare, toco' ma' imero saua siete nqa'viico i'xatesac saua siete nelaatqa piguim lase'.
REV.16.1	Ca' 'ue so na'qaatec ỹaatqajam lam, 'maxougui añi no'ueenaxanaxaqui queda piguim, 'neetapegalo saua siete nelaatqa piguim lase':
REV.16.1	—Mohi, quii, co'taxachiguilo naua siete 'taxaquiripi, corilec na 'laua dá'maq chalego lecaic louaxanaxanaxac ñi qota'a.
REV.16.2	Ca só'maq 'auaxaic nelaatec, ca' co'taxachigui aso 'taxaqui, ỹocorelec na 'laua. Ca ná'ogue ná'maq qom quená'maq 'ue na letanec so isecỹac lodegaxat chaqai quiyim imaqachintac so nadenqatec lqui'i, ca' naashiguim ana chalego la'aaxa le'neete chaqai chalego lqui'ic.
REV.16.3	Ca' so co'uaataxanaxaic nelaatec piguim le'ec eec, co'taxachigui aso 'taxaqui, ỹocorelec ana huaaxai. Ca' na huaxaỹaq caso huaaxai 'ec na leuaxaic leuoripi. Ca ná'ogue ileu ná'maq nca'leetauec le'ec aso huaaxai.
REV.16.4	Ca' so liỹa nelaatec piguim le'ec co'taxachigui aso 'taxaqui, ỹocorelec na lachiuguellipi, chaqai na ne'paxantashiguim huaxaỹaq. Ca' ñigui leuoripi nqai'en. 
REV.16.5	Na' ime, ca' sa'xaỹa só'maq nelaatec piguim le'ec ỹoiquenac na huaxaỹaq, 'naacsa':
REV.16.5	—Ỹaatqajam ỹa'maqachiguiñi dá'maq 'neeta nqai'ñi' da nouaxanaxaset, qami' qara'gaxala', qami' qota'olec ỹaatqajam qami' co'teeta, ma' 'ue qami', chaqai chaqai'eno' quen 'ue qami'. 
REV.16.6	Ma' saua'maxare ỹocoraqta'pe saua leuo' sauá'maq lapoosapegueu'a qami' chaqai ná'maq ỹa'xatetac da ra'qaachiqui'. Ca' nagui, ca ne'taxañirigui na neuoripi; ma' chaqaida dá'maq ta'chiguit quiyim qohine'tegue.
REV.16.7	Qai'neeta 'ue so sa'xaỹaque 'maqateguelec ada ncopatoxonaxalate, 'naac:
REV.16.7	—Ajá'a, qami' ỹa'gaxala', qami' qota'olec qaica ca qalañirac, ỹaatqajam lliquete' chaqai ỹalamrete' naua leloxoỹaxaco da rouaxanaxanaxaqui'.
REV.16.8	Ca' so liỹa nelaatec piguim le'ec co'taxachigui aso 'taxaqui, ỹocorelec añi ra'aasa. Ca' añi ra'aasa qoỹaanem quiyim ỹavigaxat na qom quena lauaq. 
REV.16.9	Ca' ná'ogue ỹaatqajam ỹaviqueta nqai'en. Qam se netacocha, chaqai se imaqachin ñi qota'a. Ta'ta'a quiyim 'ue na ỹa'xat se no'uen npa'guente'e' ñi'maxare, ñí'maq 'ue da lquesaxanaxa quiyim ilate' naua nqa'viico.
REV.16.10	Ca' so liỹa nelaatec piguim le'ec co'taxachigui aso 'taxaqui, ỹocorelec yi nqa'xanqa' quiyim nashi so isecỹac lodegaxat, ca ná'maq loiquenatec so'maxare hueetaugui na napalaxa. Ca' na qomyipi chi ỹa'que'ta na laqa' quena nqui'ic. 
REV.16.11	Qam qaiyiita sqai ỹaxanñi dá'maq se no'uen ỹo'ueetetac. Ta'ta'a quiyim se no'uen na ỹa'xat npa'guente'e' ñi qota'a queda piguim, sauaxat ná'maq nqui'ic chaqai ana le'neete.
REV.16.12	Ca' so liỹa nelaatec piguim le'ec co'taxachigui aso lo'qoota'a 'taxaqui, ỹocorelec so huaxaỹaq caso lachiugue late'ogue' Eufrates. Ca' so huaxaỹaq caso lachiugue quiguiñi, ca rashivigui. Ca' ỹo'uet llicta so nashillipi chicqa'gue da lqodoigue.
REV.16.13	Ca na'le, ca seuane'ta quena lap so isecỹac 'ec naanoc, chaqai quena lap so isecỹac lodegaxat, chaqai quena lap só'maq 'neetapega letaxaỹaxanqajnec ñi qota'a chicqauguilo saua tres nase' lecmaxaqa 'nejme' ana piyiloxoloxo. 
REV.16.14	Ca' sauajo sauá'maq lelaatqa so na'ỹaapec sauá'maq ỹo'ueetesac ná'maq chalego lecaic netanqaipi. Chaqai que', lapoondeta' ná'ogue na nashillipi quena 'laua, ỹa'maxatetañi queca chalego lecaic na'xa'a quiyim nalauate'e' ñí'maq qota'a sqaica lqalanec. 
REV.16.15	“Ajñii, ỹim ñovi' ma' sqaica ca qaỹahotaque, shintari' ca cuataxai. Chalego loyac ma'le quecá'maq nelootauec chaqai cá'maq netela'alo caua loho, qaiyi mesqai neetauec, ma' no'me' na qomyipi iuana ma'le ná'ogue na loshicmaxa.” 
REV.16.16	Ca lapoonta' ma'le na nashillipi saua tres nase' lecmaxaqa quiyi lapooqo', ca' quenaua hebreo la'qaatqa qohinac leenaxat Armagedón.
REV.16.17	Ca' eec só'maq pa'aatec quesaua siete nelaatqa piguim lase', ca ỹocorelec na nonot, ca quiñí'maq no'ueenaxanaxaqui queda piguim chicqotougui so ỹaatqajam lam na'qaatec, 'naacsa':
REV.16.17	—Ca mashic ime.
REV.16.18	Ca na'le, ca 'ue so nqai'legaxaripi, nalataxa, chaqai soxonaxa, chaqai i'loxol na 'laua. Ca' so le'loxolaxa qaica nqai 'nejem da lquesaxanaxa, sqai 'nejem ná'ogue ná'maq le'loxolaxaripi na 'laua quecá'maq na' ñaqai chita'gue re'oq na qom quena 'laua. 
REV.16.19	Só'maq chalego lecaic na'a' secta'chi, tres lahil nqohin. Chaqai ná'ogue na na'a' quena 'laua ná'ogue 'guiñi. Ca' ñi qota'a ỹo'leenta'a so chalego lecaic na'a' Babilonia quiyim 'ec ne'taxañigui ca nouaxanaxaset cá'maq nelata na'le ñi'maxare na' ro'o. 
REV.16.20	Ná'ogue palac ana delec chaqai ana quemaralec ladocai qa'. 
REV.16.21	Qai'neeta nac aso qalachi late'ogue', chicqo'ot na piguim, taalec na qom. Ỹovi' cuarenta kilos que'óna. Ca na qomyipi 'ue na ỹa'xat se no'uen quiñi qota'a quesojo nqa'viic caso qalachi, ma' mashic chalego lecaic dá'maq nouaxanaxaset.
REV.17.1	Na'le, ca' naari' so 'óna quesaua siete nelaatqa piguim lase' só'maq no'qoota'alo saua siete 'taxaqui'. Ca 'naapiguiỹa':
REV.17.1	—Ỹala'e' na'itquena, sachaxanem aqami' dá'maq nouaxanaxaset añí'maq 'aalo ỹaatqajam nedequenaxai, añi'maxare nqa'xantalec na huaaxaipi. 
REV.17.2	Na nashillipi quena 'laua mashic niyiquiñiguit añi'maxare. Chaqai ná'maq hueetalec ana 'laua ỹaatqajam quichigui da dequenaxac, 'ec ca qom quiyim qane'taxañigui ca lataxa.
REV.17.3	Ca na' ñaq sa'ajantac só'maq iuanaxanegue nqai'en aỹim so Espíritu Santo, ca' so nelaatec piguim le'ec yauega yi 'laua sqaica qom. Ca' quiyi, ca' seuana aso 'aalo neetalec so isecỹac lodegaxat, toc, naneretalec ná'ogue na loshicmaxa na nenqateripi se nqo'ta ñi qota'a. So'maxare siete saua lqahigo', chaqai diez aso lasote. 
REV.17.4	Sojo 'aalo da lashicyaxague' naua loho ỹansañi tocalgoto, chaqai ná'maq ỹaatqajam toc. Nodaachiguiñi 'oro na no'ueetaxat, chaqai na qoỹoqota'a lo'yaxanec lashic qa', chaqai na qa' 'ec ỹaviquetaugui. Lo'qoota'a aso 'taxaqui 'oro no'qaachigui quená'maq qanaqaica'a chicqaugui da lapio'qotaxanaxac da nedequenaxac. 
REV.17.5	Chaqai qoỹeretalec na latap so neenaxat se re'oq ca leloxoỹaxac. 'Neetasa': “Ana chalego lecaic Babilonia, late'e aná'maq nedequenaxaipi chaqai ná'ogue ná'maq qanaqaica'a quena 'laua.” 
REV.17.6	Ca na'le, ca' yitan dá'maq 'neetari' aso 'aalo: quiñiuguetaxai, quiñiuguetqachit ná'maq leuoripi na lalamaxareteripi ñi qota'a chaqai ná'maq qaỹalauat, sauaxat quiyim ỹa'xatetac so Jesús. Ca na' seuanchigui dajo, ca' ỹaatqajam 'ue da i'laxa. 
REV.17.7	Na'le, ca' so nelaatec 'naac caỹim:
REV.17.7	—¿Chi'negue ma' 'ue da re'laxa'e'? Ỹim sa'deenaxanaxanegue qami' dá'maq leloxoỹaxac se re'xogui aso 'aalo chaqai só'maq isecỹac lodegaxat neetalec, yí'maq siete naua lqahigo' chaqai diez ana lasote. 
REV.17.8	Só'maq isecỹac lodegaxat huañita nca'leetauco' quen nallaaqo', qam mashic tot qaica. Qam qaiyiita liỹa nenoxonshiguim ma'le chicqa'ña yi lapooqo' na lqui'i na leuaxaiquipi, ma' saqa' ỹovita cá'maq ỹaatqajam lelauaxa. Ca cá'maq hueetalec ana 'laua quená'maq se qoỹeretañi ca leenaxat caso lere lomalate na ca'laxaiquipi na' ñaqai chita'gue qaỹo'uet na 'laua, ca' 'ue ma'le ca le'laxa ma' iuana so isecỹac lodegaxat só'maq nca'leetauco' quen nallaaqo', qam mashic tot qaica, qam lotqai liỹa rapil ma'le.
REV.17.9	Ca dá'maq shim sa'xat nagui, da'maxare ỹouen ca na'deenec: Saua siete lqahigo' taỹauguilo saua siete quemaralgoto ladocai sauá'maq nqa'xantalgoto aso 'aalo. 
REV.17.10	Chaqai qai'neeta saua siete lqahigo' ñiguilo saua siete nashil. Cinco sauá'maq mashic nachiñi. Quesauajo nashil 'oonoqui' ñí'maq ñaq relaataxantac nagui quesaua'maxare. Chaqai cá'maq liỹa saqa' novi'. Qam ma' novi' cá'maq co'uaataxanaxaic quenaua'maxare, ca' sqaỹaloq imeuo. 
REV.17.11	Só'maq isecỹac lodegaxat só'maq nca'leetauco' quen nallaaqo', qam mashic tot qaica, chaqaiso só'maq pa'aatec nashi; 'eno'm so'maxare ỹalequetauguilo saua siete. Ca ma'le, ca' ỹaatqajam ileu.
REV.17.12	Sauá'maq huañitalo diez lasote, saua'maxare diez nashillipi, qam saqa' taañi relaataxan. Qam ỹaconchiguit quiyim nashil, relaataxane' ma'le caso 'óna hora, chaqai qai'neeta relaataxan so isecỹac lodegaxat. 
REV.17.13	Ca' sauajo diez nashil ỹaatqajam natene'ejta', ca' ỹaantema da lquesaxanaxa quiyim relaataxan só'maq isecỹac lodegaxat. 
REV.17.14	Ca' nco'uare'e' ma'le so 'ec qagreta llaalec, qam sqaica lovite', ma' so'maxare la'gaxala' na na'gaxalateripi chaqai lashi na nashillipi. Chaqai ná'maq lapoota'guit so'maxare noỹaxanqateripi chaqai nca'acseripi quiñi qota'a, chaqai ỹaqamaxatete' querelec.
REV.17.15	Qai'neeta 'naac caỹim so nelaatec piguim le'ec:
REV.17.15	—Só'maq huañita huaaxaipi só'maq nqa'xantalec aso nedequenaxai, na'maxare chaqaina ná'ogue na qomyipi ỹoreta'oguit na la'qaatec. 
REV.17.16	Ca' saua huañitalo diez lasote so isecỹac lodegaxat se nqo'ta ma'le aso nedequenaxai. Ca' ỹaatqajam qaỹalat, chaqai neetauec nqohin, ca' qaỹa'ic na la'at, chaqai qaỹalataq ma'le queca norec. 
REV.17.17	Ca' ñi qota'a viichigui nqai'en na lauel quiyim qohine'tegue cá'maq ỹahotaque ñi'maxare, na' na'deenta' quiyim ỹaane' da lquesaxanqa' quiyim nashi so isecỹac lodegaxat, toco' ma' imigui dá'maq la'qaatec ñi qota'a. 
REV.17.18	Ca só'maq 'aalo huañita na'le chaqaso asó'maq chalego lecaic na'a' só'maq ỹoiquentac ná'ogue na nashillipi quena 'laua.
REV.18.1	Ca na' ime dajo, ca seuane'ta so liỹa nelaatec chicqotashiguim queda piguim, chalego lquesaxanaxa da lelaataxanaxac. Ca' na 'laua re'qojlec nqai'en queso lauaq. 
REV.18.2	Ca' ỹaatqajam nelamaxaren ỹaualqatac, 'naacsa':
REV.18.2	—Mashic huaañi, noxona aso chalego lecaic na'a' leenaxat Babilonia. Ca' nagui, ca loma' na se no'uen lelaatqaipi so na'ỹaapec, chaqai nqañoqotqa' ná'ogue ná'maq se re'xogui lecmaxaiquipi, chaqai lco'vichaqa' ná'ogue ná'maq isecỹac ỹo, napio'o chaqai qanaqaica'a. 
REV.18.3	Ma' ná'ogue na ỹoreta'oguit qomyipi quena 'laua ỹaatqajam quiichigui nqai'en da nedequenaxac aso'maxare, 'ec quiyim qaiquiñiuguetqachit ca liỹa queca lataxa. Chaqai na nashillipi quena 'laua niyiquiñiguit aso'maxare, 'ec nqai'en aca 'aalo. Chaqai na nemeenaxaiquipi quena 'laua resalligui dá'maq chalego lqo'itaxanqachic se no'uen aso'maxare.
REV.18.4	Ca na'le, ca' sa'xaỹaque so liỹa na'qaatec 'maqot na piguim, 'naac:
REV.18.4	—Oquii'e najo na'a' lodegaxat qamiri ma' qamiri ỹalamaxarete', qaiyi sqa lliguiu'a da lasauaxaset, chaqai se ỹovire'galo qamiri ca nqa'viic. 
REV.18.5	Ma' lapootañi na lasauaxaset ỹovirashiguim quena piguim. Ca ñi qota'a ỹo'leenta'a ná'maq se no'uen ỹo'ueetetac yi'maxare. 
REV.18.6	Pilaxachilec yi'maxare cá'maq 'nejmo' na'le ca ỹaanem ca liỹa. Ỹapacauec nqai'ñii cá'maq pilaxachilec quecá'maq ỹo'uet. Chaqai lecqajñiỹata' ca 'taxat, ca' ne'taxañigui, paguec lquesaxanaxa nqai'ñii quecá'maq chi ỹalecqajanta' yi'maxare quiyim ne'taxañigui ca liỹa. 
REV.18.7	'Viichii ca nqa'viic chaqai ca le'xoric, chaqai 'nejem dá'maq 'neeta añi'maxare na' nañaañiguit da maqajnaxac chaqai da lishoxo. Ma' añi'maxare 'naac añi le'taxanata: “Quena senta'ñi ñqa'xantañi, aỹim nashi. Sqaỹim pa'ỹe, chaqai qaica ca i'xoric ma'le.” 
REV.18.8	Ca' vichiguiño' quedajo, ca' queca 'oonoqui' na'xa'a, ca novi' ca nqa'viic: lelauaxa, lachitachic, chaqai lqopaaxa, chaqai qaicopata'a queca norec. Ma' qaica ca qalanac ñi qota'a, ñí'maq qara'gaxala', ñí'maq ỹa'ue da nouaxanaxaset.
REV.18.9	Ca ná'maq nashillipi quena 'laua quená'maq hueeta'piguit aso'maxare queda nedequenaxac chaqai queda lishoxo, noỹentagui ma'le chaqai ỹaualqateguelec, ma' ỹauanchigui so lesalaxaripi so ncopatoxoc aso'maxare. 
REV.18.10	Qoỹorete'ogalo ma'le saua'maxare, ma' no'chita ma'le da nouaxanaxac. Chaqai 'nerac:
REV.18.10	—¡'Agai! ¡'Xoraỹole qami', ma' qami' ná'maq chalego lecaic Babilonia, yí'maq chalego lquesaxanaxa na'a'! Ma' ne'laqataxanto da nouaxanaxaset.
REV.18.11	Na nemeenaxaiquipi quena 'laua qai'neeta noỹenlec chaqai ỹaualqateguelec asojo na'a', ma' tot qaica ma'le ca rishiujnaxana na li'ỹaac so'maxare lemeenec. 
REV.18.12	Na li'ỹaac 'oro, plata, na qa' lo'yaxanec, chaqai na qa' 'ec ỹaviquetaugui, chaqai ana lo'yaxana lepate lino, chaqai ana lepate seda, chaqai ana lepate tocalec na lashic, chaqai ná'maq ỹaatqajam toc; chaqai na ỹaleque'ejta' qo'paq lo'daxaraic na lahita, chaqai na nouenec qoñaalec na lashic, qo'paq lo'yaxanec, bronce, fierro, chaqai na lo'yaxanec qa' leenaxat mármol; 
REV.18.13	chaqai na liỹa li'ỹaac na canela, chaqai ná'maq ỹaleque'ejta' lo'daxaraic na lahita, chaqai na nichiinaxanaxat, chaqai na qo'paq louaq mirra, chaqai na coraxat, chaqai na lataxa, aceite, chaqai lo'yaxanec 'aríña, chaqai na trigo; chaqai na iseripi ni'ỹaaquioxola', qagreta, shipgaq, nahoglena, vire'ta na na'ac ná'maq re'qoochigui qom. 
REV.18.14	Qohinac ma'le quiyijo na'a':
REV.18.14	—¡Ca' tot qaca nagui aca lo'daxarai ala acá'maq ỹaatqajam namaañi' quen, chaqai ỹaatqajam na'laañi cá'ogue ca resallaxa'e' chaqai ca no'ueetaxachi' quen!
REV.18.15	Ca ná'maq qomyipi lemeenec quen najo, ỹachigoxotaugui da lesallaxa yijo na'a', qoỹoqota'a nqai'en ma' no'cha'a da nouaxanaxaset, noỹentac chaqai naualqategueñi. 
REV.18.16	Ca' 'naaco' quen:
REV.18.16	—¡'Agai, chalego le'xoric yí'maq chalego lecaic na'a'! Ma' 'neetari' quen aca 'aalo ỹantañi acá'maq no'uen loxoqui lino, chaqai naua noho tocalgoto chaqai na ỹaatqajam toc, chaqai no'ueetaxat na 'oro, chaqai na qa' lo'yaxanec, chaqai na qa' 'ec ỹaviquetaugui. 
REV.18.17	Qam ¡ne'laqataxanto na'laañi cá'ogue ca chalego lecaic nesallaxa!
REV.18.17	Ca ná'ogue na nashillipi lo'o ana qom lahi' huaxaỹaqse, chaqai ná'maq li'ỹaac qomyipi, chaqai ná'maq huaxaỹaq lo'ollipi, chaqai ná'ogue ná'maq ro'ueenataxantac hueetañigui na huaxaỹaq, na'maxare qoỹoqote'oga. 
REV.18.18	Ca na' iuane'ta so lesalaxaripi na' qaicopata'a yi na'a' lodegaxat, ca' ỹaualqagui, 'naac:
REV.18.18	—¿Negue' queto' aca liỹa na'a' 'nejem anajo chalego lecaic na'a'?
REV.18.19	Ca nemeetese'e naua lqahigo' quena 'laua, noỹentagui, rapooteseguelec, 'neracsa':
REV.18.19	—¡'Agai, ỹaatqajam chalego le'xoric yí'maq chalego lecaic na'a'! Ma' queda lesallaxa resalligui ná'ogue ná'maq 'ue ana looỹac qom lahi' huaxaỹaqse cana huaaxai. ¡Qam ne'laqataxanto quiyim ná'ogue na'laañi!
REV.18.20	Qam qami' piguim, chaqai qamiri lelaatqa so Jesús, chaqai ná'maq letaxaỹaxaquiripi ñi qota'a, chaqai ná'ogue ná'maq lalamaxareteripi ñi'maxare, netooñigue yijo na'a' lodegaxat, ma' ñi qota'a ỹo'uet da nouaxanaxaset yi'maxare, ma' sougui dá'maq 'ne'teguelo qamiri.
REV.18.21	Ca na'le, ca' so nelaatec piguim le'ec quesaxanaxaic nanojshiguim so qa' 'ec ná'maq chalego lecaic qa' nopoxoiqataxanaxat quena trigo. Ca' inaxañigui aso huaaxai, ca 'naac:
REV.18.21	—'Eda qohine'tegue ma'le ma' qanenaxañi yi chalego lecaic na'a' Babilonia, ca' tot qaica ma' liỹa quet qaiuana. 
REV.18.22	Ca' tot qaica ca qara'xaỹa ma'le quenaua nayico yi na'a' ana neviigue chaqai na npe'te. Chaqai sqaica quet cá'maq ishit ỹo'uet canchaqaica no'ueenatec, chaqai tot qara'xaỹa ca lelamaxa ca nopoxoiqataxanaxat quena trigo. 
REV.18.23	Chaqai tot qaiuana ca lauaq aca ncoỹeraxanaxaqui, chaqai tot qara'xaỹa quiyi na'a' ca laỹaac lemaqachic ca shilaq, 'eno'm nesallaxanqaipi quena 'laua ná'maq nemeenaxanyipi na'le, chaqai yiñi' ná'ogue ná'maq ỹoreta'oguit qomyipi queda qatoiquenataxanaxaqui'.
REV.18.24	Ma' quiyijo na'a' lodegaxat qaiuanalo naua leuo' ná'maq ỹa'xateta'pe naua la'qaatqa ñi qota'a, chaqai ná'maq lalamaxareteripi ñi'maxare, chaqai ná'ogue ná'maq qaỹalauat quena 'laua.
REV.19.1	Na' ime dajo, ca sa'xaỹaque so netenegue lavillaxac so 'xoic qomyipi, 'maxashiguim quena piguim, 'naac:
REV.19.1	¡Semaqachinaq ñi qota'olec!
REV.19.1	Ma' da nca'laxa, da lauaq, chaqai da nquesaxanaxa lalamaxarete' ñi'maxare.
REV.19.2	Ma' ñi'maxare quena' imit na nasauaxaset ỹaatqajam quiichiguilo nqai'ne' naua leloxoỹaxaco dá'maq lliqueta.
REV.19.2	Ma' ỹo'ueeto' na'le da nouaxanaxaset asó'maq ỹaatqajam nedequenaxai
REV.19.2	ma' na'axat ná'ogue na qomyipi quena 'laua queda nedequenaxac;
REV.19.2	ñi'maxare ỹa'ue lovi' caso'maxare da lelauaxa na lelaatqaipi ñi qota'a.
REV.19.3	Ime, ca' liỹa 'nerac:
REV.19.3	—¡Semaqachinaq ñi qota'olec! Ma' na lesalaxaripi da ncopatoxoc yijo na'a' sqaica lqodoc nichiitashiguim.
REV.19.4	Ca na'le, ca' saua veinticuatro qo'xoiquipi chaqai saua cuatro ise' nca'leesauec, saua'maxare nqa'paxanchiguit na 'laua. Ca imaqachine' ñi qota'a nqa'xantalec yi nqa'xanqa' quiyim relaataxan. Ca 'neraco' quen:
REV.19.4	—¡Ajá'a, chaqaida 'neeta dajo! ¡Semaqachinaq ñi qota'olec!
REV.19.5	Ca' 'ue so sa'xaỹaque nivillaxac 'maqateguelec yi nashi nqa'xanqa', 'naacsa':
REV.19.5	Maqachiñii ñi qota'olec,
REV.19.5	qamiá'ogue qamiri ma' mashic 'ueenataxañitacot
REV.19.5	chaqai ná'maq huelec ñi'maxare,
REV.19.5	quená'maq collo'olqaipioqui' chaqai ná'maq mashic leta'allipi.
REV.19.6	Sa'xaỹaque qai'neeta so 'ec lavillaxac so 'xoic qomyipi, 'ec na lelamaxa na 'xoic lachiuguellipi, 'ec soxonaxa da lelamaxa, 'naacsa':
REV.19.6	¡Semaqachinaq ñi qota'olec ñí'maq qara'gaxala' qaica ca qalanac, ma' mashic ỹovita yi laloqo' quiyim ỹoiquentac ná'ogue najo!
REV.19.7	Ỹaatqajam saỹaaquioqotac, ñitoonqatac chaqai semaqachinqatac ñi'maxare,
REV.19.7	ma' mashic ỹovita yi laloqo' quiyim shilo ñi 'ec qagreta llaalec.
REV.19.7	Chaqai añí'maq loua mashic na'maxatetañi.
REV.19.8	Ma' ñi'maxare qaỹa'maxarenta quiyim no'uet ỹanñi ná'maq no'uen nooỹac lino, co'teeta chaqai qashilec.
REV.19.8	Ma' na lino taỹaugui da 'maxaraic nachaalataxac ná'maq lalamaxareteripi ñi qota'a.
REV.19.9	Ca na'le, ca' so nelaatec piguim le'ec 'naac caỹim:
REV.19.9	—'Chiriñi: “Chalego loyac quená'maq nalecseripi queca lemaqachic so 'ec qagreta llaalec ma' shilo.”
REV.19.9	Ca 'naac caỹim:
REV.19.9	—Dauajo dauá'maq ỹaatqajam lliquete' la'qaatqa ñi qota'a.
REV.19.10	Ca' sa'chi'iñi naua i'cootal, sahotaque semaqachin só'maq piguim le'ec. Qam so'maxare 'naac:
REV.19.10	—'E', sqai 'ñitetegue dajo. Ma' ỹim lelaatec ñi qota'a, shinta maqami' chaqai na rqaỹachi'ipi ỹaqamqata quiyim quelec dá'maq lliqueta ỹa'xat na'le so Jesús. Maqachiñi' ñi qota'a.
REV.19.10	Ma' dá'maq lliqueta ỹa'xat na'le so Jesús, chaqaida dá'maq ỹo'ueete' da lquesaxanaxa ná'maq ỹa'xateta'pe naua la'qaatqa ñi qota'a.
REV.19.11	Ca na'le, ca seuana quiyim nauachigui na piguim, ca re'oq so shipgaq lalagaxaic. Chaqai só'maq neetalec leenaxat qamaxaraic chaqai lliqueta, quiyim nashi chaqai quiyim ỹa'maqachiguiñi da 'ne'tegue quena' imit na qomyipi. 
REV.19.12	Saua nqote' ỹaatqajam ỹaviquetauguilo, 'ec na norec lauaq. Chaqai ỹantañi aso 'xoic nashi nado'ollipi. Chaqai 'ue so neenaxat hueetalec, qam qaisoota so'maxare ỹa'den. 
REV.19.13	Ỹansañi saua noho nqo'lecse' quena neuoripi. Chaqai da leenaxat so'maxare 'neetasa': La'qaatec ñi qota'a. 
REV.19.14	Ca so'maxare qaicoỹareta'pegue' queso nalliripi piguim laseripi ỹantañi ná'maq no'uen nooỹac lino lalagaxaic chaqai co'teeta. Sá'ogue neetalec na shipgaq lalagaxaic. 
REV.19.15	Chaqai na lap neetaugui so lecat ỹaatqajam ỹaxaraic, ca' ỹoda'a ná'ogue ná'maq ỹoreta'oguit qomyipi, chaqai ỹoiquentac, 'ec ỹahote'e aca lashilete fierro quiyim relaataxan. So'maxare imit ma'le na nasauaxaset quena qomyipi, 'nejem nqai'en ca nelam na li'i ana 'uva, co'vigui, ỹahota'ahi naua lapiaate'. Ca 'ec lataxa nqai'en ma' ne'taxañigui dá'maq chalego lecaic nouaxanaxaset chicqaugui dá'maq lonogoxonaxac ñi qota'a ñí'maq qaica ca qalanac. 
REV.19.16	Chaqai so'maxare qoỹeretalec so lapo' chaqai na loteleta' dajo neenaxat: “Lashi na nashillipi chaqai la'gaxala' na na'gaxalateripi.”
REV.19.17	Ime na'le, ca' seuane'ta so nelaatec piguim le'ec nachaatetañi, co'ueetalec añi ra'aasa. Ca na'le, ca' netenegue da laualaxac 'naapega ná'ogue aná'maq ỹo ỹootac quena piguim:
REV.19.17	—Nanahiquena, lapoiỹau'a cá'maq chalego lecaic lqui'ỹaxanataxanaxac ñi qota'a, 
REV.19.18	qaiyi a'guii na la'at na nashillipi, chaqai na nouaataxanaq lashillipi, chaqai na 'ñaaxaiquipi, chaqai na la'at na shipiguiripi, chaqai ná'maq qomyipi neetalec, ná'ogue na la'at na qomyipi, nelaatqaipi loqo'm se nelaatqaipi, cocho'qui' loqo'm ná'maq mashic lodegaxat.
REV.19.19	Na'le, ca' seuane'ta só'maq isecỹac lodegaxat chaqai na nashillipi quena 'laua chaqai ná'ogue na nalliripi. Lapoỹata', ma' ỹahotaque nco'ỹa'e' só'maq neetalec so shipgaq chaqai só'maq nalliripi. 
REV.19.20	Ca' so isecỹac lodegaxat qaicoñi', liỹaatau'e' só'maq 'naaco' quen letaxaỹaxaqui ñi qota'a, só'maq qaiuanchiquio' quen nqai'en quena' ỹo'uet na netanqaipi se qaiuanapega. Ca' quedajo netanqaipi chicqochigui quiyim ỹayin ná'maq nañaañiguit so isecỹac lodegaxat quiyim ỹa'ue ca letanec so'maxare chaqai quiyim imaqachin so nadenqatec lqui'i. Ca só'maq isecỹac lodegaxat chaqai só'maq 'naaco' quen letaxaỹaxaqui ñi qota'a, saua'que nca'leesauec qainaxariñigui ca norec lavigaxat na quiquiaxaic. 
REV.19.21	Ca só'maq liỹaripi, ca qaỹalauat, qaỹodoota'a so lecat neetagui na lap só'maq neetalec so shipgaq. Ca' ná'ogue ana qo'o quemategue ná'maq la'at saua'maxare.
REV.20.1	Ca na' ime, ca seuane'ta so nelaatec chicqotashiguim queda piguim, lo'qoota'a aso lauaatqate yi lapooqo' na nqui'illipi, chaqai lo'qoota'a so chalego lecaic ncoñiitaxanaxat. 
REV.20.2	Ca' sojo nelaatec ỹaconlec so isecỹac 'ec naanoc, só'maq ñauapeco' quen nanaic lodegaxat, ca' chaqaiso' só'maq na'ỹaapec chaqai Satanás, ca' coñirari' quesaua mil ñaxari. 
REV.20.3	Ca inaxa'ña ca lapooqo' na nqui'illipi. Ca ỹapo'ña, ỹo'uet aso netanaqsete ñi lasom, ca tot ishit ỹayin ná'maq ỹoreta'oguit qomyipi, toco' ma' ỹovirerec saua mil ñaxari. Ca' ma'le, ca' liỹa qaỹosouec lecocho'qui'.
REV.20.4	Ca na' ime, ca seuane'talo saua nashi nqa'xanaxaqui'. Ca' quesaua'maxare nqa'xantañiguilo sauá'maq qoỹaanema quiyim ishite' imite' na nasauaxaset. Qai'neeta seuana na lqui'illipi ná'maq qaichaxaic na lqahic sauaxat ỹa'xatetac da la'qaatec ñi qota'a, dá'maq shi'co' ỹa'xat so Jesús. Saua'maxare chaqaisaua sauá'maq se imaqachine' so isecỹac lodegaxat chaqai so nadenqatec lqui'i, chaqai se ỹa'maxarene' quiyim qaỹa'ue ca netanec quena latap loqo'm quena lqai'laxat. Seuane'ta quiyim liỹa qanca'laxaterec, ca lotaua' so Cristo quiyim nashillipi quecaua mil ñaxari. 
REV.20.5	Ca' chaqaiso só'maq 'auaxaic qanca'laxatec quesó'maq leuaxaiquipi. Qam só'maq liỹa leuaxaiquipi, ca' se qanca'laxatec, toco' ma' ime'ueque saua mil ñaxari. 
REV.20.6	¡Chalego la'maxa quená'maq nouanau'a ma'le só'maq 'auaxaic nca'laqataxanaxac, chaqai lalamaxareteripi ñi qota'a! Ca tot qaỹovira'a quesó'maq co'uaataxanaxaic nelauaxa, ta'ta'a quiyim netaxaỹaxanqajanqaipi quena lalamqateripi ñi qota'a chaqai so Cristo. Ca' quiyi, ca' lotaua so'maxare quiyim nashillipi quecaua mil ñaxari.
REV.20.7	Ca na' ime ỹoxe'ueque saua mil ñaxari, ca' lotqai qaỹosouec so na'ỹaapec queda ncoñiitaxac. 
REV.20.8	Ca' lotqai liỹa eec ỹayin ná'ogue na ỹoreta'oguit qomyipi hueetalec ana 'laua. Ca' quepegue' ỹayin ñi Gog chaqai Magog. Ca lapoonta' quiyim nalliripi, ca' nalauat, ma' ỹaatqajam 'xoic yi'maxare 'nejem na lo'uaxanaxa hueeto'ot na lqodoc aso huaaxai. 
REV.20.9	Ca' quiyi, ca' quelec ná'ogue na 'laua, ca nahiquinchiguiñi cá'maq hueeta'ñi na lalamaxareteripi ñi qota'a chaqai yí'maq na'a' lodegaxat nqo'ta ñi'maxare. Qam ñi qota'a nela' so norec chicqo'ot na piguim, ca' sá'ogue ỹavigaxat. 
REV.20.10	Ca só'maq na'ỹaapec rayinaxantaco' quen queso'maxare, ca' qainaxañigui so norec lodegaxat lavigaxat na quiquiaxaic, yí'maq qainaxanquio' na'le so isecỹac lodegaxat chaqai só'maq chaqai 'naaco' quen letaxaỹaxaqui ñi qota'a. Ca' hua'ñi, ca' 'ue da le'xoric sqaica lqodoc quenaua'que naua na'xata' chaqai naua piri.
REV.20.11	Na'le, ca seuane'ta so chalego lecaic nashi nqa'xanqa' lalagaxaic chaqai só'maq nqa'xantalec. Ca' quiyi, ca' ỹaatqajam palac na 'laua chaqai na piguim, ca' tot qaica ca qaiuana quesaua'maxare, ma' pala'pe. 
REV.20.12	Chaqai seuane'ta na leuaxaiquipi cocho'qui' chaqai na lodegaxat nachaatetañi, reloqoto'ot ñi qota'a. Ca qaỹauachiguilo saua lerel chaqai aso liỹa lere asó'maq lere naneretalec ná'maq qanca'laxatec. Ca ná'maq leuaxaiquipi qaimit, ca' qaishiueten quiñi 'óna quecá'maq ỹo'uet quená'maq qoỹeresalec saua lerel. 
REV.20.13	Ca aso huaaxai ỹaano na leuaxaiquipi huaañigui aso'maxare. Chaqai so nelauaxa chaqai yí'maq lapooqo' na leuaxaiquipi ỹaano qai'neeta ná'maq hueeta'ñi yi'maxare. Ca sá'ogue qaimit, ca' qaishiueten quiñi 'óna quecá'maq ỹo'uet. 
REV.20.14	Ca na' ime, ca' so nelauaxa chaqai só'maq lapooqo' na leuaxaiquipi qainaxariñigui ca norec lodegaxat. Ca' sojo norec lodegaxat chaqaiso só'maq co'uaataxanaxaic nelauaxa. 
REV.20.15	Ca' sojo norec qainaxañigui só'maq se naneretalec ca leenaxat aso lere qoỹeretalec ná'maq mashic qanca'laxatec.
REV.21.1	Ca na' ime, ca seuane'ta so piguim chaqai so 'laua dalaxaic, ma' só'maq 'auaxaic piguim chaqai só'maq 'auaxaic 'laua pala'pe. Chaqai aso huaaxai tot qaca. 
REV.21.2	Ca' ỹim Juan seuañi'chiguit so na'a' lodegaxat dalaxai Jerusalén, ỹaatqajam co'teeta, chicqashiguim queda piguim, ỹaatqajam chicqo'tot ñi qota'olec, ỹaatqajam qaỹa'maxachichiguiñi, 'ec nqohin da na'maqataxac aca nequetegaxai quiyim ỹovita o'ñiguit ca nauonaxaua. 
REV.21.3	Ca' sa'xaỹaque so na'qaatec ỹaatqajam lam, 'maqot na piguim, 'naac:
REV.21.3	—Ñaqa 'ajñi', nagui ñi qota'olec ỹalequetaugui na qomyipi, ỹaatqajam lauoraripi. Na'maxare ỹaatqajam lauo' laseripi, chaqai chaqaiñi ñi qota'olec ỹalequetaugui yi'maxare, ca' lalamaxaret ñi qota'olec yi'maxare. 
REV.21.4	Ñi'maxare nquiỹoorec naua'que naua lachi' ma'le yi'maxare. Ca' tot qaica ca nelauaxa, chaqai ca ỹenaxac, chaqai ca naualqategueñi, chaqai ca nqui'ic, ma' ná'ogue ná'maq shi'co' quen 'ue, qaica ime'uegue.
REV.21.5	Ca só'maq nqa'xantañigui aso nashi nqa'xanaxaqui 'naac:
REV.21.5	—'Ajñi', ỹim dalaxaic nqaishin ná'ogue nanchaqaina.
REV.21.5	Chaqai qai'neeta 'naac:
REV.21.5	—'Chiriñi, ma' nauajo na'qaatqa ỹaatqajam lliquete' chaqai ishit qaipi'ỹa'alo.
REV.21.6	Na' ime, ca 'naac caỹim:
REV.21.6	—Ná'ogue mashic ime. Ỹim ná'maq ỹim 'auaxaic chaqai spa'aatec. Ca cá'maq iuet ca laquip, ca' ñi'taxañigui ca ne'paxantashiguim huaxaỹaq chicqaugui da nca'laxa, qaca aca laseuete. 
REV.21.7	Ca cá'maq rauegaxan ma'le, ca' icoñiguit ma'le ná'ogue najo, 'ec nishiue' nqohin. Ca' ỹim ỹaatqajam ỹim leta'a qota'olec, chaqai ca'maxare ỹaatqajam ỹalamaxaret ỹaalec ma'le. 
REV.21.8	Ca ná'maq qolonqaiquipi, chaqai ná'maq sqai huelgoto naua ỹa'qaatqa, chaqai ná'maq naqaigaxat, lauataxanaxaiquipi, chaqai na nedequenaxairipi, chaqai na 'naxanaxairipi, chaqai na nqouagaxaintacot na nashiilec nqolac, chaqai ná'ogue na 'maatqaiquipi, na'maxare tai'a nqohin quiyim qainaxañigui ca norec lodegaxat lavigaxat na quiquiaxaic. Ca' chaqaica ca co'uaataxanaxaic nelauaxa.
REV.21.9	Ca na'le, ca 'ue so nacpegue' aỹim quesaua siete nelaatqa piguim lase', quesauá'maq no'qoosa'alo saua siete 'taxaqui' no'qaachiguilo quesaua pa'aaterec nqa'viico. Ca 'naac caỹim:
REV.21.9	—Ỹala'e', sachaxañiraxarom añí'maq napiitaxaua ñí'maq loua ma'le ñi 'ec qagreta llaalec.
REV.21.10	Ca quedá'maq iuanaxanaxac ỹachaxañim so Espíritu Santo, ca' so nelaatec piguim le'ec yavicshi'megue aso quemaralec qa' ladocai, ca' ỹachaxañim so chalego lecaic na'a' Jerusalén, ỹaatqajam co'teeta, chicqashiguim queda piguim, chicqo'ot ñi qota'a. 
REV.21.11	Sojo na'a' hueetaugui da lauaq ñi qota'a, ca' da lqashilegaxa 'ec ná'maq no'uen qa' leenaxat jaspe, richaauec da lqashilegaxa. 
REV.21.12	Ca' naua lahil yi na'a' 'ue so lquepaxaset lodegaxat chaqai ladocaic. Doce saua lasomi', quiñi 'óna lasom 'ue so 'óna neloxoỹaq piguim le'ec. Chaqai saua leenqate' saua doce llaalqaipi so Israel 'óna ca qoỹerelec quiñi 'óna lasom. 
REV.21.13	'Vii saua tres lasomi' pa'aasa'gue da lqodoigue, tres queda rapiguim, tres queda 'guiñi, chaqai tres queda lauashiguim. 
REV.21.14	Ca' so napoxonaxat queso na'a' lodegaxat qaỹo'xontalgoto saua doce qari, qoỹeretalgoto saua leenqate' saua doce lelaatqa so 'ec qagreta llaalec.
REV.21.15	Ca só'maq nelaatec piguim le'ec só'maq yitaxaỹaxantac quen, 'ue so lo'qoota'a naloqojnaxanaxat 'oro quiyim qanaloqochin yi na'a', saua lasomi', chaqai so lquepaqataxanaxat. 
REV.21.16	Ca' yi na'a' nalo'ojta' da ladogaxa 'nejem dá'maq leca'gue. Ca' so piguim le'ec naloqochin na'le yi na'a' queso laloqojnaxanaxat. Ca na' qanaloqochin, ca' ỹovi' dos mil doscientos kilómetros da ladogaxa, da lishicshi'megue chaqai da leca'gue. 
REV.21.17	Na' ime, ca' naloqochin so lapoxonaxat yi na'a', ca' ỹovi' sesenta y cuatro metros da lishicshi'megue. Ca' yijo ỹovi', ca' chaqaiyi yí'maq laloqojneguesec só'maq laloqojnaxanaxat na qomyipi só'maq raloqojnaxantapega so piguim le'ec.
REV.21.18	Ca' sojo nquepaqataxanaxat, co'na' qano'xonshiguim, ca' qaỹahote'e na qa' leenaxat jaspe. Chaqai na no'ueenataxat so na'a' nodaachiguiñi 'oro, na'maxare 'ec na chaañi co'teeta richaauec. 
REV.21.19	Ca sauá'maq qari no'xonaxalate' so nquepaqataxanaxat no'ueetaxat ná'maq ỹaleque'ejta' no'uen qa'. Só'maq 'auaxaic leenaxat jaspe, chaqai so liỹa leenaxat zafiro, chaqai so liỹa leenaxat ágata, chaqai so liỹa esmeralda, 
REV.21.20	chaqai so liỹa ónice, chaqai so liỹa cornalina, chaqai so liỹa crisólito, chaqai so liỹa berilo, chaqai so liỹa topacio, chaqai so liỹa crisoprasa, chaqai so liỹa jacinto, chaqai so co'uaataxanaxaic qa' leenaxat amatista. 
REV.21.21	Ca' saua doce lasomi' sá'ogue 'ue na lauaq, ma' no'ueetaxat na qa' 'ec ỹaviquetaugui, quiñi 'óna lasom nodaachiguiñi najo qa' na lo'ueetaxat. Chaqai só'maq nayic quiichiguiñigui na lavinñi yi na'a' ỹaatqajam nodaachiguiñi 'oro, 'ec na chaañi richaauec.
REV.21.22	Qam sqaica ca seuana no'ueenaxanaxaqui queso na'a', ma' ñi qara'gaxala' ñí'maq qota'olec sqaica lqalanec, chaqaiñi ñí'maq 'ec lo'ueenaxanaxaqui, chaqai qai'neeta so 'ec qagreta llaalec. 
REV.21.23	Chaqai yi na'a' tot ỹouen ca lauaq añi ra'aasa chaqai ñi shiraigo, ma' chaqaida dá'maq lauaq ñi qota'a chaqai so 'ec qagreta llaalec coỹaresalec. 
REV.21.24	Ca ná'ogue ná'maq ỹoreta'oguit qomyipi, quená'maq mashic qanca'laxatec, ca' ỹouoxontac yi na'a' lodegaxat, queetapougui na lauaq yi'maxare. Ca ná'maq nashillipi quena 'laua nodootapegueu'a ma'le da lecaic chaqai da lemaqachic yi'maxare. 
REV.21.25	Chaqai naua lasomi' totqa pootaguilo quiyi na'xa'a. Ca' quiyi, ca' tot qaica ca pe. 
REV.21.26	Nodou'a yi'maxare qai'neeta da lecaic chaqai da lemaqachic ná'ogue na ỹoreta'oguit qomyipi. 
REV.21.27	Qam se ishit inoxoneu'a yi'maxare ca ñaq napio'o, chaqai ca ñaq noqocatapiguilo naua se no'viiñi no'ueenataxaco, loqo'm naua na'majnaxaco. Qainaata inoxono ná'maq qoỹeretañi ca leenaxat aso nelere so 'ec qagreta llaalec, naneretalec ná'maq qaica lqodoc da lca'laxa.
REV.22.1	Ca' na'le, ca so piguim le'ec ỹachaxañim aso lachiugue co'teeta chicqaugui da nca'laxa; so le'ec huaxaỹaq richiichiguiñi, 'ec na chaañi, chicqau'a yi nqa'xanqa' ñi qota'olec chaqai so 'ec qagreta llaalec. 
REV.22.2	Chaqai quena lavinñi só'maq nayic quiyi lavinñi yi na'a' lodegaxat, chaqai quenaua lahil aso lachiugue que'teguelo ana llaqtaxai ana qo'paq chicqaugui da nca'laxa. Doce 'ue ana la quiyi ñaaxa, quiyi shiraigo lotqai 'ue na ala. Chaqai ana laue ana qo'paq qaỹouen quiyim qaratarenataxana quená'ogue na ỹoreta'oguit qomyipi. 
REV.22.3	Ca quiyi ma'le, ca' tot qaica quet ca hueetalec ca nouaxanaxaset. Aca nqa'xanaxaqui ñi qota'olec chaqai so 'ec qagreta llaalec neeta'ñi yí'maq na'a', ca' na lelaatqaipi imaqachintac ma'le ñi'maxare. 
REV.22.4	Ca' ỹaatqajam neuane'e' ñi'maxare, chaqai ná'ogue qoỹeretalec na latap na leenaxat. 
REV.22.5	Ca' yi hua'ñi, ca' tot qaica ca pe ma'le. Ca ná'maq neeta'ñi yi'maxare, ca' tot ỹouen aca lcoỹeraxanaxaqui chaqai ca lauaq añi ra'aasa; ma' ñi qota'a ñí'maq qara'gaxala' coỹaretalec ma'le. Ca saua'maxare sqaica lqodoc quiyim nashillipi ma'le.
REV.22.6	Ca na' ime, ca' so nelaatec piguim le'ec 'naapiguiỹa':
REV.22.6	—Nauajo na'qaatqa ỹaatqajam lliquete', chaqai ishit quiyim qaipi'ỹa'alo. Ca' ñi qara'gaxala' qota'olec ñí'maq ỹo'uet da lquesaxanaxa ná'maq la'qaataxanqajanqaipi, chaqaiñi ñí'maq nela' so lelaatec piguim le'ec, ma' ỹahotaque ỹachaxanem na lelaatqaipi ná'maq sqaỹaloq re'oq ma'le.
REV.22.7	—¡Sqaỹaloq ñanac!
REV.22.7	¡Ca' chalego loyac quecá'maq na'xaỹaxane'ta da la'qaatec ñi qota'a qoỹeretañi canajo lere!
REV.22.8	Ỹim Juan sa'xaỹalo chaqai seuanalo nauajo. Ca na' ime sa'xaỹalo chaqai seuanalo, ca' sa'dooto naua i'cootal só'maq piguim le'ec só'maq ỹachaxañima saua'maxare, sham ñqouagaxainot. 
REV.22.9	Qam so'maxare 'naapiguiỹa':
REV.22.9	—'E', sqai 'ñitetegue dajo, ma' ỹim chi lelaatec ñi qota'a. Shinta maqami' chaqai só'maq rqaỹachi'ipi, só'maq letaxaỹaxanqajanqaipi ñi'maxare, chaqai ná'ogue ná'maq na'xaỹaxane'ta ná'maq naneretañi canajo lere. Nqouagaxaiñitot ñi qota'olec.
REV.22.10	Chaqai qai'neeta 'naac caỹim:
REV.22.10	—Sqai 'xochiriñi da la'qaatec ñi qota'a naneretañi canajo lere. Ma' mashic tot qaỹaloq ỹovita yi laloqo' quiyim imiguilo. 
REV.22.11	Ca' vichiguiño' nagui cá'maq ỹo'ueetetac cá'maq se no'uen, ca' 'xañisac ñaq ỹo'uet. Chaqai cá'maq napio'xot da nachaalataxac, ñaqai queetalec da napio'qotaxac. Qam cá'maq huagaxaraic, ñaqai queetalec da leuagaxaric. Chaqai cá'maq nañaanto'ot quiyim queeta'pegue' ñi qota'a, ca' ỹaqamqata quiyim queetalec ñi'maxare.
REV.22.12	—Ajá'a, ỹim sqaỹaloq ñanac. Ca' ñi'xateta cá'maq ishiuetenaxanaxat quiñi 'óna quecá'maq 'neeta ca lo'ueenataxanaxac. 
REV.22.13	Ỹim ná'maq ỹim 'auaxaic, chaqai aỹim co'uaataxanaxaic, aỹim 'avichiguiñi chaqai aỹim nqodoc.
REV.22.14	Chalego la'maxa cá'maq quiỹo' caua loho, qaiyi ỹovirau'a ada qo'paq chicqaugui da nca'laxa, chaqai quiyim ishit inoxontougui ñi lasom yi na'a' lodegaxat. 
REV.22.15	Qam no'ueenauec ma'le ná'maq ỹo'ueeteta'pe naua se no'viiñi, chaqai ná'maq ỹo'ueetetac ana le'naxanaxaqui, chaqai na nedequenaxairipi, chaqai na lauataxanaxairipi, chaqai ná'maq nqouagaxaintacot na nashiilec nqolac, chaqai ná'ogue ná'maq nqo'ta chaqai ỹo'ueetetac da na'maachic.
REV.22.16	—Ỹim Jesús, sela' na ilaatec piguim le'ec quiyim ichoxot ná'ogue najo quená'maq mashic icoñiguit da na'qaatec. Ỹim 'ec llaqtaxai so nashi David. Chaqai 'ec ỹim huaqajñi vigaxarai nete'ese.
REV.22.17	So Espíritu Santo chaqai aso loua so 'ec qagreta llaalec 'nerac:
REV.22.17	—Anaqui'.
REV.22.17	Chaqai cá'maq na'xaỹaxantac 'naac:
REV.22.17	—Anaqui'.
REV.22.17	Chaqai cá'maq ỹalauat ca laquip, chaqai ỹahotaque ne'et, ca' nanac, ca' ne'et quiyi huaxaỹaq chicqaugui da nca'laxa. Qaca nqohin aca laseuete.
REV.22.18	Ca' quená'ogue ná'maq na'xaỹaxantapegalo naua la'qaatqa ñi qota'olec naneresañi canajo lere, ca sa'ue da ỹaqataxac: No'm 'ue ca 'ue ca ỹoqotqajno quenauajo, ca' ñi qota'olec ỹoqotqajando queca'maxare nauá'maq nqa'viico naneresañi canajo lere. 
REV.22.19	Chaqai no'm 'ue ca 'ue ca naqata'a quenauá'maq naneresañi la'qaatqa ñi qota'olec canajo lere, ca' ñi qota'olec rouootaxana'gue cá'maq qaỹaqatqajantari' taalec ca'maxare cayi lere chicqaugui da nca'laxa chaqai quiyí'maq na'a' ỹaatqajam co'teeta, yí'maq 'em qoỹerelec anajo lere.
REV.22.20	Ca só'maq ichoxote' nauajo 'naac:
REV.22.20	—Ajá'a, sqaỹaloq ñanac.
REV.22.20	Ajá'a, ca' chaqaida 'neeta dajo, nanaqui' qami' qara'gaxala' Jesús.
REV.22.21	Ca' qaidaata quiyim ñi qara'gaxala' Jesucristo no'ueenaxat ca qayicyaxaguii qamiá'ogue. Ajá'a, ca' chaqaida 'neeta dajo.
