MRK.1.1	Karai Kasang e Yang zaw Yesu Hkristu e kabu gara danglu e, apun awang hkyaw ngut le.
MRK.1.2	“Wu a! Nang e hë ma nang e hkyaw lajang lang ra, Nga e lagyaw le Ngaw nang kat be.”
MRK.1.3	Yaw-saw-man-bung hkau ma puk e hte gë, “Hau Yumsing e hkyaw lajang taw ke. Yang e hkyaw zo pe le shiting ke,” ga lwi, mihtoi Esaia mau sau ma ka to e ra jung za.
MRK.1.4	Yubak hkyut pyam bi ra ma tu, mit ling baptisma hkyaw tai gyaw lwi e yaw-saw-man-bung hkau ma baptisma bi e Yawhan gë htaw law be.
MRK.1.5	Hau mu ra Yuda mung ban shaw ma bang e Yerusalem pe ma lunglang bang gë, yang jang le ra; Yumsing e yubak le law htaw lwi, yang e law e Yawdan lang ma baptisma yu bakaw.
MRK.1.6	Yawhan kum gë, gawla-u mau e waw e me-bu wut lwi e; yang e hpi-dum ma shaw-ku hpi-hit hit to ra; ding gam e yaw-saw ma byaw-i le zaw shu ni ra
MRK.1.7	Hau hkun yang gë, “Ngaw le wum je baw su nga htang ma je le ra. Yang e hki tsung twi ngom hpi ra lang, ngaw a gin a dan.
MRK.1.8	Ngaw gë nung maw le i-jam e za baptisma bi be; ngut-kaw-lang Yang gë, nung maw le joi-yung e weni e baptisma bi ra,” ga lwi, tai kyaw be.
MRK.1.9	Hau u le Yesu gë, Galile mung Nazaret wa mai je le lwi, Yawhan law mai Yawdan lang ma baptisma hkam yu be.
MRK.1.10	Hau hkun hau i-jam mai htaw law jang, mau-hkung gaw hpong law lwi, Weni gë hpung-kywi su Yang e htaw ma gyaw law e le Yang myang e.
MRK.1.11	“Nang gë, Nga e jit-dap zaw ngut le; Nang le Ngaw gyai chun le aw,” ga e hte, mau-hkung mai ming htaw law e.
MRK.1.12	Hau hkun jang Weni gë, yaw-saw-man-bung shut Yang le nang kat lwi.
MRK.1.13	Nat hkaw-hkam gum-lau hwi ra, bwi ni mi htse je shaw, matse kyang e pe e ra-ha ni taw ra; hau su ngut-kaw-lang mau mang pe Yang le sai tsaw sai hu ni akaw.
MRK.1.14	Yawhan le ap pyam le htang le, Galile mung ma Yesu je le e.
MRK.1.15	“Hau ahking dik law lwi e. Karai Kasang e mung dan gë, jang law he. Mit ling waw ke, kahu gara danglu le lumjing ni ke,” ga lwi, Karai Kasang e kabu gara danglu tai kyaw bi be.
MRK.1.16	Galile nawng yam ma lam ling law le, Simun e Andre nik tang gë, nawng ma gun du ni e le Yang myang e. Yang nik gë, ngaw kawng kawng su nik ngut akaw.
MRK.1.17	Hau jang Yesu gë, “Nga htang chang ke. Byu le kawng ra byu Ngaw nung nik le dut nang ra,” yang maw le tai kyaw bi be.
MRK.1.18	Hau hkun yang nik gë gun le pyam taw ra, Yang htang chang bakaw.
MRK.1.19	Hau mai ra zwi lai law le, Zebedi e yang zaw Yaku e yang gu Yawhan nik le Yang myang be. Hau nik gë, lai ma gun hpaw ni kaw e.
MRK.1.20	Hau jang yang nik le wut yu e. Hau mu lwi yang nik gë yang wa Zebedi le lang-jang pe e ra ha hau lai ma pyam taw lwi, Yang jang chang bakaw.
MRK.1.21	Hau htang ma yang roaw gë Kaperna-um wa hpyang wang law bakaw. Hau yu-ban-ni le Yang gë, yang maw e tara jawng ma wang lwi nyaw maw ni le.
MRK.1.22	Yang nyaw maw e hkyaw le yang maw mau-byu akaw. Hka-su-mu mau-sau ka e sara pe su a ngut, daru magam ahkang waw su su yang maw le nyaw maw bi be.
MRK.1.23	Hau hkun yang maw e tara jawng ma e, a san a sen e nat dap su ra yu haw e. Yang puk lwi,
MRK.1.24	“Nazaret wa Yesu e, nga maw Nang hai seng le hta? Nga maw le law hten ra je le lu? Nang aw ngut le le ngaw se le. Karai Kasang e joi-yung su Nang ngut taw le,” ga lwi, tai e.
MRK.1.25	Hau jang Yesu gë, “Tsik za ni a! Yang jang mai htaw law a!” ga lwi, tan pyam e.
MRK.1.26	Hau mu lwi, hau a shawp e nat gë yang nan law u-jang, hte maw e puk lwi, yang jang mai htaw law be.
MRK.1.27	Ban shaw bang gyai mau ra. “I su dut e gë hai lu? Sang-hë nyaw maw hkyaw lu? Yang e magam ahkang e a shawp e nat pe lang Yang dang le gyaw akaw,” ga lwi, tai bum kaw e.
MRK.1.28	Hau jang Galile mung gawm e jaw-waw hkang maw ma Yang e hkyaw gajai law be.
MRK.1.29	Hau hkun-jang tara jawng mai htaw law lwi, yang maw gë, Yaku, Yawhan e ra-ha, Simun Andre nik tang yum hpyang wang law bakaw.
MRK.1.30	Ahkwi Simun e yang au-maw a li wang lwi le taw e. Hau jang yang maw gë, hau yu e hkyaw Yang le tai gyaw kaw e.
MRK.1.31	Hau hkun yang hwi law lwi, yang law e zwi lwi, yang le lang taw e. Hau yu gë, a li ge lwi yang maw le sai tsaw sai hu e.
MRK.1.32	Ahkwi bwi wang lwi min le yam jang, naw hpyaw hwi bang e nat dap e bang ni ma ni le Yang jang shut wa le taw kaw e.
MRK.1.33	Hau mu ra wa gung gawm hau hkum dawng yam ma e mung bum akaw.
MRK.1.34	A-na-a-hkya a-myu-myu naw bang le Yang law ge bi lwi: nat myaw myaw le le hkat pyam bi be. Yang gë Hkristu ngut e le nat pe se taw akaw. Hau mu lwi Yang gë yang maw le dang a tai nang dawng.
MRK.1.35	Nap gyaw naw naw le, myaw a myang shi le, Yang taw lwi yaw-saw maji shim e jaw-waw hpyang e lwi, a-kyu dung ni ra.
MRK.1.36	Hau hkun Simun e yang e ra ha ni e bang Yang le chang haw taw akaw.
MRK.1.37	Yang maw gë Yang le myang haw jang, “Lung-lang bang gë Nang le haw taw akaw,” ga lwi, tai kyaw kaw e.
MRK.1.38	Yang gë, “Ling hkyu ma wa-gung pe hka Ngaw waw maw-kyaw shaw, jaw-waw gaw-tu shut i-nung e law shang; hau yan-mai za Ngaw je le” ga lwi yang maw le tai kyaw bi be.
MRK.1.39	Hau hkun Galile mung gawm ma, yang maw e tara jawng pe ma Yang e maw bi lwi, nat pe le hkat pyam hi e.
MRK.1.40	Mang-gam dap e byu ra yu le Yang jang shut le lwi, hki hput htu u-jang “Nang dawng le gë, ngaw le waw law joi bi ra su Nang ngut taw le,” ga lwi, dung ni e.
MRK.1.41	Yang gë, shaw-gyaw lwi, Yang law lam lwi, yang le sop bi e: “Ngaw dawng taw le. Joi-yung law ahkoi.”
MRK.1.42	Hau jang mang-gam gë, yang jang mai htaw byu law be, joi-yung byu he.
MRK.1.43	Yang gë, “Hau hkyaw le aw le le dang ra hkun lang nang hka tai. Sa di a! Htaw law lwi, hkin-jawng wa le nang gung-tu law shit ra. Yang maw ma tu sak-se dut a. Nang joi-yung e ma tu, Mawshe taw taw e ra jung za, hking-ga law naw bi a!”
MRK.1.44	Ga lwi, hau yu le tai kat e, han han pun kat be.
MRK.1.45	Hau yu htaw law lwi, hau hkyaw le gyai gyai tai pyaw kat be. Hau mu Yesu gë, wa-gung hkau hpyang dan dan a waw wang lwi e, yaw-saw-man-bung hkau ma ni ni lwi e, jaw-waw hkang-maw ma bang le Yang jang je le bum kaw e.
MRK.2.1	Ahkwi he gu le bwi ni htang. Yang gë, Kaperna-um hpyang wang law lwi. Hau yum ma Yang ni e le waw gyo bum kaw e.
MRK.2.2	Hau mu byu myaw myaw zup-mung ni lwi, hkum dawng ma lang yang maw ma-tu wang ra jang a jaw shaw mu ni akaw. Yang gë, hau dang nyaw maw shit ni e.
MRK.2.3	Hau hkun gung jum shi e byu ra ya le byu mi yu Yang jang shut wa le kaw e.
MRK.2.4	Byu lum bing lwi hau yu le Yang jang shut a waw law hang jang, yang maw gë, hau yum hkung lap-htawng lwi, gong-jum-shi su le yang e yup-jaw-waw e ra ha hkyaw kat kaw e.
MRK.2.5	Yesu gë, yang maw e lum e i-mit le myang jang, “Nga zaw e, nang e yu-bak hkyut pyam bi be,” ga lwi, gung-jum-shi su le tai e.
MRK.2.6	Hau ma mau-sau ka sara ra wam zung taw akaw. Hau bang gë, “Shi yu gë hai mu i-su ga tai le li? Yang gë, lu-mu dang tai ngut le.”
MRK.2.7	“Karai Kasang za a ngut le gë, yu-bak waw hkyut pyam bi e gë, aw wa ngut taw le lu?” ga lwi, yang maw yum-sing i-mit hkau ma mit taw akaw.
MRK.2.8	Yang maw gë, yum-sing ung hkau hau su ga mit e le, Yesu se lwi. Yang gë yang maw le, “Nung maw hai mu lwi hau su ga mit taw akaw lu?”
MRK.2.9	“Hau gung-jum-shi su le, Nang e yu-hak hkyut pyam bi be. A ngut jang, Taw a! Nang e yup-jaw-waw yu lwi, lam law a! I-su ngu e dang tai gë hka lum tai le je lwi ra lu?”
MRK.2.10	“Ngut-kaw-lang, Byu-yang-zaw gë, mi-dam htaw ma yu-bak hkyut pyam bi ra a-hkang waw e le, nung maw se ni ra ma tu,”
MRK.2.11	Yang gë, hau gung-jum-shi su le, “Ngaw gë, nang le tai kyaw le, Taw a! Nang e yup-jaw-waw yu lwi, nang e yum hpyang law a!” ga lwi, tai bi e.
MRK.2.12	Hau hkun-jang, yang taw lwi, yang yup-jaw-waw le yu lwi, lung-lang bang e hë ma htaw law be. Hau mu lwi lung-lang bang mau-ha ni bum lwi, Karai Kasang le hkya-awn u-jang, “Nga-maw gë, hau su dut e le hka nam le a myang wu,” ga akaw.
MRK.2.13	Yang gë, hau nawng yam hpyang dum htaw e le. Shiwa byu gë, Yang jang shut je le bum lwi, yang maw le nyaw maw bi be.
MRK.2.14	Hau mai lam law lai le, Alhpe yang zaw Lewi, kang-hkywi zum ma zung taw e le Yang myang lwi. Hau yu le, “Nga jang chang le a!” ga lwi. Hau jang, hau yu taw lwi, Yang htang chang be.
MRK.2.15	Hau htang le, Yang gë, hau yu yum ma zang zaw zung ni ra. Kang hkywi bang e yu-bak waw e bang e Yesu e Yang lagyaw wi ra ha zung taw akaw. Hka-su-mu-ga-le i-su byu myaw myaw ngut le mu, yang maw Yang htang chang akaw.
MRK.2.16	Yang yu-bak waw bang e kang hkywi bang e ra-ha zang zaw ni e le, Hparishe pe e mau-sau ka sara pe myang jang, “Kang-hkywi bang e yu-bak waw bang e Yang gë, zang pawng zaw ra nung li?” ga lwi, Yang e lagyaw wi le tai lum ni akaw.
MRK.2.17	Yesu gë, hau hkyaw le wo gyaw jang, “Wum baw bang gë, chi sara a aw kaw. Naw bang za aw akaw. Yu-bak a waw bang le wut ra ma-tu Ngaw je le e a ngut. Yu-bak waw bang le wut ra ma tu she je le le,” ga lwi, yang maw le tai kyaw e.
MRK.2.18	Ahkwi Yawhan e lagyaw wi e Hparishe pe zaw sbu gam ni akaw. Hau mu lwi yang maw gë, Yang jang je le lwi, “Yawhan e lagyaw wi e Hparishe pe gë zaw shu gam akaw wa. Nang e lagyaw wi gë, zaw shu hai mu a gam kaw e lu?” ga lwi, mi kaw e.
MRK.2.19	Yesu gë, “Lang-sik gë, yang bin-chang wi e ni taw a-shi le, zaw shu gam akaw lu? Lang-sik yang maw e ra ha ni taw u le, yang maw zaw shu gam le a ngut.”
MRK.2.20	“Ngut-kaw-lang, Lang-sik le yang maw jang mai shwi gang law ra bwi-ni je lo ra. Hau bwi-ni le yang maw zaw shu gam bakaw ra.”
MRK.2.21	Bu htsau le pan sik e aw le a hpaw wu kaw. Hau su kut jang, hau pan sik gë, pan htsau le lang-che pyam lwi je je kaw law le.
MRK.2.22	Tsë-bi wung sik le le, shaw-ku htu htsau ma awle a kat kaw. Hau su kut le, tsë-bi wung shaw-ku htu gë, gaw-byu ra. Tsë-bi wung e shaw-ku htu sum byu ra. Tsë-bi wung sik le shaw-ku htu sik ma kat akaw.
MRK.2.23	Hau yu-ban-ni le Yesu gë, muk yaw ma lai law hkun, Yang e lagyaw wi a-shi shap yu kaw e.
MRK.2.24	Hau mu lwi Hparishe pe gë, “Wu a! a waw kut e a-mu le yang-maw yu-ban-ni le hai mu lwi kut akaw hta?” ga lwi, Yang le tai e,
MRK.2.25	Hau hkun Yang gë, “Dawi e yang e ra-ha ni e bang ka taw lwi, zang mut hwi ni kaw hkun,
MRK.2.26	“Hkin-jawng maw Abiahta e pyat le, Karai Kasang e yum hkau hpyrang wang lwi, hkin-jawng pe za a ngut le gë, aw le a ge zaw e shit taw e muk le zaw e hkyaw le, nung maw ra ling lang a ngap-wu kaw lu?” ga lwi, yang maw le tai e.
MRK.2.27	Dum yang gë, “Yu-ban-ni gë, byu e ma-tu dut law be. Byu jau gë, yu-ban-ni ma-tu dut le a ngut.
MRK.2.28	“Hau mu lwi Byu-yang-zaw gë, yu-ban-ni e yum-sing ngut taw le,” ga lwi, yang maw le tai kyaw e.
MRK.3.1	Hau hkun tara jawng ma Yang dum wang lwi. Hau ma law-jum-shi e byu ra yu ni taw ra.
MRK.3.2	Yu-ban-ni le hau yu le law ge bi ra lu? Yesu le mura haw ra, yang maw gyam ni akaw.
MRK.3.3	Hau jang Yang gë, law-jum-shi su le, “A-gung ma taw-yap a!” ga lwi, tai e.
MRK.3.4	Yang gë yang maw le, “Yu-ban-ni ma ge e a-mu sai ra, a ge e a-mu sai ra; byu a-sak le hki yu ra, a ngut jang sat-pyam ra gë, hka lum ge kut ra lu?” ga tai e. Yang maw kum gë, jit le a ga kaw.
MRK.3.5	Hau su mu yang maw i-mit htan e ma-jaw, Yang mit-yawn lwi nik-yaw i-jang, yang maw le hkyu shaw ling-wu lwi, “Nang e law lam a!” ga lwi, hau yu le tai e. Hau yu le law lam lwi, yang law ge byu be.
MRK.3.6	Hau mu lwi Hparishe pe htaw lwi, Yang le hka-su-kut sat-pyam ra, ga lwi, Herodi ngu bang e hau jang bawng ni akaw.
MRK.3.7	Ahkwi Yesu gë, Yang e lagyaw wi e hau nawng shut htawt law bakaw. Galile mung ma byu ra jum ra wi buchang kaw e.
MRK.3.8	Hau za a ngut; Yuda mung e Yerusalem wa ma Idumia mung e Yawdan lang he-hpaw ma bang e Turu e Sidun ling hkyu pe ma byu ra jum ra wi Yang kut kat e a-mu hkyaw pe le waw gyaw lwi, Yang jang shut je le bum kaw e.
MRK.3.9	Shiwa byu pe Yang le a zang-htung ra-ma-tu lai zaw ra lum Yang e matu hen taw ra, Yang e lagyaw wi le tai taw be.
MRK.3.10	Hka-su-mu-ga-le, byu myaw shaw le Yang law ge bi e yan-mai a-na-a-hkya hwi bang lung-lang bang Yang le waw zang-htung shaw ga lwi, Yang jang jun-wang law kaw e.
MRK.3.11	A san e nat pe le hka yam Yang le myang kaw-lang, Yang e hë ma ngawm lwi, “Nang gë, Karai Kasang e Yang zaw ngut taw ra,” ga lwi, puk kaw e.
MRK.3.12	Yang gë, “A law-dan shit shang ga,” ga lwi, yang maw le gyai gyai tan taw le.
MRK.3.13	Dum hau bum shut Yang daw law lwi. Yang aw e bang aw le ngut-kaw-lang wut yu e mu lwi, yang maw Yang jang shut je le bum kaw e.
MRK.3.14	Hau mu lwi Yang e ra-ha ni ni ra e dang nyaw maw ra ma-tu nang kat lwi, nat pe le waw hkat pyam ra a-hkang waw yu shang ga, ga lwi,
MRK.3.15	Byu ra htse i yu le hkin yu lwi. Yang maw le lagyaw ga lwi, ming taw be.
MRK.3.16	Hau ra htse i yu ma e Simun le, Petru ga lwi, ming nge ming be.
MRK.3.17	Zebedi e yang zaw Yaku e Yaku e yang gu Yawhan nik tang le, Buanerga ga lwi, ming nge ming be. Hau gë, mau-ming e yang zaw nik ga e ngut le
MRK.3.18	Andre, Hpilip, Barhtolume, Mahte, Htaw-ma, Alhpe yang zaw Yaku, Htade, Kanani byu Simun e.
MRK.3.19	Yang le ap-pyam ra su Yuda Iskarut ngat akaw.
MRK.3.20	Hau htang le Yang gë, Yum hkau shut wang lwi. Yang maw zang Jang a waw zaw law shaw, shiwa byu zup-mung ni akaw.
MRK.3.21	Yang e bwi-num wi hau hkyaw le waw gyaw jang, “Yang i-mit a ging law,” ga lwi, Yang le jup-yu ra htaw e law kaw e.
MRK.3.22	Hau htaw ma, Yerusalem mai gyaw law e mau-sau ka sara pe le, “Yang gë, Bezebula baw e su ngut taw le. Nat pe a-gi e Yang nat pe le hkat pyam ra,” ga lwi, tai kaw e.
MRK.3.23	Hau mu Yang gë, yang maw le wut yu lwi, dang-ke dawng tai e gë, “Satan gë, Satan le hka-su-kut waw hkat pyam ra lu?”
MRK.3.24	“Mung ra mung ma e bang bawng a tsung le gë, hau mung waw jaw ni ra a ngut.
MRK.3.25	“Yum ra lum e i-kun byaw byu le gë, hau yum i-kun waw dut ra a ngut.
MRK.3.26	“Hau e ra jung za, Satan yang yum-sing e yum sing byaw gang lum law jang gë, yang a waw ni ni; htum byu ra za ngut taw le.
MRK.3.27	“Hau htaw ma, wum baw su le hë a twi le gë, yang e yum hkau ma wang lwi e, yang e ze le lu-yu e gë, aw a waw kut. Yang le hë twi lwi she yang e ze le waw yu ra ngut le.
MRK.3.28	“Ngaw nung maw le teng teng tai kyaw kaw le, wa-htsang byu pe e yu-bak lung-lang e yang maw e lu-mu dang a-myu-myu le hkyut pyam ra a-hkang waw akaw.
MRK.3.29	“Ngut-kaw-lang hau joi-yung weni le lu-mu e bang aw ngut-kaw-lang, ra-pyat-ra-dai waw hkyut pyam ra a ngut. Hau byu gë, ra-pyat-ra-dai yu-bak waw su ngut wat le,” ga akaw.
MRK.3.30	Hau su ga e gë, Yang le a joi a yung e nat dap le, ga lwi, yang maw tai e dang majaw tai e ngut le.
MRK.3.31	Hau u le Yang nu e Yang gu pe gë, yum hkum ma yap taw lwi, Yang le wut nang kat kaw e.
MRK.3.32	Hau hkun shiwa byu pe gë, Yang e ling hkyu ma zung taw kaw e. Yang maw gë, “Wu a! Nang nu e nung gu pe yum he-lut shut mai Nang le haw taw akaw,” ga lwi, tai kaw e.
MRK.3.33	Tu i-jang Yang yang maw le tai e gë, “Nga nu e Nga gu pe, aw-yu ngut le lu?” ga e.
MRK.3.34	Dam Yang gë, ling hkyu ma zung ni e bang le wu i-jang, “Nga nu e Nga gu le wu ke.”
MRK.3.35	Karai Kasang e i-mit chang e bang, aw ngut-kaw-lang, Nga gu, Nga nam maw, Nga nu jat ngut le,” ga akaw e.
MRK.4.1	Hau nawng yam ma Yang dum nyaw maw ni e. Shiwa byu myaw myaw Yang jang le mung e yan-mai, Yang gë, nawng ma lai ma wang zung taw e. Shiwa byu ban-shaw bang gë, nawng yam ma e mi-gung htaw ma ni ni akaw.
MRK.4.2	Hau hkun dang-ke myaw myaw e yang maw le maw bi lwi e. Yang e nyaw maw dang le gyaw yu ke.
MRK.4.3	“Wu ke! Gu-mi-san-su gë, gu-mi san ra ma-tu htaw law e.
MRK.4.4	“San kat le ra wam gë, hkyaw yam ma gyaw lwi, ngaw pe e gu zaw pyam e.
MRK.4.5	“Ra wam gë, mi-tse a myaw e lu gawk htaw ma gyaw lwi, mi-tse a htu mu ahkwi za nyun htaw law kaw lang.
MRK.4.6	“Bwi htaw ngye jang kyu byu law lwi. A-mit a waw chin mu nywi shi law be.
MRK.4.7	“Ra wam gë, zu-byap bung ma gyaw e. Zu-byap bung le kaw law iwi, hau le um-pyam e mu a-shi a waw zwi.
MRK.4.8	“Ra wam gë, mi ge ma gyaw e mu, hau gë, a-shi zwi law u-jang, kaw myang law lwi, a-shi zwi e sum htse, hkyu htse, ra shaw tu mu mayat law e.”
MRK.4.9	Yang gë, “Gyaw yu rano dap su gë, gyaw yu shang ga!” ga lwi, yang maw le tai e.
MRK.4.10	Hau htang Yang bau za ngut taw le, Yang e ra-ha ni bang e lagyaw ra htse i yu gë, hau dang-ke hkyaw le Yang le mi-wu kaw e.
MRK.4.11	Hau mu lwi e Yang gë, “Karai Kasang e mung-dan e nik-htum hkyaw le nung maw le law shit kat e za ngut le.”
MRK.4.12	“He-lut hpyang ni e bang jau ge, mit a waw ling lwi, hkyut pyam e a hwi shang ga, yang maw myang ma myang a waw wu ra e, waw gyaw ma waw gyaw a dat gyaw shang ga, hai hkyaw le dang-ke dawng za yang maw le law htaw shit ra,” ga lwi e, yang maw le tai e.
MRK.4.13	Dum Yang gë, “Shi dang-ke le nung maw a dat gyaw kaw lu? Hau su ngut le gë, dang-ke ban shaw le hka su-kut se gyaw kaw ra lu?”
MRK.4.14	“Gu-mi-san-su gë, hau dang le san kat ni ra.”
MRK.4.15	“Hkyaw yam ma dang le san taw lwi, le-taw e gu gë, hau dang le waw gyaw yu e hkun-jang, Satan gë, je le lwi, yang maw jang san taw e dang le she-yu pyam e bang le ang taw le.”
MRK.4.16	“Hau e ra jung za, lugawk htaw ma san taw e gu gë, hau dang le gyaw yu jang kabu e i-mit e gu yu e bang ngut taw le.”
MRK.4.17	“Ngut-kaw-lang, yang maw jang a-mit a zu mu lwi, ra yaw za jaw taw e; Hau htang hau dang yan-mai wi e, zing-ri e hwi jang, i-mit ling bat law akaw.”
MRK.4.18	“Dum, zu-byap bung ma gaw-tu le san taw le hau gu gë, hau dang le gyaw yu kaw lang,
MRK.4.19	“Shi mi-dam ma e nik-hkik le e, i-sut e mau lwi e, mit nik-no e hkyaw gaw-tu wang law lwi. Hau dang le um-pyam e yan-mai, a-shi a waw zwi e bang ngut taw akaw.”
MRK.4.20	“Dum, mi ge ma san e bang kum gë, hau dang le gyaw yu le e, hau le lawm-yu lwi e, a-shi zwi lwi, sum htse bung, hkyu htse bung, ra shaw bung tu mayat law e bang ngut le,” ga lwi e, yang maw le tai e.
MRK.4.21	Yang maw le Yang dum tai e gë, “Pyen-ding le mung aw ma, a ngut jang yup-ku aw ma taw ra ma-tu yu le wu akaw lu? Pyen-ding taw-jang ma taw ra she yu le akaw a ngut lu?”
MRK.4.22	“Hka-su-mu-ga le, a-dan a-htaw law shaw ha taw e ze a jaw. Hau htaw mai, ha-taw ngawp taw e ze le a-dan a-htaw ra a jaw.
MRK.4.23	“Gyaw yu ra naw dap su, aw ngut kaw-lang, gyaw yu kaw shang ga!” ga e.
MRK.4.24	Yang maw le Yang dum tai e gë, “Nung maw hai gyaw-yu e le, sa di ke! Nung maw lik bi e bung e, nung maw le dum lik bi ra ngut be. Nung maw le myaw bi law babaw ra.”
MRK.4.25	“Hka-su-mu-ga-le, waw su aw le ngut-kaw-lang, dum jat bi shi ra. A waw su aw le ngut-kaw-lang, yang waw e ze lang, yang jang ma she yu bi shi ra,” ga e.
MRK.4.26	Dum Yang gë, “Hau mu lwi, Karai Kasang e mung-dan gë, mi-gung htaw ma gu-mi-san kat e byu su ngut taw le.
MRK.4.27	“Ban-san-jang, ni-wi-min-wi, yang yup law taw law e ngut mu, yang a se e hkyaw ma gu-mi gë, nyun law, lwi yu kaw law ni ra.
MRK.4.28	“Mi-gung gë, yang bau a-shi zwi law lwi e. Sang hë le a-ban, htang le a kaw, hau htang le a-kyang ma gu-shi hkum law nang e.
MRK.4.29	“Gu ming lwi, shu yam je e yan-mai, hau hkun-jang yang gë, hau zai-yit le nang kat e,” ga e.
MRK.4.30	Yang gë, “Karai Kasang e mung-dan le hai jung e law tu-wu ra lu? Hai jung dang-ke e ke-wu ra lu?”
MRK.4.31	“Hau gë, ang-naw ji su ngut taw le. Mi-dam htaw ma san kat jang, mi-dam htaw ma a-ji ban-shaw ma ti tik kaw-lang,
MRK.4.32	“San kat e htang le yu law lwi, zang-sun ha ban-shaw ma je kaw lwi e, a-kaw a kyang myaw law lwi, htaw-dang ngaw pe hau e bwi-shum hkau ma waw hkau ni akaw,” ga tai e.
MRK.4.33	Han dang-ke myaw myaw le yang maw waw dat gyaw e e ra jung za, Yang yang maw le hau dang-hkyaw tai kyaw e.
MRK.4.34	Dang-ke e a ngut le gë, Yang yang maw le hai le a tai kyaw wu. Ngut-kaw-lang yang maw bau za ni taw e hkun dang lung-lang Yang e lagyaw pe le tai kyaw shit be.
MRK.4.35	Hau ni e min je jang, Yang gë. “I-nung he-hpaw shut gu law shang,” ga lwi, yang maw le tai e.
MRK.4.36	Hau-su-mu shiwa byu pe le pyam taw lwi, Yang bau za ni e e ra jang za, yang maw gë, Yang le lai ma hang yu kaw e. Lai gaw-tu le Yang e ra-ha busaw a-shi kaw.
MRK.4.37	Hau hkun, lai-dun maw law lwi. Wi-leng pe taw law e yan-mai, hau lai gë, bing-mwi law ni a-be.
MRK.4.38	Yang kum gë, lai htang shut uhku htaw ma yup ngawn ni e. Hau hkun yang maw Yang le nau lwi, “Sara e! Nga maw byu byu ra le. Nang hai a ngam lu?” ga lwi, tai kaw e.
MRK.4.39	Hau yan-mai Yang taw lwi, hau lai-dun le tan le e, hau nawng le, “Sim za ni a!” ga e. “Hau lai-dun le num byu lwi sim za byu law be.
MRK.4.40	Hau hkun Yang gë, “Nung maw hai yan-mai gyu ni akaw? Nung maw lum e i-mit a baw shi kaw nung?” ga lwi, yang maw le tai e.
MRK.4.41	Yang maw lum gë, gyu maw e gyu mu, “Shi yu gë, aw wa ngut le li? Hau lai-dun e nawng lang, Yang e dang le gyaw ra nung?” ga lwi, shida tai lum bum kaw e.
MRK.5.1	Ahkwi hau nawng he-hpaw ma Gerase bang mung hpyang yang maw je kaw e.
MRK.5.2	Yang gë, lai mai htaw law e hkun-jang, a-joi-a-yung e nat dap e byu ra yu lup-dung mai htaw law lwi, Yang le te-yu e.
MRK.5.3	Hau yu a ni jang gë, lup pe ma ngut lwi e, aw ngut-kaw-lang, yang le sham taw twi e lang, a waw twi taw.
MRK.5.4	Hka-su-mu-ga-le, hki kyum e sham taw twi e, myaw myaw ling yang le twi taw kaw-lang, sham taw twi le lang hpit pyam lwi, hki kyum le law-hkyawp-law-nyang pyam lwi e, aw ngut-kaw-lang, yang le me-yu ra wum a baw kaw.
MRK.5.5	Ni-wi-min-wi hka nam le hau lup pe bum pe hka ni wun lwi, puk i-jang yang gung-du le lu-gawk e zan-che ni ra.
MRK.5.6	Yesu le we we mai byu myang jang, yang din e lwi Yang le pai le e, “Myang dik e Karai Kasang yang zaw Yesu e, ngaw Nang e hai tu le hta?”
MRK.5.7	“Nang ngaw le a zing-ri shang ga, Karai Kasang jang ngaw Nang le dung taw le,” ga lwi, hte maw e puk e.
MRK.5.8	Hka-su-mu-ga-le, Yang gë, “a-joi-a-yung nat nang e, hau yu jang mai htaw law a!” ngu lwi, yang le tai taw poi be.
MRK.5.9	Yesu gë, “Nang e ming hai ngut le hta?” ga lwi, yang le mi jang. Yang gë, “Nga maw myaw myaw ngut le mu, nga e ming Legu ngut le,” ga lwi, Yang le tu e.
MRK.5.10	Hau htaw ma, hau mung mai yang maw le a hkat pyam shang ga, yang Yesu le gyai ju-dung e.
MRK.5.11	Ahkwi hau bum hki pe ma wa jum maw but zaw ni akaw.
MRK.5.12	Hau mu lwi nat pe gë, “Nga maw hau wa pe jang waw wang shang ga, nangkat kaw la,” ga lwi, Yang le dung kaw e.
MRK.5.13	Hau hkun Yang yang maw le ahkang bi kat e, a-joi-a-yung nat pe kum gë, htaw law lwi, wa pe jang wang e ngut mu, wa jum gë, hau gam-kum mai nawng shut din wang lwi, nawng ma myaw-shi byu kaw e. Hau wa pe gë, i tung kaw ngut akaw.
MRK.5.14	Wa zung bang kum gë, hpang-law lwi, hau wa e mau-hka hau hkyaw tai kyaw kaw e. Hau hkun hau su dut law e hkyaw le wu wu ra, yang maw htaw e-law kaw e.
MRK.5.15	Yang maw Yesu jang je le, Legu lawm e nat dap e su gë, me-bu wut lwi hë hpyang ma e i-mit bun ging lwi zung taw e le, yang maw myang kaw e ngut mu, gyu-dan byu kaw e.
MRK.5.16	Hau hkyaw le myang e bang le, hau nat dap e byu e wa pe hka-su dut law e le, yang maw le lawm tai kyaw kaw e.
MRK.5.17	Hau mu lwi, yang maw e mau-hkyaw mai htaw law ra hkyaw le, Yang le chawm-ju dung kaw e.
MRK.5.18	Hau lai ma wang le Yang e ra-ha ni ra ga, hë hpyang nat dap su gë, Yang le ju-dung e.
MRK.5.19	Yang lum ahkang a bi e za. “Nang yum ma bang e nang bin-chang wi jang dum law lwi, Hau yum-sing nang le hka-myaw wa karum lwi, shaw-gyaw e le law tai kyaw a!” ga lwi, yang le tai kat e.
MRK.5.20	Hau yan-mai yang htaw law lwi, Yesu Yang le hka-myaw wa karum be e le Dekapoli mau ma tai kyaw lwi, lung-lang bang mau-ba bum kaw e.
MRK.5.21	Ahkwi Yesu gë, lai ma he-hpaw shut dum gu-dap law hkun, byu jum maw Yang jang le mung kaw e. Yang gë, hau nawng yam ma ni taw le.
MRK.5.22	Han hkun, tara jawng a-gi pe ma, Ya-iru ngu su byu ra yu je le lwi, Yang le myang jang Yang e hki wang ma hki-hput-htu mu,
MRK.5.23	“Nga mi-we-zaw ti su shi law ni a-be. Yang ge law lwi, dwi ni shang ga, yang e a-htaw ma law ke bi ra, le je a!” ga lwi, Yang le gyai gyai ju-dung e.
MRK.5.24	Hau mu lwi, yang e ra-ha e-law e. Byu lajum maw le Yang jang chang bum lwi, yang maw gë, Yang le zang shaw jin-jap kaw e.
MRK.5.25	Ra htse i zan swi yut yut naw e mi-we-zaw ra yu le lawm ni ra.
MRK.5.26	Yang gë, chi sara-maw myaw myaw e law ma a-shaw-a-wi myaw myaw hwi le e, yang waw ma waw lung-lang le ban hpyu yam kaw-lang, ra zwi le a waw ge, je je wi law e.
MRK.5.27	Yang gë, Yesu e hkyaw le waw gyaw jang, hau shiwa-hpung hkau yam htang ma e-je lwi, Yang e me-bu le sawp e.
MRK.5.28	Hka-su-mu-ga-le, yang gë, “Yang e me-bu le za lang, ngaw waw sawp le gë ngaw ge law ra,” ga e.
MRK.5.29	Hau hkun-jang yang e swi yut kan byu law lwi, yang e a-na ge byu e le yang gung se be.
MRK.5.30	Yesu gë, yang jang ma e wum-aw htaw law e le, Yang e i-mit ma hau hkun-jang se e mu, hau shiwa-hpung hpyang ling law u-jang, “Nga e me-bu le, aw sawp kaw e hta?” ga lwi, mi e.
MRK.5.31	Hau mu lwi, Yang e lagyaw pe. “Shiwa byu pe Nang le jin-jap nyam shaw dut e le Nang myang taw lwi e, “Ngaw le aw sawp akaw?” ga ashi nung li?” ga lwi, Yang le tu kaw e.
MRK.5.32	Yang yu gë, hau a-mu kut e mi-we-zaw le byu-wu ra ma-tu, ling-wu ni e.
MRK.5.33	Hau mi-we-zaw kum gë, yang jang dut law e a-mu le se mu, gyu-nan u-jang hwi le lwi, Yang e hë ma hki-hput-htu lwi, yang e hkyaw lung-lang teng e hkyaw za tai kyaw e.
MRK.5.34	Yang jau gë, “Mi-we-zaw e, nang e lum e i-mit gë, nang le law ge bi be. Ngwi-ngwi-ngawn ngawn e-law ahkoi! Nang e a-na-ahkya ge shang ga,” ga lwi, yang le tai kyaw e.
MRK.5.35	Yang dang nyaw taw ashi le, tara jawng a-gi e yum ma bang je le lwi “Nung zaw shi byu be. Hau sara le hai mu lwi shitsang ni ashi hta?” ga kaw e.
MRK.5.36	Yesu yu gë, hau le tai e dang le hai a ngam mu, “Hka gyu! Lum e i-mit za baw a!” ga lwi, tara jawng a-gi wa le tai kyaw e.
MRK.5.37	Hau hkun Petru, Yaku e Yaku e yang-gu Yawhan mai gaw-tu Yang jang chang ra ahkang aw le le a bi.
MRK.5.38	Ahkwi hau tara a-gi e yum shut je jang, ki-ki-kyawng-kyawng, ngau-bi-ngau-nap, i-yawn nik nge maw le Yang myang e.
MRK.5.39	Yum hkau hpyang wang law lwi, “Nung maw hai mu lwi ki-ki-kyawng-kyawng, ngau-bi-ngau-nap dut ni akaw hta? Zaw-shang gë, shi e a ngut. Yup-ngawn ni e ngut le,” ga lwi yang maw le tai e.
MRK.5.40	Yang maw kum gë, Yang le nyap u-jang, wi pyam kaw e. Yesu gë, lung-lang bang le hkat pyam yau jang, hau zaw-shang e yang-nu yaug-wa e, Yang e ra-ha ni e bang le wut yu lwi, hau zaw-shang le taw jang shut wang law kaw e.
MRK.5.41	Hau hkun zaw shang e law le Yang zwi taw lwi, “Talihta Kumi,” ga e. Hau su ga e gë, “Zaw mi e! Taw a! Ngaw ngu taw le,” ga e ngut le.
MRK.5.42	Hau hkun-jang, Hau zaw-mi gë taw lwi, saw law e. Yang e asak gë, ra htse i zan ngut taw le. Hau mu lwi yang maw gë, gyai gyai mau-ha bum kaw e.
MRK.5.43	Hau hkyaw le aw le a se shang ga, Yang yang maw le gyai ga tai taw be. Hau htaw ma zaw-shang le zaw-shu bi ra ma-tu Yang tai taw be.
MRK.6.1	Hau hkun han mai Yang htaw byu law wi, Yang yum-sing e mung hpyang je law e. Yang e lagyaw wi le Yang jang lachang ni akaw.
MRK.6.2	Yu-ban-ni je jang, tara jawng ma, Yang tyaw-maw ni e dang le waw gyaw bang myaw gyaw mit mau ni lwi, “Shi yu gë, shi gu le lika mai waw yu e la? Shi yu waw yu e apaji gë, hai jung ngut le li? Yang e law mai dut law e shi magam a-mu gë, hai wa agut taw le li.”
MRK.6.3	“Yang gë, yum-tsu-su ngut le, a ngut gu? Mari e yang-zaw e, Yaku Yosep, Yuda, Simun pe e yang-mang le Yang ngut le, i ngut lu? Yang nam-maw pe le i-nung a ra-na shi ma ni taw akaw, a ngut lu?” ga law e ngut wi, Yang e hkyaw ma mit-ling-bat law kaw e.
MRK.6.4	Yesu jau gë, “Mi-htoi gë, yum-sing e mung ma, yum sing e mung-maw e, yum-sing e yum ma a ngut jang she, hkung-ga la-ra waw le,” ga lwi, yang maw le tai e.
MRK.6.5	A-na-a-hkya hwi e bang ra wam e htaw ma law ke lwi, law ge bi e, mai gaw-tu hau ma hai jung magam a-mu le Yang a waw kut.
MRK.6.6	Yang maw a-lum-a-jing e i-mit yan-mai, Yang lamau ni le. Hau htang a wi a-yam hka ma wa pe ma Yang kum lam wun lwi, nyaw maw ni e.
MRK.6.7	Hau hkun Yang e lagyaw ra htse i yu pe le wut yu lwi, i yu yep yep kut mu, nang-kat le e, a-joi-a-yung e nat pe le waw ung ra ahkang bi kat lwi.
MRK.6.8	“Dam-bang mai gaw-ta, hkyaw ma ma-tu, muk le, htung-maw le, hpi-hët ma hting-chap le, a-wun-a-chung e za. Hki-zung zung lwi,
MRK.6.9	“Bu i dung le a wut e za e-law ke,” ga lwi, yang maw le tai bun kat e.
MRK.6.10	“Hau htaw mai, hka yum ma ngut-kaw-lang, nung maw wang jang, hau mai htaw law e bwi-ni je shaw, hau ma ru ni ni ke.
MRK.6.11	“Hka jaw-waw ma ngut-kaw-lang, nung maw le a lawm yu lwi, nung maw le a gyaw bi jang gë, hau mai htaw law u-jang, yang maw shut hpyang sak-se dut shang ga; nung maw e hki-wa ma dap e hpwi-lup le kaw hkyaw taw ke,” ga lwi, yang maw le tai kat e.
MRK.6.12	Hau hkun yang maw htaw law lwi, byu pe mit-lai waw-ra hkyaw nyaw-maw kyaw kaw e.
MRK.6.13	Nat myaw myaw le yang maw hkat pyam le e, a-na-ahkya hwi e bang myaw myaw le htsu but bi lwi, law ge bi kaw e.
MRK.6.14	Han hkun Herod hkaw-hkam gë, hau hkyaw le waw gyaw e, hka-su-mu-ga-le Yesu e ming hung law lwi, byu pe gë, baptisma bi e Yawhan gë, shi bang jang mai dum dwi taw law be. Hau yan-mai hau magam a-mu pe gë, hau yu jang dan htaw law be.
MRK.6.15	Gaw hang jau gë, “Yang gë Elia ngut le.” Gaw bang gë, “Anam le mi-htoi ra yu su mi-htoi dum htaw be,” ga bum kaw e.
MRK.6.16	Herod lum yu hau waw gyaw jang, “Ngaw che pyam e Yawhan gë, dum dwi law be,” ga e.
MRK.6.17	Ahkwi Herod yang gung yang, yang-gu Hpilip e yang-mi Herodia yan-mai, Yawhan le e jup-yu nang lwi, htawng ma lung kat taw le.
MRK.6.18	Hka-su-mu-ga-le, hau mi-we le Herod hang yu be mu, Yawhan gë, “Nung gu yang-mi le a ge yu,” ga lwi, Herod le tan pyam e.
MRK.6.19	Hau mu Herodia gë, yang le nik-yaw lwi, yang le sat pyam nau kaw-lang, yang a waw sat.
MRK.6.20	Hka-su-mu-ga-le, Yawhan gë, ding-man le joi-yung su ngut e le, Herod se mu lwi, yang le gyu haw le e makawp-maga ni e. Yang e dang le waw gyaw jang, yang i-mit gyai mau aw akaw lang, yang e dang le ja waw gyaw nau ni le.
MRK.6.21	Ahkwi Herod yang hku bwi-ni je lwi, yang gë, yang e zau su wun, gye zau pe e Galile mung agi pe le min-zang ji-tsaw ni le.
MRK.6.22	Ge-ang e bwi ni je lwi, Herodia yang zaw-mi wang lwi, gaw ni le. Hau hkyaw le Herod e ra-ha zung e hang wu nau kaw e. Hau mu lwi, hau hkaw-hkam, “Nang aw-ma-aw ngaw le dung a! Ngaw bi ra,” ga lwi, hau zaw-mi le tai be.
MRK.6.23	“Hau htaw akaw, nang ngaw le dung-ma-dung nga e mung-dan ra wi je-shaw, ngaw nang le bi ra,” ga lwi, yang le dagam be.
MRK.6.24	Hau hkun yang htaw law lwi, yang nu le, “Ngaw hai dung ra lu?” ga lwi, mi jang. Yang gë, “Baptisma bi e Yawhan e u-lum dung a!” ga e.
MRK.6.25	Hau hkun-jang, hkaw-hkam wa jang yang han han wang lwi, “Baptisma sara Yawhan u-lum e, baw ma naug ahkwi-jang bi kat ra, ngaw w le,” ga lwi, dung be.
MRK.6.26	Hau hkaw-hkam jau gë, gyai mit-yawn kaw-lang, yang e dagam e dang e ra-ha zung mung ni e hang yan-mai, yang le he pyam nau e a ngut.
MRK.6.27	Hau hkun-jang hkaw-hkam gë, gye-zaw ra yu le nang kat lwi, Yawhan e u-lum e yu ra, sang kat be.
MRK.6.28	Hau hkun yang e-law lwi, htawng ma e, Yawhan u-lum le hpit yu mu, hau u-lum le baw ma yu-law lwi, hau zaw-mi le bi kat e. Hau zaw-mi le yang-nu le ap bi be.
MRK.6.29	Yang e lagyaw wi hau waw gyaw jang, yang maw je le lwi, yang e mang le yu-law lwi, lup ma taw taw kaw e.
MRK.6.30	Hau htang lagyaw wi gë, Yesu jang law zup lwi, yang maw kut e hkyaw ban shaw e, ji maw bi e hkyaw lung-lang, Yang le tai kyaw kat e.
MRK.6.31	Hau mu lwi Yang gë, “Yaw-saw hkau ma, maji-shim e jaw-waw shut nung maw bau za law ke. Ngaw e e lwi, ra zwi naw-yu shang,” ga lwi, yang maw le tai be. Hka-su-mu-ga-le, e-e-law-law mu ni e bang gë, lum myaw lwi, yang maw zang zaw ra ahking lang a myang kaw.
MRK.6.32	Hau mu lwi, Yang maw gë, lai ma saw mu, yaw-saw-man-bung maji-shim e jaw-waw shut e-law kaw e.
MRK.6.33	Ngut-kaw-lang, byu pe gë, yang maw htaw law e le byu-myang lwi, myaw-myaw wa yang maw le se le e, wa hkang-maw mai dung-gung hkyaw mai din e-law lwi, yang maw e hë ma e je bum kaw e.
MRK.6.34	Hau mu Yang htaw lwi, shi-wa byu jum maw le byu-myang le e, yang maw gë, zung su a baw e sau hpung e ra jung za mu e yan-mai, Yang yang maw le shaw-gyaw lwi, myaw myaw wa nyaw-maw bi e.
MRK.6.35	Ahkwi bwi gyum law be le, Yang e lagyaw wi Yang jang je law lwi, “Shi ma yaw-saw ngut le e bwi gyum law ni a-be,
MRK.6.36	“Hau mu lwi byu pe gë, a wi a-yam wa e wa zaw pe ma, zaw shu hai hai e wi yu kaw shang ga, yang maw le pun kat a!” ga tai kaw e.
MRK.6.37	Yang gë, “Nung maw yang, yang maw le zaw-jung bi ke,” ga lwi, tu e. Yang maw gë, “Nga maw e-law ra, ngun i shaw chap e muk wi bi ra lu?” ga lwi, Yang le mi kaw e.
MRK.6.38	Yang jau gë yang maw le, “Nung maw muk hka myaw waw taw akaw lu?” “E wu ke,” ga e. Yang maw se jang, “Muk ngaw lum e ngaw-zaw i du za ngut taw ra,” ga kaw e.
MRK.6.39	Hau mu lwi, lung-lang bang gë, ra hpawng e ra hpawng hau wa hu yaw ma zung taw kaw shang ga, Yesu yang maw le sang taw be.
MRK.6.40	Yang maw le, ra shaw shaw e, ngaw htse htse kut lwi, ra yan e ra yan zung hum kaw e.
MRK.6.41	Hau hkun, hau muk ngaw lum e ngaw-zaw i du le Yang yu lwi, mau-hkung shut byu-wu u-jang, shi-man bi ra. Hau muk le a-jap-jap kut lwi, byu pe e hë ma taw bi kaw shang ga, lagyaw wi le bi taw e. Hau ngaw-zaw i du le le, byu ngap shaw le gam bi kaw e.
MRK.6.42	Yang maw lung-lang zaw lwi, gi bum kaw e.
MRK.6.43	Hau htaw ma, mit e a-mit-a-htang le, yang maw chang hkyawm yu le, mung ra htse i lum bing dem ngut taw le. Ngaw-zaw le mit taw ashi.
MRK.6.44	Muk zaw e bang gë, yu-ge-zaw ngaw tung ngut taw akaw.
MRK.6.45	Hau hkun-jang, shi-wa byu pe le pun kat hen ni le, lagyaw pe lai ma wang lwi, Yang e hë ma nawng he tap Betsaida wa shut gu-dap law kaw shang ga, Yang yang maw le tai kate.
MRK.6.46	Yang maw le pun kat yau jang, Yang a-kyu dung ra ma-tu hau bum shut daw law be.
MRK.6.47	Min htang je jang, hau lai gë, nawng gung ma ngut be le. Yang ban za dung-gung ma gyaw ni taw e.
MRK.6.48	Lai lum htung lwi, lai le gyai lu-kin ni kaw e le Yang myang lwi, hau min mi hking kaw ma, nawng htaw ma lam u-jang, Yang yang maw jang saw je e ngut mu, yang maw jang lai law nau e su dut le.
MRK.6.49	Yang maw jau gë, Yang nawng htaw ma saw ni e le myang jang, hau gë saw-byaw ngut taw le, ga mit ngam lwi, puk garu kaw e.
MRK.6.50	Hka-su-mu-ga-le, lung-lang bang gë, Yaug le byu-myang lwi, i-mit-sing-nan ni akaw. Hau hkun-jang, Yang yang maw e nyaw lum lwi, “Ngwi-ngawn shang ga. Ngaw she ru ngut le. Hka gyu kaw,” ga lwi, yang maw le tai e.
MRK.6.51	Hau hkun lai shut Yang yang maw jang wang lwi, hau lai-dun gë, num byu law e, yang maw lum gë, gyai mau gyu ni kaw e.
MRK.6.52	Hka-su-mu-ga-le, hau muk zaw e hkyaw le yang maw a se gyaw le e, yang maw i-mit htan byu kaw e.
MRK.6.53	Ahkwi he-hpaw shut gu-dap yau jang, Genesaret mau shut yang maw je le lwi, nawng yam ma nge mu.
MRK.6.54	Lai mai yang maw gyaw law e hkun, byu pe gë Yang le se le.
MRK.6.55	Hau mung hkang-maw ma din-jawt lwi, naw-hpyaw hwi bang le, bu me e ra-ha, Yang ni jang shut wa je le bum kaw e.
MRK.6.56	Hau htaw mai, hka mau ma ngut-kaw-lang, hka wa maw ma ngut-kaw-lang, hka wa tsaw ma ngut-kaw-lang, Yang wang law le, naw-hpyaw hwi e bang le gai ma yang maw taw taw kaw lwi, Yang e me-bu htang le za lang, zang sawp ra ahkang dung kaw e. Yang le waw sawp e bang lung-lang ge byu kaw e.
MRK.7.1	Hau hkun Hparishe pe e Yerusalem mai daw law e mau-sau ka e sara pe ra wam gë, Yesu jang le zup lwi,
MRK.7.2	Yang e lagyaw ra wam, law a chi e, a-gang-a-gawt e, zang zaw ni kaw e le myang kaw e.
MRK.7.3	Hka-su-mu-ga-le, Hparishe pe e Yuda pe ban-shaw bang gë, a-gi su wun pe e sang-hkyang dang le chang ni akaw mu lwi, law le ra gaw za a chi pyam le gë, zang a zaw kaw.
MRK.7.4	Gai mai law kaw-lang, gung-du a chi shi le yang maw zang a zaw kaw. Hau htaw mai, gawm, au, gi-hkaw pe le chi pyam e htaw a gaw, yang maw lawm yu lwi chang e li-htung myaw myaw ngut taw a-shi.
MRK.7.5	Hau mu lwi, Hparishe pe e mau-sau ka e sara pe gë, “Nang e lagyaw wi a-gi su wun e sang-hkyang dang le a chang e wa, a-gang-a-gawt mu e law e zang-zaw akaw lu?” ga lwi, Yang le mi kaw e.
MRK.7.6	Yang gë, “I-mit i pyam baw bang e. Mau sau ma ka taw e ra jung za, “Shi a-myu gë, yum-sing e nut ku e Ngaw le hkung-ga kaw-lang, yang maw i-mit nik-lum Ngaw e we akaw.
MRK.7.7	Yang maw byu e dang le za li-htung kut lwi, byu le nyaw maw e, hau su mu, Ngaw le be be a kawm za pai ni akaw,” ga lwi, nung maw e hkyaw Esaia mi-htoi dang ka taw e gë, ge ge teng be.
MRK.7.8	“Nung maw gë, Karai Kasange sang-dang le pyam taw lwi, byu e sang-hkyang dang le za chang ni akaw,” ga e.
MRK.7.9	Yang yang maw le, “Ge ge wa nung maw e sang-hkyang dang le chang ni ra,” ga lwi, “Karai Kasang e sang dang le nung maw pyam taw bakaw.”
MRK.7.10	“Hka-su-mu-ga-le, nang-nu-nang-wa le hkung-ga a. I-nu-i-wa le ning su gë, teng teng shi shang ga,” ga lwi, Mawshe tai taw be.
MRK.7.11	“Ngut-kaw-lang nung maw gë, Byu yum-sing i-nu-i-wa le, nga e law ma nang waw yu e ze gë, Korban ngut le, ga tai le gë,” (Korban ga dang gë, Karai Kasang le kyang bi e jung hu ngut le.)
MRK.7.12	“Hau htang le yum-sing i-nu-i-wa le karum ra, nung maw hkum taw akaw.
MRK.7.13	“Hau mu lwi, nung maw ap taw e sang-hkyang dang e, Karai Kasang e dang le nung maw hkin pyam taw akaw. Hau mu hkyaw myaw myaw nung maw kut ni akaw,” ga lwi, yang maw le tai e.
MRK.7.14	Shiwa byu pe le Yang dum wut yu lwi tai e gë, “Nung maw lung-lang Nga dang le gyaw lwi, se yu ke.”
MRK.7.15	“He lut mai byu e a-hkau shut wang law e, hai ngut-kaw-lang, yang le a-gang-a-gawt waw kut ra a ngut. Byu e a-hkau mai htaw law e kum gë, byu le a-gang-a-gawt kut pyam taw le,” ga tai e.
MRK.7.16	“Gyaw yu ra naw dap su, aw ngut-kaw-lang, gyaw yu shang ga,” ga e.
MRK.7.17	Hau htang shiwa byu pe e gang lum law lwi, yum hkau shut dum wang jang, Yang e lagyaw wi hau dang-ke hkyaw le Yang le mi kaw e.
MRK.7.18	Hau mu lwi Yang yang maw le, “Hau za le nung maw a ming-be shi kaw lu? He-lut shut mai byu e a-hkau shut wang law e, hai ngut-kaw-lang, byu le a-gang-a-gawt waw kut pyam ra a ngut, nung maw a se kaw lu?”
MRK.7.19	Hka-su-mu-ga-le, Hau gë, yang e i-mit-nik-lum hkau shut wang law e a ngut. Yang e wam-hkau shut za wang law e e, yaw-saw lam jang shut dum tau htaw law e.” Hau su ga e gë, zaw-shu lung-lang ban-shaw le law-san-law-sen e ngut le.
MRK.7.20	Ra hkyaw dum tai le gë, “Byu mai htaw law e kum gë, byu le a-gang-a-gawt waw kut pyam le.
MRK.7.21	“Hka-su-mu-ga-le, a-hkau ma byu i-mit hkau mai a ge e i-mit nyun htaw lwi, mi-we shut e, hkau e, byu sat e, su mi lu e, law hpa e, a-hkyu-a-shawp e,
MRK.7.22	“Mau e, yut e, manawn e, lu mu e, gum-rawng e, a-ngawk-a-ngak e,
MRK.7.23	“Hau a-shawp e hkyaw lung-lang gë, a-hkau shut mai htaw law lwi, byu le a-gang-a-gawt kut pyam taw le,” ga e.
MRK.7.24	Ahkwi Yang hau mai htaw law lwi, Turu e Sidun mau-kyaw shut je law e, yum hkau ma Yang wang lwi, hau le su-pe se ra a nau kaw-lang, a waw koi pyam.
MRK.7.25	Hka-su-mu-ga-le, Yang e hkyaw le, a-joi-a-yung nat dap e mi-we-zaw waw e mi-we ra yu, hau jang waw gyaw lwi, je le mu, Yang e hki wang ma hki-hput-htu lwi, yang e mi-we-zaw jang ma nat le hkat pyam bi shang ga, Yang le ju-dung e.
MRK.7.26	Hau mi-we jau gë, Heleni a-myu ma Suru-Hpiniki mi-we ngut taw le.
MRK.7.27	Hau mu lwi, Yesu gë, “Zaw-shang wi le hë gi shaw zaw shang. Zaw-shang wi e zang yu lwi, hkwi le bi pyam le a ge,” ga lwi, yang le tai e.
MRK.7.28	Hau mi-we yu gë, “Ngut be. Yum-sing e, hkwi pe lang, zang-hpun aw ma zaw-shang wi e zang-cham-zang-htang gn zaw akaw,” ga e, Yang le tu e.
MRK.7.29	Yesu gë, “hau su ga tai e yan-mai, nang law a! Nat gë, nang e mi-we zaw jang mai htaw law be,” ga lwi, yang le tai e.
MRK.7.30	Hau mu yang yum hpyang dum law e ngut lwi, hau zaw-shang gë, yup-ku htaw ma le-taw le. Nat gë, yang jang mai htaw byu law e le myang e.
MRK.7.31	Turu mau-kyaw maidum htaw law le, Sidun le hkaw lai law lwi, Dekapoli mung-kyaw gung dung hkaw e-law lwi, Galile nawng shut e je e.
MRK.7.32	Hau hkun naw-jit lwi, a dat nyaw e byu ra yu le, yang maw Yang jang shut shwi e-law lwi, yang e htaw ma law ke bi ra ma-tu ju dung kaw e.
MRK.7.33	Hau mu, shiwa-hpung mai maji-shim e jaw-waw shut yang le shwi htaw yu lwi, hau yu e naw-hkyung hkau shut Yang law-nywi htau kat bi lwi,
MRK.7.34	Mau-hkung shut byu-wu u-jang, Yang saw maw she lwi, hau yu le, “Et-hpa-hta,” ga e. Hau su ga e gë, “Hpawng law a,” ga e, ngut taw le.
MRK.7.35	Hau mu lwi, yang e naw san-byu law le e, yang e shaw-twi bi law lwi, dang hkyang hkyang waw nyaw be.
MRK.7.36	Hau hkyaw aw le le a tai kyaw shang ga, Yang yang maw le tai taw kaw-lang, je tai le je yang maw je hkai kyaw bum kaw e.
MRK.7.37	Yang maw le gyai mau-ha bum kaw lwi, “Yang lung-lang le ge hkyaw waw kut le. Naw-jit bang le waw gyaw nang lwi, a dat nyaw bang le waw nyaw nang le,” ga kaw e.
MRK.8.1	Ahkwi hau yaw le byu jum maw dum zup-mung lwi e, yang maw zaw-hpaw a waw kaw hkun, Yang gë, Yang e lagyaw wi le wut yu lwi.
MRK.8.2	“Shiwa byu pe sum ni Ngaw e ra-ha ni lwi, hai jung zaw-hpaw le a waw kaw e yan-mai, Ngaw yang maw le shaw-gyaw be.
MRK.8.3	“Zaw mut taw le, yum-sing e yum hpyang yang maw le nang kat le gë, yang maw hkyaw hka ma moi-shi kaw ra. Yang maw jang ma ra wam gë, we shut mai je le kaw e,” ga lwi, yang maw le tai e.
MRK.8.4	Lagyaw pe gë, Yang le tu e gë, “Shi yaw-saw ma yang maw le gi shaw, hka-ma muk waw yu ra lu?” ga kaw e.
MRK.8.5	Yang yu gë, “Nung maw muk hka myaw waw taw akaw hta?” ga lwi, mi jang. Yang maw gë, “Nit lum za ngut be,” ga kaw e.
MRK.8.6	Hau mu lwi, shiwa byu pe le mi-gung ma zung taw ra ma-tu tai taw he. Hau hkun Yang gë, hau muk nit lum le yu lwi, hkya-awn yau jang, hau le a-jap-jap kut mu, yang maw hë ma gam bum taw kaw shang ga, Yang e lagyaw pe le bi e. Yang maw le shiwa byu pe hë ma, gam bum taw kaw e.
MRK.8.7	Ngaw-zaw ti a zwi le yang maw waw taw le, hau gu le shi-man bi lwi, hau le le gam bum taw kaw shang ga, ga tai taw be.
MRK.8.8	Hau hkun yang maw zaw-gi bum e. Mit e a-jap-a-mit nit pyap-tup waw hkyawm yu kaw e.
MRK.8.9	Byu mi tung kaw ngut taw akaw. Hau htang Yang yang maw le pun kat e.
MRK.8.10	Hau hkun-jang, Yang e lagyaw wi e ra-ha lai hkau shut Yang wang lwi, Da-la-ma-nu-hta mau-kyaw shut e je e.
MRK.8.11	Hau hkun Hparishe pe htaw le lwi, Yang e he-lum le e, Yang le jam-wu u-jang, mau-hkung shut mai lamik shit wu ra, ga dung kaw e.
MRK.8.12	Hau mu Yang e we-ni ma saw-maw gyai she lwi, “Shi i-pyat hai mu lamik shit ra dung le li? Ngaw nung maw le teng teng tai kaw le, shi i-pyat le hai lamik le law htaw shit ra a ngut,” ga e.
MRK.8.13	Hau hkun Yang yang maw le pyam taw lwi, lai shut dum wang lwi, he-hpaw shut gu-dap byu law e.
MRK.8.14	Yang maw jau gë, muk wun ra taw-mi pyam kaw e, hau lai ma muk ra htung mai lai lwi, zaw jung hai le a jaw.
MRK.8.15	Hau hkun Yang yang maw le, “Hparishe pe mun-ehi e, Herod e mun-chi le waw koi pyam shang ga, sa di ke,” ga lwi, yang maw le tai taw be.
MRK.8.16	Hau mu yang maw gë, “I-nung muk a baw nung,” ga lwi, shida-da tai lum kaw e.
MRK.8.17	Yesu hau le se jang. “Nung maw muk a baw e hkyaw hai mu tai lum ni akaw hta? Ahkwi je-shaw a dat se, a dat ming-be yu kaw lu? Nung maw e i-mit-nik-lum ru-htan ni a-shi kaw lu?
MRK.8.18	“Myaw dap kaw-lang, nung maw a myang kaw lu? Naw dap kaw-lang, a waw gyaw kaw lu? a waw ma-tsing kaw lu?
MRK.8.19	“Hau muk ngaw lum za byu ngaw tung le bi tsaw e htang, nung maw hkyawm yu e a-jap-a-mit mung, hka myaw bing le lu?” ga e. Yang maw gë, “Ra htse i mung ngut le,” ga kaw e.
MRK.8.20	“Hau muk nit lum le le byu mi tung le gam bi le, nung maw hkyawm yu e a-jap-a-mit pyap, hka myaw bing le hta?” ga lwi, dum mi jang. Yang maw gë, “Nit pyap ngut le,” ga tai kaw e.
MRK.8.21	Yang yang maw le, “Nung maw ahkwi je-shaw a dat ming-he kaw lu?” ga tai e.
MRK.8.22	Hau hkun yang maw gë, Betsaida shut je kaw e. Hau ma myaw jit su ra yu le yang maw Yang jang shut shwi le lwi, yang le sawp bi ra dung kaw e.
MRK.8.23	Yang gë, hau myaw jit su e law ma zwi lwi, wa yam shut shwi e lwi, yang myaw ma saw-kan-bye bi mu, yang a-htaw ma law ke u-jang, “Nang hai jung jung myang be lu?” ga, yang le mi e.
MRK.8.24	Yang gë, byu-wu lwi, “Byu le ngaw myang be. Yang maw sik-gam su saw-wun akaw, ngaw myang be,” ga e.
MRK.8.25	Hau htang ma yang e myaw htaw ma law dum ke taw le. Hau yu gë, byu myang lwi, myaw ma jing dum dut byu be, a-zëng lung-lung le san za waw byu-myang be.
MRK.8.26	Hau hkun yang e yum shut yang le nang kat lwi, “Hau wa hkau hpyang lang, nang hka wang,” ga kat e.
MRK.8.27	Hau htang Yesu e Yang lagyaw pe gë, Ke-sa-re-a Hpi-li-hpi e wa dum pe hpyang law lwi, hkyaw ma Yang e lagyaw wi le, “Byu pe Ngaw le aw ngut le ga akaw hta?” ga lwi, mi e.
MRK.8.28	Yang maw gë, “Baptisma sara Yawhan ngut le. Gaw bang gë, Elia ngut le. Hau mai dum gaw bang gë, mi-htoi pe jang ma ra yu ngut taw le ga akaw,” ga lwi, Yang le tai kyaw kaw e.
MRK.8.29	Yang yang maw le, “Nung maw yu, Ngaw le aw ngut le ngu taw akaw lu?” ga lwi, mi e. Petru tu u-jang, “Nang gë, Hkristu ngut taw le,” ga lwi, Yang le tai e.
MRK.8.30	Hau mu lwi, Yang e hkyaw aw le le a tai kyaw shang ga, Yang yang maw le tai taw be.
MRK.8.31	Hau hkun hau byu-yang-zaw gë, a-shaw-a-wi myaw myaw hwi lwi, a-gi su wun pe, hkin-jawng a-gi pe e, mau-sau ka e sara pe e, nyap pyam ra e, sat-pyam ra hwi lwi, sum ni htang le dum twi taw law ra hkyaw, Yang yang maw le nyaw maw hë e.
MRK.8.32	Yang hau dang le dan-dan-leng-leng tai kyaw e. Hau mu lwi, Petru gë, Yang le zwi-zing lwi, jawp pyam e.
MRK.8.33	Yang ling law lwi, Yang e lagyaw pe le byu-wu u-jang, Petru le, “Satan e! Nga htang shut hwi byu law a! Karai Kasang e seng e hkyaw a ngut, byu e seng e hkyaw le za nang mit taw ra,” ga lwi, tan pyam e.
MRK.8.34	Shiwa byu pe e Yang e lagyaw wi le Yang wut yu lwi, yang maw le tai e gë, “Nga htang shut chang le nau su, aw ngut-kaw-lang, yum-sing gung le he pyam lwi, yang e ngadang wa u-jang, Nga jang chang shang ga.
MRK.8.35	“Yum-sing asak le hki yu nau su, aw ngut kaw lang, asak sum bura. Nga ma-tu e kabu danglu yan-mai asak sum su jau gë, hau asak le waw hki yu bura.”
MRK.8.36	“Byu gë, shi mi-dam ban shaw le yum-sing taw lwi, yum-sing e asak sum byu le gë, yang e ma-tu hai a-kyu jaw le lu?”
MRK.8.37	“Byu gë, hai jung yu lwi, yum-sing e asak le waw htai yu ra lu?”
MRK.8.38	“Hak-su-mu-ga-le, shut-hpit e yu-bak dap e i-pyat ma, Ngaw e Ngaw tai e dang le haw ni su, aw ngut-kaw-lang, hau byu-yang-zaw gë, Yang Wa e hpung-wup e joi-yung e mau mang pe e ra-ha je le jang, hau yu le haw pyam ra ngut le.”
MRK.9.1	“Nung maw le Ngaw teng teng tai kyaw kaw le, shi ma yap taw e hang ra wam, Karai Kasang e mung-dan gë, wum-aw e je le ra le a myang myang gë, shi e a hwi kaw ra,” ga e.
MRK.9.2	Ahkwi hau htang hkyu ni lai jang, Yesu gë, Petru, Yaku, Yawhan pe le wut yu lwi, myang e bum shut yang maw le za shwi daw law e. Hau hkun yang maw e hë ma Yang e i-hpyaw-i-sam htai law le e.
MRK.9.3	Yang e me-bu gë, kabrim-kabram dut law lwi, gyai du-baw e, mi-dam htaw ma chi htsau su, aw ngut-kaw-lang, hau myaw wa hpyu shaw waw law joi e a ngut.
MRK.9.4	Mawshe e Elia le yang maw jang htaw shit e, yang nik gë, Yesu e dang nyaw lum kaw e.
MRK.9.5	Hau hkun Petru Yesu le, “Rabai e, shi gyaw ma ni ra i-nung ma-tu ge taw ra. Shi gyaw ma zum sum lum, Nang e ma-tu ra lum, Mawshe e ma-tu ra lum, Elia e ma-tu ra lum, i-nung sai shang,” ga lwi, tai e.
MRK.9.6	Yang maw gyu-nan ni e yan-mai, yang hai tai tu ra le a se law.
MRK.9.7	Hau hkun, mut-mau je gyaw law lwi, yang maw le ngawp pyam mu, hau mut-mau mai hte htaw law lwi, tai e gë, “Shi yu gë, Ngaw jit-dap e Nga zaw ngut taw le. Yang dang gyaw ke,” ga e.
MRK.9.8	Ahkwi han za lik wu jang, Yesu e yang maw mai gaw-tu aw le le a myang law.
MRK.9.9	Ahkwi hau bum mai gyaw law le, Hau byu-yang-zaw gë, shi bang jang mai a taw taw a-shi, yang maw myang e le aw le le a hkai kyaw shang ga, Yang yang maw le tai taw be.
MRK.9.10	Yang maw jau gë, hau dang le matsing yu lwi, “Shi e bang jang mai dum taw ra ga e gë, hai ga e ngut le li?” ga iwi, shida-da mi lum kaw e.
MRK.9.11	Hau hkun yang maw gë, “Elia hë je le bura, ga lwi, mau-sau ka e sara pe hai mu lwi tai ni akaw hta?” ga lwi, Yang le mi kaw e.
MRK.9.12	Yang gë, “Ge ge wa Elia hë je le ngut mu, lung-lang le sai yau be. Hau htaw agaw, hau byu-yang-zaw le a-shaw-a-wi myaw myaw wa hkam yu lwi, a-ging e hwi ra, ga lwi, hai mu ka taw kaw e la?”
MRK.9.13	“Nung maw le Ngaw tai kyaw le, Elia gë je le be mu lwi, yang e hkyaw ka taw e ra jung za. Yang maw gë, yum-sing e i-mit nau e dawng, yang le kut pyam bakaw,” ga e.
MRK.9.14	Yang maw gë, lagyaw wi jang dum je law le. Yang maw e a wi a-yam ma byu jum maw ni ni mu lwi, mau-sau ka e sara pe yang maw e hë-lum ni e le law myang kaw e.
MRK.9.15	Shi-wa byn pe Yang le myang jang, mau-ha byu bum lwi, Yang jang din-e lwi, wang-zan dang mi kaw e.
MRK.9.16	Hau hknn Yang gë, “Nung maw hai hkyaw yang maw e mi lum kaw e lu?” ga lwi, yang maw le mi jang.
MRK.9.17	Shi-wa hyu pe jang ma ra yu ge, tu lwi, “Sara e, nga zaw Nang jang shut shwi le a-he. A dat nyaw e nat dap ra,
MRK.9.18	“Hka ma le yang le jup-na jang, hau nat gë, yang le dun-pye pyam lwi, tsu-myup e, zwi-kik-kik lwi, gung-du le a-nywi-a-nyap dut byu e, Hau le hkat pyam bi shang ga, Nang e lagyaw pe le ngaw tai kyaw kaw-lang, yang maw a waw kut kaw,” ga tai e.
MRK.9.19	Hau mu lwi, Yesu gë, “Lum e i-mit a baw e i-pyat e, hka nam je shaw Ngaw nung maw e ra-ha ni ni ra lu? Hka myang je shaw Ngaw waw shërang ni ra lu? Yang le Nga jang shut shwi law ke,” ga lwi, tu e.
MRK.9.20	Hau hkun yang maw gë, hau zaw-shang le shwi e kaw e. Yang le myang hwi jang, hau nat gë, hau yu le nan nang lwi, yang mi-gung shut leng law le e, tsu-myup htaw u-jang, gawng leng leng ni e.
MRK.9.21	Hau mu lwi, Yesu gë, “Hau su dut e hka myang ngut be hta?” ga e. Yang-wa le mi jang, “Yang gë, ti a-shi hkun mai ngut be,” ga e.
MRK.9.22	“Yang le waw law hten shaw ga lwi, mi ma ngut-kaw-lang, i-jam ma ngut-kaw-lang, myaw myaw ling yang le du kat kat kut e. Ngut-kaw-lang, Nang waw kut le gë, nga nik le shaw-gyaw lwi, karum bi la,” ga e.
MRK.9.23	Yesu gë, “Nang ge ge jing le gë, lum e i-mit baw su gë, hai le waw kut ra ngut le,” ga, yang le tai e.
MRK.9.24	Hau hkun-jang, hau zaw-shang yang-wa gë, “Naw lum taw le. Nga lum e a lu e gë, karum bi shi la,” ga lwi, puk tai e.
MRK.9.25	Hau shiwa byu pe din zup-mung bum law e le, Yesu myang jang, hau a-joi-a-yung e nat le, “A dat nyaw lwi, naw jit e nat e, Ngaw nang le ping taw le ba! Yang jang mai htaw byu law a! htang hpyang hka nam le hka dum wang law,” ga lwi, tan pyam e.
MRK.9.26	Hau hkun nat gë, puk wut law le e, yang le nan nang kat lwi, yang htaw byu law e. Hau zaw shang le shi e su dut byu le e, byu myaw myaw wa, “Yang shi byu be,” ga bum kaw e.
MRK.9.27	Yesu jau gë, yang e law le lang taw lwi, yang taw law be.
MRK.9.28	Yum hkau shut wang law le, lagyaw pe gë, “Nga maw hau nat le hai yan-mai a waw hkat pyam e la?” ga lwi, ha mi wu kaw e.
MRK.9.29	Yang gë, “Shi jung nat gë, a-kyu dung lwi za a ngut le, a waw law htaw ra ngut le,” ga lwi, yang maw tai e.
MRK.9.30	Han mai dum htaw law kaw le, Yang maw gë, Galile mung shut hkaw e-law mu lwi, hau hkyaw le Yang aw le a se nang nau.
MRK.9.31	“Hka-su-mu-ga-le, hau byu-yang-zaw gë, byu pe law ma ap pyam e hwi lwi, yang maw Yang le sat pyam mu ra, sat pyam hwi yau jang sum ni htang le, Yang dum dwi taw law ra,” ga lwi, Yang e lagyaw wi le nyaw maw kyaw e.
MRK.9.32	Yang maw lum, hau dang le a dat gyaw kaw lang, Yang la a wam mi kaw.
MRK.9.33	Hau htang yang maw gë, Kaperna-um shut e je kaw e, yum hkau ma lung taw le, Yang yang maw le mi e gë, “Nung maw hkyaw-hka hai tai lum kaw e lu?” ga e.
MRK.9.34	Yang maw yu, jit le a ga kaw, hka-su-mu-ga-le, aw yu je kaw le lu? ga lwi, yang maw yang chang tai lum bum kaw e.
MRK.9.35	Hau hkun Yang zung lwi, lagyaw ra htse i yu pe le wut yu lwi, yang maw le, “Je kaw nau su, aw ngut kaw lang, lung-lang bang htang ma su e, luug-lang bang e dwi-nang-zaw shang dut shang ga,” ga lwi, tai e.
MRK.9.36	Zaw-shang ra yu le wut yu lwi, yang maw e a-gung ma yap taw nang lwi, yang le bun yu u-jang, yang maw le tai e gë,
MRK.9.37	“Zaw-shang wi jang ma shi su e zaw-shang ra yu le, Nga ming yan-mai lawm-yu su, aw ngut-kaw-lang, Ngaw le lawm-yu taw le. Ngaw le lawm-yu su le, Ngaw le lawm-yu e a ngut; Ngaw le nang-kat su le she lawm-yu e ngut taw le.
MRK.9.38	Hau hkun Yawhan gë, “Sara e, Nang e ming e nat hkat pyam e byu ra yu le nga maw myang be, ngut-kaw-lang yang i-nung jang a chang e yan-mai, yang le hkum pyam be,” ga lwi, tai e.
MRK.9.39	Yesu gë, “Yang le hka hkum pyam kaw. Nga e ming e magam a-mu zwi su gë, Nga hkyaw le a ge e dang han za waw tai ra, aw le a ni.
MRK.9.40	“I-nung le gye su kut a hkum su gë, i-nung le karum su ngut taw le.
MRK.9.41	“Nung maw le Ngaw teng teng tai kyaw le, Hkristu e ming e nung maw seng ni akaw, ga lwi, i-jam ra hkaw bi su, aw ngut kaw lang, yang e a-hpau-jung-hu ge ge wa gawm ra a ngut.”
MRK.9.42	“Ra hkyaw gë, Ngaw le lum e zaw-shang pe jang ma ra yu le ling-hat nang su, aw ngut-kaw-lang, yang e ling-zing ma lwi maw twi lang lwi, nawng ma du kat pyam ra gë, yang e ma-tu je ge taw le.
MRK.9.43	“Nang e law nang le mit-ling-bat nang le ge, bau le zan-hpit pyam a! law i lum hkum ni le e, ngarai mung ma a-shi-a-shum mi hkyawm wang ra htaw ma, law hten ra, a-sak dwi e shat wang ra ge, je ge taw le.
MRK.9.45	“Nang e hki nang le mit ling bat nang le gë, hau le zan-hpit pyam a! Hki i hki hkum ni e e, ngarai mung shut hkyaw pyam ra htaw ma, hki hten ra, a-sak dwi e shut wang ra gë, je ge taw le.
MRK.9.47	“Nang e myaw nang le mit-ling-bat nang le gë, hau le chaw pyam a! Myaw i myaw hkum ni e e, yang maw e ma-tu lu a-shi mu, mi le a-shi-a-shum tawng e,
MRK.9.48	“Ngarai mung shut hkyaw pyam e hwi ra htaw ma, myaw-ji ra lum za e Karai Kasang e mung-dan shut nang wang ra gë, je ge taw le.
MRK.9.49	“Hka-su-mu-ga-le, aw ngut-kaw-lang, mi ngu e i-jum e law ngam yu e hwi ra ngut le.
MRK.9.50	“I-jum gë, ge taw le. Ngut-kaw-lang, i-jum a ngam byu le gë, hai jung e law ngam yu ra lu? Nung maw jang i-jum baw nang ke! Nung maw yang chang, shu-shu-hkau-hkau dut ni ke,” ga tai e.
MRK.10.1	Hau mai Yang htaw law lwi, Yuda mung kyaw e Yawdan lang he-hpaw shut e je e ngut mu, byn ra-jum-ra-wi Yang jang shut dum le mung kaw e yan-mai, Yang e li e ra jung za, yang maw le dum nyaw maw bi e.
MRK.10.2	Hau hkan Hparishe pe je le lwi, Yang le jam-wu u-jang, “Byu gë, yum-sing e yang-mi le du pyam le ge le lu?” ga lwi, Yang le mi kaw e.
MRK.10.3	Yang gë, “Mawshe nung maw le hka su ga tai taw e lu?” ga lwi, tu e.
MRK.10.4	Yang maw gë, “Law kang mau-sau ka taw lwi, yang le law kang pyam ra, ga, Mawshe ahkang bi taw be,” ga kaw e.
MRK.10.5	Yesu gë, “Nung maw i-mit htan e yan-mai, shi dang nung maw e ma-tu yang ka taw bi be.”
MRK.10.6	“Ngut-kaw-lang, a-nam mau-hë-mi-hë hkun mai, yu-ge-zaw e mi-we-zaw nik le Karai Kasang hpan taw be.
MRK.10.7	“Hau yan-mai yu-ge-zaw gë, i-nu-i-wa le pyam taw lwi, yang nik gë, ra gung-ra-shaw dut bakaw ra.
MRK.10.8	“Hau mu yang nik gë, i yu ngut taw akaw a ngut. Ra-gung-ra-shaw za ngut taw be.
MRK.10.9	“Hau mu lwi, Karai Kasang htsaw taw e le, byu gë, a ge law kang,” ga e, yang maw le tu e.
MRK.10.10	Yum hkau shut ni taw kaw le, lagyaw pe gë, shi hkyaw le Yang le dum mi kaw e.
MRK.10.11	Hau hkun Yang gë, “Yum-sing e yang-mi le law kang pyam lwi, mi-we gaw-yu le hang yu su, aw ngat-kaw-lang, yang-mi le law shut su ngut taw le.
MRK.10.12	Mi-we-zaw le yum-sing yang-lang le law kang pyam lwi, yn-ge gaw-yu jang dum law le gë, yu-ge lu e a-mu kut taw le,” ga tai e.
MRK.10.13	Yang maw zaw-shang wi le sawp bi shang ga, ga lwi, Yesu jang shwi le kaw e. Lagyaw pe yu gë, yang maw le tan pyam kaw e.
MRK.10.14	Yesu hau le myang jang, wu nik-yaw lwi, “Zaw-shang wi le Nga jang le-nang ke. Yang maw le hka lang-zing kaw. Hka-su-mu-ga-le, Karai Kasang mung-dan gë, han su e bang e mung-dan ngut taw le.
MRK.10.15	“Nung maw le Ngaw teng teng tai kyaw le, aw ngut-kaw-lang, Karai Kasang e mung-dan le zaw-shang su a lawm-yu su gë, hau ma ge ge wa a waw wang ra ngut le,” ga lwi, yang maw le tai e.
MRK.10.16	Hau hkun Yang yang maw le bun yu lwi, yang maw e htaw ma law ke taw u-jang, shi-man bi e.
MRK.10.17	Hkyaw ma dum e-law le, byu ra yu Yang jang din je le lwi, Yang hë ma hki-hput-htu u-jang, “Ge tik e sara e, a-htum-a-byu e asak waw yu shaw, ngaw hai jung kut ra lu?” ga lwi, Yang le mi e.
MRK.10.18	Yesu gë, “Ngaw le hai mu ge tik e ga le la? Karfiti Kasang mai gaw-tu ge tik e aw le a ni.
MRK.10.19	“Jep e tara ma, Byu hka sat, Su-mi hka lu, Hka hkau, A-teng e sak-se hka hkam, Maw-zaw-map-zaw hka kut, Nang nu e nang wa le hkung-ga a, ga e dang le nang se taw le lu?” ga lwi, yang le tai e.
MRK.10.20	Hau yu gë, “Sara e, hau lung-lang le i-ram pyat mai ngaw chang be,” ga lwi, Yesu le tai e.
MRK.10.21	Yesu gë, yang le byu wu u-jang, yang le jit lwi, “Nang ra hkyaw ra a-shi. Nang law a, waw-ma-waw le ung pyam lwi, myung bang le gam bi a. Hau jang she mau-hkung htaw ma nang i-sut waw ra, Nga htang ma le chang a,” ga lwi, yang le tai e.
MRK.10.22	Yang yu, hau su ga e yan-mai, myaw-dawng sum byu lwi, mit-yawn le e-law byu be. Hka-su-mu-ga-le, yang sut-gan myaw myaw waw su ngut taw le.
MRK.10.23	Hau su mu, Yesu gë, byu-wu lwi, Yang e lagyaw pe le, “I-sut waw bang gë, Karai Kasang mung-dan ma gyai wang wi taw ra nung,” ga e.
MRK.10.24	Lagyaw pe yu gë, Yang e dang yan-mai mau-ba ni kaw e. Hau mu lwi, Yesu gë, “Nga zaw pe e, i-sut le lum bang gë, Karai Kasang mung-dan ma wang ra gyai wi taw ra nung.
MRK.10.25	“I-sut waw su gë, Karai Kasang mung-dan wang ra htaw ma gawla-u gë, ap-naw dawng lut ra je lwi taw ra,” ga lwi, yang maw le tai e.
MRK.10.26	Yang maw yu, radu lai lwi mau byu u-jang, “Hau su le gë, aw yu hki-yu e jang waw je ra lu?” ga lwi, Yang le tai kaw e.
MRK.10.27	Yesu gë, yang maw le byu-wu lwi, “Hau a-mu le byu a waw kut kaw-lang, Karai Kasang a waw kut e a jaw. Hka-su-mu-ga-le, Karai Kasang gë, ban-shaw le waw kut le,” ga e.
MRK.10.28	Hau hkun Petru gë, “Nga maw ze ban-shaw le pyam taw lwi, Nang jang le chang be,” ga lwi, Yang le tau tai e.
MRK.10.29	Yesu gë, “Ngaw nung maw le teng teng tai kyaw kaw le, Nga e ma-tu e kabu dang-lu ma-tu yum-sing e yum, yaw, yang-gu, yang-mang, i-nu-i-wa, yang-shu-yang-zaw pe le pyam taw su, aw ngut-kaw-lang,
MRK.10.30	“Zing-ri hwi ra, shi pyat ma, yum, yaw, yang-gu, yang-mang, i-nu, yang shu-yang-zaw pe le bung shaw a waw yu ra a ni; htang-nung pyat ma, a-byu-a-htum e asak waw yu ra ngut le.
MRK.10.31	Ngut kaw-lang, hë bang myaw myaw htang gyaw ra; htang gyaw bang yu gë, hë bakaw ra,” ga lwi, tu e.
MRK.10.32	Hau hkun Yerusalem shut daw law ra, yang maw hkyaw ma e-law ni le, Yesu gë, yang maw e hë ma e-law ni le. Yang maw yu gë, mau byu kaw e, htang chang ni e bang le gyu nan ni akaw. Hau hkun lagyaw ra htse i yu le Yang dum wut yu lwi, Yang jang dut law ra a-mu hkyaw yang maw le tai e gë.
MRK.10.33	“Wu ke! i-nung Yerusalem shut duw law ni le, hau byu-yang-zaw gë, hkin-jawng a-gi pe e mau-sau ka sara pe law ma ap pyam ra. Yang maw Yang le sat pyam ra hkyaw daw-dan lwi, gaw-tu-a-myu e law shut ap pyam bakaw ra.
MRK.10.34	“Yang maw gë, Yang le roi-rip kut lwi, saw-kan pye gyun le e, Yang le nu lwi, sat pyam bakaw ra. Sum ni htang le Yang dum dwi taw law bura,” ga e.
MRK.10.35	Hau hkun Zebedi yang-zaw Yaku e Yawhan gë, Yang jang shut hwi e lwi, “Sara e, nga nik dung-ma-dung Nang nga nik le bi ra, nga nik aw le,” ga lwi, Yang le tai kaw e.
MRK.10.36	Yang gë “Ngaw nung nik ma-tu hai kut ra aw akaw lu?” ga lwi, yang nik le mi e.
MRK.10.37	Yang nik gë, “Nang e hpung-wup ma Nang e law-yaw shut ra yu, Nang e law-pai shut ra yu, waw zung taw ra ahkang, nga nik le bi la,” ga lwi, Yang le tai kaw e.
MRK.10.38	Yesu gë, “Nung nik hai dung e le nung nik a se kaw. Ngaw shu e gawm le, nung nik waw shu kaw ra lu? Ngaw hkam yu e baptisma le, nung nik waw hkam kaw ra lu?” ga lwi, yang nik le tai e.
MRK.10.39	Yang nik gë, “Nga nik waw kut ra,” ga kaw e. Yesu gë, “Ngaw shu e gawm le nung nik le shu ra ngut taw akaw. Ngaw hkam yu e baptisma le nung nik hkam yu ra ngut taw le.
MRK.10.40	“Ngut-kaw-lang, Nga e law-yaw law-pai shut waw zung taw ra ahkang Ngaw a waw bi. Hau gë, lajang taw bi e bang e ma-tu za ngut le,” ga lwi, yang nik le tai e.
MRK.10.41	Ahkwi gaw-tu lagyaw ra htse yu hau dang le waw gyaw jang, yang maw Yaku e Yawhan le nik-yaw kaw e.
MRK.10.42	Hau mu Yesu yang maw le wut yu lwi, gaw-tu-a-myu le up ra ahkang waw yu bang gë, yang mawe a-htaw ma reng ni le e, hpung-wup e dut bang gë, yang maw a-htaw ma up ni e le, nung maw se ni akaw.
MRK.10.43	“Nang maw jang kum gë, hau dawng a ngut. Nung maw htaw je kaw nau su, aw ngut-kaw-lang, nung maw e dwi-nang-zaw-shang dut shang ga.
MRK.10.44	“Nung maw jang ma u-lum dut nau su aw ngut-kaw-lang, lung-lang bang e jun dut shang ga.
MRK.10.45	“Hka-su-mu-ga-lo, hau byu-yang-zaw lang, ge, dwi-nang-zaw-shang le jun zaw ra je le e a ngut, dwi-nang-zaw-shung e a-mu le zwi bi ra e, byu myaw myaw e ma-tu Yang asak le gung malai ahpau kut bi ra, ga lwi, je le e,” ga lwi, tai e.
MRK.10.46	Hau hkun yang maw gë, Yerihko wa shut je kaw e. Yesu gë, Yang e lagyaw pe e byu ra-jum-ra-wi maw e ra-ha Yerihko mai htaw law kaw le. Teme yang zaw Bara-teme ming e myaw jit lwi, dung zaw e su ra yu hau hkyaw yam ma zung taw e.
MRK.10.47	Nazaret wa Yesu ngut le yang waw gyaw jang, “Dawi yang zaw Yesu e, ngaw le shaw-gyaw la aw!” ga lwi, puk dung e.
MRK.10.48	Byu myaw myaw wa yang sim za ni byu shang ga, yang le jet kaw e. Yang yu, “Dawi yang zaw e, ngaw le shaw-gyaw la aw!” ga lwi, je puk htan e.
MRK.10.49	Yesu gë, yap-taw u-jang, “Yang le wut law ke!” ga e. Hau mu lwi, yang maw hau myaw-jit su le wut le e, “Ngwi-ngawn shang ga! taw a! Yang nang le wut taw ra, ga kaw e.
MRK.10.50	Yang gë, yang e me-bu hkyut pyam taw le e, taw lwi, Yesu jang shut hwi e-law e.
MRK.10.51	Hau hkun Yesu yang le, “Ngaw nang le hai kut bi ra, nang aw le lu?” ga tai e. Myaw-jit su gë, Rabunai e, nga myaw myang shang ga aw,” ga lwi. Yang le tai e.
MRK.10.52	Yesu gë, “Saw e-law a! Nang e lum-jing e gë, nang le law ge bi be,” ga lwi, yang le tai e. Hau yu gë, hau hkun-jang myaw myang lwi, hkyaw ma Yang htang chang ni be.
MRK.11.1	Ahkwi yang maw gë, Yerusalem e tsan-lun bum ma Bet-hpa-ge e Be-hta-ni dum pe jang law jang, Yang lagyaw i yu le nang-kat lwi, tai e gë,
MRK.11.2	“Nung nik hë hpyang ma wa shut e-law ke. Hau ma wang law e hkun, aw le a ji wu shi e law-tse zaw twi taw e le nung nik myang ra, hau le hpi lwi she law ke.
MRK.11.3	“Su pe nung nik le, “Hai yan-mai hau su kut akaw,” ga mi jang, nung nik gë, “Hau yum-sing aw le,” ngu lwi, tu ke. Hau jang yang hau le nung nik le hi kat bura,” ga e.
MRK.11.4	Yang nik gë, e-law lwi, hkum he-lut gai-hkyaw ma law-tse zaw twi taw e le myang lwi, hau le hpi she law e.
MRK.11.5	Hau ma yap taw bang ra wam gë, “Nung nik hai mu lwi, hau law-tse zaw le hpi she akaw hta?” ga lwi, yang nik le mi jang.
MRK.11.6	Yesu yang nik le tai kat e e ra jung za, tai kyaw kaw e. Hau mu lwi, yang maw gë, yang nik le nang kat kaw e.
MRK.11.7	Hau hkun yang nik gë, hau law-tse zaw le Yesu jang shut she law lwi, hau e htaw ma yang maw e me-bu ke lwi, Yang hau ma taw ji e.
MRK.11.8	Byu myaw myaw wa yum-sing e me-bu le hkyaw ma hkang bi kaw e, gaw-bang gë, yaw htung ma sik-kyang zan yu lwi, hau hkyaw ma chang hkang kaw e.
MRK.11.9	Hë ma e-law bang e htang ma chang e bang gë, “Hawsanna! Yum-sing e ming-ning-san e je le su le gë, hkya-awn re dut le.
MRK.11.10	Hau rau je le be. “Nga jik e Dawi yang mung gë, hkya-awn ra dut le. Myang-dik e jaw-waw ma, Hawsanna ngut shang ga,” ga lwi, puk garu kaw e.
MRK.11.11	Hau hkun Yerusalem ma naw-ku jawng hpyang Yang wang lwi, a-zing ban-shaw le ja-hkum wu yau jang, bwi gyum law e yan-mai Yang htaw lwi, lagyaw ra htse i yu pe e ra-ha Be-hta-ni dum shut law byu kaw e.
MRK.11.12	Htang nap-kyaw Be-hta-ni dum mai htaw law kaw le, Yang zang-mut be.
MRK.11.13	Hau hkun we we mai a-ha-ha e shi-myaw-gam ra gam Yang myang lwi, hau ma shi ra cham cham waw yu ra, Yang mit lwi, hwi e-law e. Hau shut je e-law jang, shi-myaw shi zwi nam a ngut e yan-mai, a-ha za Yang myang e ngut mu.
MRK.11.14	“Ra-pyat-ra-dai nang jang ma a-shi aw le a waw zaw shang ga,” ga lwi, Yang hau sik-gam le tai e. Yang e lagyaw wi le le waw gyaw kaw e.
MRK.11.15	Hau hkun yang maw gë, Yerusalem shut je kaw e. Hau naw-ku jawng ma le Yang wang lwi, hau jawng ma ze ung e bang e, wi e bang le, hkat pyam le e, ngun byan bang e gu pe e, hpung-kywi ung e bang e tang-hku pe le, dun leng pyam bi e.
MRK.11.16	Hau jawng hkau shut hkaw ra lum lang, yu lai wang ra Yang a dawng.
MRK.11.17	Yang yang maw le nyaw maw lwi, “Nga e yum gë, a-myu byu hu jup shaw e ma-tu a-kyu dung e yum ngu bura, ga lwi, ka taw e a ngut kaw lu? Nunn maw jau ge, hau le chang-dau-damya lu hkyung kut bakaw nung!” ga lwi, tai e.
MRK.11.18	Hkin-jawng a-gi pe e mau-sau ka sara pe hau waw gyaw jang, Yang le sat-pyam ra hkyaw haw kaw e. Hka-su-mu-ga-le mung byu lung-lang Yang e nyaw maw e hkyaw le mau-ha ni e yan-mai, yang maw ge Yang le gyu ni akaw.
MRK.11.19	Yang gë, min wi htang hau wa yam shut htaw lam law e.
MRK.11.20	Hau htang ra nap le lam lai law le, hau shi-myaw gam gë, a-mit e ra-ha kyu-byu e le, yang maw myang kaw e.
MRK.11.21	Hau mu lwi, Petru bun u-jang, “Rabai e, wu wu a! Nang ning pyam e shi-myaw gam ge, kyu-byu ba nung,” ga lwi, Yang le tai e.
MRK.11.22	Yesu tu u-jang, “Karai Kasang le lum ni ke.”
MRK.11.23	“Nung maw le Ngaw teng teng tai e gë, aw ngut-kaw-lang, shi bum le, “nang bun byu lwi, nawng ma htawt wang byu a,” ga lwi, lum shut e i-mit a baw e za, yum-sing tai e e ra jung za dut ra, lum e ngut le gë, hau hkyaw dut ra ngut le.
MRK.11.24	“Hau mu Ngaw nung maw le tai e gë, nung maw dung-ma-dung e aw-ma-aw waw yu bakaw ra, ga lwi, lum ni ke, hau jang nung maw waw yu bura.
MRK.11.25	“A-kyu dung u-jang, yap ni e hkun, byu ra yu yu nang le ra jung jung shut le gë, mau-hkung htaw ma nung maw e i-wa gë, nung maw e mura le hkyut pyam bi shang ga, yang e mura le le hkyut pyam hi ke,” ga e.
MRK.11.27	Hau htang yang maw gë, Yerusalem shut dum wang kaw e, ahkwi naw-ku jawng hkau ma saw wun ni le, hkin-jawng a-gi pe, mau-sau ka sara pe e a-gi su wun pe Yang jang shut je le lwi,
MRK.11.28	“Nang gë, hai ahkang e shi a-mu pe le kut ni le hta? Shi gu le waw kut ra shi ahkang gë, Nang le aw wa bi e hta?” ga lwi, tai kaw e.
MRK.11.29	Yesu gë, “Ngaw gë, dang ra hkun nung maw le mi wu kaw ra, Ngaw le tu bi kaw la, hau hkun hai ahkang e shi gu le Ngaw kut ni le gë, Ngaw nung maw le tai kyaw ra.”
MRK.11.30	“Yawhan e baptisma hkyaw gë, mau-hkung shut mai ngut le lu? hau a ngut, byu jang mai ngut le lu? Ngaw le tu bi kaw la,” ga lwi, yang maw le tai e.
MRK.11.31	Yang maw yu gë, shida-da bawng lwi, “Mau-hkung shut mai ngut le nga maw ngu le gë, “Hau ngut le, nung maw hai mu lwi yang le a lum kaw e hta?” ga lwi, Yang tu bura.”
MRK.11.32	“Byu jang mai ngut le, nga maw ngu le gë,” mung byu pe le yang maw gyu ni akaw. Hka-su-mu-ga-le, Yawhan mi-htoi ngut e le lung-lang bang gë, ge ge wa hkam ni akaw.
MRK.11.33	Hau mu lwi, yang maw Yesu le tu u-jang, “Nga maw a se,” ga lwi, tai kaw e. Hau hkun Yesu gë, “Shi a-mu pe hai ahkang e Ngaw kut ni e gë, Ngaw nung maw le a tai kyaw ra ngut le,” ga lwi, yang maw le tai e.
MRK.12.1	Hau hkun dang-ke e Yang yang maw le tai hë e gë, “Byu ra yu tsë-bi sun haw taw lwi, ling hkyu ma hkyam kyam taw le e, tsë-bi htung du taw lwi, ji ra lum sai taw lwi, sun sai e byu pe le boi bi taw lwi, ga mung shut e ni byu e.
MRK.12.2	Ahkwi yam je jang, sun sai bang e law mai hau sun ma shi ra wam waw yu shang ga, sun sai hang jang shut jun ra yu le nang kat e.
MRK.12.3	Yang maw yu gë, yang le jup-yu lwi, nu lwi, a kawm naug kat kaw e.
MRK.12.4	Jun gaw yu le yang yang maw jang shut dum nang kat e. Hau yu e u-lum le yang nu-che bi lwi, yang le a-haw-a-hë law hpu kaw e.
MRK.12.5	Gaw-tu le dum nang kat le, hau yu le yang maw sat pyam haw e. Gaw bang myaw myaw le yang nang-kat kaw-lang, yang maw ra wam le nu lwi, ra wam le gë, sat pyam kaw e.
MRK.12.6	Yang jit-dap e yang zaw ra yu ni a-ehi, yang le le ra mung htang ma yang maw jang hpyang shut nang kat e ngut mu. “Yang maw gë, nga zaw le gyu-hpau kaw ra,” ga lwi, mit taw e.
MRK.12.7	Sun sai e bang gë, “Shi yu gë i-sut-i-gan sing ra su ngut le. Le ke! Yang le sat pyam shang, han hkun she, yang e i-sut-i-gan i-nung waw yu ra ngut le,” ga lwi, shida bawng lum kaw e.
MRK.12.8	Hau mu lwi, yang maw yang le jup yu lwi, sat pyam mu sun lut shut du pyam kaw e.
MRK.12.9	Hau yan-mai tsë-bi sun yum-sing gë, hka-su-kut kaw ra hta? Yang je e lwi, sun sai e bang le sat pyam lwi, hau sun gë, byu gaw yu le htawt bi bura.
MRK.12.10	“Hau htaw akaw,
MRK.12.10	“Yum tsu bang hkin pyam e lugawk gë,
MRK.12.10	htung chun htang ma lugawk dut law be.
MRK.12.11	Hau gë, hau yum-sing yan-mai kut
MRK.12.11	law e ngut lwi, i-nung hë ma mau
MRK.12.11	hpaw a-mu ngut taw le,”
MRK.12.11	ga e mau-sau le lang, nung maw a ngap-wu kaw lu?” ga e.
MRK.12.12	Hau yan-mai yang maw gë, Yang le jup yu ra haw kaw-law, shiwa byu pe le gyu taw akaw. Hka-su-mu-ga-le, shi dang-ke le yang maw e hkyaw Yang tai ni e gë, yang maw se gyaw kaw e. Hau hkun yang maw Yang le pyam taw lwi, htaw byn law kaw e.
MRK.12.13	Hau htang, Yang e dang ma Yang le lawm tawng yu shang ga, yang maw gë, Hparishe ye e Herodi ga bang ra wam le, Yang jang shnt nang-kat kaw e.
MRK.12.14	Hau hkun yang maw je le lwi, “Sara e, Nang ding-man ni le e, aw le le a gam ni e gë, nga maw se be. Byu e myaw-dawng le Nang a hkin yu e za. Karai Kasang e hkyaw le ding-man e dawng nyaw maw ni ra. Kehta hkaw-hkam le hkan-se, ge kat ra lu?
MRK.12.15	“Nga maw kat ra lu? a kat ra lu?” ga lwi, Yang le mi kaw e. Yang yu gë, yang maw e i-mit-i-pyam baw e le se lwi, “Nung maw hai mu Ngaw le jam-wu ni akaw hta? Ngaw wu wu ba, hau ngun ra chap Nga jang yu-law wu ke,” ga lwi, yang maw le tai e.
MRK.12.16	Hau mu lwi, yang maw yu-law wu kaw e, hau hkun Yang gë, “Aw e a-law e masat mau-sau dap le lu?” ga lwi, mi jang. Yang maw gë, “Kehta e a-law e masat ngut le,” ga lwi, Yang le tu kaw e.
MRK.12.17	Hau mu lwi Yesu ge, “Kehta e seng e le gë, Kehta le bi ke. Karai Kasang e seng e le le, Karai Kasang le bi ke,” ga lwi, yang maw le tai e. Yang maw yu gë, Yang e hkyaw le ja mau byu kaw e.
MRK.12.18	Hau htang, dum dwi taw law ra hkyaw a jaw, ga lwi, tai ni e Saduke pe, Yang jang shut hwi e-law lwi, mi u-jang tai e gë,
MRK.12.19	“Sara e, byu ra yu yu e i-mang wa, zaw a dap shi e shi-byu lwi, chwi maw maw ni le. Yang e yang-gu gë, hau chwi-maw le gu yu ra ngut lwi, yang-mang matu-mara htsaw bi shang ga, ga lwi, Mawshe nga maw le ka taw bi be.
MRK.12.20	“I-su dut e nik-tang wi nit yu ngut taw akaw. Hë ma su gë, mi yu lwi, matu-mara a dap e shi-byu he.
MRK.12.21	“Htang ma su hau mi-we le gu lwi, matu-mara a dap le shi-byu be. Sum yu ngu ra su le, hau e ra jung za dut byu be.
MRK.12.22	“Han su mu hau nik-tang nit yu matu-mara a dap kaw, lung-lang bang htang htum ma han mi-we-zaw le shi hyu law be.
MRK.12.23	“Ahkwi hau dum dwi taw law e ma, hau bang jang ma aw yu e yang-mi yang dut ra lu? Hka-su-mu-ga-le, byu nit yu yang-mi yang dut wu be,” ga kaw e.
MRK.12.24	Yesu gë, “Hau jum mau-sau e Karai Kasang e wum-aw le nung maw a se kaw e yan-mai, nung maw hkyaw ngaw-ni akaw lu?
MRK.12.25	“Shi e bang dum dwi taw law jang, mi-yu-mi-bi lum ra a ngut. Yang maw gë, mau-hkung htaw ma mau-mang pe e ra jung za dut ni kaw ra.
MRK.12.26	“Hau htaw ma gaw-tu, shi byu e bang dum dwi taw law ra hkyaw, Karai Kasang gë, hau zu-byap yam ma Mawshe le, “Ngaw gë, Abraham e Karai Kasang, I-sak e Karai Kasang, Yaku e Karai Kasang ngut taw le,” ga e dan le, nung maw Mawshe e mau-sau ma a ngap-wu kaw lu”?
MRK.12.27	“Karai Kasang jau gë, shi bang e Karai Kasang a ngut, ru-dwi ni hang e Karai Kasang she ngut le. Nung maw hkyaw ja shut byu bakaw,” ga tai e.
MRK.12.28	Hau hkun mau-san ka sara ra yu je le lwi, yang maw hë-lum e hkyaw waw gyaw le e, Yesu yang maw le lawm-tu e dang hkyaw e le se e yan-mai, “Sang taw e dang ban shaw ma, hka lum je kaw le hta?” ga lwi, Yang le mi kaw e.
MRK.12.29	Yesu gë, “Israela a-myu e, gyaw yu ke! I-nung e yum-sing Karai Kasang gë, yum-sing ra yu za ngnt taw le.
MRK.12.30	“Hau yum-sing nang e Karai Kasang le, nang ung-hkau i-mit lung lang e, nang e i-mit-nik-lum lung lang e, nang e i-mit-i-mang ban shaw e, nang e wum-aw ban shaw e, nang jit-dap i-mit waw-ra ra le,” ga e dang gë, je kaw e dang ngut taw le.
MRK.12.31	“Htang ma dang lum gë,” Nang e yum-kyaw wa le, nang gung e ra jung za nang jit-dap i-mit waw-ra ra le.” Shi dang i hkun ma je kaw e sang taw e dang a jaw,” ga lwi, tu e.
MRK.12.32	“Hau mau-sau ka e sara gë, “A ra, ngut be, Sara e. Karai Kasang gë, ra yu za ngut taw le e. Yang mai gaw je aw a ni law, Nang tai e dang, ge ge teng taw ra.
MRK.12.33	“Hau htaw ma gaw tu, ung-hkau i-mit lung-lang e, i-mit-hpa-ji lung-lang e, wum-aw lung-lang ban-shaw e, Yang le jit-dap lwi, yum-sing e yum-kyaw wa le yum-sing e gung du e ra jung za jit-dap e gë, mi-ngye hking-ga e hking-ga a-myu ban shaw ma je kaw e ngut taw le,” ga lwi, Yang le tai e.
MRK.12.34	Hau yu kung-hpan i-mit e tu e le Yesu se jang, “Nang ge, Karai Kasang mung-dan e we ni le a ngut law,” ga lwi, yang le tu e. Hau htang, aw le Yang le hai lang, a wam mi la kaw.
MRK.12.35	Ahkwi Yesu naw-ku jawng hkau shut nyaw maw ni le pu tai e gë, “Hkristu gë, Dawi yang-shu-zaw ngut le, ga lwi, mau-sau ka e sara pe hka su mu tai taw akaw hta?
MRK.12.36	Dawi yang-gung, hau joi-yung we ni ma,
MRK.12.36	“Hau yum-sing nga yum-sing le tai e gë, nang e gum-lau pe le nang e hki wang ma ngaw taw taw e je shaw, nga e law yaw shut ru-zung ni shi a!”
MRK.12.36	ga lwi, tai ni ra.
MRK.12.37	“Dawi yang-gung-yang, hau Hkristu le “Yum-sing,” ga e, hau su ngut le gë, yang e yang-shu-zaw hka-su-mu ngut ra ga hta?” ga tai e. Shiwa byu pe jau gë, kabu gara le e Yang le gyaw nau bi kaw e.
MRK.12.38	Dum nyaw maw ni u-jang, Yesu tai e gë, “Mau-sau ka sara pe le sa-di ni ke. Yang maw bu-hëng wut u-jang, saw lam nau lwi, gai-hka gawn e le.
MRK.12.39	“Tara jawng hka ma je-myang e tang myang pe le le, poi hka ma e je-hkëk zung jang pe le aw-nau taw akaw.
MRK.12.40	“Chwi-maw chwi-zaw yum pe le yang maw hpyaw-zaw-hpyaw-shu lwi, kya-mit e ga-hëng-ga-myang a-kyu dung akaw. Hau bang gë, daw-dan pyam e je lwi hwi bakaw ra,” ga e,
MRK.12.41	Hau htang hau a-lu sadek dwi-dwi ma Yang zung taw lwi, shiwa byu pe hau a-lu sadek ma hting-chap kat kaw e le wu ni le. I-sut waw bang myaw myaw wa, myaw myaw le kat bum kaw e.
MRK.12.42	Hau hkuu a-shaw-a-wi dut e chwi-maw mi ra yu le lwi, byek san ra lum gung e gi hting-chap i lum kat be.
MRK.12.43	Hau yan-mai Yang e lagyaw wi le Yang wut yu lwi, “Nung maw le Ngaw teng teng tai kyaw le, shi a-shaw-a-wi mu e chwi-maw mi gë, a-lu sadek ma kat taw e bang ban shaw ma, je myaw lwi kat kat be.
MRK.12.44	“Hka-su-mu-ga-le, yang maw lung-lang bang, yum-sing a-gun-a-gaw waw e htaw ma mit e le kat taw akaw. Yang jau gë, yang a-shaw-a-wi mu e ma waw-ma-waw ban shaw le ngut be. Yang e asak bau ra ze lung-lang le kat pyam be,” ga e.
MRK.13.1	Ahkwi hau naw-ku jawng mai htaw law hkun, Yesu e lagyaw ra yu gë, “Sara e, wu a! gyai hkik e lu-gawk e gyai hkik e yum ngut taw ra nung,” ga lwi, Yang le tai e.
MRK.13.2	Yesu gë, “Shi kaw e yum pe le nang byu-wu be lu? shi ma a hpyaw hpi yam e za, lu-gawk ra lum e a-htaw ma ra lum lang, a ke law shaw dut byu bura,” ga lwi, yang le tai e.
MRK.13.3	Hau hkan Tsan-lun bum htaw ma, naw-ku jawng dwi-dwi-ma zung taw le, Petru, Yaku, Yawhan e Andre gë,
MRK.13.4	“Hau gu gë, hka-nam ngut ra hta? Shi gu lung-lang dik law ra ngut jang, hai kum la-dan htaw law ra hta? Nga maw le tai kyaw ra,” ga lwi, Yang le ha mi kaw e.
MRK.13.5	Yesu gë, “Nung maw jang ma aw ngut-kaw-lang, hkyaw shwi law-ngaw pyam e a hwi shang ga, sa-di ni ke!
MRK.13.6	“Byu myaw myaw wa Nga ming e paw htaw lwi, “Ngaw gë, hau yu wa ngut ni le,” ga lwi, byu myaw myaw le hkyaw shwi law-ngaw pyam bakaw ra.
MRK.13.7	“Gye zan e, majan paw htaw law ra dang-lu le nung maw waw gyaw jang, hka mit-nik-hkik kaw. Hau hkyaw pe gë, dut law ra ngut le, ngut-kaw-lang, hau htang-htum e gë a ngut shi.
MRK.13.8	“A-myu e a-myu, ra mung e ra mung, shi-da-da gum-lau lum bakaw ra. Jaw-waw gaw-ta-tu ma, layang nun law ra, mut maw le mut law ra, hau jau gë, wi dik e a-pun-a-wang ngut taw le.
MRK.13.9	“Nung maw yu gë, yum-sing gung-yang sa-di ni ke! Yang maw gë, sa-wun-hpung ma nung maw le ap pyam bakaw ra. Tara jawng pe ma nung maw nu-bat e hwi kaw ra. Nga ming yan-mai zau pe e, hkaw-hkam pe jang sak-se dut ra ma-tu, yang maw hë ma nung maw waw yap-taw kaw ra.
MRK.13.10	“Hau kabu gara dang-lu le byu a-myu hu jup shaw le hë waw nyaw maw shit ra ngut le.
MRK.13.11	“Nung maw le tara a-gi pe jang shut shwi e lwi ap-pyam jang gë, hka ngu lwi dang tai ra i-mit le, hë hka mit-nik-hkik kaw. Hau a-hking ma nung maw le dang tai nang ra e ra jung za tai gyaw ke. Hka-su-mu-ga-le, nung maw dang tai ni ra bang a ngut, hau joi-yung, we-ni yang yu tai ni ra.
MRK.13.12	“Hau hkun ma yang-mang gë yang-gu le, yang-gu gë yang-mang le, yang-wa gë yang zaw le, shi e shut ap-hang pyam bakaw ra. Yang-zaw pe le, yang-nu-yang-wa pe le gum-lau taw lwi, sat pyam nang bakaw ra.
MRK.13.13	“Nga ming yan-mai byu lung-lang bang a-ju-a-wawm e nung maw hwi kaw ra. Htang-htum je shaw shirang su jau gë, hki-yu e hwi ra ngut le.
MRK.13.14	“Hau law-hten-law-hpyaw e a-cha-a-jut gë, a waw yap ra jaw-waw jang ma yap taw le le, nung maw myang le gë, (Mau-sau ngap ni e su gë, mit wu shang ga,) hau hkun Yuda mung ma ni e bang gë, bum lang shut hpang-law kaw shang ga.
MRK.13.15	“Yum htaw ma ni e su gë, hka gyaw law law, yang e yum ma ze ra jung jung le yu ra le, hka wang law law.
MRK.13.16	“Yaw-htung ma ni e su gë, yang e wut bu law yu ra le, hka tau law lashang ga.
MRK.13.17	“Hau bwi-ni ma gung law lai bang e zaw-shang nau shu a-shi bang gë, ja ja wi bakaw ra.
MRK.13.18	“Hau mu lwi e, Hau gë, gyaw myaw le a dut shang ga, a-kyu dung ni ke!
MRK.13.19	“Hka-su-mu-ga-le, Karai Kasang hpan taw e mau-hë-mi-hë mai ahkwi je shaw a dut wu shi e, htang shut le a waw dut ra nik-hkik e gë, hau bwi-ni ma dut htaw law bura.
MRK.13.20	“Hau bwi-ni le, hau yum-sing a law tawt pyam le gë, aw yu e gung-shaw le a waw lut ra. Ngut-kaw-lang, Yang hkin yu be e hkin-yu bang e ma-tu, hau bwi-ni pe le law-tawt taw be.
MRK.13.21	“Hau hkun byu ra yu yu, “Wu ke! shi ma Hkristu ni taw ra, a ngut le, Hkristu he ma ni taw ra,” ga lwi, nung maw le tai le gë, nung maw hka jing kaw.
MRK.13.22	“Hka-su-mu-ga-le, mau e Hkristu ngut-kaw-lang, mau e mi-htoi ngut-kaw-lang, paw htaw law lwi, hkin-yu e bang le ge ge waw shwi law-ngaw le, waw shwi law-ngaw shaw, mau-hpaw a-mu htaw shit kaw ra ngut le.
MRK.13.23	“Nung maw yu, sa-di ni ke! Ngaw nung maw le shi lung-lang tai hkyau taw be.”
MRK.13.24	“Nik-hkik e htang ma bwi-ni pe ma, bwi gë, chut byu law lwi, lamaw le, shum byu law bi ra.
MRK.13.25	“Ki pe le mau-hkung mai bit-gyaw byu lwi, mau-hkung htaw ma jaw e i-tsam pe gë, nan law bakaw ra ngut le.
MRK.13.26	“Hau hkun le hau byu-yang-zaw gë, daru magam e hpung-wup maw e mu, mut-mau le ji lwi je le e le, yang maw myang bakaw ra.
MRK.13.27	“Hau hkun mau-mang pe le Yang nang-kat lwi, lai-dun mi shut hpyang mai, mau-mi htum shut mai mau-hkung htum e ma je shaw, Yang hkin-yu e bang le law-mung yu bakaw ra.”
MRK.13.28	“Hau htaw ma, shi-myaw gam le wu lwi, hau e dang-ke le maw-yu taw ke. Hau e a-kaw, a-kyang jup law lwi a-ha nyun law jang, ngye nam jang law e le nung maw se ni akaw.
MRK.13.29	“Hau e ra jung za, hau hkyaw le dut hë law e le nung maw myang e hkun, Yang gë, hkam dawng yam ma jang law e le se gyaw ni ke.
MRK.13.30	“Nung maw le Ngaw teng teng tai kaw le, ahkwi ni e shi ra pyat ma a myu byu pe a lai law byu shi le, hau hkyaw lung-lang dut byu bura.”
MRK.13.31	“Mau-hkung e mi-gung lai law byu kaw-lang, Nga e bang gë a lai byu ra.
MRK.13.32	“Ngut-kaw-lang, hau bwi-ni e yam le hau i-wa mai gaw tu, aw le a waw se. Mau-hkung ma mau-mang pe e hau byu-yang-zaw lang, hau le a waw se kaw.
MRK.13.33	“Hau yam le nung maw a se taw kaw yan-mai, sa-di ma-ja ni ke!”
MRK.13.34	“Hau hkyaw, byu ra yu we e mung hpyang e-law ni lwi, yang e yum le pyam taw le, yang e jun pe a-hkang bi le e, ra yu e ra yu le a-mu ban gam jang, hknm-zung su le le, “Ma-ja ni shang ga!” ga lwi, tai taw e hkyaw le wi taw ra.
MRK.13.35	“Hka-su-mu-ga-le, hau yum sing gë, chut-shum le, gam gung le, waw tun hkun le, nap kyaw le, dum je law ra e le, nung maw a se taw e yan-mai, ru ma-ja ni ke.
MRK.13.36	“Hau su a ngut le gë, yang dan law je law lwi, nung maw a bun e yup ni le law myang bura.
MRK.13.37	“Nung maw le Ngaw tai e ra jung za, lung-lang le Ngaw tai taw e dang gë, ru ma-ja ni ke!” ga lwi, yang maw le tai e.
MRK.14.1	Hau htang i ni lai jang, lai-law e poi e Mun-chi a baw muk poi je be. Hau hkun hkin-jawng a-gi pe e mau-sau ka sara pe Yang le hka-su-kut mwi jup-yu lwi, waw sat pyam ra hkyaw haw taw akaw.
MRK.14.2	Ngut-kaw-lang yang maw gë, “Mung byu pe a ka-byawng law shang ga, poi kut u le a ngut shang ga,” ga lwi, tai kaw e.
MRK.14.3	Ahkwi Yesu gë, Behtani dum ma mang-gam dap e Simun yum ma zang-zaw ni le, mi-we ra yu ja hpau e Nardu jet baw e lu-hpyu gawm chung le lwi, hau le lang hkywi lwi, Yang u-lum htaw ma shaw-gyun bi e.
MRK.14.4	Hau mu lwi, ra wam gë, wu nik-yaw bum kaw lwi, “Shi nam ngaw htsu le hai mu a-ha-a-gaw kut pyam le hta?
MRK.14.5	“Hau nam ngawn htsu le, sum shaw chap e ung lwi, a-shaw-a-wi bang le waw gam bi ra ngut le,” ga lwi, shi-da-da tai lum kaw e.
MRK.14.6	Hau mu lwi Yesu gë, “Hau mi-we-zaw le ni ni shang ga. Nung maw hai mu yang le shi-tsang ni akaw hta? Yang gë, Ngaw le ge a-mu kut taw le.
MRK.14.7	“Myung bang nung maw e yi-shë ra-ha n ni lwi, nung maw aw e ra jung za yang maw le hka nam le a-kyu waw kut kaw-lang, Ngaw gë, nung maw e yi-shë ra-ha waw ni ni ra a ngut.
MRK.14.8	“Yang gë, waw kut e myaw kut be. Myup yum ra ma-tu yang gë, Nga gung le hë but hi be.
MRK.14.9	“Nung maw le Ngaw teng teng tai e gë, hau kabu gara dang-lu le mi-dam htaw ma jaw-waw hkang maw ma nyaw maw ni le, yang e masat dut ni ra ma-tu, yang kut taw e a-mu hkai-shit bakaw ra,” ga lwi, tai e.
MRK.14.10	Hau hkun lagyaw ra htse i yu ma e Yuda Iskarut gë, Yesu le hkin-jawng a-gi pe law ma ap bi ra ma-tu, yang maw jang shut htaw e-law e.
MRK.14.11	Yang maw hau hkyaw le waw gyaw le, kabu bum kaw lwi, yang le ngun bi ra hkam yu kaw e. Hau mu lwi Yang le hka-su-kut waw ap bi ra, ge-ang e hkyaw mit haw ni le.
MRK.14.12	Ahkwi hau lai-law hking-ga le sat kaw e, mun-chi a baw muk poi sang-hë ni le, Yesu lagyaw pe gë, “Hau lai-law e poi Nang zaw ra, hka jaw-waw ma Nang e ma-tu e lajang ra Nang aw taw le lu?” ga lwi, Yang-le mi kaw e.
MRK.14.13	Hau hkun Yang e lagyawi yu le Yang nang-kat lwi, “Hau wa shut e-law ke. I-jam au-bung wa su e nung nik hwi ra. Yang jang chang lwi,
MRK.14.14	“Yang hka ma wang kaw-lang, hau yum e yum-sing le, “Nga e lagyaw wi e re-ha, hau lai-law e poi le Ngaw zaw ra, Nga bëng gawk hka-ma jaw le,” ga lwi, Sara mi nang-kat e, ngu ke.”
MRK.14.15	“Hau hkun hen taw e a-htaw gawk maw yang nung nik le shit ra ngut le. Hau ma i-nung ma-tu hen taw lang ke,” ga lwi, tai kat e.
MRK.14.16	Hau lagyaw nik htaw law lwi, wa hkau hpyang wang law le, Yang tai e ra jung za myang kaw e mu lwi, hau lai-law e poi hen taw kaw e.
MRK.14.17	Ahkwi mau-chut shum le, hau lagyaw ra htse i yu e ra-ha Yang je le e.
MRK.14.18	Yang maw zang-zaw zung taw hkun, Yesu gë, “Ngaw nung maw le teng teng tai kyaw kaw le, Ngaw e ra-ha zaw ni e, nung maw jang ma ra yu gë, Ngaw le rau ung pyam he, ga e.
MRK.14.19	Yang maw yu gë, gyaw yawn lwi, yu e ra yu, “Ngaw ngut taw le lu?” ga lwi, Yang le mi baw e.
MRK.14.20	Yang gë, “Hau ra htse i yu ma lawm e Ngaw e hkaw ma law ra-ha lap su, hau yu ngut le.
MRK.14.21	“Ka taw be e ra jung za, hau byu-yang-zaw gë, law bura. Ngut-kaw-lang hau byu-yang-zaw le ap pyam su jang a-dam jaw ra ngut le. Hau byu a hku taw le gë, yang ma-tu je ge taw ra,” ga lwi, yang maw le tai e.
MRK.14.22	Yang maw zang-zaw ni le. Yang muk yu lwi, shiman bi mu, a-jap-jap kut lwi, yang maw le bi u-jang, “Yu ke! hau gë, Nga e gung ngut le,” ga tai e.
MRK.14.23	Gawm le dum yu lwi, hkya-awn yau jang yang maw le bi lwi, yang maw lung-lang hau mai shu kaw e.
MRK.14.24	Yang maw le Yang tai e gë, “Hau gë, byu myaw myaw bang e ma-tu shaw pyam bi e hau dang sadi e seng e Nga swi ngut le.
MRK.14.25	“Nung maw le Ngaw teng teng tai kaw le, Karai Kasang mung ma tsë-bi sik waw shu ra bwi-ni je shaw, shi tsë-bi nwi e shi ma ra ling lang, dum shu ra a ngut,” ga e.
MRK.14.26	Hau htang shikawn hkya-awn yau jang, yang maw gë, tsan-lun bum shut htaw law kaw e.
MRK.14.27	Han hkun Yesu yang maw le tai e gë, “Nung maw lung-lang mit-ling-bat kaw ra Hka-su-mu-ga-le, “sau zung su le Ngaw bat sa lwi, sau pe byaw-byu bakaw ra,” ga lwi, ka taw be.
MRK.14.28	“Ngut-kaw-lang, ngaw dum taw law htang le, Galile mung ma Ngaw nung maw hë ma e-law lang ra,” ga tai e.
MRK.14.29	Hau hkun Petru gë, “Lung-lang bang lang, mit-ling-bat byu kaw-lang, ngaw a lawm ra,” ga lwi, Yang le tai e.
MRK.14.30	Yesu jau gë, “Nang le Ngaw teng teng tai kyaw le, hku-min lang, waw i hkun a tun shi le, nang Ngaw le sum ling nyap-pyam ra,” ge e.
MRK.14.31	Petru jau gë, “Nang e ra-ha shi kaw-lang, ngaw Nang le a nyap pyam ra,” ga lwi, ja ja tai e. Yang maw lung-lang bang hau e ra jung za chang tai kaw e.
MRK.14.32	Getsemane ga e jaw-waw shut yang maw je e kaw lwi, Yang gë, “Ngaw a-kyu dung ni le, nung maw shi ma ni lang ke,” ga lwi, Yang e lagyaw pe le tai e.
MRK.14.33	Hau hkun Petru, Yaku, Yawhan pe le, Yang e ra-ha wut shwi yu mu. Yang e i-mit mak-law le e, mit-wi-nik-hkik ja hwi lwi,
MRK.14.34	“Nga e i-mit shi shaw mit-yawn maw hwi taw le, shi ma ni ni lwi, ma-ja ni lang ke,” ga lwi, tai taw e.
MRK.14.35	Hau hkun hau mai Yang ra zwi lai e-law lwi, mi-gung ngawm gawp u-jang, hau yam e Yang jang mai waw law lai le gë, law lai pyam ra, ga lwi, dung le.
MRK.14.36	Yang gë, “Aba, Wa e, lung-lang le Nang waw kut le. Shi gawm le Nga jang mai law lai pyam bi ra. Ngut-kaw-lang, Nga e i-mit a ngut, Nang e i-mit za ngut shang ga,” ga lwi, dung e.
MRK.14.37	Ahkwi Yang dum law le, yang maw yup ngawn ni kaw e le law myang e ngut lwi, “Petru le, Simun e, nang yup ngawn ni le lu? Ra yam za lang, a waw ma-ja shirang lu?
MRK.14.38	“Gum lau e a ja shang ga, a-kyu dung ma-ja ni ke. We-ni gë, dawng ni le, gung-shaw lum wum a baw,” ga lwi, tai e.
MRK.14.39	Yang dum e lwi, hë ma dang le pu dung e.
MRK.14.40	Dum tau law Je, yang maw myaw-ji yup mwi e yan-mai, yang maw ru yup-ngawn ni kaw e le, Yang myang lwi; Yang le hka-su ngu tu ra yang maw a se kaw.
MRK.14.41	Sum ling bat tau law le, “Nung maw gë, ru yup-ngawn, naw-yu shi ke! Ge be. Yam je be. Wu ke! Han byu-yang-zaw gë, yu-bak dap bang e law ma ap-pyam e hwi bura.
MRK.14.42	“Taw ke! E-law shang. Wu ke! Ngaw le ap pyam ra su gë, jang le be,” ga lwi, yang maw le tai e.
MRK.14.43	Yang dang ru tai ni a-shi le lang, lagyaw ra htse i yu ma lawm e Yuda e, hkin-jawng a-gi pe, mau-sau ka sara pe, a-gi su wun pe jang ma, sham e hkawn chung e shiwa-hpung yang e ra-ha je le kaw e.
MRK.14.44	Yang le ap pyam ra su yu gë, “Ngaw pup e su gë, hau yu ngut taw le. Yang le jup-yu lwi, sa-di e shwi law ke,” ga lwi, yang maw le se ra hkaw dawng shit taw be.
MRK.14.45	Hau mu lwi, je e hkun-jang, yang Yesu jang hkye kut e-law mu, “Ra-bai e,” ga lwi, Yang le pup e.
MRK.14.46	Hau hkun yang maw gë, Yang le she lwi, jup-yu kaw e.
MRK.14.47	Ngut-kaw-lang, nam ma yap ni e bang jang ma ra yu, shap she lwi, hkin jawng a-gi e jun le zan lwi, yang e naw-hpyaw bit byu e.
MRK.14.48	Yesu jau gë, “Nung maw gë, chang-dau da-mya le jup-yu ra su Ngaw le jup yu ra, sham, hkawn, e mu lwi, htaw le kaw lu?
MRK.14.49	“Hau su kut nyaw maw ni u-jang, naw-ku jawng ma Ngaw ni wi nung maw e ra-ha ni kaw-lang, nung maw Ngaw le a jup yu kaw. Shi jau gë, jum mau sau dik law ra yan-mai dut law be,” ga lwi, yang maw le tai e.
MRK.14.50	Hau hkun, lagyaw wi lung-lang gë, Yang le pyam taw lwi, hpang-law byu kaw e.
MRK.14.51	I-ram ra yu, gung chin ma ji-me za gang lwi e, Yang htang chang lwi, hau bang yang le jup-yu kaw e.
MRK.14.52	Yang jau gë, hau ji-me le hkyut pyam taw lwi, gung chin hpang byu law be.
MRK.14.53	Hau hkun yang maw gë, Yesu le hkin-jawng a-gi wa maw jang shut shwi law kaw lwi, hkin-jawng a-gi pe, a-gi su-wun pe e mau-sau ka e sara pe lung-lang Yang jang zu-hpung le kaw e.
MRK.14.54	Petru jau gë, hkin-jawng a-gi maw e wang-hkau je shaw, we we ma Yang jang chang lwi, dwi-nang-zaw-shang wi e ra-ha zung u-jang, mi gang ni e.
MRK.14.55	Hau hkun hau hkin-jawng a-gi pe su-wun hpung ban-shaw gë, Yesu le waw sat pyam shaw sak-se haw ni kaw lang, a myang kaw.
MRK.14.56	Hka-su-mu-ga-le, byu myaw myaw wa Yang hkyaw mau e sak-se hkam kaw-lang, yang maw e sak-se dang a hwi lum kaw e.
MRK.14.57	Hau hkun ra wam taw lwi, Yang e hkyaw mau e sak-se hkam u-jang,
MRK.14.58	“Shi yu gë, law e sai e shi naw-ku jawng le Ngaw hpyaw pyam lwi, sum ni gyaw ma, law e a ngut e za, gaw-tu le dum waw sai ra, ga lwi, Yang tai e dang le nga maw waw gyaw be,” ga kaw e.
MRK.14.59	Ngut-kaw-lang yang maw e sak-se dang gë, ja a hkyum kaw.
MRK.14.60	Hau hkun hkin-jawng a-gi maw gë, gung gung ma taw yap lwi, “Nang ra hkun lang a tu lu? yang maw Nang e hkyaw hka-su ga sak-se hkam akaw hta?” ga lwi, Yesu le mi e.
MRK.14.61	Yang jau gë, tsëk za ni lwi, ra hkun le a tu. Dum hkin-jawng a-gi maw gë, “Hkya-awn waw e su e Yang-zaw ea e Hkristu gë, Nang ngut ni le lu?” ga lwi, Yang le mi e.
MRK.14.62	Yesu gë, “Ngaw ngut taw le. Hau mai gaw tu, hau byu-yang-zaw gë, hpung wup e law yaw ma zung taw lwi, mau-hkung ma mut-mau pe e je le e le, nung maw myang kaw ra,” ga, tai e.
MRK.14.63	Hau mu lwi, hkin-jawng a-gi maw wa gë, yang e me-bu le lang-che u-jang, “I-nung hai sak-se ra a-shi hta?”
MRK.14.64	“Hau lu-mu dang le nung maw waw gyaw bakaw. Nung maw hai su ngam taw akaw hta?” ga e. Yang shi ging e su ngut taw le, ga lwi, yang maw lung-lang daw-dan kaw e.
MRK.14.65	Hau htaw ma ra wam gë, Yang le saw-gan-bye gyun le e, Yang e myaw-dawng le ngawp pyam bi mu, Yang le nu lwi, “Mi-htoi dang tai a!” ga lwi, Yang le tai kaw e. Dwi-nang-zaw-shang wi le law wa e Yang le nu kaw e.
MRK.14.66	Petru jau gë, a-aw yam ma wang-hkau shut ni e hkun, hkin-jawng a-gi e lang-jang mi-we-zaw ra yu je le lwi,
MRK.14.67	Petru mi gang ni e le myang jang, yang le byu-wu lwi, “Nang le Yesu ga e Nazaret byu e ra-ha ni taw le,” ga e.
MRK.14.68	Yang yu gë, nyap pyam le e, “Nang tai e dang le ngaw a se law, a bun law,” ga e. Hau htang, kyam zan shut yang htaw e byu law jang, waw tun be.
MRK.14.69	Hau lang-jang mi-we-zaw yang le dum myang jang, ling-hkyu yap taw bang le, “Shi yu le yang maw jang lawm ni e,” ga e.
MRK.14.70	Yang jau gë, dum nyap pyam e. Hau htang hka myang a myang shi le, ling-hkyu yap ni e bang gë, “Ge ge wa nang yang maw jang lawm ni taw le. Hka-su-mu-ga-le, Galile byu le nang ngut taw le,” ga lwi, Petru le tai kaw e.
MRK.14.71	Hau mn lwi yang gë, ning e dang e, “Nung maw tai e su le ngaw a se,” ga lwi, dagam e.
MRK.14.72	Hau hkun-jang waw i hkun tun be. Hau mu lwi, Petru gë, “Waw i hkun a tun shi le nang Ngaw le sum ling nyap pyam bura,” ga lwi, Yesu yang le tai e dang le bun ni le e. Hau le mit bun u-jang, ngau ni le.
MRK.15.1	Hau nap-gyaw la lang, hkin-jawng a-gi pe, a-gi su wun pe, mau-sau ka e sara pe e hau su-wun hpung ban-shaw gë, bawng nyaw bakaw lwi, Yesu le twi lwi, Yang le she law lwi, Pilat jang ap bi kaw e.
MRK.15.2	Hau hkun Pilat gë, “Nang Yuda byu pe e hkaw-hkam ngut le lu?” ga lwi, Yang le mi e. Yang gë, “Nang tai e ra jung za ngut taw le,” ga lwi, tu e.
MRK.15.3	Hkin-jawng a-gi pe jau gë, mura myaw myaw Yang le hun kaw e.
MRK.15.4	Hau mu lwi, Pilat gë, “Nang hai le a tu lu? Yang maw Nang le mura hun e hkyaw hka myaw wa myaw ni e le, wu wu a!” ga lwi, Yang le mi e.
MRK.15.5	Yesu jau gë, hai dang ra hkun a tu ngut lwi, Pilat gë, ru mau ni ra.
MRK.15.6	Hau poi gyaw ma yang maw dung ni le e ra jung za htawng-lang e byu ra yu yu le yang yang maw e ma-tu kat kat shang ga e.
MRK.15.7	Hau hkun, gum lau kabyawng le e, byu le sat pyam e gum lau pe e ra-ha twi lawm e Baraba ga su ra yu baw taw le.
MRK.15.8	Hau hkun shiwa byu pe daw law lwi, htung li e ra jung za, yang maw le kut ra, dung kaw e.
MRK.15.9	Pilat jau gë, “Yuda pe hkaw-hkam le kat kat ra, nung maw aw akaw lu?” ga lwi, yang maw le tu e.
MRK.15.10	Hka-su-mu-ga-le, ma-nawn-ma-sham yan-mai hkin-jawng a-gi pe Yang le ap pyam kaw e le yang se ni le.
MRK.15.11	Hkin-jawng a-gi pe jau gë, yang maw e ma-tu Baraba le kat kat shang ga, ga lwi, shiwa byu pe le i-mit law taw bi taw akaw.
MRK.15.12	Pilat jau gë, yang maw le dum tu lwi, “Hau ngut le gë, Yuda pe hkaw-hkam nung maw ga e su le, ngaw hka-su-kut ra hta?” ga tai e.
MRK.15.13	Yang maw gë, “Ngadang ma jen taw a!” ga lwi, dum puk ga ru kaw e.
MRK.15.14	Pilat gë, “Yang a hkyu e hai ung wa zang kut be hta?” ga lwi, mi e. Yang maw jau gë, “Ngadang ma Yang le jen taw ke!” ga lwi, je puk ga ru kaw e.
MRK.15.15	Pilat gë, shiwa byu pe le i-mit law ngawn bi nau le e, yang maw e ma-tu Baraba le nang kat bi lwi, Yesu le nu-bat lwi, ngadang ma jen taw hwi shang ga ap pyam bi kat e.
MRK.15.16	Hau hkun gye-zaw pe gë, tara dara yum wang-hkau shut Yesu le shwi law lwi, gye-wap gawm le ji taw kaw e.
MRK.15.17	Yang maw gë, me-bu ne Yang le hut lwi, nik e zu-mu Yang le hut bi mu.
MRK.15.18	“Yuda pe hkaw-hkam e, Nang a, a-rawng waw shang ga aw,” ga lwi, Yang le shi-kyam kat kaw e.
MRK.15.19	Yang maw gë, hpung-hkat e Yang e u-lum ma nu lwi, Yang le saw-kan-bye gyun le, hki-hput-htu u-jang, Yang le pai kaw e.
MRK.15.20	Yang le a-gawn kut yau jang, me-bu ne le yang maw hkyut pyam lwi, Yang e me-bu le dum hut kaw e, hau hkun nga-dang ma Yang le jen taw ra ma-tu shwi htaw e-law lwi.
MRK.15.21	Yang ngadang le wa bi shang ga, yaw-saw dum mai law lwi lai lam law e Alesandru e Ru-hpu yang-wa Simun ga e, Kureni mung byu ra yu le jun nang kaw e.
MRK.15.22	Ahkwi Go-la-ga-hta ga e jaw-waw shut yang maw Yang le shwi htaw e kaw e. Golagahta dang lajum ge, “u-lum shaw-wi jaw-waw,” ga e ngut le.
MRK.15.23	Hau hkun yang maw gë, mu-ra e nyaw e tsë-bi wung le Yang le bi kaw-lang, Yang a kam shu law.
MRK.15.24	Ahkwi, yang maw ngadang ma Yang le jen taw lwi, Yang e me-bu le gam gam taw le e, ra yu e ra yu yu-jaw ra ma tu hpai bat kaw e.
MRK.15.25	Ngadang ma Yang le jen taw e gë, sum yam ngut taw le.
MRK.15.26	Hau mai gaw-tu, Yuda pe hkaw-hkam, ga lwi, Yang e mura le shit e mau-sau ka tap taw kaw e.
MRK.15.27	Yang e ra-ha da-mya i yu le le, Yang e law-yaw shut ra yu, law-pai shut ra yu, yang maw jen taw kaw e.
MRK.15.29	Hkyaw ma lai e-law bang le Yang le lu-mu lwi, yum-sing u-lum le ngat ngat u-jang, “A-ha, naw-ku jawng le hpyaw pyam lwi, sum ni gyaw ma dum waw sai su e,
MRK.15.30	“Nang e gang le Nang hki-yu lwi, ngadang mai Nang gyaw law a,” ga kaw e.
MRK.15.31	Hkin-jawng a-gi pe le, mau-sau ka sara pe le, hau e ra jung za a-gawn kut u-jang, “Byu gaw-tu le Yang waw hki-yu le, yum-sing gung le gë, a waw hki-yu nung li?
MRK.15.32	Nga maw myang le, waw lum shang ga, Israela hkaw-hkam Hkristu gë, hau ngadang mai ahkwi gyaw law shang ga,” ga lwi, shi-da-da tai kaw e. Yang e ra-ha ngadang ma jen taw su nik le, Yang le roi roi ga kaw e.
MRK.15.33	Ahkwi hkyu yam je jang, hau mai gau yam je shaw, mung gawm ma mau-chut mak dut byu e.
MRK.15.34	Gau yam ma Yesu gë, hte maw e, “Elo-i, Elo-i, lama sabak htani,” ga lwi, puk e. Hau dang lajum gë, “Nga e Karai wa e, hai yan-mai Nang Ngaw le pyam taw le lu?” ga e, ngut le.
MRK.15.35	Hau nam ma yap taw bang ra wam gë, hau le waw gyaw jang, “Wu ke! Yang Elia le wut ni ra,” ga kaw e.
MRK.15.36	Hau hkun byu ra yu din e lwi, i-lang ma bau gaw e jin-ze kat bing lwi, hpung-hkat ma tap mu, Yang le bi kaw le, “Ni ni shang ga, Elia Yang le le hkyaw yu ra lu? i-nung wu wu shang,” ga kaw e.
MRK.15.37	Yesu jau gë, hte maw e puk u-jang, saw htum byu law e.
MRK.15.38	Hau hkun naw-ku jawng ma e me-gaw, a-htaw mai mi-gung je shaw, gung gung byang mu gaw byu e.
MRK.15.39	Yesu gë, hau su saw htum byu e le, Yang hë ma yap ni e gye-zaw ra shaw up e gye-zau myang jang, “Ge ge wa shi yu gë, Karai Kasang Yang-zaw nan ngut taw ra,” ga e.
MRK.15.40	We we mai wu ni e mi-we-zaw pe le ni kaw e, yang maw jang ma Galile mau ma Yang ni a-shi hkun Yang jang chang lwi, Yang le sai-tsaw-sai hu su, Mag-da-la Mari, Yaku ti nik Yose yang-nu Mari e Salome pe lawm kaw e.
MRK.15.41	Yerusalem wa shut Yang e ra-ha daw law e mi-we-zaw gaw-tu le myaw myaw le wu lawm kaw e.
MRK.15.42	Ahkwi mau-chut lwi, hau yu-ban bwi ni e hë ni ngu e, shi-jip taw e bwi-ni ngut e yan-mai, a-rawng waw lwi, rung-a-ya waw le e, Karai Kasang e mung-dan le mit byu ni e, A-ra-ma-hti wa ma Yosep gë, je le lwi,
MRK.15.43	Pilat jang ma wam wang lwi, Yesu e gung-sawm le dung e.
MRK.15.44	Yang han za shi byu e le Pilat mau lwi, gye ra shaw up e gye-zau le wut yu lwi, “Yang shi e gë, hka myang be lu?” ga mi e.
MRK.15.45	Gye zau yang le shit gyaw jang, hau mang-sawm gë, Yosep le ap bi kaw e.
MRK.15.46	Yang gë, ji-me pan wi yu lwi, hau mang le hkyaw yu mu, pan e htup yup lwi, lu-gawk e tawk taw e lup ma kat taw e, hau lup dawng ma yang lu-gawk king ngawp taw e.
MRK.15.47	Magdala Mari e Yose yang-nu Mari nik gë, hau taw taw e jaw-waw le myang kaw e.
MRK.16.1	Ahkwi yu-ban ni lai byu jang, Magdala Mari e Yaku yang-nu Mari nik e Salome gë, hau mang le but bi ra ma-tu nam ngawn a htsu wi kaw e.
MRK.16.2	Hau bwi-ni ra bat e hë ni nap-gyaw naw naw le bwi htaw jang, yang maw gë, hau lup shut e-law kaw e.
MRK.16.3	Hau hkun yang maw gë, “Hau lup dawng shat ma e, i-nung ma-tu hau lu-gawk le aw waw king pyam bi ra lu?” ga lwi, yang maw yang chang tai lum kaw e.
MRK.16.4	Wu kat le, hau lu-gawk king pyam taw e le yang maw myang kaw e. Hau gë, ja kaw taw le.
MRK.16.5	Hau lup hkau shut wang le, du-baw e me gang e law yaw shut zung taw e i-ram ra yu le yang maw myang kaw e mu, mak byu kaw e.
MRK.16.6	Yang jau gë, “Nung maw hka mak byu kaw. Ngadang ma jen taw e Nazaret wa Yesu le nung maw haw taw akaw. Yang taw law be. Yang shi ma a ni law. Yang le kat taw e jaw-waw le wu wu ke.
MRK.16.7	“Ngut-kaw-lang, nung maw e hë ma Galile mau shut Yang le law bura ga, ga lwi, Yang lagyaw wi e Petru le law tai kyaw ke. Yang tai kat e ra jung za hau ma nung maw Yang le hwi kaw ra,” ga lwi, yang maw le tai kat e.
MRK.16.8	Hau hkun yang maw htaw law lwi, hau lup mai hpang byu kaw e. Hka-su-mu-ga-le, gyu nan mau mak byu e yang maw hwi bakaw. Gyu kaw e yan-mai yang maw aw le le hai le a tai kaw.
MRK.16.9	Ahkwi hau bwi-ni ra bat e hë ni naw naw le Yang dwi taw byu law e htang, nit nat hkat pyam bi e Magdala Mari le Yang gung sang-hë law dan shit e.
MRK.16.10	Yang htaw lwi, mit-yawn ngau-bi-ngau-nap dut ni akaw, Yesu Yang htang chang wu e bang le, tai kyaw kat bi kaw e.
MRK.16.11	Yang gë, ladwi ni le e, Yang gung yang myang-wu e le, yang maw waw gyaw kaw e hkun, a lum a jing kaw.
MRK.16.12	Hau htang yang maw jang ma, yaw-saw dum shut lam e law e byu i yu le, Yang i-hpyaw-i-sam gaw-tu kut lwi, yang nik le htaw shit e.
MRK.16.13	Yang nik gë, dum law lwi, gaw bang le tai kyaw shit kaw e. Yang maw le a gyaw jing kaw.
MRK.16.14	Hau htang lagyaw ra htse ra yu hau za zang-zaw ni kaw le, Yang yang maw le Yang gung law dan shit e. Yang shi e mai dum dwi taw law e myang bang e dang le nan a jing kaw e yan-mai, yang maw a lum a jing e, e i-mit-htan ni e le, tan pyam e.
MRK.16.15	Yang dum yang maw le, “Nung maw mi-dam gawm jam shaw lem e-law lwi, wa-htsang byu hu a-myu jup shaw le, hau kabu gara dang-lu le nyaw maw kyaw ke.
MRK.16.16	“Lum-jing lwi, baptisma hkam yu su gë, hki-yu e hwi ra. A lum a jing su jau gë, daw dan e hwi ra,
MRK.16.17	“Lum jing e bang waw shit ra lamik hkaw gë, shi gu ngut taw le. Yang maw Nga ming mai nat pe le waw hkat pyam bakaw ra. Dang a-myu gaw-tu dang le waw tai kyaw bakaw ra.
MRK.16.18	“Yum-sing law e lang-mwi le waw zwi le e, mwi shi e jung zang-shu kaw-lang, hai le a mu kaw ra. Naw hpyaw hwi bang e a-htaw ma yang maw law ke bi lwi, hau bang ge law bakaw ra,” ga lwi, yang maw le sang taw e.
MRK.16.19	Hau mu Yum-sing Yesu gë, yang maw le dang tai taw e htang, mau-hkung shut shwi taw yu e hwi lwi, Kara Kasang e law-yaw shut zung taw le.
MRK.16.20	Yang maw le lam law lwi, jaw-waw hkang maw ma nyaw maw shit kaw e, hau yum-sing yang maw e ra-ha mu zwi ni lwi, yang maw nyaw maw a dang teng e sak-se dut ra ma-tu, lamik hkaw waw dut nang ni e. A-men.
