MRK.1.1	Maimaituwa natuna Yesu Vinevinena, giuna visuvisuna i tubuḡana ba niga mainana,
MRK.1.2	Taugiuwatana Aisaiya i kulikulina mainana i tubuḡa. Maimaituwa i giuna gado,
MRK.1.2	“Kwai beyavaiya! Tagu egu tauwainoyanoya yea gei giukamaḡe bi tam em eta ya yawasi.
MRK.1.3	Lava ḡemota kalakalalelemo ya binabinau. Tana niga mainana ya binabinau:
MRK.1.3	Bada ena eta koka visuvisu bi koka didimani bi tana ya natonato.”
MRK.1.4	Taunana aubaina Diyoni taukabulu, kalakalalelemo i tava bi lava i kakabuludi. Tana i lauguguyana gado, “Emi gebogebo ko gosedi bi ko nato yea kabulumi bi Maimaituwa emi gebogebo ya noḡoti kamaḡedi.” 
MRK.1.5	Lava wapewapedi Diudiyamo bi Yelusalemmo miyemiyedi a nawa Diyoni lisinemo. Bi edi gebogebo a kuvesidi bi Diyoni Diyoudan gaubinemo i kabuludi.
MRK.1.6	Diyoni ena kotekote ba kamelo kapalina vatuvatulina i kotekote bi ena tagilolo ḡamoḡamo kwapina. Bi kanaya ba kapau bi iwavi. 
MRK.1.7	Bi tana lava i giugiuwedina gado, “Lava muliguḡa ya natonatona ba laukai otina mote mai tagu. Tagu mote ḡemoḡemotigu te ya laudulu bi ena kaḡesuma yea kaikamaḡe. 
MRK.1.8	Tagu gaubemo yea kakabulumi bi tana lavana muliḡa ya natonatona tana Aluwa Waiyawemo ya kabulumi.”
MRK.1.9	Mba laḡannemo Yesu Galilimo Nasalet i gose bi i nawa Diyoni lisinemo. Bi Diyoni Diyoudan gaubinemo Yesu i kabulu. 
MRK.1.10	Yesu gaubemo i lovolovo tava bi galewa nuwawasena i kita. Bi Aluwa i yovona lisinemo kitana mai gabubu. 
MRK.1.11	Bi Maimaituwa kalinana galewaḡa i yovona gado, “Tam ba natu otigu nuapougu lisimmo, kwa wai nuwa visugu.”
MRK.1.12	Mote lofana te Aluwa Yesu i wai doli nawe kalakalalelemo. 
MRK.1.13	Ḡome i miyana suwala 40 nopodimo Seitani Yesu i wai laulubu. Bi ḡome gunuwala ḡamoḡamodi vaitedi bi aneya a yovo te a sagu.
MRK.1.14	Alodi Diyoni delimo i sako nawe mulinemo Yesu i nawa Galilimo bi Maimaituwa giuna visuvisuna i gagaliye.
MRK.1.15	Tana i giuna gado, “Maimaituwa ena waibada lava lisidimo saugina i tava. Emi gebogebo ko gosedi bi niga giuna visuvisuna koi sumaḡe.”
MRK.1.16	Yesu Galili topana dianaḡa i nawanawa bi Saimon ma tasina Endulu i kitedi. Tedi topamo a gomogomo banina tedi taugomogomo. 
MRK.1.17	Yesu i giuwedina gado, “Ko nato ko kaiwatagu. Temi bainewa iyana ko konekonedina mainana taugu yai lovelovemi te lava ko konedi.” 
MRK.1.18	Ḡome ma ḡemota edi gomo a gose kamaḡedi bi Yesu a kaiwata.
MRK.1.19	Yesu i taunawanawa mote lofana te Diyebedi natunatuna Diyemesi bi tasina Diyoni i kitedi. Tedi wagamo edi gomo a kaka visuvisudi. 
MRK.1.20	Laḡannemo noke wagamo i kitekitedi te i yogedi, “Ko nato ko kaiwatagu!” Ḡome tamedi Diyebedi bi tausagudi wagamo a gosedi bi Yesu a kaiwata.
MRK.1.21	Yesu bi ena tauwaikaiwatana a nato Kapeniam malagainemo, bi waiyawasi laḡaninemo i nawa bolu vanuwinemo bi wai lovelove i wai tubu. 
MRK.1.22	Bi ḡome ena wai lovelove lava a vaivaiyena, ba a tagugu. Banina tana ena wai lovelove tabuna mote mai waiḡake tauwailovelovedi mainana. Tana ena wai lovelove vaiyena ba waibadana tana lisinemo.
MRK.1.23	Ḡome bolu vanuwinemo oloto aluwa gebogebona i sunesuneḡina i binauna gado, 
MRK.1.24	“Tam Nasalet Yesuna kuna ḡoyena bai lisimaimo kwa voiye? Tam kuna natona kwa ka gebogebomai ee? Tagu e sibem tam aiyai? Tam waiyawa ḡemota Maimaituwa lisinaḡa kuna yovo.”
MRK.1.25	Yesu aluwa gebogebona i giuwena gado, “Kumiya moimoisili, bi oloto ku potiyovo kamaḡe!” 
MRK.1.26	Aluwa gebogebona oloto i ka galagalali bi i voiye te i pekibubu bi i potiyovo kamaḡe.
MRK.1.27	Lava matabudi ḡome a sove, bi edi lava ai talayedina, “Niga bai kauwina ya tubutubuḡa? Niga wailovelove valivaliuna, tana ena wai bada aubaina te aluwa gebogebodi ya giuwedi bi kalinana sa kaikaiwata.” 
MRK.1.28	Yesu giuna ma ḡemota Galili dobuna matabuna i nawa yaḡosi.
MRK.1.29	Laḡannemo bolu vanuwina a gosegose, tedi Diyemesi bi Diyoni vaitena a nawana Saimon bi Endulu edi vanuwemo. 
MRK.1.30	Bi mba vanuwinemo Saimon lawana gaugaululu i vai bi ena gabumo i kenakena. Tana i sida aubaina Yesu a tai nuwatau. 
MRK.1.31	Kamaina bi Yesu i nawa waivini nimanemo i kabi bi i ka moito. Gaugaululu ma ḡemota i kovi bi waivini i moito te i wai kanidi.
MRK.1.32	Mba aubiganemo suwala bulubulumo
MRK.1.33	Tedi matabudi vanuwina didiyaunemo ai ḡemotidi. 
MRK.1.34	Bi Yesu edi sida tabudi bi tabudi i wai yawasanidi. Bi kota aluwa gebogebodi vaitedi i wai potiyovodi. Bi aluwa gebogebodi a sibe te Yesu tana Maimaituwa ena Vinevine. Taunana aubaina mote i wai aninedi te maso a giu.
MRK.1.35	Olaolalemo dobu mawai dudubalina, Yesu vanuwa i gose bi i nawa dobu ḡuyuwinemo bi i laupali. 
MRK.1.36	Saimon bi ena lava vaitedi a nawa a tavuḡe. 
MRK.1.37	Tedi tana a banavi bi a giuwena gado, “Lava matabudi tam sa tavutavuḡem.”
MRK.1.38	Bi Yesu i giuwedina gado, “Tanawa malagai ḡesaunemo bi diyadiyanaḡa, bi tedi vaitedi lisidimo yea lauguguya. Taunana aubaina e tava.” 
MRK.1.39	Kamaina bi tana Galili dobuna i nawa yaḡosi bi bolu vanuwidiḡa i laulauguguya. Bi kota lava nopodimo aluwa gebogebodi i kwavidi a potipoti yovo.
MRK.1.40	Oloto sida kapa i vaivaina i tava Yesu kaḡe pakanemo tuwapekana i wai tupagwaliḡe bi i giuna gado, “Bamoda kwa ḡoyena, te kwai yawasanigu.”
MRK.1.41	Kamaina te Yesu oloto i kita te i launuwatoiye, te nimana i tuḡu bi i taukoni, bi i giuwena gado, “Yea ḡoyeḡoyena, kamaina kwa yawasana!” 
MRK.1.42	Mote lofana te, sida kapa oloto i gose bi i yawasana. 
MRK.1.43	Kamaina bi Yesu oloto i wai ḡake bi i giukamaḡe i nawa, 
MRK.1.44	“Mote aiyai ḡesauna kuma giuwe. Kwa nawa pilisi sewasewa taugabuna lisinemo bi ya kitam. Bi Mousis sewasewa i giugiuwena mainana kwa voiye, te lava sa kitam te tam kuna yawasana.”
MRK.1.45	Geḡa te oloto i nawa bi lava i giu nawedi, bai lisinemo i tubutubuḡana giuna i ka didigi. Taunana aubaina tana mote amagaiḡa i miyamiya nawa. Bi tana i nawa dobu ḡuyuwidiḡa i miyamiya. Bi yaḡolo te lava bamo miemiedi tana lisinemo a tavatava.
MRK.2.1	Laḡan visa a kovi mulinemo Yesu i munaḡa tava Kapeniammo. Lava a vaiye te Yesu i tava munaḡa vanuwemo. 
MRK.2.2	Kamaina bi lava wapewapedi a tava ḡome bi vanuwa nopona bi mataetina ai wanavu. Yesu Maimaituwa giuna i giugiuwedi. 
MRK.2.3	Bi olooloto 4 edi tau tuni pekipekina latilatina a avali tavaite. 
MRK.2.4	Tedi mote ḡemoḡemotina te maso a valageta Yesu lisinemo, lava mataeta ai wanavu. Taunana aubaina a kaisaḡa vanuwa dabanemo. Bi Yesu i moimoitona dabanemo bwada a koiyavusi. Kamaina bi edi tau latilatina ai dawe yovoḡe Yesu matanemo. 
MRK.2.5	Yesu olooloto edi sumaḡa i kita bi oloto tunipekipekina i giuwe, “Natugu, em gebogebo ya noḡonoḡoti kamaḡe.”
MRK.2.6	Ḡome waiḡake tauwailovelovena mai a kitakitana, tedi nuwedimo ai nuwanoḡonoḡotana gado, 
MRK.2.7	“Maimaituwa taunaḡa gebogebo taunoḡoti kamaḡedi, bai aubaina niga lavana mai ya giugiu? Tana maso Maimaituwa vaitena ḡemoḡemotidi, ee?”
MRK.2.8	Tedi mai a wai nuwaḡonoḡota ba, Yesu ma ḡemota nopodi i sibe. Bi i giuwedina gado, “Bai aubaina niga noḡotidi nopomimo sa saḡasaḡa? 
MRK.2.9	Bamo taunana i tekateka? Oloto tunipekipekina yea giuwe, ku moito em kebana kwa avali bi kwa nawa, ee em gebogebo e noḡoti kamaḡe? 
MRK.2.10	Niganana kaka yai lovemi bi ko sibe te Tana Taunana Natuna
MRK.2.11	“Kwa moito em kebana kwa avali bi kwa nawa em vanuwemo.” 
MRK.2.12	Lava matabudi a kitakita, bi ma ḡemota i kena moito, ena kebana i vai bi i nawa. Tedi ḡome a sove bi Maimaituwa a ka saḡesaḡena gado, “Tama niga kauwina mote bamo mainana ka kita.”
MRK.2.13	Yesu Kapeniam i gose bi i munaḡa topa dianaḡa i nawanawa. Bi lava kumna a tava lisinemo bi i wai lovelovedi. 
MRK.2.14	Bi i nawanawa te Alupias natuna Livai i kita. Tana takis anilai tupana vanuwinemo i miyamiya. Kamaina bi Yesu i giuwena gado, “Ku kaiwatagu!” Livai i miya moito bi Yesu i kaiwata.
MRK.2.15	Mba aubiganemo Livai ena vanuwemo Yesu bi ena tauwaikaiwatana, takis taulaitupa bi gebogebo lavedi wapewapedi vaitedi a kanikani. 
MRK.2.16	Waiḡake tauwailovelovena tedi taunana Palisi, a kita te takis taulaitupa bi gebogebo lavedi Yesu vaitena a kanikani. Taunana aubaina Palisi Yesu ena tauwaikaiwatana a giuwedi, “Bai aubaina tana niga lavedi vaitedi sa kanikani?” 
MRK.2.17	Yesu i vaiyedi bi edi giu i waimune, “Lava yawayawasanidi mote doketa sima ḡoyeḡoye, bi lava sidesidedi doketa sa ḡoyeḡoye. Tagu e yovona mote didimana lavedi aubaidi bi gebogebo lavedi aubaidi.”
MRK.2.18	Laḡan ḡemota Diyoni taukabulu ena tauwaikaiwatana bi kota Palisi a udiudi. Lava ḡesaudi a tava Yesu lisinemo bi ai talayena gado, “Bai aubaina Diyoni tauwaibulu ena tauwaikaiwatana bi Palisi edi tauwaikaiwatana sa udiudi, bi tam em tauwaikaiwatana geḡa?” 
MRK.2.19	Yesu i giuwedina gado, “Bainewa te lawelawena ena tauliso sa udi? Tedi mote sima udi banina lawelawena yaḡolo tedi vaitedi. 
MRK.2.20	Bi laḡan yaḡolo ya natonatona lawelawena ena ḡaviya sa kaikamaḡe mulinemo kaka ena tauliso sa udi.”
MRK.2.21	Lava mote ḡemoḡemotina te gala puselina valivaliuna ima vai bi gala wadubona vaitena ima popo ḡemotidi. Bai aubaina, galana valivaliuna male gala wadubona ya lisi wai didigi.
MRK.2.22	Aiyai mote waen valivaliuna ima vai bi kwagi wadubonemo ima ḡini yovoḡe. Bamoda mai i voiyena ba waen kwagina wadubona ya tili te kwagi bi waen sa gebogebo. Geḡa te tana maso waen valivaliuna i vai bi kwagi valivaliunemo i ḡini.
MRK.2.23	Waiyawasi laḡannemo Yesu bi ena tauwaikaiwatana vaitedi witi daibinaḡa a nawanawa bi witi banidi a tanodi bi a kanikanidi. 
MRK.2.24	Taunana aubaina Palisi Yesu a giuwena ḡado, “Ei! Mba tama ema waiḡake te em tauwaikaiwatana mote maso mai a voiye waiyawasi laḡannemo.” 
MRK.2.25	Yesu giu i wai munena gado, “Temi Deivida bai i voivoiyena mote bamo ko ievi? Sauginemo tana bi ena lava vaitedi kani a peki bi a ḡoye te maso bai a kani. 
MRK.2.26	Kamaina bi i nawa Maimaituwa ena vanuwemo bi buledi Maimaituwa vitevitena i vai bi ena lava vaitedi a kani. Niga kauiwina pilisi saḡasaḡa guletina Abiyata enawai bada sauginemo i tubuḡa. Waiḡake ena luvamo mba buledina pilisi taudiḡa sa kanikani. Bi geḡa te Deivid i vai bi ena lava vaitedi a kani. 
MRK.2.27	Yesu giu i wai kena, “Waiyawasi laḡanina ba lava aubaidi. Bi mba laḡanina mote lava imai badae.” 
MRK.2.28	Niganana kona kita, Tana Taunana Natuna, tana waiyawasi laḡanina badana.
MRK.3.1	waiyawasi laḡannemo Yesu i munaḡa nawa bolu vanuwinemo. Bi ḡome oloto nimana pekipekina i miyamiya. 
MRK.3.2	Lava ḡome ḡesaudi Yesu a wai nene bainewa te maso ai wavu. Kamaina bi Yesu a wai kitawata te oloto maso i wai yawasani waiyawasi laḡannemo. 
MRK.3.3	Tana oloto nimana pekipekina i giuwe, “Ku moito kwa saḡa lava matedimo.” 
MRK.3.4	Yesu lava i wai talayedi, “Egu lava, eda waiyawasi laḡanna ena waiḡake bainewa ya giugiu? Lava ta sagu e ta kita kamaḡe, tai yawasani e ta kagebogebo?” Bi tedi a miya moimoisili. 
MRK.3.5	Lava i kita nawedi te nopodi ḡaiḡaidi aubaina te tana nuwana i lai medimedi, bi geḡa te i wai nuwapoya. Kamaina bi oloto i giuwena gado, “Nimam ku tuḡu.” Ḡome oloto nimana i tuḡutuḡu te i yawasana.
MRK.3.6	Ḡome Palisi mai a kitakitana, tedi pali vanuwina a gose bi a nawa Alodi ena muli lavedi lisidimo. Bi Yesu kana pota a yesi te maso ai peki.
MRK.3.7+MRK.3.8	Yesu ena tauwaikaiwatana vaitedi mba malagaina a gose bi a nawa gelemo, Galili topa diyanemo. Bi Galili lavedi kumna a kaiwatedi. Bai matabuna i voivoiyena a vaiye bi lava wapewapedi Diudiaḡa, Yelusalemḡa, Idumeya, bi Dioudan noi nevanemo, Taiya bi Sidon nopodiḡa lavedi a tava Yesu lisinemo. 
MRK.3.9+MRK.3.10	Lava kumna sa dubutawi aubaina te ena tauwaikaiwatana i giuwedi te waga sa kanonoḡi. Banina tana lava i waiwai yawasanidi, aubaina tedi mabai sidesidedi a wai bibibina te maso a taukoni bi a yawasana. 
MRK.3.11	Ḡome lava aluwa gebogebodi sunesuneḡina tedi Yesu a kitakita te matanemo a nuwalikwa bi a galagalalana gado, “Tam, Maimaituwa natuna.” 
MRK.3.12	Yesu aluwa gebogebodi i wai ḡakedi te mote aiyai sima giuwe te tana aiyai.
MRK.3.13	Yesu i nawa oya dabanemo bi tedi mabai i ḡoyeḡoyedina i yogedi bi a nato lisinemo. 
MRK.3.14	Tedi 12 i vinedi bi i wai isedi, ‘giugiukamaḡedi.’ Tana i giuwedina gado, “Tagu e vinemi te temi tagu vaitegu. Tagu ya giukamaḡemi te ko nawa ko lauguguya, 
MRK.3.15	bi waibada ko vai te aluwa gebogebodi ko kwavidi.” 
MRK.3.16	Niga 12 i vinevinedi isedi ba
MRK.3.16	Saimon (i wai isana Pita), 
MRK.3.17	Diyebedi natunatuna Diyemesi bi tasina Diyoni i wai isedina Boenadas, niga isana banina ba palele natunatuna.
MRK.3.18	Endulu,
MRK.3.18	Pilip,
MRK.3.18	Batolomiu,
MRK.3.18	Metiu, isana ḡesau Livai,
MRK.3.18	Tomas,
MRK.3.18	Diyemesi Alupias natuna,
MRK.3.18	Tadias,
MRK.3.18	Saimon tana ba Selot 
MRK.3.19	Bi Diudas Iskaliot tana taukaisolu.
MRK.3.20	Yesu i munaḡa vanuwemo bi lava kumdi a tava ai ḡemotidi, taunana aubaina Yesu bi ena tauwaikaiwatana mote ḡemoḡemotina te maso a kani. 
MRK.3.21	Laḡannemo ena vanuwa lavedi noi giuna a vaivaiyena ba a nawa auwai dolinemo, banina lava a giuna gado, “Yesu i bu'uwa.” 
MRK.3.22	Waiḡake tauwailovelovena mabai Yelusalemḡa a tavatavana a giu te laulaugavi edi bada taumudulele 
MRK.3.23	Kamaina bi Yesu i yogedi bi lautaulalamo i giuwedi, “Seitani bainewa taunaḡa ya kwavi munaḡe? 
MRK.3.24	Bamo dobuna noponemo sa dailidi bi sai ḡasiḡasina, ba taudiḡa sa ka gebogebodi? 
MRK.3.25	Bi kota vanuwa ḡemota nopona lavedi sa dailidi bi sai ḡasiḡasina, ba sai dabalalidi. 
MRK.3.26	Bamoda Seitani ena dam sa dailidi bi taudiḡa sai ḡasiḡasina kaka bamo mote sima tava. 
MRK.3.27	Aiyai mote oloto ḡaiḡailisina ena vanuwa ima lolo, te tana dolinemo ya panipani kaka ena pulapula ya legaudi. 
MRK.3.28	Yea giugiu kauwemi te gebo matabudi bi lava kuvalidi ba Maimaituwa ya noḡoti kamaḡedi. 
MRK.3.29	Bi bamoda aiyai Aluwa Waiyawa i kuvalina, ba Maimaituwa mote ima noḡoti kamaḡe. Banina tana gebo ilailala i voiye. 
MRK.3.30	Yesu niga mainana i giuna, banina tedi a giugiuwena gado, “Tana aluwa gebogebona i suneḡi.”
MRK.3.31	Yesu tinana bi tasitasina a tava didiyaumo bi ena giu a giukamaḡe. 
MRK.3.32	Lava kumna a miyamiya kwaikwaivivilena a giuwena, “Ei, tinam bi tasitasim oloolotodi bi waiwaivinidi didiyaumo sa labelabem bi a ḡoyeḡoyena sa kitam.” 
MRK.3.33	Kamaina bi Yesu i giuwedina gado, “Bamo tinaguna, bi bamo tasitasigudi?” 
MRK.3.34	Tana lava ḡome a miyamiyana i kita nawedi bi i giu, “Tagu tinagu bi tasitasigu niga taudidi sa miyamiya. 
MRK.3.35	Aiyai Maimaituwa ena ḡowana ya voivoiyena, ba tasigu, nuvugu bi tinagu.”
MRK.4.1	Yesu Galili topana diyanemo wai lovelove i waitubu munaḡe. Bi lava kumna a tava a dubutawi aubaina te tana waga i poupoulena dananemo i miya saḡa. Bi lava matabudi gelemo a moito. 
MRK.4.2	Tana lautaulalamo kauwa wapewapedi i wai lovelovedi bi e nai lovelovemo niga mai i giuwedi, 
MRK.4.3	“Koi beyavaiya, taubayau i nawa pesi au launaḡasedimo. 
MRK.4.4	Laḡannemo pesi i laulaunaḡasedi, ḡesaudi etamo a talaḡa bi mwanua a tava te a kanidi. 
MRK.4.5	Bi ḡesaudi doḡa waitelitelinemo a talaḡa. Ḡome doḡa sebunemo te pesi a duga makai, banina doḡa ḡaubona. 
MRK.4.6	Bi laḡannemo suwala i saḡa te pesi kalakalanapudi i lalawai pokidi, banina tedi lamlamdi mote a yovo gulata. 
MRK.4.7	Bi pesi ḡesaudi gedala nopodimo a talatalaḡana, tedi ba a duga. Bi gedala pesi i yavanidi. Taunana aubaina mote a bani. 
MRK.4.8	Bi kota pesi ḡesaudi doḡa visuvisunemo a talatalaḡana ba a duga saḡa, te alau bani, ḡesaudi 30, 60 bi 100.” 
MRK.4.9	Yesu i giuna gado, “Temi waibeyemi te koibeyavaiya.”
MRK.4.10	Muliḡa Yesu taunaḡa i miyamiya bi ena tauwai kaiwatana 12 bi lava ḡesaudi tana lisinemo a tava bi aitalaye te lautaulala banina bai.
MRK.4.11	Kamaina bi Yesu tedi i giuwedina gado, “Maimaituwa ena waibadana kenakena waidavonina, temi i vitemi. Lava tabudimo miyemiyedi tedi mwali matabudi lautaulalamo ya giuwedi, 
MRK.4.12	te bai Aisaiya i giugiuwena ya tubuḡa 
MRK.4.12	Tedi sakitakitana bi mote simakita banavi
MRK.4.12	bi kota male savaivaiyena bi mote sima sibe.
MRK.4.12	Taunana aubaina tedi male mote edi gebogebomo sima nuwavitala te maso Maimaituwa ya noḡoti kamaḡe.
MRK.4.13	Yesu tedi i wai talayedina gado, “Temi niga lautaulalana mote kosibe? Lautaulala ḡesaudi ya giuedina temi bainewa bi kosibe?” 
MRK.4.14	Taubayau pesi i launaḡasedina ba lava Maimaituwa giuna ya giugiu nawena. 
MRK.4.15	Bi lava ḡesaudi ba maibena pesi etamo kulukuluvidi. Niga lavedi Maimaituwa giuna sa vaivaiyena bi Seitani ya saḡa makai nopodimo te giu ya kaikaikamaḡedi. 
MRK.4.16	Lava ḡesaudi maibena doḡa waitelitelinemo, tedi manuwa visudi giu savaivaiyena 
MRK.4.17	bi lamlamdi geḡa aubaina mote sima moimoito didina. Laḡannemo pilipili bi laukivigebogebo sa saḡana Maimaituwa giuna aubaina, tedi maḡemota sakuluva. 
MRK.4.18	Lava ḡesaudi maibena pesi gedala nopodimo a talatalaḡana. Tedi Bada giuna savaivaiyena, 
MRK.4.19	bi kota niga dobuna ena yawasana mai mane ḡoyena, bi mwali ḡesaudi noḡotidi sa tava te Maimaituwa giuna sa yavayavani. Taunana aubaina tedi mote sima banibani. 
MRK.4.20	Lava ḡesaudi mai bena pesi doḡa visuvisunemo wadiwadidi. Niga lavedi ba giu savaiye, te nopodimo sa sako bi sa kaikaiwata. Tedi votedi ḡesaudi 30, 60 bi 100.”
MRK.4.21	Yesu lava niga mai i giuwedi, “Bai laḡannemo lava piupiu i gabuna mote i vai te gulewa dibunemo i sako e bena dibunemo i sako nawe. Geḡa te tana piupiu ḡakima dabanemo ya sako te ya yana. 
MRK.4.22	Mwali bai kankandavona muliḡa male ya amagai. Bi mwali bai wai kwesina male ya amagai. 
MRK.4.23	Bamoda temi waibeyemi te koibeyavaia.”
MRK.4.24	Bi kota tana lava i giuwedi, “Bai ko vaivaiyena, kamaina te ko vaiye kauwe. Bamoda niga kauwina kwa komaniyena, ba Maimaituwa kaua ḡesaudi yai lovelovemi te kosibedi. Bi kota tana kaua wapewapedi ya vitemi. 
MRK.4.25	Aiyai niga kauwidi ya vaivaiye kauwena, Maimaituwa male tedi lisidimo nuwauyauya yai lautawi. Bi mabai mote simai beyavaiya kauwa bi lisidimo ḡaubona ya kenakenana kaka sa kaikamaḡe.”
MRK.4.26	Bi Yesu i giuna gado, “Maimaituwa ena waibada ena lava lisidimo titikunina ba niga mai: Lava pesi ena daibimo i wadidi. 
MRK.4.27	Dudubala bi suwala tana ya kenakena e ya miyamiya bi pesi kamaina te sa dugaduga. Bi tana mote i sibe te bai ya tubutubuḡa 
MRK.4.28	Doḡa taunaḡa pesi ya wai dugedi bi ya wai votedi. Dolinemo sa kalanapu te lugudi sa sivudi, bi sa love te sa buso bi banidi nopodimo sa sivudi. 
MRK.4.29	Laḡannemo pesi i tabutuna ba lava ya tava te biliukomo ya laukoiḡavuka. Banina vililubu ena laḡani i tava.”
MRK.4.30	Yesu i giu munaḡana gado, “Maimaituwa ena waibadana ena lava lisidimo bai ya lau koiluvae te ko sibe? E bai lautaulalana tagu yea giuwe te ko sibe? 
MRK.4.31	Mba maibena wasiva pesina ḡaubo otina doḡamo ko wadiwadina. 
MRK.4.32	Muliḡa mba pesina ya duga te ya didiga mote mai pesi ḡesaudi. Bi lagalagana wai yamonina damodamodimo mwanua sawasawaḡa lovolovodi sa tava te salaulau noḡi.”
MRK.4.33	Niga lautaulalana bi lautaulala ḡesaudi vaitedi, Yesu Maimaituwa giuna lava edi luvamo i giuwedi te maso a sibe. 
MRK.4.34	Tana giu matabudi i giugiuwedina ba lautaulalamo i giugiuwedi, bamo mote giu bai i giu otiedi. Bi kota laḡannemo ena tauwaikaiwatana taudiḡa, tana giu bani otidi i giugiuwedi.
MRK.4.35	Mba laḡanna ḡemotina aubiganemo, Yesu ena tauwaikaiwatana i giuwedi, “Tanawa noi nevanemo.” 
MRK.4.36	Yesu wagamo bi ena tauwaikaiwatana tana vaitena a nawa. Bi lava kumna ḡome gelemo a gosedi. Bi tedi edi waga bi waga ḡesaudi vaitedi a nawa. 
MRK.4.37	Tedi a nawanawa te yavala didiga i tava. Bi labama wagamo i talatalaḡa te gauba waga noponemo i waidubusaḡe, bi ḡotona te maso i wanavu. 
MRK.4.38	Bi Yesu ḡome waga mulinemo kunuwana dabanemo i kenakena. Kamaina bi ena tauwaikaiwatana tana a lainuwesi bi a giuwe, “Tauwailovelove tam kwai nuaboyaeda e geḡa? Niga ta peki!” 
MRK.4.39	Yesu i miya moito bi kalinana bagibaginemo yavala i giuwe, “Ku nuaḡavuka.” Bi labama i giuwe, “Ku lautautau.” Kamaina bi yavala i nuwaḡavuka bi daumola i kena 
MRK.4.40	Yesu ena tauwaikaiwatana i giuwedina gado, “Temi bai aubaina ko nainaila? Temi ko wai sumaḡa e geḡa?”
MRK.4.41	Tedi a naila bi taudiḡa ai giugiuna gado, “Niga lava aiyai mai kitana? Tana yavala bi labama ya giuwedi bi kalinana sa kaikaiwata.”
MRK.5.1	Yesu bi ena tauwaikaiwatana Galili topana nevanemo, noi Gelasin lavedi edi dobumo. 
MRK.5.2	Laḡannemo Yesu waga dabanemo bi i potipoti yovo te, oloto aluwa gebogebodi a sunesuneḡina, tana tauyewamo bi i velau i tava Yesu lisinemo. 
MRK.5.3+MRK.5.4+MRK.5.5	Niga olotona tauyewaḡa miyamiya nawina, mote aiyai ḡemoḡemotina te ya katautau. Tana suwala bi dudubala tauyewaḡa bi dakiḡa i binabinau nawa, bi sabilemo tunina i sesesidi. Bi tana laḡani matabuna kaḡena bi nimana seinimo a panipanidi bi geḡa te i katikati ḡavuḡavukidi. 
MRK.5.6	Laḡaninemo tana Yesu manekemo i kitakita, te i velau Yesu kaḡe pakanemo bi tuwapekana i wai tupagwaliye. 
MRK.5.7	Bi kalinana dididiginemo i giuna gado, “Yesu Maimaituwa saḡasaḡa guletina Natuna tam bai lisigumo kwa kauwe? Maimaituwa isanemo ya giugiuwem te mote kuma laukivigebogeboegu.” 
MRK.5.8	Oloto niga mai i giuna ba banina, Yesu kaikana niga mai i giuwe, “Tam aluwa gebogebom oloto ku potiyovo kamaḡe.”
MRK.5.9	Ḡome Yesu oloto i waitalayena gado, “Tam isam bainewa?” Te tana niga mai i giuvite, “Tagu isagu kumna tama kewapa kauwa.”
MRK.5.10	Bi tana yaḡolo te Yesu i waibaḡa gulate te maso mote i giu kamaḡe nawedi wali dobumo.
MRK.5.11	Bi kota ḡome buwawa kumna dididiga a yabayaba oya nevakaunemo. 
MRK.5.12	Kamaina bi aluwa gebogebodi Yesu ai baḡa gulatena gado, “Kwa giu kamaḡemai buwawa lisidimo te nopodimo ka sola.” 
MRK.5.13	Kamaina bi Yesu aluwa gebogebodi i giu kamaḡedi. Mba ḡome a potipoti yovo te buwawa nopodimo a sola. Buwawa kumna wapana 2 tausan dabakai a velauwata a yovoyovona, topamo a tona.
MRK.5.14	Bi buwawa tauḡamodi a velau a nawa malagai nopodiḡa bi malagai diadianaḡa bi bai i tubutubuḡana, lava a giuwedi. Bi lava a tava te bai i tubutubuḡana kitana aubaina. 
MRK.5.15	Laḡannemo lavedi oloto lisinemo a tavana, tedi ḡome oloto a kita, i wai gala kauwa bi ena noḡota didimaninemo i miyamiya. Mba olotona wala aluwa gebogebodi a sunesuneḡina, bi lavedi a naila kauwa. 
MRK.5.16	Mabai mba kauwina taukitana tedi lava ḡesaudi a giuwedi te oloto aluwa gebogebodi a sunesuneḡina lisinemo bai i tubuḡa. Bi kota tedi buwawa lisidimo bai i tubutubuḡana vaitena a giuwedi. 
MRK.5.17	Taunana aubaina tedi Yesu ai baḡa gulate te edi dobu ya gose.
MRK.5.18	Laḡaninemo Yesu wagamo i gelugelu tena, oloto wala aluwa gebogebodi a sunesuneḡina tana Yesu i wai baḡa kauwe te vaitena maso a nawa. 
MRK.5.19	Bi Yesu mote i wai anine bi i giuwena gado, “Kwa munaḡa em vanuwa lavedi lisidimo bi Bada bai lisimmo i kauwe bi ena laukivivisuvisu tedi kwa giuwedi.” 
MRK.5.20	Kamaina tena oloto i modina i nawa malagai 10 nopodiḡa bi bai Yesu lisinemo i kaukauwena, lava i giu nawedi. Bi lava a vaivaiyena a sove.
MRK.5.21	Yesu wagaḡa i munaḡa nawa noi nevanemo i tava. Tana topa diyanemo i miyamiya bi lava kumna a tava dubutawi. 
MRK.5.22	Ḡome bolu vanuwina taulabena isana Diaelasi i tava ḡome Yesu i kita. Tana Yesu kaḡe pakanemo tuwapekana i waitupagwaliye 
MRK.5.23	bi nuwana tabutabunemo i wai baḡana gado, “Natugu waivina ḡaubona i sida kauwa ḡotona te ya peki. Ae kwa nato nimam dabanemo kwa sako te ya yawasana bi ya miya.” 
MRK.5.24	Kamaina bi Yesu vaitena a nawa. Bi kota lava kumna dididiga tana a kaiwata bi a bibibini.
MRK.5.25	Ḡome waivini ḡemota kwalabu wapana 12 kwasina i miyamiya kamakamaḡena. 
MRK.5.26	Niga waivinina ena mane matabuna doketa lisidimo i wai yakale. Bena maso i yawayawasana, ba sida i dididiga. 
MRK.5.27	Laḡannemo waivinina Yesu giuna i vaiye, tana lava kumna mododiḡa Yesu mulinaḡa i saḡa bi ena gala isu damodamonaḡa i taukoni. 
MRK.5.28	Tana noponemo niga mai i wai noḡota, “Bamoda Yesu ena galaḡa ya taukonina, ba ya yawasana.” 
MRK.5.29	Mote lofana ḡome waivinina ena sida kwasina i miyamiya kamakamaḡena i kovi. Bi tuninemo mayana i vai te ena wainuwatoimo i yawasana. 
MRK.5.30	Yesu ḡome maḡemota mayana i vai te ḡailisi lisinemo i potiyovo. Bi i tauvitale lava kumna nopodimo bi ḡome lava kumna i wai talayedi, “Aiyai i taukonigu?” 
MRK.5.31	Ena tauwaikaiwatana tana niga mai a giuwe, “Tam kuna kita te lava kumna sa bibibinim, bi kuna giu te aiyai i taukonigu?” 
MRK.5.32	Bi tana yaḡolo te i wai laulau kita te waivini aiyai tana ena gala i taukoni. 
MRK.5.33	Tena ḡome waivini i noḡoti munaḡe te tana i taukoni. Taunana aubaina tana ma nailina bi magusuna i tava Yesu kaḡe pakanemo te tuwapekana i wai tupagwaliye, bi mwali matabuna i wai amagai. 
MRK.5.34	Bi Yesu waivinina i giuwena gado, “Keulo, em sumaḡa i wai yawasanim. Em sida i kovi, bi ma nuwaubam kwanawa.”
MRK.5.35	Yesu yaḡolo waivini lisinemo i giugiu te Diaelasi ena vanuwa lavedi a tava bi a giuwena gado, “Tauwailovelove kuma kaka nuwalaḡalaḡa natum kaikana i kovi.”
MRK.5.36	Tedi mai a giugiu ba Yesu beya damodamonemo i vaiyedi bi bolu vanuwina taulabena i giuwena gado, “Nuwam ima kulukuluva kwai sumaḡa ota.” 
MRK.5.37	Yesu ḡome lava matabudi i wai ḡakedi, kamaina Pita, Diyemesi bi tasina Diyoni taudiḡa tana vaitena a nawa. 
MRK.5.38	Tedi a nawa Diaelasi ena vanuwemo a tavatava, ḡome lava i kitedi a ḡabaḡaba bi, a leleyakeyake bi a nusanusa. 
MRK.5.39	Yesu vanuwa noponemo i valageta bi i giuwedina gado, “Bai aubaina ko wai nuwapoyae bi ko ḡabaḡaba? Gomana mote i peki tana ya kenakena ota.”
MRK.5.40	Lava ḡome Yesu ai gwaigwaiye aubaina, lava i giuwedi a potiyovo doḡamo. Gome Yesu bi ena tauwaikaiwatana faiona vaitedi a saḡa noke gomana lisinemo. Bi kota gomana tamana bi tinana. 
MRK.5.41	Kamaina bi Yesu gomana nimanemo i kabi bi i giuna gado, “Talita kum.” (Niga giuna banina ba keulo ya giugiuwem te kwa kenamoito.)
MRK.5.42	Ma ḡemota gomana i kenamoito bi i moito nawa. Niga gomenina ena kwalabu ba 12. Lava niga kauwina a kita te a sove gulate. 
MRK.5.43	Yesu lava i waiḡakedi te bai i tubutubuḡana mote aiyai sima giuwe. Bi i giuwedi te kani gomana sa vite ya kani.
MRK.6.1	Yesu mba dobuna i gose bi i munaḡa ena malagai otiyenemo bi ena tauwaikaiwatana a kaiwata. 
MRK.6.2	Waiyawasi laḡannemo tana wailovelove i waitubu bolu vanuwinemo.
MRK.6.3	Tana ba tauwaikamda, Meli natuna. Bi tasitasina niga Diyemesi, Diosepa, Diudas bi Saimon. Bi kota nuvunuvuna niga vaiteda, ee?” Kamaina bi Yesu a daboke. 
MRK.6.4	Yesu tedi i giuwedi, “Lava ḡesaudi ba taugiuwatana saviviviledi, bi ena dam bi ena vanuwa lavedi ba mote sima vivivile.” 
MRK.6.5+MRK.6.6	Taunana aubaina lisidimo mote anisove kauwidi i voiyedi, bi lava sidesidedi visa ota lisidimo nimana dabedimo i sako bi i wai yawasanidi. Bi Yesu i sove te lavedi mote ai sumaḡe.
MRK.6.5+MRK.6.6	Yesu i nawa malagaiḡa bi lava i wai lovelovedi. 
MRK.6.7	Tana ena tauwaikaiwatana 12 i giuwedi te a nato lisinemo bi labulabuḡa i giu kamaḡedi. Tedi waibada i vitedi te aluwa gebogebodi sa vawai ubedi 
MRK.6.8	bi kota niga mai i giuwedi, “Ko nawanawana mote bai ḡidoina koma vai, diḡona taunaḡa ko vai. Ko nawanawana mote kani, mote tana, mote mane koma tegini. 
MRK.6.9	Bi kaḡesuma ba ko kotedi bi kwama ḡidoi mote koma vai.” 
MRK.6.10	Bi kota niga mai i giuwedi, “Malagainemo ko tavatava bi sa ḡoyemina, mba vanuwinemo ko miyamiyana ee te malagaina ko gose. 
MRK.6.11	Bi bamoda lava mote sima ḡoyemi bi mote simai beyavaiyemi, kamaina te kaḡemi gobusidi ko lai kulukuluvidi bi ko gose kamaḡedi. Mba wailove te muliḡa lisidimo bai ya tubuḡana, mba tedi edi wavu. 
MRK.6.12	Ena tauwaikaiwatana ḡome a nawa bi lava lisidimo a lauguguya te lava maso kamaina edi gebogebo a kuvesidi. 
MRK.6.13	Tedi lava nopodimo aluwa gebogebodi a kwavidi, te a lau poti yovo. Bi kota olip masinemo lava sidesidedi tunidi a kailolodi bi ai yawasanidi.
MRK.6.14+MRK.6.15+MRK.6.16	Yesu giuna kaikana i dididiga, taunana aubaina lava a giugiuna gado, “Diyoni Taukabulu male pekimo i kena moito. Taunana aubaina ḡailisi bi anisove kauwidi lisinemo sa tubutubuḡa.” Bi ḡesaudi a giugiuna gado, “Tana Elaidiya.” Bi kota ḡesaudi a giugiuna bena kage, “Bada taugiuwatana wala dolidolidi.” Bi guyau Alodi i vaiye te Yesu isana kaikana ya dididiga bi i giuna gado, “Tagu wala Diyoni tauwaibulu gadona e koi ḡavuki bi kota pekimo i kena moito munaḡa.”
MRK.6.17+MRK.6.18+MRK.6.19+MRK.6.20	Alodi wala tauwaiḡavia i giukamaḡedi te Diyoni a kaididi bi alau seini te delimo a sako nawe. Alodi tinanatuna Pilip mwanena isana Elodias wala i kwaya. Taunana aubaina Diyoni Alodi niga mainana i giugiuwena gado, “Mote i visu te tinanatum mwanena kuna kwaya” Taunana aubaina, Elodias nuwana i medi Diyoni tauwaibulu lisinemo bi i ḡoyeḡoye te maso i wai peki. Bi mote i ḡemoḡemotina te maso mai i voiye, banina Alodi tana Diyoni i naile bi i labelabe kauwe. Bi i sibe te Diyoni tana lava waiyawa bi didimanina. Laḡan wapawapa Diyoni tana Alodi ena kauwa aubaina i giugiu matai bi Alodi i nuwanuwalaḡalaḡa te Diyoni ena giu mote i noḡonoḡoti watawata. Bi Alodi yaḡolo te Diyoni ena giu vaiyena i ḡoyeḡoye.
MRK.6.21	Kamaina bi Alodi ena tubuḡa saugina soina i kauwe. Bi gabegabemani bi edi taunoya, ḡavia babadidi, bi kota Galili babadidi i giuwedi te a tava ena soimo. Ḡome Elodias gavogavo i vai te ena nuwa kilikili ya voiye. 
MRK.6.22	Ḡome Elodias natuna guguinina i saḡa bi i bigabiga te guyau Alodi ena soi taulisoena nuwedi i laukwasili. Kamaina bi guyau Alodi gomana i giuwena gado, “Bai kwai baḡaena, ba ḡemoḡemotina yea vitem.” 
MRK.6.23	Alodi niga mainana gomana lisinemo i giuwapa, “Bai lisigumo kwai baḡaena ba yea vitem, bamo te egu waiguyau kwa ḡoyena, ba egu waiguyau nevana yea vitem.”
MRK.6.24	Gomana ḡome i poti yovo i nawa tinana i giuwena gado, “Bai yaibaḡae?” Bi tinana gomana i giuwena gado, “Tagu egu ḡowana Diyoni Taukabulu kununa.” 
MRK.6.25	Gomana ḡome maḡemota i velau i munaḡa guyau Alodi lisinemo bi niga mai i waibaḡana, “Yea ḡoyeḡoyena noi taunana Diyoni Taukabulu kununa aboma noponemo.” 
MRK.6.26	Niga giuna guyau i voiye te i wai nuwaboya kauwa. Bi tana mote ḡemoḡemotina te gomana ena giu ya giuvitale. Banina tana kaikana i giuwapa ena tauliso matedimo. 
MRK.6.27	Kamaina bi guyau ena tauwaiḡaviya maḡemota i giukamaḡe te Diyoni gadona i koiḡavuki bi i vai natome. Tauwaiḡaviya i nawa delimo bi Diyoni gadona i koiḡavuki bi 
MRK.6.28	abomemo i sako te i vai natome guyau i vite. Bi guyau i vai te gomana i vite, bi gomana i vai nawe te tinana i vite.
MRK.6.29	Laḡannemo Diyoni ena tauwaikaiwatana a vaiye te Diyoni i peki, tedi a tava te taubeuna a vai nawe te tauyewamo a sako.
MRK.6.30	Yesu giugiukamaḡedi i giu kamaḡedi bi a nawanawana a tava munaḡa te a wailovelovena bi lava a wai yawasanidina Yesu lisinemo atai nuwatau. 
MRK.6.31	Lava ḡome a natonato bi a nawanawa aubaina tedi mote ḡemoḡemotina te a miya bi a kani. Taunana aubaina Yesu ena tauwaikaiwatana i giuwedina gado, “Temi taumiḡa ko nato ta nawa dobu ḡuyuwinemo bi ko sula waiyawasi.” 
MRK.6.32	Kamaina bi tedi taudiḡa wagamo a gelu bi a nawa dobu ḡuyuwinemo. 
MRK.6.33	Lava ḡome tedi noi a kitedi te a sibe otiedi. Kamaina bi malagai matabudi nopodimo lava a lau potiyovo bi geleḡa a vamakamakai te a gei tava. 
MRK.6.34	Laḡannemo Yesu wagaḡa balabalamo i sunasuna saḡa, te lava kumna i kitedi bi i launuwatoiyedi. Banina tedi mai sipu bi taulabedi geḡa.
MRK.6.35	Aubigamo ena tauwaikaiwatana a tava lisinemo bi niga mai a giuwe, “Niga ba dobu ḡuyuwina bi mateya te ya dudubala bi 
MRK.6.36	lava kwa giu kamaḡedi sa nawa malagaiḡa bi malagai diyediyediḡa te kani sa kune bi sa kani.” 
MRK.6.37	Bi Yesu niga mai i giuvitedi, “Temi kani ko vitedi te sa kani.” Bi tedi tana a giuwena gado, “Tam kwa ḡoyeḡoyena tama ka nawa te mane 200 denali luvana buledi ka kune bi ka vitedi sa kani ee?” 
MRK.6.38	Bi Yesu i wai talayedi, “Buledi visa lisimimo? Ko nawa ko kita.” Ena tauwaikaiwatana a nawa te a kita bi a giuna gado, “Buledi 5 bi iyana labu.” 
MRK.6.39	Yesu ena tauwaikaiwatana i giuwedi te lava a laidubudubudi ḡawaḡawa gidegidevidi dabedimo te a miya. 
MRK.6.40	Kamaina bi lava edi dubuḡa a miya lelesidi nevedi 100 bi nevedi 50.
MRK.6.41	Ḡome Yesu buledi 5 bi iyana labu i tanodi te i wai kita saḡa galewemo bi Maimaituwa i wai ebone bi buledi i kivi. Tana i kivi kovi te ena tauwaikaiwatana i vitedi te a soiye bi lava a vitedi. Bi kota iyana vaitena i lisi bi a soiye edi dubuḡa. 
MRK.6.42	Lava matabudi a kani te a kani nonoḡa. 
MRK.6.43	Bi ena tauwaikaiwatana lava buledi bi iyana a kanikani sivudina a laitupa bi poa 12 ai wanavudi. 
MRK.6.44	Olooloto taukani wapedi ba 5 tausan.
MRK.6.45	Yesu maḡemota ena tauwaikaiwatana i giuvavasaḡedi te wagamo sa gelu bi sa dolidoli Betsaida ḡaḡaluna, noi nevanemo bi kota lava kumna i giu kamaḡedi. 
MRK.6.46	Tana lava i wai ebonedi a nawanawa mulidimo tana i nawa oyamo laupali aubaina. 
MRK.6.47	Tautaugudu balana bi waga topa modonemo taunaḡa i poupoule i kita nawe. Bi gelemo taunaḡa i moimoito. 
MRK.6.48	Bi Yesu ena tauwaikaiwatana i kitedi te waga a ḡiuḡiu bi a kabikabiye, banina yavala i suvesuve didi bi labama i talatalaḡa. Kamaina bi laḡan sakosako balana Yesu topa dabanaḡa i nawanawa lisidimo bi tedi ainoḡota bena ima vawaitaulidi.
MRK.6.49	Bi tedi ḡome a kitakitana ai noḡota bena alualuwa. Taunana aubaina tedi a naila gulata 
MRK.6.50	bi a kabi binabinau. Ma ḡemota Yesu tedi lisidimo i giuna gado, “Nuwemi ya lautou. Tagu, mote koma naila.” 
MRK.6.51+MRK.6.52	Kamaina bi Yesu waga dabanemo i moito saḡa lisidimo bi yavala i lautautau. Ena tauwaikaiwatana mai a kitakitana ba edi sove ai kovi. Banina Yesu buledi wala i kivikivina banina yaḡolo mote a sibe, aubaina te edi noḡota mote a didimana.
MRK.6.53	Laḡannemo Yesu ena tauwaikaiwatana vaitedi noi nevanemo a tava Ganasaletimo bi edi waga ai moito bi a pani kamaḡe. 
MRK.6.54	Noi taunana wagamo a potipoti yovo te lava Yesu a kita ḡone. 
MRK.6.55	Kamaina bi tedi a nawa mba dobuna bi diadiana lavedi a giuwedi, bi lava sidesidedi latilatimo ai kenedi bi a avala tava. Bi Yesu i nawanawana matanemo a wai kenedi. 
MRK.6.56	Yesu i nawanawana malagaidiḡa bi malagai diadianaḡa lava edi lava sidesidedi a natomedi bi aniwaiḡemota gabudiḡa a wai kenedi. Bi Yesu ai baḡa vavasaḡe te maso ena gala isu damodamonaḡa a taukoni bi a yawasana. Tedi mabai tana ena gala a tautaukonina ba matabudi a yawasana.
MRK.7.1+MRK.7.2+MRK.7.3+MRK.7.4	Palisi bi Diu iteitedi edi vaivai a voiyedi bi wailaudamedina sa kaikaiwata kauwedi. Mba vaivaidi niga mainana: Tedi mote sima kani te dolinemo nimedi sa gei koḡedi kaka sa kani. Ḡemoḡemotina kota mainana waikunekunemo bi a tava munaḡana ba mote sima kani te nimedi sa koḡa kauwedi kaka sa kani. Bi kota vaivai wapewapedi ḡesaudi iteitedi lisidiḡa a yovona vaitedi a kaikaiwatedi, mai bena ledu, gulewa bi aboma koḡedi. Niga mai sa voiyedi te bena Maimaituwa matanemo tedi kamaina. Kamaina bi palisi bi waiḡake tauwailovelovena tedi vaivai taukaiwatana Yelusalemḡa a tava Yesu lisinemo. Bi ḡome Yesu ena tauwaikaiwatana ḡesaudi a kitedi te mote nimedi a koḡedi bi a kanikani. 
MRK.7.5	Taunana aubaina tedi Yesu ai talayena gado, “Bai aubaina em tauwaikaiwatana mote nimedi sima koḡedi bi sa kanikani. Tama itaitamai edi vaivaimo ba lava nimedi sa gei koḡedi ka sa kanikani.” 
MRK.7.6	Bi tana edi giu i wai mune, “Temi lava matedimo kovoiyemi te bena giu kauwa bi ḡega te nopomi kavekavedi. Taugiuwatana Aisaiya i kulikulina niga mainana i giu watemi:
MRK.7.6	‘Niga lavedi mududiḡa sa giugiu te sa vivivilegu
MRK.7.6	bi nopodi lisigumo ba i nawa gulata.
MRK.7.7	Tedi taudiḡa edi vaivai sa wai lovelovedi bi sa giugiu te bena Maimaituwa ena waiḡake.
MRK.7.7	Taunana aubaina sa laulaudune yababegu banidi geḡa.’”
MRK.7.8	Yesu i giuwedina gado, “Temi Maimaituwa ena waiḡake ko sakosako liye bi temi emi wailovelove ko kaikaiwatedi.” 
MRK.7.9	Bi kota i giuwedina gado, “Temi konai noḡota bena ko voivoiye kauwe, Maimaituwa ena waiḡake mulimimo kona sako liye bi iteitemi edi vaivai a wai lovelovemina ko kaikaiwata kauwe.” 
MRK.7.10	Mousis i giuwedina gado, ‘Tamam bi tinam kwa viviledi.’
MRK.7.11	Bi temi ko giugiuna bamoda lava lisinemo bai mwalina ya kenakena tamana bi tinana maso i vitedi, bi geḡa te i giuwedina gado, niga Maimaituwa aubaina e sako temi mote yea ma vitemi. 
MRK.7.12	Temi emi wailovelove oloto konai love wapa te tamana bi tinana mote ima sagusagudi. 
MRK.7.13	Niga mainana wailovelovedi kowai dama lava ḡesaudi lisidimo bi Maimaituwa giuna ko kaka neḡaneḡa. Bi mote niga kauwina taunaḡa, bi kota kauwa wapawapa vaitedi ko voivoiyedi.
MRK.7.14	Yesu lava kumna i yogedi a tava munaḡa lisinemo bi i giuwedi, “Matabumi koi beyavaiya lisigumo bi giu banidi kosibedi. 
MRK.7.15+MRK.7.16	Mwali bai lava gayanemo ya wai daululuna, mote i ma ka milamila, bi bai gayanemo ya potipotiyovona taunana ya kaka milamila, aiyai bi wai beyam te kwa beyavaiya.” 
MRK.7.17	Sauginemo tana lava kumna i gosedi bi i nawa vanuwemo, bi ena tauwaikaiwatana ai talaye te lautaulala banina bai. 
MRK.7.18+MRK.7.19	Bi i giuwedina gado, “Temi yaḡolo ko wai nuwanaina, mote ko sibe? Temi kona sibe e geḡa te kani bai lava i kanina, ba ya yovona bwaganemo te ya potiyovo munaḡa, bi mote kaka nopona i mai mila.” Yesu niga mainana i giuna, ba i ka maḡati te kani matabudi ba visuvisudi Maimaituwa matanemo. 
MRK.7.20	Bi kota i giu, “Mwali bai lava noponemo ya potipotiyovona mba taunana yawai mila. 
MRK.7.21	Lava nuwapounemo noḡota gebogebodi mai elawa, waipasa yabayababa, danene, wai peki, bi waimata wapa. 
MRK.7.22	Kanitoku, laukivi gebogebo, wai kaikaiyovu, unula, kuvali, nuwasaḡasaḡa, bi kauwa yabayababa. 
MRK.7.23	Niga kauwidi matabudi lava nopodimo sa tubutubuḡana, taudidi lava sa kaka milamila.”
MRK.7.24	Yesu mba malagaina i gose bi inawa Taiya malagainemo Ponesia noponemo. Bi vanuwemo i miya moimoisili, mote i ḡoye te lava sa sibe. Bi mote ḡemoḡemotina te maso i kandavona. 
MRK.7.25+MRK.7.26	Sailia noponemo dobu Ponesia waivinina bi natuna aluwa gebogebona i sunesuneḡina, i vaiye te Yesu ḡome. Kamaina bi i tava Yesu lisinemo, bi kaḡe pakanemo tuwapekana i wai tupagwaliye. Bi i wai baḡa vavasaḡe te aluwa gebogebona natuna i sunesuneḡina maso i kwavi. 
MRK.7.27	Waivinina, mote Diu, Yesu i giuwena gado, “Mote ivisu te libilibi kediya ya vai bi ya pwalaḡe daḡasi matedimo, libilibi sa gei kani te sa launonoḡa.”
MRK.7.28	Waivini Yesu ena giu i wai munena gado, “Bada bai kuna giuwena ba giu kauwa, geḡa te daḡadaḡasi kani puselidi tetekemo a lavulavusana sa kanikanidi.” 
MRK.7.29	Bi Yesu waivini i giuwe, “Mai kuna giu aubaina, kwa nawa, bi natum aluwa gebogebona i gose.” 
MRK.7.30	Kamaina bi i munaḡa vanuwemo natuna i kita i kenakena bi aluwa gebogebona i gose kamaḡe.
MRK.7.31	Yesu Taiya modomodona i gose bi Sidon noponaḡa i nawa Galili malagai dididigina Dikapolisi palatinaḡa.
MRK.7.32	Bi ḡome lava edi tau papapina ai doli tavaite Yesu lisinemo bi ai baḡa vavasaḡe te nimana maso papapa dabanemo i sako. 
MRK.7.33	Yesu oloto i wai doli bi lava a gosedi bi a nawa tabudimo, Yesu nimana i tuḡudi bi oloto beyana i sikwedi, bi nimagalana i gelolo bi oloto menana i taukoni. 
MRK.7.34	Kota Yesu i wai kita saḡa galewemo bi yawasina i bunanai kamaḡe bi oloto i giuwena gado, “Ephphatha, banina ba kunuwa kamaḡa.” 
MRK.7.35	Maḡemota oloto beyana bi menana a nuwakamaḡa, bi i wai beyavaiya bi i gagali ota. 
MRK.7.36	Yesu i waiḡakedi te mote aiyai ḡesauna sima giuwe, bi geḡa te kauwina a giugiu nawe. 
MRK.7.37	Sauginemo lava kauwina giuna a vaivaiye te a tagugu bi a sove. Bi a giu te bai matabuna i kauwena ba visuvisunaḡa, papapa i wai beyavaiya bi i giu.
MRK.8.1	Sauga ḡemota lava wapewapedi ai ḡemoti munaḡedi. Lava kediya geḡa aubaina te Yesu ena tauwaikaiwatana i yogedi a tava lisinemo bi i giuwedi, 
MRK.8.2	“Niga lavedi vaitedi ke miya te suwala faiona a kovi bi kani geḡa aubaina te e launuwatoiyedi. 
MRK.8.3	Bamoda ma kani pekidi yea giukamaḡedi bi sa nawa edi vanuwemo, mba etamo sa laugulibubu. Bi kota ḡesaudi manekaḡa a tava.” 
MRK.8.4	Bi ena tauwaikaiwatana ai talaye, “Niga dobu daliḡaḡa bamo kani ta vai bi tai kanidi?” 
MRK.8.5	Bi Yesu i wai talayedi, “Temi lisimimo buledi visa sa kenakena?” Bi tedi a giuwena ḡado, “Wapedi 7.”
MRK.8.6	Kamaina bi Yesu lava kumdi i giuwedi doḡamo a miya. Bi tana buledi 7 i tanodi bi Maimaituwa i wai ebone, bi i kividi bi ena tauwaikaiwatana i vitedi, te a soiye. 
MRK.8.7	Bi iyana visa keikeilikidi vaitedi a natomedi Yesu lisinemo bi tana Maimaituwa i wai ebone bi ena tauwaikaiwatana i giuwedi te a soiye. 
MRK.8.8	Lava a kani te a kani nonoḡa. Bi ena tauwaikaiwatana kani pusepuselidi a laitupa bi poa 7 ai wanavudi. 
MRK.8.9	Olooloto wapedi maso ba 4 tausan ḡome, bi i giukamaḡedi te a nawa.
MRK.8.10	Bi kota tana ena tauwaikaiwatana vaitedi wagamo a gelu bi a nawana Damanutamo.
MRK.8.11	Ḡome Palisi ḡesaudi Yesu laulubuna ḡaḡaluna a tava, bi ai tala vitavitale te Maimaituwa ena mataila maso i wai lovedi.
MRK.8.12	Yesu yawasina i bunanai kamaḡe bi i giuna gado, “Temi niga kimtana, bai aubaina ko ḡoyeḡoye te mataila ko kita? Giu kauwa, yea giugiuwemi te mote mataila yea ma voiye koma kita.”
MRK.8.13	Yesu ena tauwaikaiwatana vaitedi Palisi a gosedi te wagamo a gelu bi a nawa noi nevanemo.
MRK.8.14	Ena tauwaikaiwatana nuwedi i kaulea te mote buledi a tano. Bi ḡemota ota wagamo ai gelu. 
MRK.8.15	Yesu i giuvavasaḡedina gado, “Koi kita kauwa Palisi bi Alodi edi mu'aa.” 
MRK.8.16	Tedi taudiḡa ai talapilina gado, “Tada mote buledi ta vai aubaina te mai i giu ee?” 
MRK.8.17	Yesu edi noḡota i sibe bi i giuwedina gado, “Bai aubaina ko giugiu te mote buledi ko vai? Temi mote ko kita, e mote ko sibe? Temi yaḡolo ko wai nuanaina? 
MRK.8.18	Temi waimatemi bi mote komai kita kauwa? Waibeyemi bi mote komai beyavaiya kauwa? Mote ko noḡoti? 
MRK.8.19	Tagu buledi 5 e kividi bi lava 5 tausan a kani bi kani puselidi kona laitupa bi poa visa konai wanavudi?”
MRK.8.19	Tedi a giuna gado, “Poa 12.” 
MRK.8.20	“Bi taugu buledi 7 e kividi bi lava 4 tausan a kani bi kani puselidi kona laitupa bi poa visa konai wanavudi?”
MRK.8.20	Tedi a giuna gado, “Poa 7.” 
MRK.8.21	Bi i giuwedina gado, “Temi yaḡolo mote ko sibe?”
MRK.8.22	Tedi Betsaida malagainemo a tava, bi ḡome lava edi tau matapotapotana ai doli tavaite bi Yesu ai baḡa vavasaḡe te maso matana i taukoni. 
MRK.8.23	Bi tana oloto nimanemo i kaididi bi i wai doli te malagai a potiyovo kamaḡe. Ḡome Yesu oloto matana i gelolo bi nimana matanemo i sako bi i wai talayena gado, “Bai kwa kitakita e geḡa?”
MRK.8.24	Tana matana i taulageti bi i giuna gado, “Tagu lava e kitedi sa nawanawa kitedi mai kai.”
MRK.8.25	Yesu nimana i sako munaḡe oloto matanemo. Maḡemota oloto matana i yana i visuvisu bi i wai kita kauwa.
MRK.8.26	Yesu oloto i giuwena gado, “Kwa nawa em vanuwemo, mote kuma nawa malagaimo.”
MRK.8.27	Yesu bi ena tauwaikaiwatana a nawa Seselia Pilipi malagaidi diyediḡa. Tedi a nawanawa etamo bi Yesu i wai talayedina gado, “Lava sa giugiu te tagu aiyai?”
MRK.8.28	Tedi a giuna gado, “Ḡesaudi sa giugiu te tam Diyoni Taukabulu, ḡesaudi Elaidiya bi ḡesaudi taugiuwatana ḡemota.”
MRK.8.29	Bi i wai tala munaḡedina gado, “Temi bainewa ko noḡonoḡoti, te tagu aiyai?”
MRK.8.29	Bi Pita i giuna gado, “Tam ba Maimaituwa ena Vinevine!” 
MRK.8.30	Yesu i giu vavasaḡedi te mote sima giu te tana aiyai.
MRK.8.31	Tana wai lovelovedi i waitubu bi i giuwedina gado, “Tana Taunana Natuna male kauwa wapewapedi yai nuwatoiyedi bi babada laukaidi, Pilisi edi babada bi waiḡake tauwailovelovena sa miya tautaulie bi, tana male sai peki, bi laḡani wai faioninemo ya kenamoito munaḡa.” 
MRK.8.32	Yesu mba kauwidi i giu kaukauwedi, taunana aubaina Pita i wai doli nawe tabudimo bi i kaipasini.
MRK.8.33	Yesu i tauvitale bi ena tauwaikaiwatana i kitedi bi Pita lisinemo i kaipasina: “Seitani! Ku taulia muligumo. Mba noḡotidi mote Maimaituwa lisinaḡa sima yovoyovo bi lava edi noḡota mai.”
MRK.8.34	Yesu lava kumna bi ena tauwaikaiwatana i yogedi a nato lisinemo bi i giuwedina gado, “Bamoda aiyai muliguḡa ya natona ba ena ḡowana matabudi sa kena bi ena kolosi ya kailageti bi ya kaiwatagu.”
MRK.8.35	Lava aiyai bi ena yawasana i nuwamunaḡena, ba muliḡa ya kulayakasi. Bi aiyai ena yawasana ya nuwakamaḡe tagu aubaigu bi giu visuvisuna aubaina ba muliḡa ya vai munaḡe. 
MRK.8.36	Bamoda lava niga dobuna ena ḡowana matabuna i vai kovi bi ena yawasana i ka gebogebo, mba kauwidi damodimo bai visuna ya tubuḡa? 
MRK.8.37	Bi kota bai mwalina ya vite bi ena yawasana ya vai munaḡe? Geḡa geḡa ota. 
MRK.8.38	Lava niganana laḡannemo sa miyamiyana ba Maimaituwa giuna sa laulau kasaḡaiḡaiye bi gebo sa voivoiyena. Tedi ba mai lava wai matawapewapedi. Bi bamo te tam tagu kwai tunimayaḡegu bi giugu wailovelovena kwai tunimayaḡena, ba Tana Taunana Natuna ena nato munaḡa sauginemo yai tunimayaḡem. Mba laḡannemo tana tamana namalinemo ya natona aneya waiyawa vaitedi.
MRK.9.1	Bi Yesu i giuwedina gado, “Yea giugiu kauwemi, matabumi niganana ko miyamiyana mote koma peki kamaina ee te Maimaituwa ena waibada ḡailisi vaitena ya natonatona ko kita.”
MRK.9.2	Laḡan 6 mulidimo Yesu Pita, Diyemesi bi Diyoni i wai dolidi a saḡa a nawa oya lofalofana dabanemo, ḡome tedi taudiḡa. Bi tedi a wai kita ba Yesu kitana i nuwavitala. 
MRK.9.3	Te ena gala potipotina bi waimatakanikanina, mote aiyai dobumo gala ima koḡa bi mai ima tubuḡa. 
MRK.9.4	Kamaina bi ena tauwaikaiwatana faiona a kita te Mousis bi Elaidiya a lau maḡata bi Yesu vaitena a wai giugiu.
MRK.9.5	Pita Yesu i giuwena gado, “Tauwailovelove i visu te tama niga ḡome. Agunai i visu te kape faiona ka voiyedi, ḡemota tam, ḡemota Mousis bi ḡemota Elaidiya.” 
MRK.9.6	Tana mote i sibe te bai ya giuwe, bi i tatava aubaina te i giu yabayababa.
MRK.9.7	Kamaina bi giyou i lau maḡata bi i suma tawedi, kalina dididigina giyouḡa i yovo bi i giuna gado, “Niga taunana tagu Natugu, nuwapougu tana lisinemo. Koi beyavaiye kauwe!” 
MRK.9.8	Noi taunana a tautauvitaledi te mote aiyai ḡesau bi Yesu taunaḡa i moimoito.
MRK.9.9	Laḡannemo oyamo a miyamiya kuluva, bi Yesu i giu vavasaḡedi te bai i tubutubuḡana mote aiyai ḡesau sima giuwe, ee te Tana Taunana Natuna pekimo ya kena moito.
MRK.9.10	Tedi ena giu a kaiwata, bi taudiḡa modomodomo niga kauwina a wai giugiuwe te pekimo kenamoito banina bai.
MRK.9.11	Kamaina bi Yesu ai talaye, “Bai aubaina waiḡake tauwailovelovena sa giugiu te Elaidiya ya gei nato?” 
MRK.9.12	Yesu i giuna gado, “Mba giu kauwa Elaidiya male ya tava doli bi bai matabuna ya kadidimani. Bi kota bai aubaina kulikulina wadubonemo i giu te Tana Taunana Natuna male yai nuwatoi gulata bi sa daboke?
MRK.9.13	Yea giugiu kauwemi, Elaidiya kaikana i tava bi lava edi ḡowana lisinemo a noḡonoḡotina a voiye, mai kulikulina wadubonemo i giugiu watana mai. 
MRK.9.14	Yesu bi ena tauwaikaiwatana faiona oyamo a munaḡa yovo tauwaikaiwatana ḡesaudi lisidimo. Bi a kita te lava kumna tedi a dubutawidi bi waiḡake tauwailovelovena vaitedi a waikagiu. 
MRK.9.15	Laḡannemo lava Yesu a kitakita ba tedi a tagugu bi a velau te ai yebone.
MRK.9.16	Tana i wai talayedina gado, “Bai kona waikagiuwe?”
MRK.9.17	Lava kumna nopodimo oloto i giuna gado, “Tauwailovelove, natugu e natomena lisimmo, tana aluwa gebogebona i sunei bi i voiye te mote ima giugiu. 
MRK.9.18	Lanḡannemo aluwa gebogebona gomana i sulusuluvai ba i pwalapwalaḡe doḡamo. Bi mwakana ya sanawaikikokikodi bi kasapula gayanaḡa sa yovoyovo bi tunina sa badobado. Taunana aubaina te em tauwaikaiwatana e giuwedi te aluwa gebogebona maso a kwavi vai bi mote ḡemoḡemotina te maso a voiye.”
MRK.9.19	Yesu i giuwedi, “Ei, temi mote koma wai sumaḡa! Vaitemi teala miya! Yaḡolo te emi vita yea avavavali? Gomana ko natome lisigumo.”
MRK.9.20	Tedi gomana a nawe Yesu lisinemo. Noi taunana aluwa gebogebona Yesu i kitakita ba gomana i katititi te i kuluva doḡamo i talaḡa bi i wai kuikuileva bi kasapulana gayanaḡa a yovoyovo. 
MRK.9.21	Yesu gomana tamana i wai talayena gado, “Niga ena sidana i wai tubuna bainewa lofana?”
MRK.9.21	Bi tana i giuna gado, “Wala ma ḡaubonemo te niganana. 
MRK.9.22	Bi laḡan wapawapana aluwa gebogebona gomana kaimo bi gaubemo i pwalaḡe nawe te maso i wai peki. Bamo te tam ḡemoḡemotim, te kwa launuwatoiyemai bi kwa sagumai.”
MRK.9.23	Yesu i giuwena gado, “Bai aubaina kuna giu, ‘Bamo te tam ḡemoḡemotim?’ Aiyai ya waisumaḡana ba Maimaituwa ḡemoḡemotina bai matabuna tana aubaina ya voiyedi.”
MRK.9.24	Noi taunana te gomana tamana i kaiḡabalana gado, “Aee, yea waisumaḡa, bi mote egu sumaḡa i didiga. Kwa sagugu te egu waisumaḡa ya didiga!”
MRK.9.25	Yesu i kita te lava kumna a tavatava taunana aubaina Yesu aluwa gebogebona i giuwena gado, “Tam beyapotapota bi gumgum aluwina yea kwavikwavivaim te noi taunana gomana kwa gose kamaḡe, mote kuma saḡa munaḡa gomana noponemo!”
MRK.9.26	Aluwa gebogebona gomana i ka binabinau, bi i katititi bi i potiyovo kamaḡe. Bi gomana kitana mai lava pekipekina, bi lava wapewapedi ḡome a giu, “Tana i peki.” 
MRK.9.27	Bi Yesu gomana nimanemo i kabi bi i solu wai moito, bi gomana i moito.
MRK.9.28	Muliḡa Yesu i nawa vanuwa noponemo, bi ḡome tedi taudiḡa bi ena tauwaikaiwatana ai talaye, “Bai aubaina tama mote ḡemoḡemotina te maso aluwa gebogebona ke kwavi vai?”
MRK.9.29	Bi Yesu i giuwedina gado, “Niga mai aluwina ba pali taunaḡa ka ya kwavi vai, mote bai ḡesauna.”
MRK.9.30	Yesu bi ena tauwaikaiwatana mba modomodona a ḡose bi Galili noponaḡa a nawa. Yesu mote i ḡoye te aiyai ḡesau ya sibe te tana ḡome, 
MRK.9.31	banina tana ena tauwaikaiwatana i wailovelovedi i kovi, bi i giuwedina gado, “Tana Taunana Natuna kaka sa kaisoluḡe bi lava nimedimo sa sako, bi tana sai peki. Bi laḡan wai faioninemo ya kenamoito.” 
MRK.9.32	Tana mai i giugiu, ba tedi mote ena giu banina a sibe. Bi a naila aubaina te mote ai talaye.
MRK.9.33	Yesu bi ena tauwaikaiwatana Kapeniammo a tava bi a valageta vanuwemo, bi i waitalayedi, “Temi etamo bai konai kagiuwe?”
MRK.9.34	Tedi a miya moimoisili mote bai a giuwe, banina tedi etamo taudiḡa a waikagiu te aiyai i saḡa gulata.
MRK.9.35	Tana i miya tulu, bi ena tauwaikaiwatana 12 i giuwedi a nato ai ḡemotidi bi i giuwedina gado, “Aiyai bi doli i ḡoyena, ba ya sakoyovo munaḡe bi lava matabudi aubaidi yai taunoya.”
MRK.9.36	Yesu gomana i natome mododimo i wai moito bi i giuwedi, 
MRK.9.37	“Aiyai isagumo bi gomana ḡaubona mai niga gomenina i giuvaina ba tagu ya giugiuvaigu, bi kota aiyai tagu ya giugiuvaiguna ba tana mote tagu tauguḡa ima giugiuvaigu bi taugiukamaḡegu vaitena ya giugiuvai.”
MRK.9.38	Diyoni Yesu i giuwe, “Tauwailovelove, tama oloto ḡemota ke kita isammo aluwa gebogebodi i kwavikwavi vaidi. Olotona mote tada vaiteda, taunana aubaina kei ḡake te mote ima voiye munaḡe.”
MRK.9.39	Yesu i giuna gado, “Mote komai ḡake, lava aiyai isagumo anisove kauwidi ya voivoiyedina ba muliḡa noi i nawana mote isagu ima kagebogebo. 
MRK.9.40	Lava aiyai bi mote imai ḡaviyeda ba tada eda tau. 
MRK.9.41	Yea giugiu kauwemi, bamoda lava aiyai gauba i yaai bi i vitemina, banina temi tagu taukaiwatagu, ba ena maia mote imai geḡa bi ya vai.”
MRK.9.42	Bamo te niga libilibidi mododimo gomana ḡaubona ḡemota i waisumaḡegu bi aiyai i voiye wapa bi gebomo i kuluvana, ba i visu te lavana gadonemo ḡakima dididiga sa duli bi nisamo sa pwalaḡe nawe. 
MRK.9.43+MRK.9.44	Bamo te nimam i voiyem bi gebomo kuna kuluvana ba kwa koiḡavuki. I visu te nimam ḡemota bi kwa saḡa yawasanamo. Mote i visu te nimam labu bi kwa nawa iyoyoḡamo, ḡome kai mote bamo ena ani kalapeki. 
MRK.9.45+MRK.9.46	Bamo te kaḡem i voiyem bi gebomo kuna kuluvana ba kwa koiḡavuki. I visu te kaḡem ḡemota bi kwa saḡa yawasanamo. Mote i visu te kaḡem labu bi sa pwalaḡe nawem iyoyoḡamo. 
MRK.9.47	Bamo te matam i voiyem bi gebomo kuna kuluvana ba kwaḡivoi kamaḡe. I visu te matam ḡemota bi Maimaituwa ena waibadamo kwa saḡa. Mote i visu te matam labu bi sa pwalaḡe nawem iyoyoḡamo. 
MRK.9.48	Mba ḡome mwatamwata lava sa kanikanidi bamo mote edi anipeki, bi kaina mote bamo ena ani kalapeki.
MRK.9.49	Taukaiwatagu matabudi male pilipili sa banavidi bi pilipilidi mayavaidi mai kai poyana, mba etanemo kaka sa ḡailisi.
MRK.9.50	Soliti ba mwali visuvisuna bi bamo te dinina i kovina, ba bainewa ko voiye bi ya dini munaḡa? Temi didiga aubaina ko wai kagiuna mba temi mai soliti dinimi i kovi. Temi emi yawasana maso mai kani solisolitina dinina. Temi maso mainana nuwavisumo emi lava vaitedi kona miya.”
MRK.10.1	Yesu mba dobuna i ḡose bi i nawa Diudia bi Dioudan gaubina i damani, noi nevanemo suwala ena ani lovotava yawaninemo. Bi ḡome lava kumna a tava munaḡa bi i wai lovelovedi, mai laḡan matabuna i voivoiyena mai.
MRK.10.2	Palisi ḡesaudi Yesu wai laulubuna a ḡoye aubaina te a nato lisinemo bi aitalaye, “Eda waiḡake i wai anine ee geḡa, te oloto mwanena ya gose?”
MRK.10.3	Bi Yesu waitalamo i giuwedina gado, “Mousis waiḡake i vitevitemina bainewa i giu?”
MRK.10.4	Tedi a giuna gado, “Mousis ena waiḡake i waianina te oloto waiḡose pepana ya kuli mwanena ya vite bi muliḡa ya giukamaḡe ya nawa.”
MRK.10.5	Kamaina bi Yesu i giuwedina gado, “Mousis mba waiḡakena aubaimi i kulina, banina temi nopomi i ḡaiḡai aubaina. 
MRK.10.6	Bi niga ko noḡoti, wala pakanemo Maimaituwa dobu i voivoiye laḡannemo, tana lava i voiyedi, oloto bi waivini.
MRK.10.7	Taunana aubaina oloto tamana bi tinana ya gosedi bi mwanena vaitena sa miya ḡemota,
MRK.10.8	bi tedi labuidi tubuḡa ḡemota sa tubuḡa. Niganana tedi mote labu bi ḡemota. 
MRK.10.9	Taunana aubaina Maimaituwa tedi i wai ḡemotidina mote lava i mai dabalalidi.”
MRK.10.10	Muliḡa tedi a munaḡa vanuwemo bi Yesu ena tauwaikaiwatana aitalaye niḡa giuna aubaina. 
MRK.10.11	Kamaina bi tana i giuwedi, “Bamoda oloto waivini i gose bi waivini ḡesau i naḡina, ba mwanena ya vavawaidoḡa. 
MRK.10.12	Bi kota mainana, waivini ena oloto i gose bi oloto ḡesau i naḡina, ba mwanena ya vavawaidoḡa.”
MRK.10.13	Lava ḡesaudi libilibi kekelikidi a natomedi Yesu lisinemo te tana maso nimana dabedimo i sako, bi geḡa te ena tauwaikaiwatana lava ai ḡakedi. 
MRK.10.14	Yesu mainana i kitakitana ba ena tauwaikaiwatana lisidimo nuwana i medi bi i giuna gado, “Libilibi koi aninedi sa nato lisigumo mote komai ḡakedi, banina Maimaituwa ena waibada lava aubaidi mai niga libilibidi. 
MRK.10.15	Yea giugiu kauwemi, bamo te aiyai Maimaituwa ena waibada mote i mai anine bi i ma vai, mai libilibi kekelikidi edi yawasana mai, ba tana kaka mote Maimaituwa ena waibada noponemo ima sola saḡa.” 
MRK.10.16	Kamaina bi libilibi i bewedi kalonemo i sivudi bi nimana dabedimo i sako bi i laupali, te Maimaituwa ya kavisuvisudi.
MRK.10.17	Kamaina bi Yesu i modina i nawanawa etamo bi oloto i velau i tava Yesu matanemo bi tuwapekana doḡamo i wai tupagwaliye. Bi i giuwena gado, “Tauwailovelove visuvisum, bai yea voiye bi yawasana ilailalana yea vai?”
MRK.10.18	Bi Yesu oloto i giuwe, “Bai aubaina kuna giu visuvisugu? Aiyai mote i visu, Maimaituwa taunaḡa i visu. 
MRK.10.19	Em waitala aubaina, waiḡake tam kuna sibedi: Mote kumai peki, mote mwanem kuma vawaidoḡa, mote kuma danene, lava mote kaiyovumo kumai wavu, mote kuma soinuwava, tamam bi tinam kwa viviledi.”
MRK.10.20	Bi oloto i giuwena gado, “Tauwailovelove, tagu ḡaubogumo te niganana mba waiḡakedi matabudi e voiye kovidi.”
MRK.10.21	Bi Yesu oloto i kita te nuwana i vai bi i giuwena gado, “Mwali ḡemota kwa malumaluwabiye. Kwa nawa em waiguyau matabuna kwa kune kamaḡedi bi mane waiyamoyamonidi kwa vitedi, bi galewa ena waiguyau kwa vai. Kaka kwa nato kwakaiwatagu.”
MRK.10.22	Niga olotona ba i wai ḡonaḡona gulata, taunana aubaina Yesu ena giu i vaivaiye, ba nuwana i kuluva bi ma nuwaboyana i nawa.
MRK.10.23	Ḡome ena tauwaikaiwatana i kita nawedi bi i giuwedi, “I bagibagi kauwa kaka tana waiwaiguyauna Maimaituwa ena waibadamo ya sola saḡa.”
MRK.10.24	Tauwaikaiwatana Yesu ena giu a vaivaiye ba a tagugu.
MRK.10.25	I pilipili kauwa kaka ḡamoḡamo dididiga kamelo, siyau bwadanemo ya sola, mba mainana kota lava waiguyauna mote Maimaituwa ena waibadamo ima sola saḡa.”
MRK.10.26	Ḡome ena tauwaikaiwatana mai giuna a vaivaiyena ba a tatava gulata bi edi lava vaitedi ai talapilina gado, “Bamoda mai, te aiyai kaka bena ya yawasana?”
MRK.10.27	Yesu i kitedi bi i giuna gado, “Lava lisidimo ba mote ḡemoḡemotina te taudiḡa sai yawasanidi, bi Maimaituwa ḡemoḡemotina ya vioye. Tana lisinemo ba bai matabuna ḡemoḡemotina.”
MRK.10.28	Kamaina bi Pita i giuna gado, “Bi tama bainewa? Tama kaikana bai matabuna mulimaimo ke ḡosedi bi ke kaiwatam.”
MRK.10.29	Yesu i giuwedina gado, “Yea giugiu kauwemi, taubai ena vanuwa, ee tinatinanatuna, ee nuvunuvuna, valevaletina ee tinana bi tamana, ee natunatuna ee ena daibi ya gosedi bi tagu ya kaiwatagu, bi lava ḡesaudi lisidimo giugu visuvisuna ya giunawena, 
MRK.10.30	tana niga laḡannemo maia dididiga otina Maimaituwa ya vite: Ena vanuwa, valevaletina, nuvunuvuna, tinatinana, natunatuna bi daibi sa wapa. Bi kota lava sa laukivigebogeboye. Bi laḡan muliḡa ya natonatona tana yawasana ilailala ya vai. 
MRK.10.31	Lava wapewapedi mabai niganana sa wailaumatanana kaka sai laumuli, bi mabai sa wailaumulina kaka sai laumatana.”
MRK.10.32	Tedi yaḡolo etaḡa a nawanawa Yelusalemmo, bi Yesu tana i dolidoli. Bi ena tauwaikaiwatana a tagugu bi lava ḡesaudi a kaikaiwatedina a naila. Yesu ena tauwaikaiwatana vaitedi a moito gebi tabudimo bi bai matabuna lisinemo sa tubuḡana ena tauwaikaiwatana i tainuwataudi.
MRK.10.33	“Ko vaiye, niganana ta nawanawa Yelusalemmo, ḡome taukaisolu Tana Taunana Natuna kaka pilisi edi babada bi waiḡake tauwailovelove babadidi nimedimo sa sako. Tedi sa etale bi sai anine te Loum lavedi nimedimo sa sako bi tedi tana sai peki. 
MRK.10.34	Tedi sai valavala, sa gelolo, sa kwapu bi sai peki, bi laḡan wai faioninemo tana ya kena moito.”
MRK.10.35	Diyebedi natunatuna Diyemesi bi Diyoni a tava Yesu lisinemo bi a giuna gado, “Tauwailovelove, tama ka ḡoyeḡoyena bai kaibaḡayemna tam aubaimai kwa voiye.”
MRK.10.36	Yesu i waitalayedina gado, “Bai mwalina ko ḡoyeḡoyena aubaimi yea voiye?”
MRK.10.37	Tedi ena giu ai munena gado, “Kwai aninemai te aiyai kataiyammo ya miya bi aiyai ḡeniyammo ya miya em waibada laḡannemo.”
MRK.10.38	Yesu i giuwedina gado, “Temi mote ko sibe bai ko waibaḡae. Temi ḡemoḡemotina wainuwatoi leduna yea tegona mai ko tego? E yea buluna mai ko bulu?”
MRK.10.39	Tedi ena giu ai munena gado, “Tama ḡemoḡemotina.”
MRK.10.39	Kamaina bi Yesu i giuwedina gado, “Temi ḡolaḡolana yea tegona mai temi ko tego, bi peki yea pekiyena mai ko peki.” Bi Yesu i giuwedina gado, 
MRK.10.40	“Kamaina bi tagu mote egu waibada ima kenakena te yea lauvina, te aiyai kataiyagumo bi aiyai ḡeniyagumo. Niga gabuna tedi mabai Maimaituwa i vinevinedina aubaidi i ka nonoḡi.”
MRK.10.41	Tauwaikaiwatana 10 mai giuna a vaivaiyena, tedi Diyemesi bi Diyoni lisidimo a medi. 
MRK.10.42	Yesu matabudi i yogedi bi i giuwedina gado, “Kona sibe tedi mabai eteni sa wai badaedina, ba lisidimo sa wai bada teyala. 
MRK.10.43	Temi mote maso mai ko voiye, aiyai i ḡoye te ya didigana, maso i sako yovo munaḡe bi i waitaunoya. 
MRK.10.44	Aiyai bi doli i ḡoyena ba ya yovo te yai taunoyayababa lava ḡesaudi aubaidi.” 
MRK.10.45	Mainana Tana Taunana Natuna i yovona mote lava aubaina sima noya, bi tana lava aubaidi ya noya, bi ena yawasana ya vite munaḡe bi lava wapawapa yai yawasanidi.”
MRK.10.46	Yesu ena tauwaikaiwatana vaitedi a tava Deliko malagainemo. Ḡome ena tauwaikaiwatana bi lava kumna dididiga vaitedi Deliko a gosegose bi oloto matapotapotana isana Batimiyas tana eta diyanemo i miya i waigigimana, Batimiyas tana Timiyas natuna. 
MRK.10.47	Laḡannemo tana Nasalet Yesuna giuna i vaiye, tana binau i waitubu, “Yesu Deivida Natuna
MRK.10.48	Lava wapewapedi ḡome Batimiyas a kaipasini. “Ku miya moimoisili!” Bi tana yaḡolo kalinana dididiginemo i binabinau gado. “Deivida Natuna kwa launuwatoiyegu!” 
MRK.10.49	Kamaina bi Yesu i vamoito bi lava i giuwedi, “Ko giuwe ya saḡa niga ḡome.” Tedi oloto matapotapotana a giuwe, “Ya binabinauwem, ma nuwa visum kumiya moito kwa nawa lisinemo.”
MRK.10.50	Kamaina bi tana ena kwama i ḡiḡi i pwalaḡe kamaḡe, i laupotisaḡa, bi i nato Yesu lisinemo. 
MRK.10.51	Ḡome Yesu Batimiyas i waitalaye, “Bai kwa ḡoyeḡoyena aubaim yea voiye?” Kamaina bi oloto mata potapotana i giuwena gado, “Tauwailovelove, tagu ya ḡoyeḡoyena yai kita munaga.” 
MRK.10.52	Yesu i giuwena gado “Kwa nawa em sumaḡa i wai yawasanim.” Maḡemota oloto i wai kita munaḡa, bi Yesu i kaiwata te etaḡa a nawa.
MRK.11.1	Yesu bi ena tauwaikaiwatana Yelusalem diyanemo nuwedi tava, tedi malagai Betpage bi Betenimo a tava oya Olip diyanemo. Yesu ena tauwaikaiwatana labu i gei giukamaḡedi a doli, 
MRK.11.2	“Ko nawa Yelusalem malagainemo bi laḡannemo ḡome ko tavana ba donki lauewalina waitamina ko kita, mote aiyai i geluwe, temi ko kuvesi bi ko natome.”
MRK.11.3	Bi aiyai yai talayemina, “Bai aubaina niga mai ko voivoiye? Ba temi tana ko giuwena gado, ‘Bada ya ḡoyeḡoye, bi mote lofana te ya munaḡe.’”
MRK.11.4	Lava labu a nawa malagaimo a tava bi donki lauewalina a kita eta diyanemo mataetamo waitamina i moimoito, kamaina bi a kuvesi. 
MRK.11.5	Ḡome lava ḡesaudi diyanemo a moimoitona ai talayedina gado, “Bai aubaina mba donkina ko kuvekuvesi?” 
MRK.11.6	Kamaina bi lavedi Yesu bai i giugiuwedina mainana ai mune. Ḡome tedi ai aninedi te donki ai doli nawe. 
MRK.11.7	Tedi labu donki ai doli nawe Yesu lisinemo bi edi kwama a kai kamaḡedi bi donki dabanemo a yesidi bi dabedimo Yesu i miya. 
MRK.11.8	Lava wapewapedi edi kwama etamo a yesidi bi ḡesaudi kai ma lugulugudi a bwalidi bi a yesi nawedi.
MRK.11.9	Lava a dolidolina bi a mulimulina a binauna gado,
MRK.11.9	“Maimaituwa ta kasaḡekaḡe.
MRK.11.9	Kakavisuvisuna ya natonato Bada isanemo.
MRK.11.10	Ta kasaḡesaḡe Deivida ena tubulelesemo ya natonatona yai badaeda.
MRK.11.10	Maimaituwa ta kasaḡesaḡe, noke galewemo!”
MRK.11.11	Tana Yelusalemmo i tava bi i nawa Maimaituwa ena vanuwemo. Ḡome bai matabuna i kita kovidi, bi kaikana aubiga aubaina te ena tauwaikaiwatana 12 vaitedi a nawa Beteni.
MRK.11.12	Laḡani i sako Beteni a gose bi a nawanawa te Yesu kani i peki. 
MRK.11.13	Kamaina bi i wai kita manemaneka te kai damaya luguna i kita. Bi i nawa diyanemo bi i kita kaukauwe te votana geḡa, banina mote ena vota bolimanina. 
MRK.11.14	Yesu kai damaya i giuwena gado, “Mote aiyai kaka votam ima kani munaḡe!” Mai i giugiu ba ena tauwaikaiwatana ena giu a vaiye.
MRK.11.15	Yesu ena tauwaikaiwatana vaitedi Yelusalemmo a tava bi tana i nawa Maimaituwa ena vanuwa ganakukuna noponemo. Ḡome tedi mabai a wai kunekunena bi a wai ka siposipona i kwavidi a potiyovo. Tedi mabai manemo a wai kunekunena bi mwanuwa gabubu a wai kunekuneyedina edi bena bi edi animiya i vitaledi.
MRK.11.16	Bi lava i waiḡakedi te waikunekune mwalidi mote sima avala bi Maimaituwa ena vanuwa ganakukuna noponaḡa sima nawa. 
MRK.11.17	Bi tana lava i wailovelovedi bi i giuwedina gado, “Kulikulina wadubonemo Maimaituwa i giuna gado, ‘Tagu egu vanuwa sai isana pali vanuwina lava dobu matabuna aubaidi. 
MRK.11.17	Bi temi kona voiye te taudanedanene edi gabu i tubuḡa.’” 
MRK.11.18	Pilisi edi babada bi waiḡake tauwailovelovena niga giuna a vaiye bi eta a tavutavu te bainewa maso ai peki. Bi geḡa te a naile banina lava kumna ena wailovelove a sovesove.
MRK.11.19	Kamaina bi suwala bulubulumo Yesu ena tauwaikaiwatana vaitedi Yelusalem a gose bi a nawa.
MRK.11.20	Olaolala ḡesaunemo tedi a munamunaḡa, ba kaina a kita i poki pakanemo te damonemo. 
MRK.11.21	Gome tedi kai a kitakita ba Pita Yesu ena giu i noḡoti bi i giuna gado, “Tauwailovelove kwa kita, damaya kaina kuna pasipasilina i poki.”
MRK.11.22	Yesu edi giu i waimunena gado, “Emi waisumaḡa Maimaituwa lisinemo ko sako. 
MRK.11.23	Giukauwemo yea giugiuwemi, aiyai niga oyana ya giuwe, ‘Ku pwalaḡe nawem nisamo’ bi tana noponemo mote ima nuwalaḡalaḡa, bi yai sumaḡa te bai i giugiuwena ba aubaina ya tubuḡa.” 
MRK.11.24	Taunana aubaina yea giugiuwemi te bai palimo ko wai baḡaena, ba koi sumaḡa te kona banavi, bi mba temi aubaimi. 
MRK.11.25+MRK.11.26	Bi laḡannemo ko laulaupali ba dolina tedi mabai gebogebo lisimimo a voivoiyena, ko noḡoti kamaḡedi mainana kaka Tamemi galewemo emi gebogebo ya noḡoti kamaḡedi.
MRK.11.27	Tedi a tava munaḡa Yelusalemmo, bi Yesu Maimaituwa ena vanuwa didiyaunaḡa i nawanawa. Pilisi edi babada, waiḡake tauwailovelovena bi Diu babadidi a tava Yesu lisinemo 
MRK.11.28	bi ai talayena gado, “Tam bamo em waibada kuna vai bi niga kauwidi kwa voivoiyedi? Em waibada aiyai i vitem?” 
MRK.11.29	Kamaina bi Yesu edi giu i wai munena gado, “Waitala ḡemota yai talayemi bi giu koi mune kaka yea giuwemi te bamo tagu waibada e vai bi niga kauwidi yea voivoiyedi. 
MRK.11.30	Ko giuwegu, Ko giuwegu aiyai Diyoni waibadana i vite bi i waibulu? Maimaituwa i vite e lava dobumo?” 
MRK.11.31	Tedi taudiḡa ai talapili bi a giu, “Bamoda ta giuna gado, ‘Galewaḡa,’ ba tana ya giuna gado, ‘Bai aubaina mote koi sumaḡe.’ 
MRK.11.32	Bi bamoda ta giuna gado, ‘Lava lisidiḡa,’ ba sa ḡasieda. Tedi a naila banina lava matabudi a sibe te Diyoni tana kamaina te taugiuwatana. 
MRK.11.33	Taunana aubaina ena giu ai munena gado, “Tama mote ka sibe.” Bi Yesu i giuwedina gado, “Tagu kota mote yea ma giuwemi te egu waibada bamo e vai bi niga kauwidi yea voivoiyedi.”
MRK.12.1	Kamaina bi Yesu lautaulalamo giuwedi i waitubu. “Oloto waen daibina i wadi bi i ganakuku. Kota waen aniva pisana i voiye bi ani wai koyaḡa vadavadana i keli. Kamaina bi taubayau i tanodi te waen daibina
MRK.12.2	Vililubu laḡannemo tana taunoya i giu kamaḡe waen daibina taulabena lisidimo te waen votedi ḡesaudi maso i laitupa. 
MRK.12.3	Bi geḡa te taubayau taunoya a kaididi, a kwapu bi a giu kamaḡe kavakavana i munaḡa. 
MRK.12.4	Kota taniwaga taunoya ḡesau i giukamaḡe lisidimo, bi tedi kununa a dougolu bi a voiye te i wai tunimayaḡa. 
MRK.12.5	Daibi taniwagina taunoya ḡesau i giukamaḡe, bi tedi tana ai peki. Bi kota wapewapedi mai a voiyedi, a kwapudi bi ai pekidi.
MRK.12.6	Niganana ḡemota ota ya miyamiyaya, taniwaga natu otina nuwapouna. Muliḡa tana natuotina i giukamaḡe bi i giuna gado, ‘Tedi male natugu sa vivile.’ 
MRK.12.7	Bi geḡa te taubayau taudiḡa ai giugiu, ‘Niga olotona male tamana gagasina matabudi ya tanodi. Ei, ko nato talai peki bi gagasa matabuna tada ta vai.’
MRK.12.8	Kamaina bi tedi a kaididi bi ai peki bi daibi mulitaulinemo a polaḡe nawe.”
MRK.12.9	Yesu ena giu i wai kovi bi i wai talayedina gado, “Daibi taniwagina male bai ya voiye? Tana kaka ya tava bi taubayau yai pekidi bi daibi lava ḡesaudi ya vitedi.”
MRK.12.10	‘Temi kulikulina wadubonemo kona iyevi e geḡa? Niga mai i giu: 
MRK.12.10	‘Vanuwa taukelina duḡu a dabodabokena, i nuwavitala te duḡu laukaina vanuwa yasina i tubuḡa’. 
MRK.12.11	Bada, niga kauwina i voiye te kitana lisidemo i visu gulata.’”
MRK.12.12	Ḡome Diu babadidi eta a tavutavuḡe te maso a pani, banina a sibe te tana lautaulalamo i giugiu watedi, bi geḡa te tedi lava kumna a nailedi. Kamaina bi a kita kamaḡe te a nawa.
MRK.12.13	Lautaulala mulinemo Palisi ḡesaudi bi Alodi ena muli a giukamaḡedi Yesu lisinemo te ena giumo maso ai wavu. 
MRK.12.14	Tedi a tava lisinemo bi a giuwena gado, “Tauwailovelove, ke sibe te tam ba giukauwa kwa giugiuwe, te lava bai sa giugiuwena mote kuma nainaila. Tam lava isanawenawedi edi giu mote kuma iyeiyevi bi em wai lovelove ba Maimaituwa ena ḡowana bi giukauwa lava kwa wai lovelovedi. Kwa giuwemai, kamaina te takis kai maiyi Lom guyauna lisinemo e geḡa?”
MRK.12.15	Yesu edi kaiyovu i sibe bi i giuwedina gado, “Bai aubaina, ko ḡoyeḡoye te koibekugu? kaikaiyovuḡegu? Mane ko natome bi yea kita.” 
MRK.12.16	Kamaina bi mane a natome, bi i giuwedina gado, “Aiyai kununa aluwina bi isana manemo?”
MRK.12.16	Bi a giuwena gado, “Guyau Sisa aluwina bi isana.”
MRK.12.17	Kamaina bi Yesu i giuwedi, “Bai Sisa enaya ba Sisa ko vite, bi bai Maimaituwa enaya ba kota Maimaituwa ko vite.” Ḡome tana ena giu a soveye.
MRK.12.18	Sadisi ai sumaḡa te lava pekipekidi mote sima kena moito. Taunana waitalana aubaina a tava Yesu lisinemo. 
MRK.12.19	Bi tedi a giuna gado, “Tauwailovelove, Mousis Maimaituwa enai ḡake aubaimai i kulina gado, Bamoda oloto tinanatuna mwanena i peki kamaḡe bi natunatuna geḡa, ba tinanatuna kota kaiyababa ya naḡi. Bi yai natuna te tuwaḡana pekipekina aubaina.
MRK.12.20	Mai maso olooloto wapedi 7, bi tautuweḡina i naḡi te i peki bi natunatuna geḡa. 
MRK.12.21	Wai labuna kaiyababa i naḡi bi kota i peki natunatuna geḡa. Mainana wai faionina vaitena. 
MRK.12.22	Tedi olotodi wapedi 7 waivinina a naḡi bi kauwina ḡemotina lisidimo i tubuḡa bi a peki kovi mote natunatudi, bi waivini muliḡa i peki. 
MRK.12.23	Kena moitomo male aiyai mwanena mba waivinina, wapedi 7 a naḡinaḡina?
MRK.12.24	Bi Yesu i giuwedi, “Temi kona aigiugiu, kulikulina wadubonemo Maimaituwa ena giu kona iyevi bi mote ko sibe, kota ena ḡailisi mote ko sibe.” 
MRK.12.25	Laḡannemo pekipekidi sa kena moitona ba mote sima naḡi. Tedi sa miyana mai aneya galewemo. 
MRK.12.26	Bi pekimo kena moito ena giu Mousis i kulikulina mote ko iyevi? Ḡome milimili tomboyanemo, kai vavavanina noponemo Maimaituwa Mousis i giuwena gado, “Tagu Eiblam ena Maimaituwa, Aisik ena Maimaituwa bi Deikob ena Maimaituwa.” 
MRK.12.27	Tana mote lava pekipekidi edi Maimaituwa, bi lava miyemiyedi edi Maimaituwa.
MRK.12.28	Waiḡake tauwailovelovena ḡome i vaiyedi a waitalapili. Tana i sibesibe te Yesu i giukauwa kamaina bi i waitalaye, “Waiḡake matabudi mododimo bamo taunana waiḡake laukaina?”
MRK.12.29	Yesu ena giu i waimunena gado, “Waiḡake laukaina ba niḡa: ‘Ko vaiye Islael, Bada eda Maimaituwa taunaḡa Bada. 
MRK.12.30	Bada em Maimaituwa kwa ḡoyena, nuwapoum tabutabunemo, tubuḡim tabutabunemo, em noḡota tabutabunemo bi em ḡailisi tabutabunemo.’”
MRK.12.31	Waiḡake wai labuna ba niga: ‘Lava ḡesau kwa ḡoyena mai bainewa taumḡa kwa ḡoyeḡoyemna. Bamo mote waiḡake ḡesau i didiga gulata kaka niga taudidi.’ 
MRK.12.32	Kamaina bi waiḡake tauwailovelovena Yesu i giuwena gado, “Bai kuna giuwena ba i visu. Giukauwa te Bada tana Maimaituwa bi diyanemo mote bamo Maimaituwa ḡesau. 
MRK.12.33	Bi lava maso Bada edi Maimaituwa a ḡoyena, nuwapoudi tabutabunemo, tubuḡidi tabutabunemo, edi noḡota tabutabunemo bi edi ḡailisi tabutabunemo. Bi lava ḡesaudi ḡoyedi, i saḡa gulatana kaka sewasewa gabugabudi Maimaituwa lisinemo.”
MRK.12.34	Yesu i vaiye te niga olotona ena giu i visu. Kamaina bi i giuwena gado, “Maimaituwa ena waibadana ḡotona te kwa banavi.” Niga mulinemo lava matabudi a naila bi aiyai mote Yesu i waitala munaḡe.
MRK.12.35	Yesu Maimaituwa ena vanuwemo i wai lovelove bi i waitalana gado, “Bainewa te waiḡake tauwailovelovena sa giugiu te Vinevinena ba Deivida ena tubulelesemo? 
MRK.12.36	Aluwa Waiyawa Deivida noḡota i vite te i giu, ‘Bada egu Maimaituwa i giuwe: ‘niga kataiyagumo kwa miyamiya ee te em ḡaviya kaḡem dibunemo yai dubu.’ 
MRK.12.37	Deivida tana otina i giuna gado, ‘Bada’ Bi bainewa te Vinevinena maso Deivida ena tubulelesemo?” Lava kumna dididiga Yesu ena giu a vaivaiyena ai nuwa visu.
MRK.12.38	Ḡome i wai lovelovedi bi i giuna gado, “Waiḡake tauwailovelovena ko kita kauwedi. Tedi gala lofelofedi sa kotedi bi ani waiḡemota gabudiḡa sa moimoito nawa te lava maso sai ebonedi vivila vaite. 
MRK.12.39	Tedi sa ḡoyeḡoyena ani miya visuvisudimo sa miya aniwai bolu vanuwidimo bi mata'asimo. 
MRK.12.40	Tedi kaiyababa sa kaikaiyovuḡedi bi edi pulapula sa legaudi bi lisidimo sawai bada teyala. Bi kota pali lofelofedi sa voivoiyedi, te maso lava sa sovedi. Niga lavedi muliḡa edi kovoḡa dididiga otina sa vai.”
MRK.12.41	Maimaituwa ena vanuwa didiyaunemo Yesu mane abomina diyanemo i miya bi lava i kitedi mane aboma noponemo a sivusivudi. Lava waiguyaudi wapewapedi mane nananaka a sivusivudi. 
MRK.12.42	Kota iwape wai nuwatoitoina i tava bi peni labu i sivu, mba penidi labu ba laḡan ḡemota ani kune luvana. 
MRK.12.43	Yesu ena tauwaikaiwatana i yogedi ai ḡemotidi bi i giuwedina gado, “Yea giugiu kauwemi te niga iwapena ena sewasewa i sakona ba i didiga gulata kaka lava waiguyaudi. 
MRK.12.44	Bai aubaina tedi wai guyaudi edi mane nananakidi a kenakena bi yoḡiyoḡidi a sivusivudi. Bi niga iwapena waiyamoyamonina kanaya ani gimelina bi geḡa te matabuna i sako kovi.”
MRK.13.1	Ḡome Yesu Maimaituwa ena vanuwa waiyawa i gosegose bi ena tauwaikaiwatana ḡemota i giuwena gado, “Tauwailovelove, kwa kita niga vanuwidi kitedi a visu gulata bi kota ḡakima nananakidi a laulaukeliyedina.”
MRK.13.2	Yesu giu i waimunena gado, “Niga vanuwidi nananakidi ko kitekitedina, male mote kaka ḡakima ḡemota ena gabumo ima kena, matabudi kaka sa ḡima wai dabalali.”
MRK.13.3	Yesu oya Olip dabanemo i miya matana Maimaituwa ena vanuwa waiyawa yawaninaḡa i waikita nawa. Kamaina bi Pita, Diyemesi, Diyoni bi Endulu taudiḡa a tava Yesu lisinemo bi ai talayena gado, 
MRK.13.4	“Kwa giuwemai, bai laḡannemo niga kauwidi sa tubuḡa? Bi bai matailina ka kita bi ka sibe te mba kauwidi ḡotona te sa tubuḡa?”
MRK.13.5	Bi Yesu i giuwedina gado, “Koi kita kauwa te mote aiyai ima kaiyovuḡemi. 
MRK.13.6	Muliḡa male lava wapewapedi sa tava bi isagumo sa giuna gado, ‘Tagu taunana Maimaituwa ena vinevine’ bi lava wapewapedi sa'ai wai eta doliyedi. 
MRK.13.7	Laḡannemo waiḡasiḡasi daguguna maidemo bi manekemo wasana ko vaiyena, ba koma naila. Niga kauwidi sa gei tubuḡa bi mba taunana mote damona. 
MRK.13.8	Dam bi dam sai ḡasiḡasi, bi guyau palona guyau vaitena sai ḡasiḡasi. Bi dobu ḡesaudiḡa yoyo bi gomala sa tubuḡa. Niga kauwidi sa tubuḡana mai bena waivini bwagabwagana wainatuna yavina ya waitubuna.
MRK.13.9	Temi ko kita kauwa, lava male sa panimi bi sa etalemi, bi bolu vanuwidimo sa kwapumi. Banina temi tagu taukaiwatagu. Temi babada matedimo ko moito bi tagu giugu ko giuwedi. 
MRK.13.10	Muliḡa kaka laḡan damona ya tava, dolina taukaiwatagu giugu visuvisuna sa lauguguyae dobu matabunemo.
MRK.13.11	Bi laḡannemo sa panimi bi sa nawemi ko etalena, mote komai nuwaboya dolidoli te bainewa ko giu. Mba laḡannemo bai Maimaituwa ya vitevitemina ko giuwe. Mba mote temi koma giugiu bi Aluwa Waiyawa noḡota ya vitemi te ko giu.
MRK.13.12	Lava ḡesaudi sa kaisolu te tasitasidi kedi ḡaviya nimedimo sa sivudi te sai pekidi. Bi tamatama natunatudi sa kaisoluḡedi. Bi libilibi sa kaisolu te tametamedi kedi ḡaviya nimedimo sa sivudi te sai pekidi. 
MRK.13.13	Bi lava matabudi sa dabokemi, banina temi tagu ko wai sumaḡegu. Bi aiyai i moito didina te damonemo ba ya yawasana.
MRK.13.14	Mba laḡaninemo kauwa gebogebo otina bi wai matawalawalana, ḡome mote maso i moito bi geḡa te ya moito.” Temi tau iyava niga ḡome bai ya giugiuwena banina ko sibe kauwe! “Tedi mabai Diudiyamo sa miyamiyana sa velau sa nawa oyamo.” 
MRK.13.15	Bi tedi mabai vanuwa dabanemo sa miyamiyana mote sima yovo vanuwa noponemo te edi ḡonaḡona bai vaina aubaina. 
MRK.13.16	Bi kota tana aiyai daibimo mote i munaḡa vanuwemo ena gala vaina aubaina. 
MRK.13.17	Bi mba laḡandimo vesavesala bwagebwagedi bi vaivaisudi lisidimo ba i gebo gulata! 
MRK.13.18	Taunana aubaina kolau pali gulata te niga kauwidi mote bodubodumo sima tubuḡa! 
MRK.13.19	Mba laḡanidimo ba wainuwatoi dididigina ya tubuḡa, mote mai wala pakanemo Maimaituwa dobu i voivoiyena laḡanemo te niganana. Bi muliḡa mote mai wainuwatoina ima tubuḡa munaḡa. 
MRK.13.20	Bada ena vinevine lavedi kedinawamo aubaina te mba laḡandi i bwali wai watiḡedi, bamoda ḡega, mote maso aiyai i yawasana.
MRK.13.21+MRK.13.22	Mba laḡannemo bamoda aiyai ya giuna gado, ‘Kwa kita Vinevinena niga!’ ee ‘kwa kita tana nanoi,’ mote kumai sumaḡe. Banina Vinevinena kaikaiyovudi bi taugiuwatana kaikaiyovudi sa laumaḡata te mataila bi anisove kauwidi sa voiyedi bi bamoda ḡemoḡemotina te Maimaituwa ena vinevine lavedi sa'ai waietadoliyedi. 
MRK.13.23	Taunana aubaina koi kita kauwa mwali matabuna kaikana e giu wainonomi.
MRK.13.24	“Mba pilipilidi laḡanidi mulidimo
MRK.13.24	‘suwala yai dudubala bi nawalai mote ima yana.
MRK.13.25	Bi kota kipola yadamo sa kuluva bi ḡaiḡailisidi sawasawamo matabudi sa gusu.
MRK.13.26	Mba laḡannemo Tana Taunana Natuna yadamo, ya lauamagai ḡailisi vaitena bi ma namalina ya yovo te lava sa kita. 
MRK.13.27	Bi tana ena aneya ya giu kamaḡedi dobu matabuna sa kwaivivili. Bi ena vinevine lavedi dobu isuna bi isuna sai ḡemotidi, bi kota mainana galewemo.
MRK.13.28	Niganana kaikini yai lovelovemi, laḡanemo kai lagalagana ya nimagala, ya kini bi lugudi sa gidagidava ba ko sibe te bodubodu laḡanina ya natonato. 
MRK.13.29	Bi kota mainana temi niga kauwidi sa tubutubuḡa ba ko sibe te laḡani i watiḡe te tana ya nato munaḡa. 
MRK.13.30	Giu kauwemo yea giugiuwemi, te niga kimtina sa miyamiyana mote sima peki bi niga kauwidi sa tubuḡa. 
MRK.13.31	Galewa bi dobu salau neḡaneḡa bi giugu mote ima launeḡaneḡa.
MRK.13.32	Bada ena nato munaḡa laḡanina bi suwelina mote aiyai i sibe. Mote aneya galewemo, mote natuna bi tamana taunaḡa i sibe.
MRK.13.33	Koi kita kauwa bi koi mayavai, banina temi mote ko sibe te bai laḡannemo mba laḡanna ya tava. 
MRK.13.34	Mba mai bena oloto ena vanuwa i gose bi i nawa dobu ḡesaunemo bi ena taunoya ena vanuwa sa kita wata. Bi ḡemoḡemotaḡa edi noya i vitedi bi mataeta taulabena i giuwe te yai kita kauwa. 
MRK.13.35	Koi kita kauwa bai aubaina, mote ko sibe te bai laḡannemo vanuwa taniwagina ya tava, bamoda aubigamo ee dudubala modonemo ee kamkam ya ḡabaḡaba ee olaolalemo suwala ya lovolovotava. 
MRK.13.36	Mote koma kena komai nuwayavuḡa, bamoda yai nuwasilimi. 
MRK.13.37	Bai yea giugiuwemina ba mainana lava ḡesaudi yea giugiuwedi: koi kita kauwa!”
MRK.14.1	Laḡani labu muliḡa kaka vawaitauli bi buledi tabatabana mote muu'a vaitena soina sa voiyena. Pilisi edi babada bi waiḡake tauwailovelovena kandavonemo eta a tavutavu te bainewa maso Yesu a pani bi ai peki. 
MRK.14.2	Tedi a giuna gado, “Mote soimo tama voiye male lava taka ḡasiḡasidi.”
MRK.14.3	Betenimo Saemon sida kapa vaivaina ena vanuwemo Yesu i miya i kanikani bi waivini gauba panepanena dubina i vai tavaite. Kamaina bi dubi gadona i kula koto bi Yesu dabanemo i ḡini. Niga gaubina ba ḡawaḡawa isana Nad masinemo a voiye bi maiina i didiga gulata. 
MRK.14.4	Lava ḡesaudi ḡome a miyamiyana a medi bi taudiḡa ai giugiuna gado, “Bai aubaina gauba panepanena i wai yakali?
MRK.14.5	Mba maso ai kunekunee bi maso mane didiga otina a vai te maso lava wainuwatoitoidi a vitedi.” Bi tedi waivini a giuvitavitale.
MRK.14.6	Bi Yesu i giuwedina gado, “Ko kita kamaḡe! Bai aubaina ko kaka nuwalaḡalaḡa? Tana kauwa visuvisuna tagu aubaigu i voiye. 
MRK.14.7	Temi lava wai nuwatoitoidi laḡan wapawapa vaitedi ko miyamiya, bamoda sagudi ko ḡoyena ba walilaḡanimo ko sagudi bi tagu mote temi vaitemi tama miya nonoḡa. 
MRK.14.8	Tana i sibe te bai ya voivoiye. Gauba panepanena tubuḡigumo i ḡinina, ba i ka nonoḡina muliḡa laudobo aubaina. 
MRK.14.9	Yea giugiu kauwemi, dobu matabunemo lava giu visuvisuna sa lauguguyaena ba niga waivinina bai i voivoiyena sa noḡoti bi sa giuwata.”
MRK.14.10	Diudas Iskaliot, tauwaikaiwatana 12 nopodimo i nawa pilisi edi babada lisidimo bi i giuwedi te bainewa Yesu sa pani. 
MRK.14.11	Tedi bai i giugiuwedina, a vaiye bi ai nuwavisu gulata. Kamaina bi a sauge te mane sa vite. Ḡome Diudas gavogavo i tavutavu te maso nimedimo i sako.
MRK.14.12	Bi buledi mote muu'a vaitena laḡanina i tava, ḡome lava sipu natunatudi lauewalidi a vunudi, bi a lausewasewaedi vawaitauli soinemo. Ena tauwaikaiwatana ai talayena gado, “Bamo ḡome kuna ḡoyeḡoyena vawaitauli kanina ka voiye?”
MRK.14.13	Kamaina bi Yesu tauwaikaiwatana labu i giu wai lovelovedi bi i giu kamaḡedi: “Ko nawa Yelusalemmo ko tava, bi oloto ko kita gauba dubina ya avaavalina ko kaiwata. 
MRK.14.14	Bi bamo vanuwinemo ya valagetana, ba vanuwina taniwagina ko giuwena gado, ‘Tauwailovelove nigamai i giu: Bamo gabunemo tagu bi egu tauwaikaiwatana vaitedi, vawaitauli kanina ka kani?’ 
MRK.14.15	Bi ḡome vanuwina noponemo gabu dididiga kaka nonoḡina yai lovemi. Ḡome temi bai matabuna aubaida koka nonoḡi.”
MRK.14.16	Kamaina bi tauwaikaiwatana a nawa, malagai dididiginemo a tava, bi bai matabuna Yesu bainewa i giugiuwena mai a banavi. Bi ḡome vawaitauli kanina a kanonoḡi.
MRK.14.17	Aubigamo Yesu ena tawaikaiwatana vaitedi a tava. 
MRK.14.18	Laḡannemo a miya a kanikani, Yesu i giuna gado, “Yea giugiu kauwemi, ḡemota modomimo male ya kaisoluegu tana aiyai vaitena ka kanikanina.” 
MRK.14.19	Tauwaikaiwatana nuwedi i gebo, bi ḡemoḡemotaḡa ai talayena gado, “Bada kwa giu, mote tagu, ee?”
MRK.14.20	Yesu i giuwedina gado, “Temi 12 modomimo ḡemota, tana aiyai vaitegu ena buledi abomemo yai dakwana. 
MRK.14.21	Mai bena wala a kulikulina noponemo te Tana Taunana Natuna male ya peki; bi i gebo kauwa te oloto aiyai Tana Taunana Natuna ya kaikaisoluye! Avena te mba olotona mote maso i tubuḡa.”
MRK.14.22	Ḡome a kanikani bi Yesu buledi puselina i vai, i laupali, i vilikivi, bi ena tauwaikaiwatana i vitedi. Bi i giuwedina gado, “Niga ko vai, tagu tubuḡigu.”
MRK.14.23	Kota ledu i vai, tamana i wai ebone, bi tedi matabudi ledunemo a lautego. 
MRK.14.24	Yesu i giuwedina gado, “Niga ba tagu kwasinigu i nuwaḡini lava wapewapedi aubaidi, tagu kwasinigu Maimaituwa ena waianina ya voiye te ya ḡailisi.” 
MRK.14.25	Yea giugiu kauwemi, tagu male mote niga wainina yama tego munaḡe ee te Maimaituwa ena waibada laḡannemo kaka waen valivaliuna yea tego.”
MRK.14.26	Kamaina bi a sale i kovi bi a nawa Olip oyanemo.
MRK.14.27	Yesu tedi matabudi i giuwedina gado, “Temi matabumi male ko velau ko ḡosegu, mai bena kulikulina wadubonemo Maimaituwa niga mainana i giu:
MRK.14.27	‘Tagu kaka tauwaiḡamoḡamo yai peki, bi sipu kaka sa dabalala.’” 
MRK.14.27	Taunana aubaina temi matabumi kaka ko velau ko nawa. 
MRK.14.28	Bi laḡannemo tagu yea kena moito, male yea dolidoli Galilimo.”
MRK.14.29	Tana mai i giugiu, ba Pita ena giu i wai munena gado, “Egu lava ḡesaudi male sa velau sa nawa bi tagu ba mote yea ma gosem!” 
MRK.14.30	Yesu Pita i giuwena gado, “Yea giugiu kauwem te mateya dudubalemo, muliḡa ka malabu kamkam ya ḡaba, tam ma faiona kwa giu te mote ku sibegu.
MRK.14.31	Pita kalinana bagibaginemo i giuna gado, “Tagu male mote mai yea ma giu. Avena te bainewa bi male vaitem ta peki. Tagu male mote yeama valeleem.” Bi ḡesaudi giuna ḡemotina a giuwe.
MRK.14.32	Tedi dobu isana Getsemenimo a tava, bi Yesu ena tauwaikaiwatana i giuwedi, “Niga ḡome ko miyamiya bi tagu ya nawa ya laupali.” 
MRK.14.33	Kaimaina bi tana Pita, Diyemesi bi Diyoni vaitedi a nawa. Bi tana yavi bi nuwaboya nopona i wai wanavu. 
MRK.14.34	Bi i giuwedina gado, “Nuwaboya nopogumo i didiga gulata, ḡotona te yai pekigu. Niga ḡome ko miya bi ma noḡotimi ko wai kita.”
MRK.14.35	Yesu ḡotona i taunawa, bi i nuwalikwa doḡamo i talaḡa, bi i laupali, bamoda ḡemoḡemotina, te niga wainuwatoina mote maso i vai. 
MRK.14.36	Kamaina bi i laupalina gado, “Tamagu, Tamagu! Bai matabuna tam lisimmo i tekateka. Niga wainuwatoina leduna lisigumo kwa kaikamaḡe. Bi geḡa te mote tagu egu ḡowana bi tam em ḡowana.”
MRK.14.37	Yesu i tava munaḡa bi ena tauwaikaiwatana faiona i kitedi a kena kwavu. Kamaina bi tana Pita i giuwena gado, “Saimon, tam kwa kenakena ee? Maso ḡemoḡemotina kuna tauwai kita laḡan ḡaubona?
MRK.14.38	Ko kita kauwa bi ko laupali te mote laulubumo koma kuluva. Aluimi ya ḡoyeḡoye bi tubuḡa i gwaḡa.”
MRK.14.39	Kota i munaḡa i laupali, giuna ḡemotina i giugiuwe. 
MRK.14.40	I nato munaḡa i kitedi a kenakena, banina tedi mote ḡemoḡemotina te sai kita. Bi mote a sibe te bai maso sa giuwe.
MRK.14.41	Bi ena tava waifaioninemo i giuwedina gado, “Temi yaḡolo ko waiyawasi? Kena avena, ko kita, laḡanina i tava, te Tana Taunana Natuna sa kaisoluḡe gebogebo lavedi nimedimo sa sako. 
MRK.14.42	Ko moito! Ta nawa, ko kita, oloto taukaisoluegu kaikana i tava!”
MRK.14.43	Yesu yaḡolo i giugiu bi Diudias taukaiwatana ḡemota 12 nopodimo i tava. Lava kumna edi madamada bi kepata a tanodi bi tana vaitena a tava. Pilisi edi babada, waiḡake tauwailovelovena bi Diu babadidi niga lavedi a giu kamaḡedi a tava. 
MRK.14.44	Diudas lava kumna i giuwainonodi te mataila yai lovedi, “Bamo taunana yai suluvena, ba taunana ko pani bi ko kita te mote ima naila ima nawa.”
MRK.14.45	Noi taunana a tavatava, te Diudas i nawa ota Yesu lisinemo, bi i giuna gado, “Tauwailovelove,” bi i wai suluve. 
MRK.14.46	Kamaina bi Yesu a pani bi a kuladidi. 
MRK.14.47	Bi ḡome diyanemo taumoito ḡemota ena kepata i wai guli, te pilisi saḡasaḡa guletina ena taunoya beyana i tadi kamaḡe.
MRK.14.48	Kamaina bi Yesu i giuwedina gado, “Temi kepata bi madamada vaitedi kona avala tava, te tagu ko paniguna mai bena tauwaibeyapota ee?
MRK.14.49	Laḡan matabuna tagu Maimaituwa ena vanuwemo e wai lovelove, bi mote ko panigu. Kulikulina wadubonemo i giugiuwena niga taunana ya tubutubuḡa.” 
MRK.14.50	Kamaina bi ḡome ena tauwaikaiwatana a ḡose bi a velau a nawa. 
MRK.14.51	Oloto ewalina ḡemota Yesu i kaikaiwata bi ena kaleko potipotina i kotekotena bena maso a kaididi 
MRK.14.52	bi geḡa te ena galaḡa a soluḡiḡi kamaḡe bi tana kofakofana i velau i nawa.
MRK.14.53	Kamaina bi Yesu ai dolinawe pilisi saḡasaḡa guletina ena vanuwemo, bi ḡome pilisi edi babada bi waiḡake tauwailovelovena Diu babadidi ḡesaudi a tava ai ḡemotidi. 
MRK.14.54	Pita Yesu mulinaḡa i vavawaiyava, tana didimanina i nawa pilisi saḡasaḡa guletina ena vanuwa mataetinemo. Tana ḡome etala gabuna taulabena vaitedi a miya kai diyanemo a malimalili. 
MRK.14.55	Pilipilisi edi babada bi bolu babadidi ḡesaudi tedi Yesu ena gebo a tavutavuḡe te maso ai peki, bi mote aiyai lisinemo giukauwa a vai. 
MRK.14.56	Lava wapewapedi a tava wai wavu a giuwedi, bi edi giu tabudi bi tabudi.
MRK.14.57	Lava ḡesaudi a moito wai wavu kaikaiyovudi lisinemo a giuna gado, 
MRK.14.58	“Tama ke vaiye i giuna gado, ‘tagu kaka Maimaituwa ena vanuwa lava a kelikelina, ya kagebogebo bi laḡan faiona nopodimo ḡesau ya keli, mote lava nimedimo voivoiyena.’” 
MRK.14.59	Bi yaḡolo te edi giu tabudi bi tabudi.
MRK.14.60	Kamaina bi pilisi saḡasaḡa guletina i miya moito i nato bi Yesu i wai talaye, “Bai kwa giuwe ee ḡeḡa? Niga lavedi sa wai wavum.”
MRK.14.61	Bi tana i miya moimoisili, mote bai i giuwe. Bi kota pilisi saḡasaḡa guletina i waitala munaḡe bi i giuna gado, “Tam taunana Vinevinena, Maimaituwa ta kaka saḡesaḡena natuna, ee?
MRK.14.62	Bi Yesu i giu, “Tagu taunana Vinevinena, Tana Taunana Natuna kaka ko kita tamana ḡaiḡailisina kataiyanemo ya miyamiya, bi galewemo ma giyouna ya yovo.”
MRK.14.63	Ḡome pilisi saḡasaḡa guletina ena gala i kula lisi bi i giuna gado, “Tama niganana mote giu ḡesaudi vaiyedi kama ḡoyeḡoye.” 
MRK.14.64	Bainewa ko noḡonoḡoti, kaikana beyademo te vaiye te i wai diboḡi te Maimaituwa i sako yovoḡe.
MRK.14.64	Tedi matabudi a binauna gado, “Tana i wai diboḡa, kamaina te ya peki.”
MRK.14.65	Bi lava ḡesaudi Yesu a gelolo, matana a suma, a kwapu bi a giu, “Tena ku giu, aiyai i kwapum?” Kamaina bi ganakuku tauyavena Yesu a kaididi bi a lau nevanevakau.
MRK.14.66	Pita yaḡolo pilisi saḡasaḡa guletina ena vanuwa mataetinemo bi pilisi ena taunoya waivinina ḡemota i tava. 
MRK.14.67	Ḡome Pita i kita i malimalili bi i kita didi bi i giuwena gado, “Tam taunana Nasalet Yesuna vaitena kona nawanawa ḡemota.”
MRK.14.68	Bi geḡa te tana i valele bi i giuna gado, “Tagu mote e sibe, bai kwa giugiuwe.” Kamaina bi Pita i miya moito bi ganakuku mataetina yawaninaḡa i nawa. Kamaina bi kamkam i ḡaba.
MRK.14.69	Ḡome taunoya waivinina Pita i kita bi giuna ḡemotina diyanemo taumoitoi i giuwedina gado, “Niga taunana edi tau ḡemota.” 
MRK.14.70	Bi Pita kota i valele munaḡa. Kamaina bi a taumiya mala ḡaubona bi diyanemo taumoito Pita a giu munaḡena gado, “Mote kuma valele, kamaina te tam taunana Galili lavam.”
MRK.14.71	Bi Pita Maimaituwa isanemo i waisaḡinana gado, “Kagusai Tamagu, yea giugiu kauwemi te tagu lavana ko giugiuwena mote yea sibe.”
MRK.14.72	Noi taunana te kamkam ḡaba i wai labu, mulinemo Pita Yesu ena giu i noḡoti: “Muliḡa kaka kamkam ma labu ya ḡabana, tam kaka ma faiona kwa valeleyegu.” Kamaina bi Pita i laudulu bi i ḡaba te i ḡaba gulata.
MRK.15.1	Olaolala kaikana Pilisi edi babada, waiḡake tauwailovelovena, waibabada bi bolu babadidi matabudi ai ḡemotidi bi ai ogatala. Kamaina bi Yesu nimana a pani, bi ai doli nawe gabeman isana Paelat nimanemo a sako. 
MRK.15.2	Paelat Yesu i waitalayena gado, “Tam Diu edi guyau ee?” Bi Yesu ena giu i wai munena gado, “Emaso, kuna giugiuna mainana.” 
MRK.15.3	Pilisi edi babada kauwa wapewapedimo Yesu ai wavu. 
MRK.15.4	Kamaina bi Paelat Yesu i waitala munaḡena gado, “Ei, tam bai kwa giuwe ee geḡa? Kwa vaiye kauwa wapewapedi gebogebodimo sa wai wavum!” 
MRK.15.5	Bi Yesu mote bamo bai i giu lubuḡe. Taunana aubaina Paelat i sove.
MRK.15.6	Paelat ena vaivaimo wala vawaitauli soina laḡannemo Diu lavedi bamo taunana lavana delimo a wai aninena taunana ya kaikamaḡe. 
MRK.15.7	Mba ḡome oloto isana Balabas ena lava tauwaiḡaviya ḡesaudi vaitedi delimo a miyamiya. Tedi wala Roum gabemanina ena waibada ai ḡaviye bi lava a wai pekidi. 
MRK.15.8	Lava kumna a tava Paelat lisinemo ai ḡemotidi bi ai baḡa te aubaidi, ena vaivaimo wala i voivoiyena mainana maso i voiye. 
MRK.15.9+MRK.15.10	Bi tana i sibe kauwe te pilipilisi edi babada unula dabanemo Yesu tana nimanemo a sako. Taunana aubaina Paelat edi giu i waimunena gado, “Ko ḡoyeḡoyena Diu edi guyau yea kaikamaḡe aubaimi ee?” 
MRK.15.11	Pilipilisi edi babada edi giumo lava kumna nuwedi a liuliuwe te Paelat sai baḡa te Balabas delimo ya kaikamaḡe tedi aubaidi, bi mote Yesu.
MRK.15.12	Bi tana lava i waitala munaḡedina gado, “Te bai kona ḡoyena yea voiye niga lavana ko wai isana Diu edi guyau lisinemo?” 
MRK.15.13	Bi tedi a binauna gado, “Ku tupalatu!” 
MRK.15.14	Bi Paelat i waitalayedina gado, “Bi bai aubaina? Bai gebona i voiye?” Bi kota a binau gulatana gado, “Ku tupalatu!” 
MRK.15.15	Kamaina bi Paelat i ḡoyeḡoyena lava yai nuavisudi aubaina, Balabas i kaikamaḡe i nawa, bi ḡaviḡaviyidi i giuwedi te Yesu sa kwapu bi sa nawe sa tupalatu.
MRK.15.16	Ḡaviḡaviyidi Yesu ai doli nawe Paelat ena vanuwa mataetinemo bi edi lava ḡesaudi ḡaviḡaiviyidi a giuwedi a tava te ai ḡemotidi. 
MRK.15.17	Bi ḡome tedi gala molemolena Yesu ai kotena mai bena guyau ena gala kulina, bi donadona pipinina a voivoiyena a vai te kununemo ai kote. 
MRK.15.18	Kamaina bi ai gwaigwaiye bi a binauna lisinemo gado, “Ebom, Diu edi guyau!” 
MRK.15.19	Tedi diḡonemo kununa a kwapu, a kaniso tawatawa bi tuwapekedi ai tupa gwaliḡedi bi wainamaḡemo a laulauduneye mai bena guyau. 
MRK.15.20	Tedi ai namaḡe i kovi bi gala molemolena a kaikamaḡe bi tana ena gala otina ai kote munaḡe. Kaka bi ai doli nawe tupalatuna aubaina.
MRK.15.21	A nawanawa etamo te oloto isana Saimon a banavi, tana daibimo bi i saḡasaḡa Yelusalemmo malagai dididiginemo. Saimon tana Aleksanda bi Lupas tamedi tana Sailin lavana. Ḡome ḡaviḡaviyidi Saimon a egeli te Yesu ena kolosi i avali. 
MRK.15.22	Tedi Yesu ai doli nawe Golgotamo, niga isana banina ba ‘Kunukoukou gabuna.’ 
MRK.15.23	Ḡome tedi waen maa vaitena vitavitalena Yesu a vite lubu bi i daboke.
MRK.15.24	Ḡaviḡaviyidi Yesu a tupalatu bi ena gala a daḡilidi. Bi beyakulu wainasi a voiye te aiyai bi i vato kauwena ba gala ya legau.
MRK.15.25	Olaolalemo 9 okoloki bi Yesu a tupalatu. 
MRK.15.26	Bi kai selipapinemo waigwaigwai giuna a kulina gado, “Niga Diu edi guyau!” bi kununa kavalinemo a sako. 
MRK.15.27+MRK.15.28	Bi kota taudanedanene labu a tupalatudi Yesu vaitena, ḡemota kataiyanemo bi ḡemota ḡeniyanemo. 
MRK.15.29	Tedi mabai a velavelau teiyaḡina ba a waidiboḡi, kunudi a kwadiyedi bi a giugiuna gado, “Emata! Tam walanamo kuna giu te Maimaituwa ena vanuwa kwa koisuwasuwa bi laḡan faiona nopodimo kwa ḡala munaḡe. 
MRK.15.30	Niganana kwai yawasani munaḡem bi kolosi modonaḡa kwa yovo!”
MRK.15.31	Kauwina ḡemoḡemotinemo pilisi edi babada bi waiḡake tauwailovelovena Yesu ai namaḡe bi tedi taudiḡa ai gwaigwaiyena gado, “Lava ḡesaudi i wai yawasanidi bi tana mote ḡemoḡemotina te i mai yawasani munaḡe! 
MRK.15.32	Tana i giu te tana taunana Vinevinena, Islael edi guyau. Niganana kolosimo ya poti yovo ta kita, kaka bi tai sumaḡe.” Bi kota lava labu Yesu diyanemo a tupatupalatudina vaitedi tana ai diboḡi.
MRK.15.33	Kamaina bi 12 okoloki mba dobuna matabuna i waidudubala ee te suwala i tinamuli. 
MRK.15.34	Suwala 3 okoloki bi Yesu kalinana dididiginemo i guletutuna gado, “Eloi, Eloi, lama sabaktani.” Niga giuna banina ba: “Egu Maimaituwa, Egu Maimaituwa, bai aubaina kuna gosegu?” 
MRK.15.35	Laḡannemo diyanemo taumoito noi giuna a aivaivaiye bi a giuna gado, “Ko vaiye, tana Elaidiya
MRK.15.36	Lava ḡemota i velau tai i vai te kai isunemo i pani bi waen wai luluna
MRK.15.37	Ḡome Yesu kalinana dididiginemo i lauaiyoi bi yawasina i tauvunu. 
MRK.15.38	Bi Maimaituwa ena vanuwemo guduboyo i dawedawena i nuwalisi labu dabanemo te i yovo dibunemo i laukamaḡe. Niga guduboyona ba gabu waiwaiyawina guduna. 
MRK.15.39	Ḡome ḡaviḡaviyidi edi bada kolosi pakanemo i moimoitona i kita te bainewa Yesu i peki, kamaina bi i giuna gado, “Giukauwa te niga lavana Maimaituwa natuna!” 
MRK.15.40	Mba ḡome waivini ḡesaudi manemanekemo a waiwaikitana, nopodimo ba Meli Magdalin, Meli Diyemesi ḡaubona bi Dioses tinedi bi Salome.
MRK.15.41	Niga waivinidi wala Galilimo Yesu a kaikaiwata bi a sagusagu. Bi kota waivini ḡesaudi wala Yesu vaitena a natonatona Yelusalemmo ba ḡome vaitedi.
MRK.15.42+MRK.15.43	Mba aubiganemo vononoḡa suwelina i kovikovi muliḡa kaka waiyawasi laḡanna yai tubu. Bi Diosepa Alimatiya olotona tana bolu badana ḡemota bi a vivivile, tana Maimaituwa ena waibadana ya natonatona i labelabe. Tana ma laudabatolana i nawa Paelat lisinemo bi i waibaḡa te Yesu taubeuna ya vai. 
MRK.15.44	Bi Paelat i tatava te Yesu kaikana i peki. Taunana aubaina ḡaviḡaviyidi edi bada i yoge bi i waitalayena gado, “Yesu i peki, ee?” 
MRK.15.45	Kamaina bi ḡaviḡaviyidi edi bada Paelat i giuwe te Yesu kaikana i peki. Taunana aubaina Diosepa i wai anine te Yesu taubeuna kolosimo ya vai.
MRK.15.46	Diosepa gala potipotidi i kune tavaitedi bi Yesu taubeuna i sako yovoḡe bi galedimo i suma. Kamaina bi i avali nawe tauyewa pooa doudounemo i sako. Ḡome ḡakima dididiga tabatabana i ḡima bi tauyewa mataetina i waidougudu. 
MRK.15.47	Meli Magdalin bi Meli Dioses tinana a kita te Yesu taubeuna bamo ḡome i sako.
MRK.16.1	Kamaina bi Waiyawasi Laḡanina i kovi mulinemo Meli Magdalin, Diyemesi tinana Meli bi Salome bona panepanedi a kunedi te maso a nawa Yesu tunina a kailolo.
MRK.16.2	Kamaina bi Sande olaolalemo suwala i lovolovotava tedi a nawa tauyewamo. 
MRK.16.3	Bi etaḡa taudiḡa a wai giugiuna gado, “Aiyai aubaida ḡakima ya ḡima kamaḡe tauyewa mataetinemo?”
MRK.16.4	Laḡannemo matedi a tautaulagetidi te ḡakimina dididiga ḡimaḡimana a kita. 
MRK.16.5	Tedi tauyewamo a sola nawa te oloto lauewalina a kita, ena gala potipotina kataiyedimo i miyamiya. Ḡome tedi a tatava bi a naila gulata.
MRK.16.6	Kamaina bi i giuwedina gado, “Koma nainaila! Temi ba Nasalet Yesuna tupatupalatuna ko tavutavuḡe. Tana mote niga ḡome, kaikana pekimo i kenamoito. Ko kita, niga taubeu gabukavanaḡa. 
MRK.16.7	Bi ko nawa ena tauwaikaiwatana ḡesaudi lisidimo bi kota Pita, bi niga mainana ko giuwedi: ‘Tana ya dolidoli Galilimo, mai wala i giugiuna, ḡome kaka ko kita.’
MRK.16.8	Kamaina bi waivinidi ma nuwagusugusudi tauyewa a potiyovo kamaḡe bi a velau a nawa. Tedi a naila gulata aubaina te mote bamo aiyai a giuwe.
MRK.16.9	Kamaina bi Sande olaolalemo Yesu pekimo i kenamoito bi Meli Magdalin lisinemo i gei laumaḡata. Niga waivinina wala lisinemo aluwa gebogebodi wapedi 7 i kwavivaidi. 
MRK.16.10	Tana i nawa te Yesu ena tauwaikaiwatana bai i tubutubuḡana i giuwedi. Banina Yesu i peki aubaina tedi ma nuwapoyedi a miya bi a ḡabaḡaba. 
MRK.16.11	Bi laḡannnemo Meli i giuwedina gado, “Tagu lisigumo Yesu i laumaḡata te e kita.” Tedi waivinina ena giu mote ai sumaḡe.
MRK.16.12	Bi mulinemo tauwaikaiwatana labu malagai a potiyovo kamaḡe bi a nawanawa etaḡa bi Yesu lisidimo i laumaḡata bi kitana i nuwa vitala te mote a kitaḡone. 
MRK.16.13	Tedi a tau nawanawa kaka a kitaḡone, kamaina bi a munaḡa edi lava a giuwedi, bi edi giu mote ai sumaḡedi.
MRK.16.14	Mulinemo te Yesu ena tauwaikaiwatana 11 a kanikani bi lisidimo i laumaḡata. Ena tauwaikaiwatana nopodi gudugududi aubaina mote ai sumaḡe, taunana aubaina i ḡasiyedi. Bi i giuwedina gado, “Tagu pekimo e kenamoito te lava a kitagu bi a giuwemi, bi bai aubaina mote koi sumaḡedi?” 
MRK.16.15	Kamaina bi i giuwedina gado, “Ko nawa dobu matabuna bi lava matabudi lisidimo Giu Visuvisuna ko lauguguyae. 
MRK.16.16	Bi lava aiyai yai sumaḡegu bi gaubemo sa kabuluna, ba tana ya yawasana. Bi aiyai mote i waisumaḡegu ba kamaina te kovoḡa ya vai. 
MRK.16.17	Bi mabai sa wai sumaḡeguna ba anisove kauwidi sa voiyedi. Bi tedi kaka tagu isagumo aluwa gebogebodi lava lisidimo sa kwavivaidi. Bi kota kalina ḡesaudi mote a sibesibedinemo sa gagali. 
MRK.16.18	Tedi mwata wai lauonedi sa legaudina ba mote sima peki. Bi kota gauba waionedi sa tegodina ba mote ima laukubutidi. Bi nimedi lava sidesidedi dabedimo sa sivudina ba sa yawasana.”
MRK.16.19	Bada Yesu giu i waiwai kovi mulinemo, ba Maimaituwa Yesu i lageti saḡe galewemo. Tana kataiyanemo waibada gabunemo i waimiyeni. 
MRK.16.20	Kamaina bi ena tauwaikaiwatana a potiyovo a nawa dobu matabuna bi a lauguguya. Bi Bada i sagudi bi i ka maḡati kauwe te edi lauguguya ba giu kauwa. Banina Bada ena ḡailisimo anisove kauwidi a voivoiyedi bi lava a kitekitedi.
