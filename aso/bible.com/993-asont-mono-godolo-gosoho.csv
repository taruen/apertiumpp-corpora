MAT.1.1	Izesu' Kilisito' avolomote mini di ani' neti gulive'ine nene ne'mino neive:
MAT.1.1	Guvelesi ve Davidi' aza Abalahamu' a'vo minine'.
MAT.1.1	Ido' Izesu' Kilisito' aza Abalahamungi Davidingi nga'vo minine'. 
MAT.1.2	Abalahamu' nene Isaka'ni gidine'.
MAT.1.2	Ido' Isaka' minosa Zakobo'ni gidine'.
MAT.1.2	Ido' Zakobo' minosa Zuda'nisi uvolomotine nakunolomotine nesi gidine'.
MAT.1.3	Ido' Zuda' nene Tamala'ni do Pelezangi Zelangi gidine'.
MAT.1.3	Ido' Peleza' nene Hezeloni'ni gidine'.
MAT.1.3	Ido' Hezeloni' minosa Lamu'ni gidine'.
MAT.1.4	Ido' Lamu' minosa Aminadabu'ni gidine'.
MAT.1.4	Ido' Aminadabu' minosa Nasoni'ni gidine'.
MAT.1.4	Ido' Nasoni' minosa Salemone'ni gidine'.
MAT.1.5	Ido' Salemone' minosa Lahaba'ni do Boazi'ni gidine'.
MAT.1.5	Ido' Boazi' aza Luti'ni do Obedi'ni gidine'.
MAT.1.5	Ido' Obedi' aza Zesai' meleho minine'.
MAT.1.6	Ido' Zesai' minosa guvelesi ve naba Davidi'ni gidine'.
MAT.1.6	Ido' Davidi' nene vene' gono' ma Ulia' elenahine do Solomoni'ni gidine'.
MAT.1.7	Ido' Solomoni' nene Lehoboamu' meleho minine'.
MAT.1.7	Ido' Lehoboamu' minosa Abia'ni gidine'.
MAT.1.7	Ido' Abia' nene Asa' meleho minine'.
MAT.1.8	Ido' Asa' nene Zehosohati'ni gidine'.
MAT.1.8	Ido' Zehosohati' nene Zolamu' meleho minine'.
MAT.1.8	Ido' Zolamu' nene Uzia' avoloho minine'.
MAT.1.9	Ido' Uzia' nene Zotamu' meleho minine'.
MAT.1.9	Ido' Zotamu' minosa Ahazi'ni gidine'.
MAT.1.9	Ido' Ahazi' nene Hezekia' meleho minine'.
MAT.1.10	Ido' Hezekia' minosa Manase'ni gidine'.
MAT.1.10	Ido' Manase' nene Amoni' meleho minine'.
MAT.1.10	Ido' Amoni' minosa Zosia'ni gidine'.
MAT.1.11	Ido' Babelonia ve nete igi lovo hizi ngimi Zuda ve ngivile' igi ngele'mizi Babelonia misubouko vani' gameneu' nene Zekonia' ve uvele mele nene Zosiadati' soto' igi minani'.
MAT.1.12	Ido' Babelonia misubouko vi mini adoti' Zekonia' nene Sealetiele'ni gidine'.
MAT.1.12	Ido' Sealetiele' nene Zelubabeli' meleho minine'. 
MAT.1.13	Ido' Zelubabeli' soto' ogo minavo ezelati' nene Abiudi' soto' ine'.
MAT.1.13	Ido' Abiudi' soto' ogo minavo ezelati' nene Eliakimi' soto' ine'.
MAT.1.13	Ido' Eliakimi' soto' ogo minavo ezelati' nene Azolo' soto' ine'.
MAT.1.14	Ido' Azolo' soto' ogo minavo ezelati' nene Zadoku' soto' ogo minine'.
MAT.1.14	Ido' Zadoku' soto' ogo minavo ezelati' nene Akimi' soto' ine'.
MAT.1.14	Ido' Akimidoti' nene Eliudi' soto' ogo minine'.
MAT.1.15	Ido' Eliudi' soto' ogo minavo ezelati' nene Eleazale' soto' ine'.
MAT.1.15	Ido' Eleazale' soto' ogo minidoti' nene Matani' soto' ine'.
MAT.1.15	Ido' Matani' soto' ogo minavo ezelati' nene Zakobo' soto' ine'.
MAT.1.16	Ido' Zakobo' nene Zosehe' meleho minine'.
MAT.1.16	Ido' Zosehe' nene Izesu' izeleho Malia' ne'mi vanaho minine'. A'mine ve Izesu'nimu' nene O'moso'mo leli' do lu' izelive lo imiselelesa live ve lo laa' noune.
MAT.1.17	Evene' gulive'ine ne'mino gizune' nene Abalahamu' guliveloti' vo Davidi' gulivelo' ivo nene gulive'ine fotini (14) ne'mine gizune. Ido' Davidi' guliveloti' Babelonia ve nete Zuda ve ngele'mizi Babelonia misubouko vani' gizunida nene evene' gulive'ine gohi fotini (14) ne'mine nene gizune. Ido' Babelonia misubouko vi mini tine' mili ani' gizunidoti' vo O'moso'mo do lu' izelive lo imiselelesa live ne'mi gulivelo' ivo nene gulive'ine gohi fotini (14) ne'mine nene gizune.
MAT.1.18	O'moso'mo do lu' izelive lo Imiselelesa live Izesu' soto' ine' monovo nene ne'mino neive: Izesu' izeleho Malia' nene Zosehe' izeni elenaho minine'za olihe bizi minamasivo O'moso'mi Sikalahu' ne'mo Malia' mulunou' lemo mino izipe molo imine'. 
MAT.1.19	Ne'mine ogavo vanaho Zosehe' aza a'minemu' ningo gelo ve lisihe' minine' nenako nemu' Malia'ni nene evene' mukilite nigilavo hulo-deloni' nene ovozo helalive lo gelo zegeno haleko hulo-delove lo giline'. 
MAT.1.20	Ido' ne'mino gala gele'mo nomonivo Guvelesi ve'mi angelo' mali'mo vamuto' soto' o emo ti' lo lo-imine': Zosehe' gaza guvelesi ve Davidi' a'vo make, veneka Malia'ni nene dalohe hulo-delohe lo gaka gopo nogelaine' nene gelamozo. Izipahala nominine' nene O'moso'mi Sikalahuli'midati' nenako ne ha dalosane. 
MAT.1.21	Ne'mine oganivo gipe ma gedeleseive. Ne'mine ogavo gulive Izesu' ve lo molalosane. A'mine gulive ne'mi monovo nene do lu' izelive ve. Ido' eze evenele zuho neti lihime'ine hulo-ngedo do ngu' izeline' nenako nemu' gulive've nene Izesu' ve lo molalosane. 
MAT.1.22	Inite' muki' ne'mino soto' ine' nene O'moso'mi veleti' gamazi lo soto' oga' ive polohete mali'mo Guvelesi ve'mo line' gamazi ma lo-ngimine' nene gihile izelive losa soto' ine'. Ido' a'mine Guvelesi ve'mo line' gamazi nene ne'mino neive:
MAT.1.23	Zaha ningamine' alu mali'mo izipahala mino gipele gedeline' nene gulive've Emanueli' ve li milalisave. A'mine gulive Emanueli' ne'mi monovo di velepe' izani' nene ne'mino neive: O'moso lelikisi neive.
MAT.1.24	Ido' ne'mine ogavo Zosehe' aza okiseti' otosa angelo' lido' nene gele do elenahine Malia'ni nene ele'mize numu'veu' molani'za 
MAT.1.25	oko'nolo' damivo gipele ma gedavo gulive Izesu' ve lo molani'.
MAT.2.1	Helode' aza Zuda veti misubou' guvelesi ve naba lolo' ogo minine' gamene neu' nene Izesu' aza Zudaia misubou' numuno ebe' ma gulive Betelehemi neu' soto' ogavo sonohi' monovo gilaa' ave ma engi' misubo'ine hotaa ho' dizaa' ida minine' nene huli igi Zelusalemi numuno ebeta heteli ti' li longo' igi lani': 
MAT.2.2	Zuda ve lengi' guvetinesi ve lolo' ilive gosoho' soto' ine' nene zala nolive. Laza nene ei' soto' ilingumu' soto' iline' sonohi' nene soto' ogavo ningo nemu' Guvelesi ve mo soto' ogave lo gelo gubu' ize emelesa noune. 
MAT.2.3	Ne'mine likevo guvelesi ve Helode' aza lani' gamazi nene gelo gopo gala gelavo Zelusalemi aleve inginesi a'mine'mine igi gopo ga'ine gilani'. 
MAT.2.4	Ne'mine ogo Helode' nene Zuda velo' medeli mini O'moso inite' lehizi-daa' ave nabasi ido' mono' apizi ngimaa' avesi nene asi lo do nubo o-ngedo O'moso'mo imiselelesa live Guvelesi ve naba aza nene zala soto' ilive li nizani' neve lo longo' o-ngidine'. 
MAT.2.5+MAT.2.6	Longo' o-ngedavo ingine ti' li lani': O'moso'mi veleti' gamazi lo soto' oga' ive polohete gozopo' ma minidi'mo O'moso'mo line' gamazi ma ti' lo gize neive:
MAT.2.5+MAT.2.6	Ido' Zudaia misubouko Betelehemi aleve nane'
MAT.2.5+MAT.2.6	gaza Zuda veti misubou' evene' dizi minangu' nene
MAT.2.5+MAT.2.6	gaza lemo minanive nomane.
MAT.2.5+MAT.2.6	Geitati' guvelesi ve ma neze evene'ne zuho Isilaele' aleve
MAT.2.5+MAT.2.6	gizebo o-ngedelive ma soto' iline' nenako
MAT.2.5+MAT.2.6	nemu' nene gaza lemosi ma minamane.
MAT.2.5+MAT.2.6	Poloheteli'mo ti' lo gizine' nemu' a'mine O'moso'mo do lu' izelive lo imiselelesa live nene Zudaia misubou' Betelehemi numuda soto' oloseive li li nizani' ve li li-imani'.
MAT.2.7	Ti' li li-imikevo sonohi' monovo gilaa' ave nene Helode' zegeno suno' asi lo-ngedavo ikevo sonohi' api' ogo soto' ine' gamene gehepevemu' longo' o-ngedavo nemu' li-imani'. 
MAT.2.8	Li-imikevo aza Betelehemi numuda ngimiselo ti' lo lo-ngimine': Lingine vi a'mine izipe nene vise' di lamini ilo. Vise' di lamine' igi ningi ma tine' mili igi li-nimilo. Nazasi vo gubu' ize emeloze. 
MAT.2.9	Ne'mine lo lavo ingine gili limi vani'. Ido' nivavo, ee, a'mine gomu' soto' neivo ningani' sonohi' nene gohi soto' ogo gomu' molo ngemo vo izipe minine' ebe' veleta nene utu'vize minine'. 
MAT.2.10	Ido' sonohi' nene ningi ngolize naba'mine goloso izi 
MAT.2.11	numungu' dizi ningani' nene izipe ngomo nene izeleho Maliakisi nizasivo ningani'. Ningi obuvo'ine hizi izipe ngomo nene gubu' izi imii go'ninguti' inite' ma imani' nene ngolimonisi ido' ato' ato' za sitalitisi novozo di lumo lumo ani' unuvo lamine' oga' ine' nesi lehizi-dani'. 
MAT.2.12	Lehizi-dani'za O'moso ne'mo vamuto' nene Helode' neida mo tine' mili vamilizave lo lo-ngedavo ingine ani' akala vami ato' akala vi numu'ine ebe'nida vani'.
MAT.2.13	Ido' sonohi' monovo ningaa' ave ingine mo vikevo Guvelesi ve'mi angelo' mali'mo Zosehe'ni vamuto' soto' o emo ti' lo lo-imine': Helode' aza a'mine izipe nene belelove lo gelo ezemu' vise' olosa neize. Gaza oto izipesi izelehingisi ngele'mizo vo Aigita misubouko vi minilo. Nizavo alinge' tine' mili alizave loloni' gameneu' nene tine' mili alizaze. 
MAT.2.14	Ne'mine lavo Zosehe' aza oto izelehingi gipelengi nene holuka' naba ngele'mizo Aigita misubouko vavo a'mingu' minani'. 
MAT.2.15	A'mingu' nizavo Helode' nene hiline'. O'moso'mo Aigita misubouko ngimiseline' nene Guvelesi ve'mo line' gamazi polohete mali'mo lo soto' ine' ma nene gihile izelive lo ngimiseline'. A'mine lo soto' ine' gamazi nene ne'mino neive:
MAT.2.15	Aigita misubouko neivo neni' gipe'nemu' ano lo asi lo-dekuve.
MAT.2.16	Helode' ha neivo sonohi' monovo gilaa' ave ingine Helode' neida tine' mili vami golo izani' nene ningo gelo izebolo' goloso molavo nemu' sonohi' monovo gilaa' avete li-imani' gamene nene ha gele mino gipe ngomo kilisimasi'ine sita' ivile' amine' gipe muki' nene ngibililo lo ami ma ngimiselavo ingine vi Betelehemi ebeku' ido' numuno ebe' gohi ma avito' mini'mi monangu' nene moni ne'mine gamene'inesi minani' gipe nene ngibili gese' ani'. 
MAT.2.17	Ne'mine ikevo O'moso'mi veleti' gamazi lo soto' oga' ive polohete Zelemia' gizine' gamazi ne'mino ma nene gihile izine':
MAT.2.18	Lama misubou' ive namali'mo nolo molo minine'.
MAT.2.18	Vene' muki' Laheli' a'vo ingine geke' geke' li
MAT.2.18	Izipaha'inemu' ive nama goloso igi minani'.
MAT.2.18	Izipaha'ine vai' osu' lani' ne'mo
MAT.2.18	di ngu' izilizani' nesi ngeli matamilizani' ine' ve.
MAT.2.19	Helode' mo helavo alinge' Guvelesi ve'mi angelo' mali'mo Aigita misubouko vo Zosehe'ni vamuto' soto' o emo 
MAT.2.20	ti' lo lo-imine': Izipe belelove live ma nene mo helaze. Nemu' nene gaza oto izelehingi gipelengi ngele'mizo Isilaele' misubouko vozo. 
MAT.2.21	Lavo Zosehe' aza oto izelehingi gipelengi ngele'mizo Isilaele' misubouko vine'za 
MAT.2.22	Akelao' aza meleho Helode' gonolo' medelo Zuda veti guve'inesi ve naba lolo' ine' nene gelo ei' gizebo ine' misubou' nene vo minelesa ehelele izine'. Ehelele izavo O'moso'mo vamuto' lo-imidi'mine ogo izipesi izelehingisi ngele'mizo nGalilaia misubou' vavo 
MAT.2.23	numuno ebe' ma gulive Nasalete neu' vi minani'. Ne'mine ikevo nemu' nene O'moso'mi veleti' gamazi li soto' iga' avelite O'moso'mo imiselelesa livemu' nene Nasalete ve ve lilisave lani' nene gihile izine'.
MAT.3.1	Ido' a'mine gameneu' nene mono' noso holo-ngedaa' ive Zohane' nene api' ogo Zudaia misubou' ebe' hadivela soto' ogo 
MAT.3.2	gamazi ti' lo lo ngeme ngeme' o'mo ani': O'moso'mi gizebou' vo holoso' gamene mo alitaze. Lutine di velepe' izilo lo lo-ngeme'mo ani'. 
MAT.3.3	Ido' gozopo' ma mino O'moso'mo line' gamazi lo soto' oga' ive polohete Isaia' aza O'moso'mo line' gamazi ma ti' lo gizine':
MAT.3.3	Ebe' hadivelati' evene' mali'mo asi naba ma ti' lo nolive:
MAT.3.3	Guvelesi ve alingumu' ve li aka've di va'va' igi lutine di lisihe' i-dilo.
MAT.3.3	Ne'mine lo line' nene Zohane'nimu' line' ve.
MAT.3.4	Ido' a'mine Zohane' oko'nolo' inite' nene kamela' ize zopovodunu' amuzo molo vine' lili' ani' nene ngolo ido' ize losuvodunu' lili' ani' leti nesi gopololo' izo ma'nabusosi himoni neti novozo nesi naa' ine' ve. 
MAT.3.5	Ido' evene' muki' nene Zudaia misubou' Zelusalemi numuno ebekutikisi ido' a'mine misubou' numuno ebe' muki' netikisi ido' Zodani noso gahevela minani' numuno ebe' mukikutikisi nene Zohane' neida vi 
MAT.3.6	lihime'ine li soto' ikevo Zodani nosou' noso holo-ngidine'.
MAT.3.7	Holo-ngidine'za Zuda veti mono' mulise ato ato' minanguti' evene' linge ma Halisaio' mono' gilaa' ave ido' linge ma Sadukaio' mono' gilaa' ave muki' noso hilalisa navo ningo ti' lo lo-ngidine': Lingine Satali'mi izipahala goloso mene O'moso'mo lihime lengemelinguti' ha olovo' ilisave lo ve mali'mo lo-lengemavosa olovo' ilisa nahe. 
MAT.3.8	Nemu' nene lingine a'minguti' olovo' olone lii ma lingine lu'ine di velepe' lamine' izaveti monovo nene di mini inite' lamine' gihilevo' nene igi mili minilo. 
MAT.3.9	Ido' gililo. Lingine laza Abalahamu' a'vopilemo' O'moso'mo no'noho' ize-ledelesuve live nounako O'moso'mo lihime lemo do goloso o-ledamivo laminekovo' ha minelesune li lutingu' gilamilo. Naza ma lo-lengemeloze. Lengi' nene do hulosa O'moso'mo Abalahamu'ni lo huko-dine' gamazi do gihile izelesa Abalahamu' a'vopilemo' gohi ma do soto' o-delove lo gilidiniko geheni nevote Abalahamu' a'vopilemo' lili' adine. Nemu' nene lingine laza Abalahamu' a'vopilemo' nounako lihime lemamoloseive li gilamilo. 
MAT.3.10	O'moso'mo idise lihime lemo mo lebelelesa do nene ogo mino evene' za belelesa za monovola luno bai gamuno' oga' neine' ne'mine o neive. Za muki' gihile lamine' izamani' nene mono' gilamani' aleve ne'minosa nenako huko oloku' gizeleseive. 
MAT.3.11	Naza nene mono' noso holo-ngede'mo vo nouvoni' nene lutine di velepe' izangumu' nene haza nosodunu' holo-lengede'mo vo nouvoni'za alinge' ne'meto nave nene dizo mino nezesi nivile' goloso o-nedosa neive nenako naza a'ne'mine'mine limi minavelite daa' ani' gono nesi do-do suu've nesi ngelo do-do vamolosuve. Ido' a'mine ve ne'mo noso holo-lengedeline' nene O'moso'mi Sikalahukisi olokisi ne neive. 
MAT.3.12	Ee, a'mine ve nene evene' laminekisi golososi do gizeka' olosa do nene ogo mino ve ma viti gihilesi losuvosi gopo igi minani' nene do kegeselesa gono daa' inite've do anau' ogo do nene ogo minaa' neine' ne'mine o neive. Aza viti gihile losuvosi minanguti' a'mine vai' nene do lamino ize' molo naa' inite' nene do nubo ogo numu'veuko molo losuvo nene lovo' lovo' ogo minaa' neine' oloku' nene gizeleseive.
MAT.3.13	Ido' Izesu' aza Zohane' mono' noso holo-nedelive lo nGalilaia misubo hulo Zohane' neida Zodani nosola vine'. 
MAT.3.14	Vo hetelo noso holo-delingumu' lavo Zohane' aza naza a'ne'mine ve'mine holo-deloni' nene edamoloseive lo gelo o've lo-delesa ti' lo line': Gei' neke, neni' noso holo-nedelinido' o neine' nenako neni' holo-nedelive lo nenita nanimu' nane. 
MAT.3.15	Lavo Izesu' a'mido' lo-imine': Lamine' laine'za ne'mine olosivetise O'moso'mo lido' olosine' nenako nemu' o've lamozo. Ne'mine lavo gele emo mono' noso holo-dine'. 
MAT.3.16	Mono' noso holo-davo Izesu' aza geto nosouti' dizo ningine' nene, ee, Okulumo' ngolo' lavo O'moso'mi Sikalahu' ne'mo nama viluso ne'mino ezela lemo navo ningine'. 
MAT.3.17	Ningavo Okulumokuti' gamazi ma ti' lo limine': Aza mene vo'nelo' gipe'ne hamo' nene neive. Ezemu' nene mo mulu'neu' lamine' nogiluve.
MAT.4.1	Ne'mine ogavo Satani'mo emengu' molalingumu' ve lo Sikalahu' ne'mo ele'mizo ebe' hadivela dizine'. 
MAT.4.2	Ele'mizo dizavo a'mida noso' nite' malise ogo ongo oto ine' nene gamene foti (40) nominivo alinge' ga'na goloso helo minine'. 
MAT.4.3	Ga'na helo neivo ngemengu' molaa' ive aza Izesuda ogo ti' lo lo-imine': Gaza O'moso'mi gipele noo ma geheni mevomu' lanivo naline' inite' beleti lili' ilo lovo. 
MAT.4.4	Ne'mine lavo Izesu' ti' lo lo-imine': O'ove, mono' godolou' gamazi ma ti' li gizi nizani' ma neive:
MAT.4.4	Evene' minevo' alevote nene noso' nitekukovo' nomive.
MAT.4.4	O'moso'mi veleti' gamazi mukito' nesi ha minevo' alevo' olosune.
MAT.4.4	Ne'mine li gizi nizani' nenako nemu' nene gei' laine' ne'mine nene mo amolosuve.
MAT.4.5	Ne'mine lavo Satani aza Izesu'ni ele'mizo Zelusalemi ebeku' vo mono' numuno naba ha'na ha'na minine' ne'mi gololo' ele'mizo dize mino 
MAT.4.6	ti' lo lo-imine': Mono' godolou' ti' li gizi nizani' ma neive:
MAT.4.6	O'moso'mo geikumu' angelo've gono gamazi lo-ngedeleseive.
MAT.4.6	Ido' ma nene:
MAT.4.6	Gizenga gehedo' gebele gulutilinguti' angelo' nete alete mili
MAT.4.6	di hozi li-gidilisave li gizi nizani' ve.
MAT.4.6	Ido' a'mine gamazi lido' igi ne'mine i-gidilisaze. Gaza lamine' O'moso'mi gipele noo ma meloti' oluto aka'melo' izevo. 
MAT.4.7	Ne'mine lavo Izesu' ti' lo lo-imine': Ne neiha mono' godolou' gamazi gohi ma ti' li gizi nizani' ma neive:
MAT.4.7	Lingine Guvetinesi ve O'moso golo izamilo.
MAT.4.7	Ne'mine lo-leme neine' nenako geze nolaine' nene O'moso golo izaa' noloseinako ne'mine amolosuve. 
MAT.4.8	Ne'mine lavo Satani aza gohi ele'mizo golo ha'na ha'na malo' dize mino evene' zuho ato ato' misubo'ningu' misubo'ningu' amuzo'inesi minani' ido' gonolise'ine lamine' tamine' ato atokisi minani' nene elebizo 
MAT.4.9	ti' lo lo-imine': Gaza neni' gubu' ize nemo nopo'ni liline' nene inite' noningaine' aka'me nene gemelesuve line'. 
MAT.4.10	Ne'mine lavo Izesu' aza ti' lo lo-imine': Mono' godolou' ti' li gizi nizani' ma neive:
MAT.4.10	Laza Guvetesi ve O'moso ei' hamo' nene opo'ni lo gubi' ize emo minelesune.
MAT.4.10	Ee, ei' hamokovo' nene gelekele' o-do minelesune.
MAT.4.10	Ne'mine li gizi nizani' nenako nemu' nene gaza laine' ne'mine amolosuze. Satani gaza hulo-nedo vo haha ozo. 
MAT.4.11	Lavo neloti' Satani aza hulo-do vavo Izesu' neida angelo' soto' igi nasahili' igi hize ele' i-dani' ve.
MAT.4.12	Ido' Zohane'ni nene nala' numungu' huli-dani' nemu' gelo Izesu' aza nGalilaia misubouko vine'. 
MAT.4.13	Vo Nasalete ebe' hulo Kahanaumi ebeta vo minine'. Kahanaumi ebe' nene nGalilaia noso ohuno gahevela Zakobo' gipele Zebuloniki Nahataliki nga'vopilemo' zuho engi' misubo'ningu' ongo minine'. 
MAT.4.14	Ne'mine ine' nene O'moso'mi veleti' gamazi lo soto' oga' ive polohete Isaia'ni O'moso'mo lo-imine' gamazi ma ne'mine lo line' ma nene ogo gihile izine':
MAT.4.15+MAT.4.16	Liti'musou' gopo Zebuloni' misuboukisi Nahatali' misuboukisi
MAT.4.15+MAT.4.16	ido' noso ohuno naba'mi gahevela ido' Zodani noso liginela
MAT.4.15+MAT.4.16	Zuda ve minamani' aleveti misubo nGalilaia neu' minave ingine
MAT.4.15+MAT.4.16	labana' naba mo ningikeve.
MAT.4.15+MAT.4.16	Ee, a'mine aleve li'nimuso lu'ningu' ize minivo minave ingine
MAT.4.15+MAT.4.16	mudise hilaa' akalo' mini mili minave engita labana' nene
MAT.4.15+MAT.4.16	mo soto' o ngemave.
MAT.4.17	A'mine gameneloti' Izesu' nene mono' ti' lo lo-ngemeka' ngemeka' o'mo monine': O'moso'mi gizebou' vo holoso' gamene mo alitaze. Lutine gatine di velepe' izilo.
MAT.4.18	Izesu' aza ti' o'mo nGalilaia noso ohuno naba'mi gahevela nomono uvolohoi akunoloi ma gulive'ine Simoni' ve gulive gohi ma Petolo' aza nakunolo Adeleakisi alaha' daa' asive minasinako alaha' daa' asine' golaleze'ine nene alaha' dalisa nosou' nihulasivo ningine'. 
MAT.4.19	Ningo ti' lo lo-ngimine': Lingine igi ne'metilizo. Alaha' daa' nasine' ne'mini evene' di nenita iga' ilisive lolo' o-lengedelesuze. 
MAT.4.20	Ne'mine lavo ingine lite' li alaha' daa' asine' golaleze'ine nene hitiki e'meti vasine'.
MAT.4.21	Ve sita' nene do gi'mizo ngomo ma novo uvolohoi akunoloi gohi ma Zebedaio' gipele sita' gulive'ine Zakobokisi ido' akunolo Zohanekisi ingine me'nibo Zebedaio' nesi sipiu' mini alaha' daa' ani' golaleze'ine nene ongoti di lamine' igi nizavo ningo ne'metilisive lo asi lo-ngimine'. 
MAT.4.22	Ne'mine lavo lite' li oti me'nibinesi sipi nesi huli-ngidi e'meti vasine'.
MAT.4.23	Ido' nGalilaia misubo mukiku' mone mone ogo mono' numuno'ine miningu' miningu' mono' apize ngemo O'moso'mo evene' do gi'mizo gizebo o-ledeline' gamazi lamine' nene lo-ngemeka' ngemeka' ogo evene' inite' gizi davesi gilizevo alevesi muki' nene do lamine' o-ngede'mo monine'. 
MAT.4.24	Ne'mine ogavo guvele nene Silia misubo mukiku' nene mono osu' lavo inite' ato ato' gizi di mulumo gilave muki' nesi ido' sikalahu' goloso lu'ningu' minive ido' lemo lise-ngedaa' ive ido' gize'ine a'nine gulupese ive muki' nene Izesuda ngele'mizi ikevo do lamine' o-ngidine'. 
MAT.4.25	Ido' evene' muki' vai' goloso nGalilaia misuboukotikisi ido' Dekapoli misuboukotikisi Zelusalemi ebekutikisi ido' Zudaia misubou' minani' ebe' linge malatikisi Zodani noso helala minine' misuboukotikisi igi di gese' igi e'metani'.
MAT.5.1	Izesu' aza evene' muki' goloso ani' nene ningo gololo' dizo a'mida mito' neivo izipahala zuho ingine ezela igi minikevo 
MAT.5.2	gamazi api' ogo ne'mine lo apize ngemo minine':
MAT.5.3	Lute hize ele' iline' inite' mata' lezela nomive li vise' iga' ave ingine
MAT.5.3	O'moso'mo gizebo o-ngedelingu' vi hilalizani' nenako
MAT.5.3	nemu' lamine' iliza akalo' mini mili nizaze.
MAT.5.3	Nemu' ngolize izilizani' o neive.
MAT.5.4	Ido' lihime initeli'mi lulou' mini agae agae li ive igi minaa' nave ingine nene
MAT.5.4	O'moso'mo do ngu' izeline' nenako nemu' lamine' iliza akalo' mini mili nizaze.
MAT.5.4	Nemu' ngolize izilizani' o neive.
MAT.5.5	Ido' evene' hongu li limi minaa' nave ingine nene
MAT.5.5	O'moso'mo misubo me'ningine lolo' o-ngedo
MAT.5.5	a'mingu' inite' mata' nesi ngemeline' nenako
MAT.5.5	nemu' lamine' iliza akalo' mini mili nizaze.
MAT.5.5	Nemu' ngolize izilizani' o neive.
MAT.5.6	Ido' evene' govi ve noso ve li ga'na hili minaa' nave ne'mini
MAT.5.6	O'moso'mi monovo lisihekumu' ma dunivoo li ga'na hili minaa' nave ingine
MAT.5.6	a'mine dalisa lani' inite' nene O'moso'mo ngemavo
MAT.5.6	lanite' gili minilizani' nenako
MAT.5.6	nemu' lamine' iliza akalo' mini mili nizaze.
MAT.5.6	Nemu' ngolize izilizani' o neive.
MAT.5.7	Ido' evene' mamu' mulumo'ine gili nasahili' i-ngidaa' nave engi' nene
MAT.5.7	O'moso'mo mulumo'ine gelo nasahili' o-ngedeline' nenako
MAT.5.7	nemu' lamine' iliza akalo' mini mili nizaze.
MAT.5.7	Nemu' ngolize izilizani' o neive.
MAT.5.8	Ido' lu'ningu' golososi nomivo lamine' minaa' nave ingine O'moso ningilisave.
MAT.5.8	Ningilizani' nenako nemu' lamine' iliza akalo' mini mili nizaze.
MAT.5.8	Nemu' ngolize izilizani' o neive.
MAT.5.9	Ido' evene' hongu li miniliza monovo di soto' iga' nave ingine
MAT.5.9	O'moso'mo ei' izipahala zuho ve lo-ngedeline' nenako
MAT.5.9	nemu' lamine' iliza akalo' mini mili nizaze.
MAT.5.9	Nemu' ngolize izilizani' o neive.
MAT.5.10	Ido' O'moso'mi monovo lisihe' nene di ti' igisa igi mili nizavo
MAT.5.10	nemu' goboni nimili-ngidavo goboni mala' malali'mi lulou' minaa' nave ingine
MAT.5.10	O'moso'mo gizebo o-ngedelingu' vi hilalizani' nenako
MAT.5.10	nemu' lamine' iliza akalo' mini mili nizaze.
MAT.5.10	Nemu' ngolize izilizani' o neive.
MAT.5.11	Ve ma ingine neni' ne'metangumu' ve li lengelemi goboni mili-lingidi soza li gamazi goloso palasa li-lingidilizani' nene lamine' iliza akalo' mini mili nizave. 
MAT.5.12	Ido' gomu' minani' Polohete a'mine'mine igi goboni mili-ngidaa' ani' nenako lingine engi' gono'nido' medeli minani' nemukisi ido' O'moso'mo aza menitine naba Okulumokuko molo-lengedelingumukisi muludingu' lamine' gili longolize izi minilo.
MAT.5.13	Guvo nene noso' niteku' tile' okunivo ne'mo do lamine' oga' neive. Lingine evene' mukiliti vovo'ningu' guvo ne'mine mini ngele'mize lamine' igi minilisave. Ee, lingine guvo ne'mini nizani'za a'mine guvo nene goloso ogavo lanite've osu' lavo ma ngelo gohi lamine' amoloseive. Mo goloso o vine' nenako nemu' di huli akalo' ikevo evene' a'mido' lisi monilisave.
MAT.5.14	Lingine nene misubou' veliti livi' labana'ine nene nizave. Ido' nemu' nene gololo' gehepeve minine' numuno ebe' ne'minisasi minilisave. Gololo' gehepeve minine' ne'mo ngelo haleko minamoloseive. Lingine a'mine'mine igi soto' igivo' minikevo evene' muki' nene ningi osu' li minilisave. 
MAT.5.15	Ido' olo' livi' nene vite' igisa a'mido' somo naba ma di hiti di halekami a'mine livi' nene numungu' nizave muki' nene hize labana' ele-ngedelive li holomo'velo' soto' ogo minelidokovo' di milalisave. 
MAT.5.16	Lingine a'mine'mine igi labanatine ne'mo evene' nene hize labana' ele-ngedelive li di soto' igisa igi mili minilizani' monovo nene lamine' ogavo nemu' nene evene' nete ningi Okulumoku' Metibine nene opo'ni lilisave. Nemu' labanatine nedunu' hize labana' ili minilo.
MAT.5.17	Lingine nenikumu' O'moso'mi lou' gamazi Mose' lo huko line' nesi O'moso'mi veleti' gamazi polohete nete li soto' ani' nesi gili damilo lo a'mine gamazi ize hukolosa ahe li gilamilo. Nene ize hukolosa amuve. Monovo've lo soto' ogo do gihile izelesa ogo nouvoni' ve. 
MAT.5.18	Gamazi mene mo lamineto' nolo-lingimuve: O'moso'mo lo huko line' gamaziuti' nene gamazi ngomo ha nitekisi mo vo tolovo amivo okulumokisi misubosi osu' lilisine' gameneukisi a'mine lou' gamazi nene ha mineleseive. Lamine' ha mino a'mine gamazi muki' nene gihile izosavo' nene osu' loloseive. 
MAT.5.19	Ve ma ingine O'moso'mo gili dalizave lo lou' gamazi lo huko-lidine' mukikuti' ngomo gidini ma minine' nemukisi haza nite' ve li avuto' igi mini evene' mamu' linginesi a'mine'mine igi avuto' igi minilizani' nesi lamine' oloseive li apizi ngimilizani' nene O'moso'mo engikumu' ei' gizebou' vi hilaveti muliseu' limi minave ve lo lo-ngedeleseive. Ne'mine lo-ngedeline'za ve ma ingine a'mine lou' gamazi muki' nene gili di mini evene' mamu' linginesi a'mine'mine igi gili di minilizave li apizi ngimilizave ingine O'moso'mi gizebou' vi hilaveti muliseu' dizi minilisave. 
MAT.5.20	Ido' nemu' nene naza nolo-lingimuve. Lingine O'moso'mi lou' gamazi apizi lingimaa' avesi ido' Halisaio' mono' laa' avesi ingine evene' muki' ngivile' igi ve lisihe' lamine' nizave ve li gilaa' nahe. Gililo. Lingine lisihe' goloso igi mini a'mine mono' li-lingimaa' ani' aleve nene ngivile' igi minamilizani' nene O'moso'mi gizebou' mo keke' vi hilamilisave.
MAT.5.21	Ido' lou' gamazi gozopo' avotinginemu' ne'mine lo Mose' lo huko gizine' ma nene mo gili nizave: Gaza evene' ma bele helamozo. Nemu' nene evene' ma bele helelive nene gonito' ele'mize mili lihime've imilisave. 
MAT.5.22	Ne neine'za ma lo-lengemeloze. Ve ma aza ve mamu' izebolo' daline' nene gonito' oteleseive. Ido' ve ma aza ve mamu' dingani negi goloso ve lo-delive nene goni' nabalo' oteleseive. Ido' ve mamu' gaza gamazi gelesa'mane dingani goloso mene lo lo-delive nene oloku' vaa' akalo' mine molaloseive. 
MAT.5.23	Nemu' nene gaza inite' ma O'moso emelesa mono' numungu' dizo a'mine inite' milaa' holomo'velo' olihe nomolo ve ma nenikumu' mulunou' goloso gelo lihime'ne do neive lo a'mido' gaka lite' lo gelo ma 
MAT.5.24	O'moso emeline' inite' nene holomo'velo' molamo a'mido' huloko vo a'mine lihimeka do neive'mi mulunou' nene do lamine' o-dezo. Do lamine' o-dosa nene ogo O'moso emeline' inite' nene holomo'velo' molo-delesane.
MAT.5.25	Ve mali'mo goni' o-gedelesa gele'mize do zasila novivo ma nene zasi'mo minosa hulo pilisi veti a'ningu' ogavo huli galapusolo' i-gidikelizaze. Akala olihe nivi ma gaza lite' lo gonito' gele'mize molalive'mi mulunou' do hongu lo-do zogo molo-dezo. 
MAT.5.26	Naza lamine' lo-gemeloze. Gaza zogo emo mulunou' do hongu lo-damanivo galapusolo' huli-gidilizani' nene gaza a'mingu' mino lihimeka apaseka' apaseka' ogo mino meni hize osu' gehepeve losavo' nene osu' losa volosane.
MAT.5.27	Mose' lo huko line' gamazi ne'mo gaza vene' ma longo' amozo lo neine' ma mo gili nizave. 
MAT.5.28	Gili nizani'za idise naza ma lo-lengemelove: Ve ma aza Vene' alu mamu' ningo ma duvo lo geleline' nene ei' luloli'mo a'mine vene' nene longo' ine' geleleseive. 
MAT.5.29	Nemu' nene veka zamelati' ningaine' ne'mo goloso initekumu' luka otavo ma a'mine veka ne'mo gele'mize goloso ogavo O'moso'mo oloku' hulo-gedalize. A'mine monovo goloso nene huliline' ne'mo veka mene kuluhize hulaine' gilivo mineline' nene lamine' oloseive. Okonga muki' lamine' ha do minaa' nene mo neine'za okonga muki' lamine' ha do minaine' ne'mo mudise vo oloku' minaa' akalo' gele'mize molaline' nene geikumu' lamine' amoloseive. Nemu' nene veka goloso nene kuluhize hulaine' gilivosa monovo goloso nene hulozo. 
MAT.5.30	Ido' anga zamela ne'mo lihime daa' akalo' gele'mize nomolavo ma a'mine anga ne'mo gele'mize goloso ogavo O'moso'mo oloku' hulo-gedalize. A'mine monovo goloso huliline' ne'mo anga mene huko hulaine' gelavo mineline' nene lamine' oloseive. Ido' okonga muki' lamine' ha do minaa' nene mo neine'za ne'mo mudise oloku' vaa' akalo' gele'mize molaline' nene lisihe' o-gedamoloseive. Nemu' anga nene huko hulaine' gilivo lihime daa' akalo' nene vamozo.
MAT.5.31	Mose' lo huko line' gamazi ma ne'mino neive: Ve mali'mo aza elenahine hulo-delove lo ma vene' mene mo hulo-dekuve lo luhuvo gizo emosa hulo-delive. 
MAT.5.32	Ne neine'za neni' ma lo-lengemeloze: Ve ma elenaho gopo monamo noline' inite' mamu' haza hulo-deline' ne'mo lou' gamazi ma vene' vadingine huli ve malo' vamilo lo minine' ma nene avuto' ogo ve gohilo' viline' nene lihime daloseive. Daline' nene gomu' vanahi monovo ne'mo lihime mineleseive. Ido' ve gohi mali'mo a'mine vene' daline' nene lou' gamazi ve maliti ele'ningine damilo lo minine' ma nene avuto' ogo lihime daloseive.
MAT.5.33	Ido' lou' gamazi gozopo' avotingine ti' li li-ngimani' nesi mo gilikeni' ma neive: Inite' ne'mine olosuve lo anga dizo lo hukolo ma soza lamozo. O'mosomu' inite' olosuve lo anga dizo lo huko lo-emanido' nene ha olosane. 
MAT.5.34	Ne neine'za neni' ma lo-lengemeloze. Lingine inite' mamu' adine dizi lamine' nolune li keke' mo li hukamilo. Okulumo' nene O'moso'mo gizebo o-ledo minaa' neine' mo'mosi've neinako nemu' okulumoku' li izi adine dizi lamine' nolune li li hukilizani' nene O'mosomu' li adine dizani' geleleseinako nemu' ne'mine amilo. 
MAT.5.35	Ido' misubo nene O'moso'mo gizene lise minaa' neine' inite've nenako nemu' misubou' li izi adine dizi lamine' nolune li li hukamilo. Ido' Zelusalemi ebe' nene Guvelesi ve naba'mi numuno ebe've nenako nemu' Zelusalemi ebeku' li izi adine dizi lamine' nolune li li hukamilo. 
MAT.5.36	Ido' lamine' nolune li lengi' godotingukisi li izi lamilo. Lamine' nolune lo godoteu' lo izo lolone' nene geni amivo ha lolosune li gili nizahe. Lingine godotine zopovo hamokisi mokonope gonobupe minine' nene gonobupe mokonope lolo' ilive likevo ne'mine amoloseive. Langisetine godotine zopovo nene ngeli di ato' amilisave. O'moso hamo' ne'mo ha oloseive. Nemu' nene godotingu' li izi lamine' nolune lilizani' nene O'mosola li izi lani' geleleseinako nemu' godotingu' li izi adine dizi gamazi mamu' lamine' nolune li li hukamilo. 
MAT.5.37	Inite' mamu' o've noluve lo ma mo o've lamineto' lozo. Ido' oo noluve lo ma nene mo oo lamineto' lozo. Ido' inite' masi masi lo molo lo huko liline' nene Satanilati' soto' ine' lolosane.
MAT.5.38	Mose' lo huko line' gamaziu' ti' lo neine' gili nizani' ma neive. Ido' ve mali'mo ve mali'mi vele hizo likavo ma eze vele hizi likilo. Ido' vele gavulo bele ledavo ma eze vele gavulo bili ledilo. 
MAT.5.39	Ne'mine lo neine' ma neine'za naza idise ma lo-lengemelove: Lingine ma nilingibilavo ma ingine di ti'ni ngibilamilo. Ido' gatine zamela niizavo ma hela adavalasi izilizaze. Mine velepe' izilo. 
MAT.5.40	Ido' sioti ngomo lulou' izikani' nene dalone li gonito' lengele'mize nimilavo ma saketitine izikani' nesi di ngimilo. 
MAT.5.41	Ido' ve malite heneni'ine gihi-ngidi aka li'nibe gidinilo' di vilo nilavo ma aka ha'na gidini nesi ha gihi-ngidi vilo. 
MAT.5.42	Ido' ve malite lengitati' inite' ma dalone li longo' navo ma ha ngimilo. Ido' lengitati' inite' ma do vo do-lengede mino alinge' do lengemelone nilavo ma a'manapa igi mehedine ngimamilo.
MAT.5.43	Ido' ti' li laa' nani' ma mo gili nizani' ma neive: Lengi' zuho avita minani' nene lutine ngimilizani'za biluvatine nene lutine ngimamilo. 
MAT.5.44	Ne'mine li laa' nani' ma nene neine'za neni' ma lo-lengemelove: Biluvatine nene lutine ngimi goboni mili-lingidilizavemu' nene O'moso'mo engita minelive li O'mosola lilo. 
MAT.5.45	Ne'mine ilizani' nene Okulumoku' metibi izipahala zuho gihile minilisave. Ee, Okulumoku' metibo O'moso aza evene' do kegeso ve laminekovo' do lamine' o-ngedo evene' goloso lovo imaa' ave nene do lamine' o-ngedamo hulo-ngedesa'mine'za ei' lavo ho've ne'mo silingenge'ne've hulo evene' golososi laminekisi nene do lamine' o-ngedaa' neive. Ido' lavo goline nene izo evene' lisihe' lamine' minanikisi minamanikisi nene do lamine' o-ngedaa' neive. Nemu' nene lingine a'mine'mine igi lovo vetine nene lutine ngimi goboni mili-lingidaa' navemu' O'mosola li ne'mine igi di lamine' i-ngidilizani' nene eze emeni damenisi mini Okulumoku' metibi izipahala gehepeve minilisave. 
MAT.5.46	Ido' lingine lu'ine lingimaa' navevo' nene lute ngemeso' O'moso'mo meni lemeleseive li gilaa' nahe. Lingine takisi daa' navemu' evene' goloso nizave li-ngidaa' nave ido' inginesi a'mine'mine igi lu'ine ngimavevo' ngimaa' nani'za lingine nene ma ngivile' igi monovo lamine' ma damanako O'mosolati' meni ma damilisave. 
MAT.5.47	Ido' lingine lengi' zuhovo' zogo mili-ngidi geke' voke' li-ngidaa' nani' nene lingine evene' gohi muki' minani' ngivile' ogo monovo lamine' ma daa' none li gilaa' nahe. E'e, heta ato' ve O'mosomu' gilamave inginesi a'mine'mine igi engi' zuho zogo mili-ngidi geke' voke' li-ngidaa' nanako nemu' lingine atoli'mine igi monovo lamine' nene ma damave. 
MAT.5.48	Nemu' nene Okulumoku' metibo lisihe' lamine' goloso neine' ne'mini linginesi lisihe' lamine' goloso minilo.
MAT.6.1	Lingine mono' lamine' di minaa' nani' nene evenelite di naba i-lingidilizave lisavo' di minamilo. Evenelite ma ningilizahe ningamilizahe li minilizani' nene Okulumoku' metibo ne'mo meni ma nene mo molo-lengedamoloseive.
MAT.6.2	Nemu' nene gaza evene' ma nasahili' noo-ngedo ma evene' lu'ine sitakisi velite mono' numungu' nehe maketilo' nehe evene' nasahili' i-ngidilisa evene' ningi lopo'ni lilizave li hoso' izaa' nani' ne'mine nene amilo. Naza lamine' ma lo-lengemeloze: Evene' ningilizahe li evene' soto' nasahili' i-ngidikevo evenelite ningi di naba i-ngidani' ne'mo alinge' daliza meni'ine gidini ma nene mo lolo' ogavo mo dikeve. 
MAT.6.3	Mo dikeni'za nene ne'mine ami evene' ma nasahili' i-ngidili ma nene lengi' zuho laminelitesi gilikelizaze li minisa 
MAT.6.4	suno' nasahili' i-ngidilo. Ne'mo nasahili' i-ngidilizani' nene suno' initekisi ningo gelaa' ive metibo O'moso ne'mo meni lengemeleseive.
MAT.6.5	Ido' lingine O'mosola lili ma evene' lu'ine sitakisi minadite o'moto' nehe mono' numungu' nehe evene' muki' di gese' iga' ani' ebeto' mini ma ningilizahe li O'mosola laa' nani' ne'mine igi lamilo. Naza lamine' ma lo-lengemelove: Ingine evene' mukiliti ve'nido' ne'mine ani' ne'mo alinge' daliza meni'ine mo dikeve. 
MAT.6.6	Nemu' nene gaza O'mosola lolo ma gasivo' numungau' suno' vo akahe gizo mino a'mine suno' numuno lulou' naningu' minive mahine O'moso nene opo'ni lozo. Ne'mine oganivo suno' inite' ningaa' ive maho O'moso aza meni gemeleseive.
MAT.6.7	Ido' lingine O'mosola nilii ma soza O'mosomu' gilavete O'mosotela gohi lo gohi lo univo gele lemelive li gamazi vai' muki' lika' lika' igi laa' nani' ne'mine igi lamilo. 
MAT.6.8	Nanitekumu' lilisa nahe nemu' metibo nene gomu' gelavosa alinge' nene eita lilisanako nemu' nene gamazi muki' hazamu' lami a'mine O'moso gihilemu' gilamavete iga' nani' ne'mine amilo. 
MAT.6.9	Lingine O'mosola ne'minisa lilisave:
MAT.6.9	Okulumoku' meteho,
MAT.6.9	Okulumokuko iga' nadi'mine ogo laza misubolasi mene a'mine'mine olobo.
MAT.6.9	Ado' gei' guliveka nene evene' vai' gelekunivo dizosa miniliho.
MAT.6.10	Ido' eveneka gizebo o-ledeline' nene lelita mudise soto' iliho.
MAT.6.10	Ido' gei' lukalokovo' ogo molo minelobo.
MAT.6.11	Ido' idise nalone' noso' nitete lemezo.
MAT.6.12	Ido' la'lise lihime di li-daveti lihime'ine mo hulo-ngedekune' nenako
MAT.6.12	a'mine'mine ogo gaza leli' lihimete hulo-ledezo.
MAT.6.13	Ido' lemengu' nene lele'mize molamo
MAT.6.13	goloso melehi anau' voloninguti' nene lele'mize ti'no do lu' izezo lilisave.
MAT.6.14	Ido' lingine evene' lihime di-lingidaveti lihime'ine huli-ngidilizani' nene Okulumoku' metibo aza lengi' lihimetinesi hulo-lengedeleseiha 
MAT.6.15	eveneliti lihime'ine huli-ngidamilizani' nene metibo a'mine'mine ogo lengi' lihimetinesi hulo-lengedamoloseive.
MAT.6.16	Ido' monokumu' ve lii noso' nite' malise ili ma lu'ine sitakisi evenelite iga' nani' ne'mine igi muhele' i minamilo. A'mine ve monokumu' ve li noso' nite' malise igi ma ingine inite' malise ogo none' nene evene' ningi gililizave li ve'ine go'ine di lamine' ami muhele' ahele' igivo' minaa' nave. Naza lamine' ma lo-lengemelove. Ingine evene' mukiliti ve'nido' ne'mine ani' ne'mo meni'ine nene mo dikeve. 
MAT.6.17	Ido' gaza monokumu' ve lo noso' nite' malise o no ma evene' mukiliti ve'nido' muhele' ogo monamo goka veka noso' izo madungau' uveli holo do lamine' ogo monezo. 
MAT.6.18	Ne'mine oganivo evene' nete noso' nite' malise o nane li ningi gilamavo suno' ne'mine olosaba suno' mino suno' minine' inite' ningaa' ive maho ne'mo ningo meni gemeleseive.
MAT.6.19	Lingine misubouko mene heneni nganeni mo milamilo. Gi'ningonite hukikevo ido' gaba hitavo ido' gumine ve nete numuno izi ve'vizi dizi daa' naze. 
MAT.6.20	Nemu' nene heneni nganenitine nene gi'ningonite hukamavo gaba hitamivo gumine vete damilizani' o minine' ebe' Okulumokuko nene milalo. 
MAT.6.21	Lutine nene henenitine minelida mineline' nenako nemu' nene henenitine Okulumokuko milalo.
MAT.6.22	Evene' volone' akate nene vete ne'mo olo' livi' ne'mino mino do soto' o-ledaa' neive. Ido' lukali'mi vele lamine' ha mineline' nene O'moso'mo okonga luka muki' nene hize labana' ele-gedeleseive. 
MAT.6.23	Ido' lukali'mi vele've goloso o noline' ne'mo nene okonga lukau' nene liti'musovo' ize vai' lo mineleseive. Ee, labana' ele-gedeline' inite' nene goloso ogavo lukau' liti'muso izeline' nene, agae, mo liti'muso gehepeve golosou' minelesane.
MAT.6.24	Ido' ve mali'mo gono evene' sitato' ngelo ma damoloseive. A'mine ve sitato' gono dalosa iline' nene ve hamota ma lulo emeleseiha sita' nene lulo ngelo ngemamoloseive. Mala lulo emeline' nene mala lulo emamoloseive. Ido' ma velo' gi'mizo eze gono amuzo molo daline' nene ma vemu' gosele' belavo gono gamazi lo-deline' nene ngelo damoloseive. A'mine'mine ogo gaza monilo' gono do luka a'mine moniu' molo lamine' iline' nene luka O'moso emo gamazi lido' gele do eze gelekele' o-daa' anive ngelo minamolosane.
MAT.6.25	Nemu' naza ti' lo nolo-lingimuve: Ga'nali'mo helamo vetesi ha mineloningumu' noso' nite' nene nani nalonivo lii gopo gatine gilaa' nani' nene alamilo. Ido' okodidokumu' nene nanite' ngolalonivo li gopo gatine gilaa' nani' nesi nene mo alamilo. Vetesi minevo' alevo' ogo minaa' ne'mo noso' nite' nene ivile' ogosa inite' naba neivo ido' okode ne'mosi nene okodelo' inite' nene ivile' ogo inite' naba nenaze. Nemu' nene gopo gatine gilamilo. 
MAT.6.26	Ido' lingine veleta pateli monaa' nani' nama neti monovo nemu' nene ma gatine gili' nalo. Ingine naliza noso' nite'ine nene zuho' isa'mani' nenako nemu' nene noso' nite' dolizi di milaa' numungu' nene milisa'mani'za Okulumoku' metibo ne'mo nene noso' nite' ngemaa' neive. Ne'mine o-ngedaa' neine'za lengi' nete ngivile' igi inite' naba nizanako O'moso'mo lengikumu' nene ha gele minaa' neive. 
MAT.6.27	Lengikuti' ve zaholi'mo inite' matakumu' gopo gala ma gele do vo minelidi'mo eze mino molo iline've nene do ha'na ilive. Mo ngelo ngomosi ma do ha'na amoloseize. Nemu' nene gopo gatine gilamilo. 
MAT.6.28	Ido' okodido' initekumu' nene nanimu' gopo gatine gilaa' nave. Guviseu' guvovo inite' nene dizi guvovo iga' nani' nemu' nene ningi gililo. Ingine gono di oko'nido' inite' nene ma ongoti ngilisa'mani'za O'moso'mo do lamine' o-ngedaa' neive. 
MAT.6.29	Gozopo' guvelesi ve Solomoni' nene oko'nolo' inite' lamine' goloso ngolaa' ine'za naza ma lo-lengemelove. Aza ngolaa' ine' inite' nene lamine' minani'za guvovo iga' nani' inite' nene mo ngivile' isa'mani' ve. 
MAT.6.30	Ido' a'mine guvovo inite' nene inite' lamine' ne'mine minamo gamene ha'na minesa'mive. Idise ha mineline'za aize' nene goko' lavo evenelite oloku' di gizilisave. Ne'mino neine'za O'moso ne'mo a'mine guvovo inite' nene do lamine' goloso oga' neive. O'moso ne'mo haza inite' a'ne'mine nene ha do lamine' o-ngedaa' neine' nenako lengi' nene guvovo inite' ngivile' igi inite' naba nizani' nenako okodido' inite' nene ma lengemamilido' o neihe. Ha lengemelido' o neive. Nemu' nene lingine amuzo mili O'mosomu' gili ele'vole' ilizanako gili ele'vole' amave. 
MAT.6.31	Nemu' nene lingine noso' nite' zati' nalone ido' okodelo' inite' zati' dalone li gopo gatine gilamilo. 
MAT.6.32	Nevo'mine mana'mine ga'ine nene O'moso'mi zuho minamave nete gili a'ne'mine inite' viseto' minaa' nave. Okulumoku' metibo ne'mo nene a'mine dalisa gilani' inite' ne dami haza ma minamilisave lo gele neive. 
MAT.6.33	Ne neine'za inite' malo' malo' olihe lutine milami O'moso'mo gizebo o-ledeli monovolokisi monovo lisihe'velokisi nene gomu' lutine mili gili' li milalo. Ne'mine igi O'moso'mo gizebo o-ledeli monovolokisi monovo lisihe'velokisi lutine mili viseto' minilizani' nene a'mine inite' nesi lehize-lengedo a'mine okodine losuvo'mi inite' mata' nesi nene ha lehize-lengedeleseive. 
MAT.6.34	Aize' soto' iline' inite' nene aizekumu' gizebo ha o neinako lingine idise nene a'mine aize' initekumu' gopo gatine gilamilo. Idise soto' iline' initekuti' geni ma soto' iline' nene idise gihiliza votigilelo' o neivo aize' nesi inite' ma soto' iline' nene asi've gamene aize' ne'mo gihiliza votigilelo' lengemelido' o neinaze. Aize' nadolone li gopo gatine gili minavo lingivizalive. O'moso'mo inite' matatine lehize-lengedeleseize. Ne'mine mana'mine initekumu' nene gopo gatine gilamilo.
MAT.7.1	O'moso'mo lengi' monovomu' ize' molo dovo ledevo' ogo lamilingisi lingine evene' maliti monovo divi ledivi' igi ingine monovomu' ize' mili lamilo. 
MAT.7.2	Eveneliti monovomu' ize' mili lilizani' nene a'mine'mine ogo O'moso'mo lengi' monovomu' ize' molo loloseive. Ido' lingine evene' i-ngidilizani' votigilelokovo' aza a'mine'mine o-lengedeleseive. Nemu' nene monovo'inemu' ize' mili lamilo. 
MAT.7.3	Ido' gaza veka gihileu' za lana naba vo neine' mamu' nene ningo gelamo ve mali'mi veleu' inite' ngomo lasolo vo neine' nene nanimu' ningaa' nane. 
MAT.7.4	Ido' ge'mo veka gihileu' za lana naba vo neivosa gaza ve mamu' veka gihileu' inite' ngomo vo neine' nene do hulo-gedelove lo lo-delinido' o neihe. Ne nomive. 
MAT.7.5	Gaza soza sunolavo' monaine' mene veka gihileu' za lana vo neine' nene gomu' do hulokosavo' nene mali'mi vele gihileuti' inite' lasolo vo neine' nene ninge guno ogo do hulo-deline' o neive. Ee, monovo goloso naba daa' naine' nene gomu' hulosavo' mali'mo monovo goloso ngomo ma do noline' nene do lisihe' o-delesane. 
MAT.7.6	Lingine mono' nene evene' goloso gulo ne'mine minani' engi' nene ngimamilo. nGimilizani' ingine dami velepe' izi lingibililisave. Ido' a'mine gonolise'vesi inite' meni've dize neine' nene ize ngimamilo. Ingine a'mido' lisi lana igi di goloso ikelizaze.
MAT.7.7+MAT.7.8	Ido' inite' ma dalone li O'mosola lilizave muki' nete nene inite' ha dalisave. Ido' O'mosolati' nene inite' ma vise' ilizave nete nene ha ningilisave. Ido' akahelo' okoho' izilizave nene O'moso'mo ha si'ze-ngedeleseive. Nemu' linginesi O'mosola inite' mamu' longo' ilizani' nene ha lengemeleseive. Ido' vise' ilizani' nene O'moso'mo ha lengelebizeleseive. Ido' akahelo' okoho' izilizani' nene O'moso'mo ha si'ze-lengedeleseive. 
MAT.7.9	Ve ma lengikuti' gipele'mo sikonimu' liline' nene geheni mene do nozo lo emelihe. Ne nomive. 
MAT.7.10	Ido' a'mine gipele ne'mo alaha' ma nalove lo liline' nene sata' ha do emelihe. Ne nomive. 
MAT.7.11	Lingine nevo ha evene' golososi nilizaha izipahatine zuho nene ha gizebo lamine' i-ngidi inite' lamine' nene ha ngimaa' nave. Nemu' nene linginesi lingivile' ogo lamine' minive Okulumoku' metibo ne'mo nene evene' ingine voku' li ezela laa' nave nene inite' lamine' ma ngemamilihe. O've. Mo atoli'mine ogo ngemeleseive.
MAT.7.12	Lingine evene' malite ne'mine mana'mine i-lidilizave li gili ma nene engikisi a'mine'mine i-ngidilo. Ne'mine ilizani' nene Mose' gizine' lou' gamazi muki' nesi ido' gili dalizangumu' ve li polohetelite gizani' gamazi muki' ma'mi mehene ne neive.
MAT.7.13+MAT.7.14	Sime' naa' ebeli'mi gateni nene naba neive. Ido' aka've nesi naba goloso neive. Ne'mino minavo a'mine akali'mi gatengu' nene evene' muki' vi hilaa' nave. Ne'mine iga' nani'za vi minevo' minevo' ngemeni dameni daliza aka'mi gateni've nene ngomo lasolo neive. Ido' aka've nesi ngomo lasolo goloso minavo evene' hamo hamo' nete a'mine aka nene vise' igi ningi vaa' nave. Nemu' nene lingine gateni ngomou' nene dizilo.
MAT.7.15	Soza saza li O'moso'mi gamazi lo soto' oga' unive polohete none laa' avemu' lingine ningisa minilo. Ingine loposo gulo evene' ngibilaa' ani' gulo ne'mine lu'ine golososi mini linginela alizani' nene engi' monovo di haleki ngibilamaa' ave sipisipi ize gidini alisanako nemu' engikumu' ehe' igi gizebo lamine' igi minilo. 
MAT.7.16	Igi mili ilizani' nene gihile lamine' izelihe izamilihe nene ningisa engi' monovo nene ningi gililisave. Za lamineli'mi gihile've nene za golosolo' izavo neloti' ha dalizahe. 
MAT.7.17	O've. Za lamineli'movo' gihile lamine' izaa' neivo za goloso ne'mo gihile goloso izaa' neive. 
MAT.7.18	Za ma lamine' noline' nene gihile've goloso ngelo izamoloseive. Ido' za ma goloso noline' nene gihile've lamine' ngelo ma izamoloseive. 
MAT.7.19	Ne'mino neine' nenako za gihile lamine' izisa'mani' za nene huki oloku' gizaa' nave. 
MAT.7.20	Ido' za ne'mine nizanako ingine soza mono' laa' ave igi mili ilizani' gihile izeline' nene lingine ningi engi' monovo nene ningi gililisave.
MAT.7.21	Ido' evene' ma nete nenikumu' Guvekasi ve, Guvekasi ve, laa' nahe. Engi' neti' linge ma nene O'moso'mo gizebo o-ngedelingu' vi hilamavo Okulumoku' me'nehine gelekele' i-di ei' lulolo' igi mili minaa' niilizavevo' ei' gizebou' vi hilalisave. 
MAT.7.22	Ee, gamene nabala evene' muki' nete ti' li li-nimilisave: Guvekasi ve make, gei' vekamu' ogo mono' lo-ngemaa' une' ma ve. Ido' gei' vekamu' ogo sikalahu' goloso evene' lu'ningu' minani' nene ngimiselo hulaa' une' ma ve. Ido' gei' vekamu' ogo ato ato' suno muki' nene do soto' oga' une' ma ve. 
MAT.7.23	Ne'mine li-nimilizani'za ne'mine lo lamineto' lo-ngemelesuve: Lingine goloso nite' di'mi monaa' ave lingine neze zuho ningaa' uve ma nizamaze. Vilo.
MAT.7.24+MAT.7.25	Ve mali'mo numuno ma gizine' nene otohato oga' ive'mo numuno geheni nabalo' gili' lo minelido' gizavo goline naba izo noso velo hepe' naba elo ogo numuno biline'za numuno nene geheni ne'mo do gili' lavo lemo ongamo amuzo molo ote minine'. Ido' evene' ingine neze gamazi'ne gili di luvodo' luvodo' igi mili e'metilizani' nete a'mine numuno gizive ne'mine mini otohato iga' ave minilisave. Minilisanako neni' gamazi'ne luvodo' luvodo' igi mili ilizani' ne'mo igi mili ilizani' nene lemo ongamoloseive. 
MAT.7.26+MAT.7.27	Ido' ve gohi mali'mo numuno ma gizine' nene aza ve negi otohato amive'mo numuno amuzo molo minamilido' gepelo' gizavo goline izo noso velo hepe' naba elo ogo numuno nene belavo numuno nene, agae, do goloso ogo lemo pou' lo izevo ngu'vosovo' ogo ongani'. Ido' evene' ingine neze gamazi'ne gilii gili huli luvodo' luvodo' e'metamilizani' nete a'mine numuno gizive ne'mini negivo' minilisave. Ee, luvodo' luvodo' igi e'metamilizani' nene negivo' minilisave.
MAT.7.28+MAT.7.29	Ido' Izesu' aza gamazi mene lo osu' lavo nemu' evene' muki' ingine gili vo'ine vavo upuho' ani'. Ee, aza mono' apize ngimine' mene engi' avo'ningeliti mono' gamazi apizi ngimaa' avete apizi ngimaa' ani' ne'mino apize ngemamo asi gamazi meleho ne'mine'mo apize ngimine' gelavo nemu' vo'ine vavo upuho' ani' ve.
MAT.8.1	Izesu' aza gololoti' oto lemo ogavo evene' muki' goloso nene e'meti vani'. 
MAT.8.2	E'meti nivavo ganadise gize dave mali'mo Izesuda ogo obuvolo hize emo ti' lo lo-imine': Guvekasi ve, gaza do lamine' o-nedeline' amuzokasi naine' nene naza mo gele mino do lamine' o-nedeline lo gele nouve. Gaza do lamine' o-nedelesa gele nabe. 
MAT.8.3	Ne'mine lavo Izesu' aza ana hulo molo oko'nolo' nohito ti' lo lo-imine': Naza do lamine' o-gedelesa gele nouve. Nemu' gaza lamine' ozo. Ne'mine lavo ganadise ne'mo lite' lo hulo-do vavo lamine' giline'. 
MAT.8.4	Lamine' gelavo Izesu' ti' lo lo-imine': Gele nabe. Gaza lamine' aine' monovo nene evene' hamokisi mo lo-ngemamozo. Eveneto' medelo mino O'moso inite' lehize-daa' ive ne'mo ganadise okongaloti' hulo-gedo vine' nene ningo lo soto' ogavo gaza lamine' aine' nemu' nene evenelite ningi gililizangumu' ve lo ne'mine ozo: Ganadise gizi dave ingine lamine' igi ma ize inite' ne'mine ne'mine O'moso imilisave lo Mose' lo huko lido' nene e'meto eveneto' medelo mino O'moso inite' lehize-daa' ive nene inite' ma O'moso oloku' gize emelingumu' nene do vo emezo.
MAT.8.5	Izesu' aza Kahanaumi numuno ebeku' novivo Loma amiliti gizebo ve ma aza Izesuda ogo longo' ogo 
MAT.8.6	ti' lo line': Guvekasi ve, neni' gelekele' izipe'ne aza nene amuzolo helavo numuda amuzolosi nomivo ongo mino mulumo gono goloso do neine' lae. 
MAT.8.7	Ne'mine lavo Izesu' ti' lo lo-imine': Naza ha vo do lamine' o-delesuve. 
MAT.8.8	Lavo amiliti gizebo ve aza ti' lo Izesu'ni lo-imine': Naza evene' goloso nouvonako a'ne'mine'mi numu'neu' alinido' lisihe' amane. Nemu' nene vamo ha gamazivo' lo lamine' ozo lanivo gelekele' izipe'ne nene lamine' ilive lo gele nouve. 
MAT.8.9	Ido' lamine' ilive lo gele nouvoni' nene naza nene evene' maliti gizebolo' nouve. Ido' neze gizebolo' nesi ami ma nizave. Nemu' nene engikuti' ve mamu' vozo lokuvo ha voloseive. Ido' mamu' ano loloni' nene ha aloseive. Ido' gelekele' izipe'ne nene ne'mine ozo loloni' ha oloseive. Ido' a'mine'mine ogo gaza lanivo siki inite' ne'mo gei' gamazi ha gele do gelekele' izipe'ne nene ha hulo-do voloseive losa gele nosa noluve. 
MAT.8.10	Lavo Izesu' aza gamazi nene gelo aizo, lo gelo evene' e'meti vave muki' nene ti' lo lo-ngimine': Naza lamineto' nolo-lingimuve. O'mosomu' gili ele'vole' iga' ave gehepeve ve lave Isilaele' aleve lengikutikisi nene heta ato' ve mene'mo gele ele'vole' ine' ne'mini ve hamolitesi ma gili ele'vole' avo ma ningamuvoni' ve. 
MAT.8.11	Nemu' nene nolo-lingimuve. Isilaele' aleve minamave hotati' ve ho' dizaa' idati' ve ido' ho' lemaa' idati' ve muki' ingine O'moso'mi gizebou' imi hili mini Abalahamule Zakobole Isakalesi noso' nite' nii ngolize izi minilisave. 
MAT.8.12	Minilisani'za O'moso'mo ei' gizebou' vi hili eze zuho minilizave lo lengele'mize molani' Isilaele' aleve lingine nene hulo heta ogavo liti'muso gehepeveu' vi mini ive nama igi mulumo gili vetine ingihi langolo' igi minilisave. 
MAT.8.13	Ne'mine lo Izesu' aza amiliti gizebo ve ti' lo lo-imine': Gaza numungala vozo. Gele ele'vole' aineka ma nene soto' o-gemeleseive. Lavo gelekele' izipe nene line' gamene gehepevelo' nene lamine' ine' ve.
MAT.8.14	Ne'mine ogo Izesu' aza Petolo' numu'veu' dizo Petolo' elenahi izeleho nene oko'nolo' olo' lavo ongo neivo ningine'. 
MAT.8.15	Ningo Izesu' aza analo' davo oko'nou' olo' line' nene osu' lo-dine'. Osu' lo-davo oto Izesu'ni nasahili' o-dine'. 
MAT.8.16	Ido' nivenga' molavo lu'ningu' sikalahu' goloso minive ma Izesuda ngele'mizi ikevo gamazi lo-ngedo a'mine sikalahu' goloso nene ngimiselo do hulo ido' inite' gizi dave mukikisi do lamine' o-ngidine'. 
MAT.8.17	Ne'mine ine' nene O'moso'mi veleti' gamazi lo soto' oga' ive polohete Isaia' luhuvo ti' lo gizine' ma nene omo gihile izelive losa nene ne'mine ine' ve:
MAT.8.17	Di gilizevo i-lidaa' ani' inite' nene asi've do hulo-ledo
MAT.8.17	inite' lisaa' ine' inite' nesi do hulo-lidine' ve.
MAT.8.18	Ido' evene' muki' ika' ika' igi di vodo vodo i-di minani' nene ningo Izesu' aza sipiu' nGalilaia noso ohuno helala ele'mizi vilizave lo izipahala zuho lo-ngimine'. 
MAT.8.19	Lo-ngemavo Zuda vete laa' ani' mono' gamazi apize ngemaa' ive mali'mo Izesuda ogo ti' lo line': Tisazo, naza nene gei' vilinida alinida ha ge'meto volosuve. 
MAT.8.20	Lavo Izesu' ti' lo lo-imine': Inite' muki' loposo gulosi ido' namasi nene ingalizani' numu'inesi minaa' nani'za O'mosolati' ve gihile neni' ongalo numu'ne nomine' nenako ha ne'metelibe. 
MAT.8.21	Ido' eze gonolo' e'meti monave engikuti' ve gohi mali'mo Izesu'ni ti' lo lo-imine': Guvekasi ve, gaza gele nemanivo me'nehine vo do galese ize-dosa ogo ge'metelohe. 
MAT.8.22	Ne'mine lo line'za Izesu' ti' lo lo-imine': Gaza gelezo. Lu'ine hele vive angise nete hililiza oko'ine di galese izi minilisaze. Ogo ne'metezo.
MAT.8.23	Ne'mine ogo Izesu' aza sipiu' vo dizavo Izipahala zuhosi igi dizikevo nosolo' api' igi ledi vani'. 
MAT.8.24	Ledi nivavo hepe' naba elavo ne'mo noso nene golo gidini dizevo' dizevo' ogo sipi nene hito lulou' velo leme' leme' idi'mo sipiu' nene vai' lolosa ine'za Izesu' nene okise ongo minine'. 
MAT.8.25	Ongo neivo izipahala zuho ingine ezela vi u'muko' igi ti' li lani': Guvekasi ve, gaza oto do lu' izevo. Noso ne'mo lebele gese' o leize. 
MAT.8.26	Likevo aza lo-ngimine': Lingine lengehelele nanimu' noizive. Lingine amuzo mili O'mosomu' gili ele'vole' ilizanako gili ele'vole' amave. Ne'mine lo aza oto hepekisi nososi ngelemavo ingine nene mati zou li minasine'. 
MAT.8.27	Ne'mine ikesivo sipiu' minave ingine ngehelele goloso izavo ga'ine vai' gili ti' li lani': Ve me'mi gamazi nene hepe' matesi noso matesi gili dikeko atoli'mine ve goloso noloseive li lani'.
MAT.8.28	Ingine noso helala Gadala vetida vi heteli nivavo sikalahu' goloso lu'ningu' minive sita' nene gonoso mili-ngidaa' ani' geheni mulikuti' igi Izesu'ni votene' asine'. Ingine a'mine ve nene go'ine gasava goloso hize vivo evene' ingine engikumu' ngehelele goloso izavo minasine' akala nene evene' hamokisi ngeli igi vigi monamani'. 
MAT.8.29	A'mine ve sita' ingine geke' li Izesu'nimu' ti' li lasine': O'moso'mi gipele gaza nosida mene nanitekumu' nane. Gaza mulumo gono lemaa' gamene olihe alitamingu' mulumo gono lemelove losa nabe. 
MAT.8.30	A'midoti' hoto' ile nene ize mulise naba galese ni nizavo 
MAT.8.31	sikalahu' goloso lu'ningu' minive ingine amuzonga li Izesu'ni ti' li li-imasine': Gaza limisele hulolo ma nene ize mulise naba voleti lu'ningu' nene limisele hulozo. 
MAT.8.32	Likesivo aza ti' lo lo-ngimine': Ne'mine li ma alo' vilo lo lo-ngedavo sikalahu' goloso ingine velisi lu'ninguti' limi igi vi izeliti lu'ningu' dizani'. Dizikevo ize mulise naba ingine galese ni minani' golo aveselo' nene mangilise hizi limi vi noso ohungu' hili gese' ani'. 
MAT.8.33	Hili gese' ikevo ize gizebo ve ingine golise numuno ebeta vi soto' ine' initeli'mi gamazi've nene muki' vetete' igi ngimi ve sita' lu'ningu' sikalahu' goloso minive netisi gamazi nesi li soto' igi li-ngimi osu' lani'. 
MAT.8.34	Li-ngimi osu' likevo a'mine numuno ebeku' evene' minani' muki' ingine Izesu' neida ani'. Igi ningi engi' misubo nene hulo vilive li ezela amuzonga lani'.
MAT.9.1	Ne'mine likevo Izesu' aza sipiu' dizo izipahala zuhosi noso ohunolo' tine' mili ledi vi eze numuno ebe've Kahanaumila vani'. 
MAT.9.2	A'mida nene ve malite ve ma amuzolo hele gese' ogavo minive gebili ma ngakaku' ongo neivo zalo' mili di neida ani'. Ido' vekise ingine gebili ma ha do lamine' o-deleseive li gili ele'vole' ani' nene Izesu' aza mo ningo gelo a'mine gebili mamu' ti' lo line': Gipe'neho, gei' lihimeka nene mo apase-gedekuve. Nemu' nene luka gaka ngi lo minivo. 
MAT.9.3	Ne'mine lavo Zuda vete laa' ani' mono' apizi ngimaa' ave malite lu'ningu' ti' li gili minani': Ve mene ve'mo gamazi noline' ne'mo nene O'moso ivile' o-daa' gamazi nolive. 
MAT.9.4	Ne'mine li nigilavo Izesu' aza lu'ningu' gilani' gamazi nene ningo gelo ti' lo lo-ngimine': Lingine lutingu' gatine goloso nanimu' nigilave. 
MAT.9.5	Lingine nenikumu' nene sozavo' laa' neive li gilaa' nahe. Naza ve gebili nemu' lihimeka mo hulo-gedekuve luvoni' nene soza lolohe lamine' lolohe ma gilamilisave lo lapa nomivo noluvoni'za sozalo' ve minuvodini ve gebili mamu' nene oto vozo nolo-duvo oto vamivo soza luvoni' nene soto' ogavo novozo helalove lo gelo ve gebili mamu' oto vozo loo ma lamuvodine. 
MAT.9.6	Ido' naza O'mosolati' ve gihile misubouko lengi' lihimetine apase-lengedaa' amuzo do nouve luvoni' nene soza lamo lamineto' noluvoni' nene ningi gililizave lo idise ogo molo oloni' nene lingine gililo lo ve gebilimu' ti' lo line': Gaza oto ngakaka do geho numungala vozo. 
MAT.9.7	Lavo ve gebili aza oto numu'vela vine'. 
MAT.9.8	Evene' muki' ingine nene ningi ngehelele izavo leli' gidini ve ne'mine amuzo imingumu' ve li O'moso opo'ni lani'.
MAT.9.9	Izesu' aza a'mine minine' numunguti' lemo akala novo ve ma gulive Mataio' nene takisi moni daa' ine' numu'veu' gono do neivo ningo ti' lo lo-imine': Gaza oto ne'meto ano. Ne'mine lavo aza oto e'meto vine'.
MAT.9.10	Ido' Mataio' numu'veu' Izesulesi noso' nite' ni nizavo takisi moni daa' avesi ido' Zuda veti lou' gamazilo' e'mete lamine' isa'mave gohi ma nesi muki' numungu' dizi ikevo izipahala zuhosi makato' noso' nite' nii minani'. 
MAT.9.11	Ni nizavo Halisaio' mono' laa' ave ingine ningi izipahala zuho longo' i-ngidi ti' li lani': Lingine tisatine nene takisi moni daa' ave golososi ido' lihime daa' ave lingesi noso' nite' makato' nene nanimu' ninave. 
MAT.9.12	Li lani' nene Izesu' gelo ti' lo lo-ngimine': Luso ve aza lamine' haza minave do lamine' o-ngedelesa osa'miha inite' gizi davemukovo' nene oga' neive. 
MAT.9.13	Naza a'mine'mine ogo evene' lisihe' i minavemu' amuvoni'za evene' lihime'inesi vemu' uvoni' ve. Nemu' lingine vi O'moso'mo line' gamazi ma mono' godolou' ti' lo minine' ma'mi monovomu' vise' igi gililo:
MAT.9.13	Inite' neni' nimi oloku' gizaa' nene lamine' neiha
MAT.9.13	Neni' giluvoni' nene
MAT.9.13	evenekumu' mulumo'ine gili nasahili' o-ngedaa' ne'mo ivile' o neive.
MAT.9.14	Neloti' nene mono' noso holo-ngedaa' ive Zohane' izipahala zuholite Izesuda igi ti' li longo' i-dani': Lazasi ido' Halisaio' mono' laa' avesi monokumu' ve lo noso' nite' nene malise oka' oka' ogo minaa' noune'za geze izipaha zuho nene malise isa'mako nanimu' nave. 
MAT.9.15	Ne'mine li likevo Izesu' ti' lo lo-ngimine': Ve mali'mo vene' di imiliza gameneu' olize izo noso' nite' gize vata' ogo eze zuho molo-ngedavo ingine aza a'mingu' ha neivo mulumo gili-di noso' nite' malise ilizado' nehe. Ne nomive. A'mine'mine igi naza nouvosa nene lamine' gili nizanako noso' nite' malise amilisaha engi' vovo'ninguti' biluvalite neze nele'mizi di vilizani' gamene nene mo aliteleseive. A'mine gamene alitavo mulumo gili-nidisa noso' nite' malise ilisave.
MAT.9.16	Ido' lavolavo gosohototi' ngomo ma huki saketi litehe hukido' mili ongotilizani' nene ngingili lo gelelehe' ogavo ne'mo naba hukaa' neinako nemu' lavolavo olihe ngingili lamine' neti' ngomo ma huki saketi litehelo' mili ongotisa'mave. 
MAT.9.17	Ido' a'mine'mine igi lingine vaini noso gosoho' ne'mo meme' ize losuvodunu' lili' ani' gomise nene izo pou' loo vaini noso lepo vo gomise'vesi nene goloso ogalive li vaini noso gosoho' gituho' galakala' neidi'mo nene lulu izavo gomise liteheli'mo ngipu lo hukiline' o miningu' nene ma ohizi milisa'mave. Vaini noso gosoho' gituho' galakala' neivo nene meme' ize losuvo gosohotunu' lili' ani' gomise gosohoku' nene ohizaa' nave. Ne'mine ikevo gomisesi vaini nososi nene lamine' ha minaa' nasive. Ne'mine line' nene aza mono' lo-ngemaa' ine' nene gosoho' nenako izipahala zuho igi mili ilizani' monovo ne'mo a'mine Zuda veti monovo litehe malo' vo damingumu' nene line'.
MAT.9.18	Izesu' nene gamazi lo-ngemo neivo mono' gizebo ve mali'mo eze neida ogo gubi' noize emo ti' lo line': Alune ma nene idise a'mene nohiline'zo gaza ogo anga oko'nolo' hitanivo gohi vele gizo otelive losa noluve. 
MAT.9.19	Lavo Izesu' aza oto mono' gizebo ve nene e'meto izipahala zuhosi vani'. 
MAT.9.20+MAT.9.21	Nivavo vene' ma venelite ike'nilo' ike'nilo' ningaa' ani' siki nene mate-desa'mivo mino gamene ha'nalo' ninge do vo mino kilisimasi tuvelu (12) minine' vene' ne'mo naza oko'nolo' damo ha Izesu' genegana'velokovo' do gelelodi'mo nene lamine' olosuve lo gelo Izesu' mehenelati' ogo genegana've gahevela do giline'za 
MAT.9.22	Izesu' aza mine velepe' izo a'mine vene' nene vonu' belo ti' lo lo-imine': Aluneve, gele ele'vole' anidi'mo nene lamine' ogange. Gaka muki' gelaa' aine' ma nene gohi gelamozo. Ne'mine lo-davo lite' lo a'mido' lamine' giline'. 
MAT.9.23	Ti' ogavo Izesu' aza vo mono' gizebo ve ma'mi numu'veu' dizo ningine' nene alungo mulumo gili polope' mili evene' muki' ive nama igi nizavo ningo ti' lo line': 
MAT.9.24	Alungo nene ma helamine'. Haza okise ongo neize. Heta igi vilo lo lo-ngedavo gize' i-dani'. 
MAT.9.25	Ti' igi evene' muki' ingine heta vi osu' likevo Izesu' aza numungu' dizo vo alungo ne'mi analo' nodavo otine'. 
MAT.9.26	Ne'mine ogavo guvele nene hutile' ogo mone osu' line'.
MAT.9.27	Ido' Izesu' aza numuno nene hulo novivo ve'ine likive sita' ma e'meti nivi asi naba li ti' li lasine': Guvelesi ve naba Davidi' a'vo ezelo' medelo minanive make, gaza mulumote ningevo. 
MAT.9.28	Likesivo Izesu' aza numungu' dizo neivo ve sita' ingine dizi minida minikesivo Izesu' ti' lo longo' o-ngidine': Lingine gilasine' inite' nene neni' ha oloseive li mo gili ele'vole' i nizasihe. Ne'mine lo longo' o-ngedavo ti' li li-imasine': Guvekasi ve, laza mo gele ele'vole' o nosive li li-imasine'. 
MAT.9.29	Li-imikesivo ve'nido' nodo gelo ti' lo line': Lingine gili ele'vole' asine' ne'mino lengita gihile soto' ivo. 
MAT.9.30	Ne'mine lo nolivo ve'ine nene lamine' ogavo ve'ine niningasivo amuzonga lo-ngedo ti' lo line': Lingine inite' o-lingiduvoni' memu' evene' hamokisi gilikelizaze. Li-ngimamilizo. 
MAT.9.31	Line'za ingine vi Izesu' guvele nene li hutile' ikesivo guvele nene buu lo a'mine ebe' nabau' nene mone piline'.
MAT.9.32	Ido' neloti' Izesu've ezesi monave nesi limi heta navo evene' malite ve ma sikalahu' goloso lulou' minidi'mo gamazi lamilido' o vive ma nene ele'mizi Izesuda ani'. 
MAT.9.33	Ele'mizi ikevo Izesu' aza sikalahu' goloso evene' lulouti' imisele hulavo a'mine ve nene gamazi api' ogo line'. Lavo evene' muki' ingine ningi vo'ine goloso vavo ti' li lani': Isilaele' misubou' mene ne'mine ma soto' ivo ningamune' ve. 
MAT.9.34	Ne'mine li lani'za Halisaio' mono' laa' ave nete ti' li lani': Sikalahu' goloso ngimiselo do nohuline' amuzo nene sikalahu' golosoliti guve'inesi velati' dosa nene nongimiselive lani'.
MAT.9.35	Ido' Izesu' aza numuno ebe' naba' naba ido' ngomo ngomo mukiku' nene mone mone ogo evene' mono' numungu' mono' apize ngeme ngeme' ogo ido' O'moso'mi gizebomu' gamazi lamine' nene lo-ngeme ngeme' ogo ido' inite' ato ato' gizi davesi gilizevo alevesi nene do lamine' o-ngidine'. 
MAT.9.36	Ido' evene' muki' goloso ezela ani' nene ningo ingine sipisipi izelo' gizebo ve'ine ma nomivo minani' ma'mine igi muhele' ahele' igi gopo minani' nenako nemu' nene mulumo'ine ningo muluno hukine'. 
MAT.9.37	Ne'mine ogavo izipahala zuho aneza gamazi ma evenekumu' lo molo ne'mine lo lo-ngimine': Evene' mene gopo ikelizaze. Mingu' nene noso' nite' muki' goloso o molani'za a'mingu' gono dalonive nene ngomosi' minekunge. 
MAT.9.38	Nemu' nene lingine mine melehida likevo gonolo' ve ma ngimiselavo vi minamuno dolizilizave line'.
MAT.10.1	Izesu' aza izipahala zuho tuvelu (12) asi lo-ngemavo ikevo eveneliti lu'ninguti' sikalahu' goloso ngimisele hulaa' ido' ato ato' inite' gizi davesi gilizevosi muki' do lamine' o-ngedaa' amuzo nene ngimine'. 
MAT.10.2	A'mine aposolo tuvelu (12) neti gulive'ine nene ne'mino neive: Gana' nene Simoni' gulive gohi ma Petolo' ido' Adelea' nene akunolo minine'. Ido' Zebedaio' gipele Zakobo' ve, akunolo Zohane' ve, 
MAT.10.3	Hilipoki Batolomaioki ido' Tomasi' ve, takisi moni daa' ive Mataio' nesi ido' Zakobo' gohi ma minine' nene Alahaio' gipele minine'. Ido' Tadaio' ve, 
MAT.10.4	ido' Loma ve ngimisele hulolone li amuzo milaa' aveuti' ve ma Simoni' ve, ido' alinge' Izesu'ni do soto' o-dive ado' Kelioto numudoti' ve Zuda' nesi nene minani'.
MAT.10.5	Ido' a'mine ve tuvelu (12) nene gonolo' nongimiselo gamazi ti' lo lo-ngidine': Lingine Zuda ve minamani' eveneliti misubou' vami ido' Samalia eveneliti numuno ebe'ningukisi nene vami 
MAT.10.6	sipisipi ize vi halekaa' nani' ne'mini Isilaele' aleve vi tolovo igi nizani' engita nene vilo. 
MAT.10.7	Vi ma nene O'moso'mi gizebo nene lengita mo ogave li li soto' igi li-ngimilo. 
MAT.10.8	Ido' inite' gizi dave nene di lamine' i-ngidilo. Ido' hili nilizanguti' nesi di oti-ngidilo. Ido' ganadise gizi dave nesi di lamine' i-ngidilo. Ido' sikalahu' goloso evene' lu'ninguti' nesi ngimiseli hulilo. Ne'mine mana'mine o-ngedaa' amuzo nene meni hizi ma damaze. Lingine haza ne'mine mana'mine i-ngidilo.
MAT.10.9	Ido' lingine gotingu' moni ngomosi ma go'ziki vamilo. 
MAT.10.10	Ido' aka vilizangumu' ve li go' ne'minesi dami ido' sioti sita' izi vami hamokovo' izi vi suu' nesi izi vami ido' hatuso nesi di vami okodido' neine' nevo' nene minivo vilo. Gono dave nene gono'nido' inite' ma ngimikevo menite ve li haza dalizani' nene lisihe' o neinako linginesi nene a'mine'mine igi lingimikevo haza dalisanaze. Nemu' nene hazavo' vilo. 
MAT.10.11	Ido' lingine numuno ebe' nabaupe ngomoupe ma vi heteli ma evene' lamine' ma nolingumu' nene vise' igi ningisa a'mine ve'mi numu'veu' nene dizi limi nizavo numuno ebe' mala viliza gamene nene alitavo ma nene vilo. 
MAT.10.12	Lingine numuno mau' dizi ma a'mine numungu' miniliza aleve nene lengita hongu minivo li mese' aseka li-ngidilo. 
MAT.10.13	Ido' a'mingu' minave ingine evene' lamine' nilizani' nene lengitati' hongu nene engita mineleseive. Ido' evene' lamine' minami nilizani' nene a'mine hongu nene engita minamo gohi tine' molo lengita aloseive. 
MAT.10.14	Ido' evene' malite gamazitine gilami lengele'mize lamine' amavo ma lingine a'mine numungutipe ebekutipe vili ma ingine engi' monovo'ine ningilizangumu' ve li avazaha igi gizedidoti' u'musupo nene okoho' izi di huli vilo. 
MAT.10.15	Lamineto' nolo-lingimuve. Gamene nabau' a'mine aleve O'moso'mo lihime'ine ngemeline' nene Sodomu aleve ido' nGomola aleve mulumo inite' naba ngemeline' nesi ivile' ogosa naba goloso ngemeleseive.
MAT.10.16	Ido' gilahe. Lingine nene neni' gono'ne vi dalizave lo nolingimiseluve. Lingine nene sipisipi ize ne'minisa minilisave. Sipisipi ize ingine lovo ve'inete ngibililisa ikevo ingine a'mido' alete mili ngibililiza gavoso'ine nomivo minaa' nani' ne'minisa nene minilisave. Ido' lingine vovo'ningu' vi miniliza aleve neve nene sipisipi ize ngibilaa' ani' loposo gulo ne'minisa nene minilisanaze. Lingibilikelizaze. Nemu' lingine nene gosihe' iga' nani' ne'mine igi gatine lamine' gili gizebo ilo. Ido' nama viluso iga' nani' ne'mine igi honguvo' li minilo. 
MAT.10.17	Lingine nene evenekumu' ningisa minilo. Ingine nene kanisole'nido' di gonito' mili-lingidi mono' numu'ningu' nalatunu' lili' ani' gavosodunu' lingibililisave. 
MAT.10.18	Ido' nenita gi'mizi minangumu' ve li gonito' lengele'mizi mili guve'inesi ve nabaliti ve'nidokisi ngamani nabaliti ve'nidokisi lengele'mize milikevo engikisi ido' Zuda ve minamani' alevesi nene neni' monovo'ne li soto' igi li-ngimilisave. 
MAT.10.19	Nemu' nene lengele'mize gonito' nimilavo ma gamazi nado lolove ido' nadive lolove li gopo gatine gilamilo. Gonito' lengele'mizi milikevo gamazi liliza gamene aliteline' nene lilizani' gamazi nene ha omo gatingu' ogavo lilisave. 
MAT.10.20	Gamazi lilizani' nene langisetine lamilisave. Metibi Sikalahu' ne'mo nene lengiku' omo holo mino gamazi lilizani' nene ei' loloseive. 
MAT.10.21	Ido' evene' nenikumu' gili ele'vole' amani' nete nene nenikumu' gili ele'vole' ave nene ngibili hililizave li gonito' ngele'mizi milalisave. Ee, mo uvo'ninge aku'ninge nilizani' netesi ido' ize'ninge me'ninge izipaha'ine zuho nilizani' netesi nene ha ne'mine ilisave. 
MAT.10.22	Neni' gulive'ne di minilizangumu' evene' muki' nete nene lengikumu' goloso gililisave. Ne'mine ilizani'za ve malite nenikumu' gili ele'vole' igi amuzo mili mini di vi nizavo gamene'ine ma osu' lilive nene O'moso'mo do ngu' izeleseive. 
MAT.10.23	Ido' numuno ebe' mauti' alevelite ma lengele'mize goloso navo ma golise ebe' malo' malo' vika' vika' igisa nene monilo. Naza lamineto' nolo-lingimuve. Isilaele' aleveti numuno ebe'ningu' nene olihe moni pilamavo O'mosolati' ve gihile naza nene tine' molo alosuve. 
MAT.10.24	Tisa' mali'mi izipahala zuho ingine nete nene tisa'ine nene ivile' igi ma minisa'mave. Ido' agove izipe nete ingine gizebo i-ngidave nene ngivile' igi ma minisa'mave. 
MAT.10.25	Izipahala zuho ingine tisali'mo gehaa' ine' gono gihi minilizani' nene lamine' oloseive. Ido' agove izipe ingine nene gizebo o-ngedaa' ive'mo gehaa' ine' gono inginesi gihilizani' nene lamine' oloseive. Ve goloso nete metibine nenikumu' sikalahu' golosoliti guve'inesi ve Belezebulo' ve li-nidani' nenako izipaha'ne zuho lengikumu' nene nabisa divi ledivika li-lingidilisave.
MAT.10.26	Nemu' nene engikumu' golise gilamilo. Idise mene hito neine' inite' muki' nene alinge' soto' oloseive. Ido' idise mene haleko neine' inite' nene soto' ogavo gililisave. 
MAT.10.27	Ido' naza liti'musou' haleko suno' lengikovo' lo-lengemaa' uvo gamazi nene evene' muki' ningi gililizada nene li soto' igi li-ngimilo. Ido' zegeno nununga lo lo-lengemaa' uvoni' gamazi nene numuno heta evene' muki' gililizada nene li hutile' igi li-ngimilo. 
MAT.10.28	Evene' ingine okodinevo' nene ha lingibili hililizani'za lutine nene ngeli di gopo amilisave. Engikumu' golise gilamilo. Mudise lutinesi okodinesi oloku' hulo lengebele heleli amuzo'vesi minive O'mosomukovo' nene golise gili minilo. 
MAT.10.29	Gilahe. Nama ngomo ngomo oso'moho' ne'mine nama nene haza nite've li gili gulehe' moni hamokovo' nene huli nama sita' meni hizaa' ani' ve. Ido' a'mine ne'mine nama nene haza nite' neiha metibo engito' gizebo lamine' oga' neive. Aza gelamivo engikuti' hamo' ne'minesi nene ma ngelo helo misubou' lemamoloseive. 
MAT.10.30+MAT.10.31	Ido' lingine neve nama ngomo ngomo muki' nene ngivile' igi inite' naba nizanako nemu' nene golise gilamilo. Lengita inite' ngomo lasolo nesi goloso ogalive lo godotine zopovo muki' nene gate osu' lo nelokisi gizebo oga' neive.
MAT.10.32	Ve mali'mo neze gulive'ne evene' mukiliti ve'nido' lo soto' iline' nene eze gulivesi me'nehi velelo' Okulumoku' lo soto' olosuve. 
MAT.10.33	Ido' ve mali'mo nenikumu' evene' mukiliti ve'nido' ningamuve ve lo ataize lo-nedeline' nene ezemukisi ningamuve ve lo me'nehi velelo' Okulumokuko lo-delesuve.
MAT.10.34	Naza lemo uvoni' nemu' nene misubo mukiku' lovo muki' nene osu' lavo evene' muki' nene honguvo' li minilisave li gilamilo. Naza lemo uvoni' ne'mo evene' muki' nene hongu li minami lovo hizi minilisave. 
MAT.10.35	Naza lemo uvoni' ne'mo evene' ho' li eza ema minikevo
MAT.10.35	ve malite engi' me'ninge lovo i ngimi minilisave.
MAT.10.35	Ido' aluvo'ine malite ize'ningine lovo i ngimi minilisave.
MAT.10.35	Ido' ngonohulo malite vene' avo'ningine lovo i ngimi minilisave.
MAT.10.36	Ido' engi' zuho gehepeve nete nene engi' zuholiti lovo ve lili' igi minilisave.
MAT.10.37	Ido' lingine izetingine metingine lutine ngimilizani' ivile' igi lutine nimamilizani' nene neze zuho gihile minilizani' votigilelo' minamilisave. Ido' izipahatine lutine ngimilizani' nene ivile' igi lutine nimamilizani' nene neze zuho gihile minamilisave. 
MAT.10.38	Ido' ve ma mulumo inite' i-lidi lohoto' zalo' libilikelizave li geli a'manapa igi ne'metamilizani' nene neze zuho gehepeve minilizani' votigilelo' minamilisaave. 
MAT.10.39	Ido' ve ma aza helelohe helelohe lo oko'nomu' golise golise gelo minelive nene alinge' helosa minevo' minevo' emeni dameni damoloseive. Ido' ve ma aza neni' ne'meto novilingu' bili hililizani' nene alinge' minevo' minevo' emeni dameni nene mo daloseive.
MAT.10.40	Ido' evene' ma ingine lengi' gamazitine gili lengele'mize lamine' ilizani' nene neni' gamazi'ne gili nele'mize lamine' ani' geleleseive. Ido' neze ne'mine i-nidilizani' nene nimiselive ei' gamazi've gili ele'mize lamine' ani' geleleseive. 
MAT.10.41	Ido' aza O'moso'mi veleti' gamazi lo soto' oga' ive polohete ma ne neive lo ve mali'mo a'mine ve ele'mize lamine' iline' nene O'moso'mi veleti' gamazi lo soto' oga' ive'mo meni daa' ine' votigilelo' meni daloseive. Ido' ve lisihe' ma ne neive lo ve mali'mo a'mine ve lisihe' nene ele'mize lamine' iline' nene a'mine ve lisiheli'mo meni daline' votigilelo' ogo meni daloseive. 
MAT.10.42	Ido' ve mali'mo izipaha'ne zuho limi minanguti' nene ma ningo mene ve nene Izesu' izipahala zuhouti' neive lo gelo hepe' noso ngomosi ma ohizo emeline' nene alinge' meni've nene damilivoba daloseive.
MAT.11.1	Izesu' aza izipahala zuho tuvelu (12) nene gono gamazi lo-ngedo osu' lo aza nene hulo-ngedo a'mine gahevela numuno ebe' mukiku' vene' vemoho' nene mono' apize ngeme ngeme' ogo ido' lo soto soto' ogo lo-ngeme'mo monine'.
MAT.11.2	Ne'mine ogavo mono' noso holo-ngedaa' ive Zohane' aza nala' numungu' huli-mikavo miningu' nene O'moso'mo do lu' izelive lo imiselelesa live'mo ogo molo monine' gamazi've nene gelo Izipahala zuho ma ngimiselavo ingine Izesu' neida vi ti' li longo' i-dasine': 
MAT.11.3	Gaza nene aloseive li-limi lave ma ne nabe ido' ve gohi mamu' gizebo olone' o neihe. 
MAT.11.4	Ne'mine li longo' i-dikesivo Izesu' ti' lo lo-ngimine': Lingine tine' mili vi Zohane'ni nene neni' gono noduvo nigilasine' ido' ningasine' inite' nemu' nene vi ti' li li-imilizo: 
MAT.11.5	Ve'ine likive ingine ve'ine gohi niningave. Ido' gize'ine goloso ive nene gohi aka nimonavo ganadise gizi dave nene gohi kululu' niizave. Ido' ga'ine molave nene gohi nigilavo hilave nene gohi do noote-ngidive. Ido' goho' aleve nene mono' gamazi lamine' nigilave. 
MAT.11.6	Lingine ne'mine li li-imi ti' li li-imilizo: Gaza neni' monovomu' gaka sita' sata' nogelaine' nene hulo nenikumu' gele ele'vole' iline' nene mine lamine' ogo mcneline' akalo' e'meto volosane. Ido' evene' muki' inginesi ga'ine sita' sata' gilami nenikumu' gili ele'vole' ilizave nete mine lamine' igi miniliza akalo' e'meti vilisave. 
MAT.11.7	Ne'mine lo lavo Zohane' ngimiselive ingine tine' mili nivasivo Izesu' aza evene' vai' li minani' nene Zohane'nimu' api' ogo ti' lo lo-ngimine': Lingine evene' muki' Zohane'ni ningilisa ebe' hadivela vani' ma nene nanite' ningilisa vani' neve. A'mida nene hepeli'mo do gabe kabe' oga' neine' inite' gepe' ne'mino gamazi do ti'ne vati'ne ogo laa' ive ma ningilisa vani' nehe. 
MAT.11.8	Ido' lingine vani' ma nene ve mali'mo genegana lamine' goloso ngolo minine' ningilisa vani' neve. E'e, a'mine ne'mine genegana nene guve'inesi vevo' minangu' minavetevo' nene ngili minaa' nave. 
MAT.11.9	Nemu' nene nanite' ningilisa ebe' hadivela vani' neve. Polohete ningilisa vani' noloseive. Olo. Ee, a'mine vi ningave nene polohete ma ve. A'mine ve nene polohete gomu' minani' ne'mine minamo ngivile' ogosa neive. 
MAT.11.10	Ido' a'mine vemu' nene mono' godolou' O'moso'mo do lu' izelive lo imiselelesa live lo-emo line' gamazi ma ti' li gizi nizani' ma neive: Gelezo. Naza neze gamazi lo-ngeme ngeme' ilive ma imiselekuvo aza do gomu' molo akaka vele-gedeleseive. A'mine gamazi nene a'mine ve Zohane'nimu' nene gizani' ve. 
MAT.11.11	Ne'mine ani' nene naza lamine' ma lo-lengemelove. Evene' misubouko soto' igi mini di aveuti' nene mono' noso holo-ngedaa' ive Zohane'ni nene ivile' igi minave ma minamani' ve. Ne neiha O'moso'mo evene'velo' gizebo iline' gamene've soto' ogavo a'mine gizebo o-ngedelingu' vi hilalizave engikuti' ma lemo minelive'mosi nene Zohane' minine' monovo nene ivile' ivo minilizado' o neive. 
MAT.11.12	Zohane' mono' noso holo-ngedo minidoti' mine do dizo O'moso'mo evene'velo' gizebo iline' ne'mo amuzo molo soto' olosa minine' ve. Ido' evene' ma amuzo'inesi minani' nete a'mingu' vi hilalisa amuzo mili'mi mili'mi vi minani'. 
MAT.11.13	Ido' O'moso'mi veleti' gamazi li soto' iga' avete lani' gamazisi ido' O'moso'mo lo huko-lidine' gamazisi gizikani' neu' nene inite' soto' o'mo vo mine do dizeline' initekumukisi li Zohane' soto' ogo mineline' gameneu' soto' iline' initekumukisi nene li osu' lani' ve. 
MAT.11.14	Ido' a'mine gamazi gizani' mau' nene ti' li gizani': O'moso'mo do lu' izelive lo imiselelesa live soto' olosa neivo nene gozopo' minive polohete Elia' emeni damenisi minelive ma soto' oloseive. Ne'mine li lave ma nene Zohane' nene neiha lingine nemu' gilii lamine' mo Elia' ve li gililizahe. 
MAT.11.15	Ve ma lingine gili nge li gilaa' ave nii ma nene gamazi mene gili vevesi gililo.
MAT.11.16	Idise mene nizani' alevemu' nene naniteto' lo molo lokuvo vo dalive. Lingine izipe gosele' ngebelaa' ine' izipe ne'minisa nene nizave. Izipe ingine di gese' iga' ebeto' zohi' igi mini gono'ninginemu' 
MAT.11.17	ne'mine li laa' nave:
MAT.11.17	Laza lengikumu' huhunale' mulunido' nene
MAT.11.17	longolize izi gizedine adine izisa'mave.
MAT.11.17	Ido' nama muhele' ahele' ogo lunido' nene
MAT.11.17	nanimu' muhele' ahele' isa'mave.
MAT.11.18	Naza ne'mini nizave luvoni' nene ne'mini minangumu' luvoni' ve. Zohane' aza gono've do do vingu' nene noso' nite' lamine' namo ido' vaini noso namo mine ato' ogo minivo ningi gosele' lengebelavo ti' li lani' ve: Ve mene sikalahu' goloso mali'mo lulo do gopo ogavo ne'mine neihe li lani'. 
MAT.11.19	Ido' O'mosolati' ve gihile naza lemo noso' nite' di gese' igi ni nizangu' vo naa' ido' vaini noso naa' nouvo lingine ningi gosele' lengebelavo soza gamazisi li ti' li laa' nave: Ve mene ningilo. Aza nene vele gohi nave mino ido' noso geli gelo naa' ive mino takisi moni daa' avesi ido' mono' gilamave gohi masi nene zogo molo ngemaa' ive ne neive. Lingine ne'mine li gilaa' naha ve ma laza O'moso'mi monovolo do ti' ogo otohato o minunive leli' ogo molo olone' inite' ne'mo nene leli' monovote lamine' neine' nene do soto' oloseive.
MAT.11.20	Izesu' aza numuno ebe' mau' vo gono do do novo ato ato' suno muki' nene ei' gono dadi'mi amuzo nene do soto' ine'. Do soto' ogavo ningani'za ningahe ningamahe igi lu'ine di velepe' izamavo ngelemo ti' lo lo-ngimine': 
MAT.11.21	Agae, Kolazini aleve ido' Betesaida aleve lengikumu' nene mulumo nogele-lingiduve. Lengita mulumo inite' goloso alinge' soto' o-lengedeleseive. Lengita ato ato' suno do soto' uvoni' ma nene Tilo alevetingukisi Sidoni alevetingukisi do soto' uvodiniko ingine O'mosomu' gilamani' aleve minikeni'za a'mine ebeku' aleve ingine nene mo geti lu'ine do velepe' izekune li lani gisi hili inite' huko pako ine' nene di ngili minadine. 
MAT.11.22	Nemu' nene naza ma lo-lengemeloze. Gililo. Lingine Tilo alevemukisi ido' Sidoni alevemukisi nene O'moso'mo gamene nabala lihime ngemeline' nene naba' naba ngemeleseive li gilaa' nahe. O'moso'mo engi' lihime ngemeline' nene ivile' ogosa lengi' lihimetine nene naba' naba lengemeleseive. 
MAT.11.23	Ido' Kahanaumi alevekizo, lengi' gulivetine nene Okulumoku' dizelive li di hozi laa' nahe. Lingine nene O'moso'mo olo' galeseu' lengehuso' o huloloseive. Ido' Sodomi misubou' nene evene' ma mino idise ato' ato' suno do soto' nouvoni' ne'mino ma do soto' idiniko Sodomi numuno ebeku' aleve nene lu'ine di velepe' izikevo numuno ebe'ine nene O'moso'mo do goloso amivo idisesi ha neivo evenekisi nene ha minadine. 
MAT.11.24	Nemu' nene lamineto' ma lo-lengemeloze. Gililo. Gamene nabala O'moso'mo lihime ngemeline' gamenelo' nene Sodomi aleve mulumo inite' naba gehe-ngedeline' nene ivile' ogosa lengi' nene geni'vesi naba gehe-lengedeleseive lo line'.
MAT.11.25	A'mine gamenelo' nene Izesu' ti' lo O'mosola line': Me'neho ve, gaza Okulumo' misubolo' gizebo o mino Guve'inesi ve minanivelike, naza lo soto' ogo noluvoni' gamazi mene evenelite gilikevo evene' ma gili nge li gamazi monovo gilaa' ave minani' nete a'mine'mi monovo nene ningi gilikelizave lo gaza do halekosa a'mine monovo nene evene' ma izipe ngomo ne'mine mini inite' mukiliti monovomu' olihe gilamavemu' nene do soto' o-ngedaine' nemu' nene isaa' neve nolo-giduve. 
MAT.11.26	Ee, Me'neho ve, gaza ne'mine olosa lamine' gelo ne'mine aine' nemu' nene isaa' neve nolo-giduve. 
MAT.11.27	Ne'mine lo gohi ti' lo line': Me'neho aza inite' mata' muki' nene a'neu' molave. Ido' O'moso'mi gipele neni' nene O'moso'mi gipele ve li ningi ma gilamave. Me'neho ei' ne'movo' nene ningo gele neive. Ido' me'nehinemukisi nene ma zaho nehe ningi gilamavo gipele nenikovo' nene ningo gele nouvonako ezemu' nene evene' masi gililizave lo eze monovo lo soto' o ngemeloni' alevesi lelikovo' nene me'nehinemu' ningo gele minelesune.
MAT.11.28	Lingine minevo' alevotine geni ogavo di lamine' ilisa ge'nebe igi agae li minaa' nave, lingine nenita alizani' nene neni' do lungu' izelesuze. Mukito' nenita alo. 
MAT.11.29	Lingine igi gihilizave lo lengemeloni' gono nene di mini nenito' gelekele' ikevo naza neni' monovo'ne nene apize lengemeka' lengemeka' nouvo di ti' igi di minilizave. Ido' naza nene lu'neu' hongu lo zou lo minive nouvonako lingine nene ne'mine igi neni' monovo'ne di ti' ilizani' nene lengi' lutingu' nesi hongu lo lamine' mineleseinako nemu' nene nenita igi gelekele' igi minilo. 
MAT.11.30	Naza lengemeloni' gono nene geni amivo lamine' gili ha gihilizado' lengemelosuvonako nemu' nene lutingu' nene hongu lo lamine' mineleseive.
MAT.12.1	A'mine gameneu' nene holise' gamene mau' Izesu' izipahala zuhosi viti mingu' nivavo izipahala zuho ingine ga'namu' ngisavo viti godololati' gihile nene ili ni'mi nivavo 
MAT.12.2	Halisaio' mono' laa' ave malite ningi gili Izesu'ni ti' li li-imani': Ningezo geze izipaha zuho ingine ne'mine ani' ne'mo holise' gamene'mi lou' gamazi ma nene avuto' ikeve. 
MAT.12.3	Ne'mine li likevo Izesu' ti' lo lo-ngimine': Davidikisi ido' ezesi monave nesi ga'na hili minani' gamenela nene avotemoti guve'inesi ve naba Davidi' ine' initekumu' nene gati gilahe gilamave. 
MAT.12.4	Ado' O'moso'mi numungu' dizo O'moso'mi velelo' milaa' ani' beleti nene nani'. Ado' louli'mo lido' nene eveneto' medeli mini O'moso inite' lehize-daa' avelitevo' nalizado' o minine' beleti nene Davidikisi ezesi monavesi nalizado' lisihe' amine' nene nani' ve. 
MAT.12.5	Ido' eveneto' medeli mini O'moso inite' lehize-daa' ave ingine holiseku' nene mono' numuno nabau' nene holiseku' gono damaa' ve li li huki nizanako ningi lamavo gono ha daa' nani' ma nene gati gilamani' nehe. 
MAT.12.6	Naza ma lo-lengemeloze. Gililo. Idise mene gamenelo' lengi' vovotingu' mene gono noduvoni' ne'mo nene mono' numuno naba nene ivile' ogosa inite' naba neive. Nemu' nene eveneto' medeli mini O'moso inite' lehize-daa' ave holiseku' gono dangumu' lihime dikeve li-ngidisa'mani' ne'minisa neni' izipaha'ne zuho nene lihime dikeve li-ngidamilo. 
MAT.12.7	Mono' godolou' O'moso'mo line' gamazi ma ti' lo neive:
MAT.12.7	Inite' ma nimi oloku' gizaa' nene lamine' neiha neni' giluvoni' nene evenekumu' mulumo'ine gelo nasahili' o-ngedaa' ne'mo ivile' o neive.
MAT.12.7	Mene gamazi'mi monovo nene gili lamine' adiniko lihime'ine nomivo minani' nemu' nene lingine lihime dikeve li-ngidamadine. 
MAT.12.8	Lingine neni' izipaha'ne zuho nene holise'mi lou' nene avuto' ikeve li-ngidamilizado' o neive. Nanitekumu' ve. O'mosolati' ve gihile naza nene holiseli'mi meleho mino a'mine holiseku' iliza initekumu' ido' amiliza initekumu' laa' uve nene nenikovo' nouvoni' nenako nemu' ve.
MAT.12.9	Izesu' aza minine' ebe' nene hulo vo mono' numungu' dizine'. 
MAT.12.10	Vo dizo ningo giline' nene evene' ma ana hela goloso ogo gilizevo o vive ma minine' nene ningine'za evene' malite Izesu'ni goni' i-diliza akamu' vise' igi ti' li longo' i-dani': Evene' holiseku' do lamine' o-ngedaa' nene gelaine' leli' louli'mo lido' nene vo do neihe. 
MAT.12.11	Ne'mine likevo Izesu' ti' lo lo-ngimine': Lengikuti' ve mali'mo sipisipi ize hamo' ma gedekeline' a'mine nene holiseku' galeseu' lemeline' nene a'minguti' nene do hazala o-damilido' o neihe. Evene' ne'mo sipisipi ize nene ivile' ogo inite' gihile neinako 
MAT.12.12	holiseku' do lamine' o-ngedaa' nene ha neive. 
MAT.12.13	Ne'mine lo ana helala goloso o vive nene ti' lo lo-dine': Anga do pehe lozo. Lo-davo ana do pehe lavo helala minine' ana ne'mino lamine' ine'. 
MAT.12.14	Lamine' ogavo Halisaio' mono' laa' ave ingine ningi heta limi vi Izesu'ni bililizani' aka di soto' ilisa mulise mili gamazi di hamo' ani'.
MAT.12.15	Ne'mine ani'za Izesu' aza mono' numunguti' lemo bililiza akamu' vise' igi gamazi di hamo' ani' nemu' gelo a'mine ebe' nene hulo vine'. Hulo novivo evene' muki' nene e'meti nivavo engikuti' linge ma inite' gizi dave minani' nene muki' do lamine' o-ngidine'. 
MAT.12.16	Ne'mine ine'za eze monovomu' nene li hutile' amilizave lo ga'ine dani'. 
MAT.12.17	Ne'mine ine' nene O'moso'mi veleti' gamazi lo soto' oga' ive Isaia' gozopo' O'moso'mo line' gamazi gizine' ma gihile izelingumu' ve losa ine'. A'mine gamazi nene ti' lo neive:
MAT.12.18	Naza gonolo' gipe'ne ma do kegeso ele'mize muluve nene ningilo.
MAT.12.18	Aza nene vo'nelo' gipe'ne neivo
MAT.12.18	ezemu' numo helavo lanite' goloso gelaa' nouve.
MAT.12.18	Ido' neni' Sikalahu'ne nene eito' molokuvo
MAT.12.18	evene' ato ato' muki' nene lihime'inemu' ize' molo-ngedeli gamazi nene
MAT.12.18	lo soto' ogo lo-ngemeleseive.
MAT.12.19	Aza nene lovo gamaziuti' geke' lo lamo
MAT.12.19	akalo' nevo gamazi nabauti' lamoloseive.
MAT.12.20	Ido' aza evene' ma monovo'ine goloso ogavo
MAT.12.20	gepe' ma mange mange si'zo lemo ongalosa minine' ne'mine
MAT.12.20	igi limi ingalisa minani' nene
MAT.12.20	do lemo ongo-ngedo do goloso ma o-ngedamoloseive.
MAT.12.20	Ido' evene' ma mono'ine mo osu' lolosa neivo
MAT.12.20	lamu viki ma lihizelesa veveze' ogo minine' ne'mine igi minani' nene
MAT.12.20	mono'ine do osu' lo-ngedo do goloso ma o-ngedamoloseive.
MAT.12.20	Aka've hizi tili-dilizani' inite' muki' nene
MAT.12.20	ngivile' ogo gono do do vo evene' ize' molo-ngedo
MAT.12.20	inite' goloso o vine' muki' nene do lisihe' ogo do peleleseive.
MAT.12.21	Ne'mine ogo neivo
MAT.12.21	evene' ato ato' neze evene'ne zuho olihe lolo' amave ingine
MAT.12.21	eze emeni damenimu' gili lele'mize lamine' oloseive li
MAT.12.21	gili ele'vole' igi gizebo minilisave line'.
MAT.12.22	Ne gamenela nene evene' ma sikalahu' golosoli'mo lulou' mino vele do like-do vele hize langolo' o-davo gamazi lamive ma Izesuda ele'mizi ikevo do lamine' o-davo a'mine ve nene gamazi laa' ido' vele ningaa' ine'. 
MAT.12.23	Ne'mine ogavo evene' muki' a'mido' minave ingine nene ningi gopo ga'ine gili ti' li lani': Zuda ve leli' avotemoti guve'inesi ve naba Davidi' a'vopilemo' ezelo' medelo guvelesi ve naba lolo' ilive lani' ma nene nolihee. 
MAT.12.24	Ne'mine lani'za Halisaio' mono' laa' ave ingine gili ti' li lani': O've. Ve mene sikalahu' goloso do nohuline' nene a'mine sikalahu' golosoliti guve'inesi ve naba Belezebulo' ne'mo amuzo imidotikovo' do nohuline' ve. 
MAT.12.25	Ne'mine likevo Izesu' aza lu'ningu' gamazi gili minani' nene ningo gelo ti' lo lo-ngimine': Misubo mau' aleve ingine nene hizi ho'li mini lovo hizilizani' nene mo evene' sime' nikevo ebe' nene ga'me pizeleseive. Ido' ebe' naba mauti' nehe numuno ngomo mauti' nehe evene' hamo' zuho ingine ho'li vi eza ema vilizani' ingine nene ele'vole' igi minami gopo'napa ilisave. 
MAT.12.26	Ido' Satani ne'mo eze zuho ngimiselo do huli-diniko azasi eze zuhosi ho'li mini ngelami di'mozi vi gopo' napa adine. 
MAT.12.27	Ido' nenikumu' nene Belezebulodati' amuzo dosa sikalahu' goloso nene ngimiselo do nohulive nilahe. Ido' lengi' zuholite sikalahu' goloso ngimiseli hulaa' ani' ma nene amuzo zahidati' disa neve. Lingine engikumu' nene Belezebulodati' amuzo disa sikalahu' goloso nene ngimiseli nihulave li ma li-ngidadiniko lengi' nene di gonito' i-lingidadine. O'ove. Ingine Belezebulodati' amuzo damaa' ani' ne'mino nazasi ezelati' damo O'mosolatikovo' amuzo daa' nouve. 
MAT.12.28	Ido' ne'mine oga' nouvoni' nene O'moso'mi Sikalahu' ne'mo nele'mize aka ivo sikalahu' goloso ngimisele hulaa' nooloni' nene O'moso'mo evene'velo' gizebo ogo amuzo've nene do soto' ogo nolengelebizive. 
MAT.12.29	Evene' mali'mo ve ma gasava daa' ive mineliveli'mi numu'veu' dizo a'mine gasava daa' ive'mo gizebo ogo minine' inite've ipe' ogo daline' nene haza dizo ipe' ogo damoloseive. Asi a'mine gasava daa' ive nene gomu' ivile' ogo nala' do-mikosavo' nene dizo inite've ipe' ogo daloseive. A'mine'mine ogo naza nene Satani ivile' ogosa evene' eitati' nene do nenita oga' nouve. 
MAT.12.30	Ido' ve ma ingine nenita gi'mizi minamave nene neni' lovo i nimaa' ave nene nizave. Ido' ve ma ingine nenikisi maka' mino evene' do nenita amunive nene evene' ngimiseli di hutile' i huli-ngidaa' nave. 
MAT.12.31	Nemu' nene lo-lengemeloze. Gililo. Evene' ingine goloso inite' ato ato' iga' ani' ne'mi lihime ido' O'mosomu' ido' evenekumu' divi ledivi' iga' ani' ne'mi lihime nene O'moso'mo ha hulo-ngedeleseiha O'moso'mi Sikalahu' divi ledivika ma i-dilizani' nene lihimetine mo keke' hulo-lengedamoloseive. 
MAT.12.32	Ee, ve ma ingine gamazi goloso li O'mosolati' ve gihile neni' divi ledivika li-nidilizani' lihime nene O'moso'mo ha hulo-ngedeleseiha gamazi goloso li O'moso'mi Sikalahu' divi ledivika li-dilizani' lihime nene apase-ngedamivo alinge' gamene nabau' lihime'ine apase-ngedo goni' o-ngedeli gameneu' nesi ha minivo mine do vo mineleseive.
MAT.12.33	Evene' ingine za nene lamine' nolihe goloso nolihe nene zali'mi gihile'veloti' nene lubamu ningi gililisave. Nemu' nene za mali'mo goloso noline' nene gihile'vesi goloso mineleseive. Ido' za mali'mo lamine' noline' nene gihile'vesi lamine' mineleseive. Ido' eveneliti monovo nene a'mine'mine ogo ningo gelelesane. 
MAT.12.34	Lingine Satali'mi izipahala zuho nene nizave. Evene' lu'ningu' go'zikani' inite' nene ve'ninguti' li hulaa' nanako lingine lutingu' golososi minivo nizani' nete gamazi lamine' nene ngeli mo lamilisave. 
MAT.12.35	Evene' lamine' ne'mi lulou' nene gamazi lamineli'mo vai' lo neinako ne'mo nene monovo lamine' do soto' oga' neive. Ido' evene' goloso ne'mi lulou' nene gamazi goloso ne'mo vai' lo neinako ne'mo nene monovo goloso do soto' oga' neive. 
MAT.12.36	Ido' ma lo-lengemeloze. Gililo. Gamazi goloso gidini muki' nene haza gamazi nehe li gopo ma li nilizani' nene a'minemu' O'moso'mo gamene nabalo' goni' o-ngedo longo' o-ngedavo evene' muki' a'mine lani' gamazi nene li soto' ikevo ne'mi lihime ngemeleseive. 
MAT.12.37	Gei' gamazika liline' ne'mo ogo molo iline' monovoka nene do soto' ogavo lamine' o noline' nene ve lisihe' ve lo O'moso'mo lo-gedeleseive. Ido' goloso o noline' nene ve goloso ve lo-gedo lihime gemeleseive.
MAT.12.38	Ne'mine lo lo-ngemavo mono' monovo apizi ngimaa' ave ido' Halisaio' mono' laa' ave linge ingine gamazi ti' li li-imani': Tisazo, gaza O'moso'mo amuzo gimine' nene lelebizo atoli'mine suno ma do soto' oganivo ningelone. 
MAT.12.39	Likevo Izesu' aza ti' lo lo-ngimine': Mene gamenelo' nizave lingine evene' golosovo' mini vene' ma va'ningine huli ve gohi malo' vi lihime daa' nani' ne'mine igi O'mosotine huli lihime daa' nave. Lingine nenikumu' atoli'mine suno do soto' ogo O'moso'mo amuzo nimine' nene lengelebizelongumu' nilani'za ma lengelebizamolosuve. O'moso'mo gozopo' eze veleti' gamazi lo soto' oga' ive Zonada inite' do soto' ogo amuzo've ngelebizine' ne'mine inite' ma nenita soto' ogavo nevo' ningilisave. 
MAT.12.40	A'mine ningilizani' inite' nene ne'mino neive: Zona'ni nene alaha' nabali'mo do mikile' ogavo ne'mi gatunou' gamene sitohamo minine' ne'mino O'mosolati' ve gihile naza nene misubo'mi lulou' gamene sitohamo minelesuve. 
MAT.12.41	Ido' Nineve aleve ingine Zona' mono' gamazi lo-ngimine' nene gilii lu'ine di velepe' izani'za lingine gili' nalo. Naza Zona'ni ivile' ogo minuve mene ogo lengi' vovotingu' mela soto' ogo mino gamazi lo-lingimuvodo' nene gili lutine di velepe' izamanako gamene nabala nene Nineve aleve nete oti lengi' lihimetine li soto' i-lingidi gonito' lengele'mize milalisave. 
MAT.12.42	Ido' guvelesi vene' naba aza emala misubo monovo liginela gizebo o minine' misubo Seba nene hulo avotemoti guve'inesi ve naba Solomoni' laa' ine' gamazi lamine' nene gelelesa aka ha'na ha'na goloso ani'za neni' nene Solomoni'ni ivile' ogo mino mela lengi' vovotingu' soto' ogo mino gamazi lamine' noluvoni' nene lingine gilisa'mave. Nemu' nene gamene nabala a'mine guvelesi vene' naba ne'mo nene oto lihimetine lo soto' ogo goni' o-lengedeleseive.
MAT.12.43	Sikalahu' goloso mali'mo ve mali'mi lulou' mininguti' hulo-do viline' nene mine gelo mineline' ebekumu' nene ebe' gokota viseto' voloseive. Vise' iline'za ma ningamiline' nene 
MAT.12.44	ti' lo loloseive: Naza gana' hulo uvoni' numu'nela tine' molo volove. Ne'mine lo tine' molo ogo ningeline' nene pipia' gisi di lisihe' ikeni' neiha a'mingu' evene' ma ingamani' neivo ningeleseive. 
MAT.12.45	Ningo gohi vo sikalahu' goloso seveni eze ivile' igi goloso naba gehepeve minani' nene ngele'mizo ogavo a'mingu' dizi a'mine ve'mi lulo nene ingine numu'ine lolo' ogavo minilizani' nene gomu' a'mine ve minaa' ine' nesi ivile' ogosa goloso nabalo' mine molo mineleseive. Ido' ne'mine monovo nene lingine ve goloso idise nizani' aleve lengita soto' oloseive losa noluve.
MAT.12.46	Izesu' aza di gese' ave muki' nene gamazi ha lo-ngemo neivo izeleho ido' akunolo zuho ingine gamazi li-imilisa igi heta oti minani'. 
MAT.12.47	Igi oti nizavo ve mali'mo ti' lo lo-imine': Gelezo. Izaho ido' nakuna zuho ingine gamazi lo-gemelone li heta home igi oti nizave. 
MAT.12.48	Ne'mine lavo Izesu' ti' lo lo-imine': Ize'nehinemukisi ido' naku'nemotinemukisi nolabe. Nemu' naza lolove. 
MAT.12.49+MAT.12.50	Ne'mine lo e'meti monani' alevela nene ana hisu' noogo ti' lo line': Ize'nemote naku'nemote nene mene nizani' ve. Nene nanitekumu' noluve. Okulumoku' me'nehi lulolo' igi mili iga' nave engi' nene ize'nemote naku'nemote ne nizani' nenako nemu' nene noluve.
MAT.13.1	Neloti' a'mine gameneu' nene Izesu' aza numuno nene hulo nGalilaia noso ohuno gahevela nene lemo vo mito' minine'. 
MAT.13.2	A'mida nene evene' vai' goloso di nubo adi'mo sipiu' dizo mito' minavo evene' muki' ingine noso gahevela oti minani'. 
MAT.13.3	Nizavo Izesu' aza inite' mukikumu' nene aneza gamaziuti' lo-ngemo minine'. Lo-ngemo mino aneza gamazi ma ti' lo line': Lingine gili'nalo. Ve ma zuho inite' tile' oga' iveli'mo zuho inite' tile' olosa vine'. 
MAT.13.4	Vo tile' o'mo novivo zuho inite' linge ma nene akalo' di'mozikevo nama nete igi di nani'. 
MAT.13.5	Ido' linge ma nene gehedo' misubo naba minamido' di'mozi misubo nene naba nomine' ne'mo zuho inite' nene lite' li gala ho'li dizani'za 
MAT.13.6	ho' nene dizo amuzo molo lavo luhive vai' damani' nenako ne'mo gulugulu izani'. 
MAT.13.7	Ido' ma nene gasava guvise huki hulikevo luhive ha minido' di'mozi gala ho'li dizani'za gasava guvise ne'mo dizo molo-ngidine'. 
MAT.13.8	Ne'mine ani'za linge ma misubo lamineku' di'mozani' nete nene gala ho'li dizi gihile izani' nene hamo hamolite vanu hadeti (100) ido' sigisiti (60) ido' teoti (30) ne'mine izi'mi vani'. 
MAT.13.9	Gatine ngolo' live ma nii ma nene gili lamine' ilo.
MAT.13.10	Ne'mine ogavo alinge' izipahala zuho ingine ezela vi ti' li longo' i-dani': Evene' initekumu' lo-ngemelesa aneza gamaziuti' lo-ngemaa' naine' nene nanitekumu' lo-ngemaa' nane. 
MAT.13.11	Ne'mine likevo Izesu' ti' lo lo-ngimine': Okulumoku' minive O'moso ne'mo gizebo o-ledelingumu' suno' gamazi nene lengi' ha gililisave lavo lo soto' o-lengemaa' nouvoni'za evene' linge mala nene gililizave lamive. 
MAT.13.12	Ido' nanimu' ve. Ve ma ingine mono' ma di nilizani' nene O'moso'mo gohi ma ngemavo di vai' li di minilisave. Ido' mono' ma di minamilizave nene engita mono' ngomo ma noline' nene a'minesi gohi ipe' ogo do voloseive. 
MAT.13.13	Nemu' nene ingine ningii ningi guni isa'manako ido' gilii gili guni isa'manako nemu' nene naza aneza gamazivo' nene lo-ngemaa' nouve. 
MAT.13.14	Ido' ne'mo nene O'moso'mi veleti' gamazi lo soto' oga' ive polohete Isaia'ni O'moso'mo ti' lo lo-imine' gamazi line' ma nene engito' vo gihile izave:
MAT.13.14	Gatinedunu' nene ha gililisani'za gili vevesamilizado' o neive.
MAT.13.14	Ido' vetinedunu' nene ningaa'ni ha ningilisaha
MAT.13.14	inite' ma ningamilizado' o neive.
MAT.13.15	Ne'mine losa imine' molo Isaia'ni ti' lo lo-imine':
MAT.13.15	Ido' mene aleve nene
MAT.13.15	ve'ine liko ga'ine ngi lo lu'ine hize tile vine' nizave.
MAT.13.15	Ne'mo nene ve'inedunu' inite' ma ningisa'mave.
MAT.13.15	Ido' ga'inedunu' gamazi ma gilisa'mave.
MAT.13.15	Ido' lu'inedunu' gamazi gili hehe lisa'mave.
MAT.13.15	Ingine nene ne'mine amadiniko lu'ine di velepe' izikevo
MAT.13.15	ha do lamine' o-ngiduvodine.
MAT.13.16+MAT.13.17	Gomu' polohete muki' minani' netesi ido' mono've lisihe' lamine' muki' netesi ingine neni' ogo molo nouvoni' inite' idise lingine niningani' memu' nene ningelobo li gilani'za ma ningamani' ve. Ido' laa' nouvoni' gamazi idise lingine gatinedunu' nigilani' nene gelelobo li minaa' ani'za gilamani' ve. Nemu' nene a'mine ningi gili nizani' inite' nene O'moso'mo inite' gihile nene lengeme neize. Longolize izi minilo.
MAT.13.18	Nemu' nene aneza gamazi zuho inite' tile' ine' ne'mi monovo ma nene mene gililo. 
MAT.13.19	Ve ma zuho inite' tile' ogavo linge ma akalo' di'mozave luvoni' ma'mi monovo nene ne'mino neive: O'moso'mo gizebo o-ledeli gamazi lamine' nene gilii gili lamine' amave engitati' nene goloso meleho aza ogo O'moso'mo evene' lu'ningu' zuho' ine' gamazi nene do vaa' neive. 
MAT.13.20	Ido' zuho inite' linge ma gehedo' di'mozave luvoni' ma'mi monovo nene ne'mino neive: Evene' ma ingine O'moso'mo gamazi've tile' ine' nene gilii lite' li gili lanite' igi di go'zaa' naha 
MAT.13.21	a'mine gamazi ne'mo lu'ningu' luhise do minelido' mini mili minamavo gamene ha'namu' gili di minisa'mave. Ido' gamene ha'namu' gili di minisa'mani' nene ingine a'mine gamazi nene gili-nidavo ne'mo engita geni soto' o ngemelihe goboni mala' mala' ngemelihe. Ine' nene geti hulaa' nave. 
MAT.13.22	Ido' zuho inite' linge ma nene gasava guviseu' di'mozi gala ho'li dizani'za gasava guvise goloso ne'mo molo hite-ngidine' nene evene' ma ingine O'moso'mi gamazi nene mo gili di go'zani'za oko'ine'mi initekumu' ga'ine a'midokovo' gili minaa' ido' monimu' ngumo hilivo minaa' ani' ne'mo dizo O'moso'mi gamazi inginela lemo minine' nene molo hite-davo inginela dizo gihile izamaa' neive. 
MAT.13.23	Ido' zuho inite' linge ma misubo lamineku' di'mozave luvoni' ma nene evene' malite O'moso'mo gamazi tile' ine' nene gilii gili vevesi di minave engita nene gihile izaa' neive. Ee, gihile hamototi' gihile vanu hadeti (100) izaa' neine' ne'mino ve malitida nene vauve goloso elosa izaa' neive. Ido' zuho nite' hamototi' gihile sigisiti (60) izaa' neine' ne'mino ve mala nene vai' goloso izaa' neive. Ido' zuho nite' hamototi' gihile teoti (30) izaa' neine' ne'mino ve mala nene muki' izaa' neive.
MAT.13.24	Ne'mine lo Izesu' aza aneza gamazi gohi ma lo-ngimine' nene ne'mine lo lo-ngimine': Okulumoku' minive'mo eveneto' gizebo oga' ine' ne'mi monovo nene ve mali'mo mi'veu' viti gihile lamine' nene zuho' ogo nelo' gizebo oga' neine' ne'minosa nene neive. 
MAT.13.25	Gamene ma holuka' mine melehosi ido' eze zuhosi ingine ingi hilikevo lovo o emaa' iveli'mo ogo viti gele vine' guvise goloso nene viti zuho' ingu' nene tile' o'mo voloseive. 
MAT.13.26	Ne'mine ogavosa alinge' viti nene dizo gihile izelesa neivosa viti gele vine' guvise masi nene a'mingu' golo dizo soto' ine'. 
MAT.13.27	Ne'mine ogavo agove izipe ingine mine melehine vi ti' li li-imani': Guvekasi ve gaza mingau' nene viti laminekovo' ma zuho' aine' ma nene a'mingu' viti gele vine' guvise goloso masi nene dizako nadosa dizive. 
MAT.13.28	Likevo mine meleho ti' lo lo-ngimine': Lovo vete mali'mo nene zuho' o noloseive. Ne'mine lavo agove izipe ingine ti' li li-imani': Nemu' nene gaza a'mine guvise goloso nene leli' kiselilizave losa gele nabe. 
MAT.13.29	Ne'mine likevo aza ti' lo lo-ngimine': Lingine viti gele vine' guvise nene nokiselube li vitisi kiselikelizanako nemu' o've noluve. 
MAT.13.30	Nemu' nene a'mine guvise goloso nesi maka' dizi nizavo viti hukiliza gamene nene alitelive. Viti hukaa' gamene aliteline' nene viti hukaa' ave ti' lo lo-ngedelesuve: Gomu' nene guvise goloso nene oloku' gizeloningumu' huki di go'no izi ato' di nubo i-ngidi alinge' vitila nene huki di vi neni' mino molo oga' uvoda milalizave lolosuve.
MAT.13.31	Ido' Izesu' aza aneza gamazi gohi ma ti' lo lo-ngimine': Ve mali'mo mi'veu' naba'mine sakave' zuho hamo' ma do zuho' ogavo gala ho'lo dizo naba iline' ne'mino O'moso'mi gizebou' vi hilaliza aleve engi' neti mulise'ine nene vo naba oloseive. 
MAT.13.32	A'mine zuho inite' nene ngomo lasolo mino zuho inite' ato ato' muki' nene ngivile' ogo ngomo minine'za zuho' ogavo gala ho'lo dizo mingu' zuho' iga' nani' inite' muki' nene ngivile' ogo inite' naba lolo' ogo za ne'mine mineleseive. Ne'mine ogavo namalite igi a'mine initeli'mi a'navau' nene numuno gizi ingaa' nave. A'mine'mine igi O'moso'mi evenele zuho nene vi naba ilisave.
MAT.13.33	Ido' O'moso'mo gizebo o-ngedeli alevetingu' nene mono' vo naba ilingumu' aneza gamazi gohi ma ti' lo lo-ngimine': Gizebo o-ngedeline' alevetingu' Okulumoku' minive O'moso'mo gono daa' neine' nene beleti do lulu izaa' ine' inite' zisiti ne'mine neive. Vene' mali'mo beleti lolo' olosa palauva' beki ngomo sitohamo nene do nososi do gopo ogo a'mingu' zisiti ngomosi do gopo ogavo ne'mo beleti nene lulu izo naba ine'.
MAT.13.34	Evene' muki' di gese' ani' gameneu' Izesu' aza inite' muki' lo-ngemelesa ine' nene aneza gamaziutikovo' lo-ngimine'. 
MAT.13.35	Ne'mino lo-ngimine' ne'mo nene O'moso'mi veleti' gamazi lo soto' oga' ive mali'mo gamazi ma ti' lo line' ma nene gihile izine':
MAT.13.35	Ve'neuti' nene aneza gamaziutikovo' nolo-ngemo
MAT.13.35	gozopo' aka'mila misubo olihe soto' amivo haleko minine' gamazi nene lo soto soto' olosuve.
MAT.13.36	Neloti' nene Izesu' aza di gese' ave muki' nene hulo-ngedo numungu' dizo minine'. Neivo izipahala zuho ezela igi viti mingu' guvise goloso dizive lo aneza gamazi laine' ma'mi monovo ma lo ngolo' lo lo-lemanivo gelelone li Izesu'ni li-imani'. 
MAT.13.37	Li-imikevo Izesu' ti' lo lo-ngimine': Evene' viti gihile zuho' ive nene O'mosolati' ve gihile naza nene nouve. 
MAT.13.38	Ido' mine neve nene misubo mukikumu' nene neive. Ido' viti gihile lamine' neve nene O'moso'mo gizebo ingu' mini mili minani' alevemu' nene neive. Ido' viti gele vine' guvise goloso ve luvoni' nene ve goloso Satanila mini mili minani' aleve nemu' nene neive. 
MAT.13.39	Ido' lovo ve guvise goloso zuho' ive nene Satani nemu' luve. Ido' viti hukaa' gamene alitelingu' ve luvoni' nene evene' misubou' mini mili miniliza gamene osu' lavo gamene naba alitelingumu' nene luvoni' ve. Ido' viti hukilizave ve luvoni' nene angelokumu' luvoni've. 
MAT.13.40	Ido' guvise goloso nene huki di nubo igi oloku' gizilisave luvodi'mine ogo evene' misubou' mini mili minilizani' gamene nene osu' lavo gamene naba alitelingu' nene ne'mine ilisave. 
MAT.13.41	O'mosolati' ve gihile naza angelo'ne zuho nene ngimiselekuvo ingine vi evene' neze gizebolo' mini mili minangu' nene evene' ngele'mize goloso iga' nani' inite' muki' nesi ido' O'moso'mo lo hukine' gamazi gili huli goloso inite' daa' ave muki' nesi nene ngele'mizi vi di nubo i-ngidi 
MAT.13.42	olo' nabau' huli-ngidilisave. Huli-ngidikevo a'mingu' nene mini agae agae li ive nama igi mulumo alumo gili ve'ine ingihi langolo' igi minilisave. 
MAT.13.43	Ido' evene' lisihe' lamine' ingine nene me'nibo O'moso'mo gizebo o-ngidingu' nene ho' ne'minisa labana' ili minilisave. Nemu' nene evene' ma lingine gili nge li gilaa' ave ma nii ma nene gililo.
MAT.13.44	O'moso'mi gizebou' minaa' nene lamine' goloso neine' nenako evene' ingine inite' mata'ine a'minemu' huli a'mingu' vi hilalizani' monovo nene ne'mino neive: Ve mali'mo meni've dizo minine' inite' haleko misubo mau' minine' nene ningo do soto' ogo huloko olize ize'mo numu'vela tine' molo vo inite' mata've nene meni do osu' lo gohi tine' molo ogo meni've dizo minine' inite' haleko minine' misubo ma'mi melehine nene meni emo misubo do eita oga' neine' ne'minosa ne neive.
MAT.13.45	Ido' ma nene Okulumoku' minive'mi gizebou' minaa' nene lamine' goloso neine' nenako inite' mata' muki' nene hulo osu' lo a'mingu' vo holaa' ne'mi monovo nene ne'mino neive: Ve ma situva' molaa' ive mali'mo gonolise inite' laminekumu' vise' o'mo moningu' nene 
MAT.13.46	vise' o'mo monine' inite' muki' ngivile' ogo lamine' goloso mino meni've nabalo' goloso minine' ma ningosa tine' molo vo inite' mata've muki' nene meni do osu' lo gohi tine' molo ogo gonolise initeli'mi melehine nene meni emo a'mine inite' do eita ine' ne'minosa ne neive.
MAT.13.47	Ido' ma nene Okulumoku' gizebo o minive'mo a'mine gizebo o miningu' vo holaloningumu' evene' ize' molo-ngedeli monovo nene ne'mino neive: Ve ma alaha' daa' ive'mo alaha' daa' golaleze' nene hulo nosou' ogavo ato ato' alaha' nene a'mingu' dizi minaa' nave. 
MAT.13.48	Dizi mini vai' likevo alaha' daa' ive ne'mo gelelehe' ogo hulo gahevela ogo mito' mino lamineta nene gizeka' ogo goku' go'zo golosola do hulaa' neine' ne'minosa ne neive. 
MAT.13.49	Nemu' nene evene' misubouko mini mili iliza gamene nene osu' lavo gamene nabala soto' iline' inite' nene ne'minosa soto' oloseive: Angelo' ingine igi evene' lisihe' lamineliti vovo'ningu' evene' goloso mini'mi monani' nene ize' mili huli ato' i-ngidi 
MAT.13.50	di vi olo' nabau' huli-ngidikevo a'mingu' nene ve'ine ingihi langolo' igi agae agae li ive nama igi minilisave.
MAT.13.51	Nemu' nene lingine inite' muki' mene luvoni' nemu' mo gilikehe lo Izesu' lavo izipahala zuho ingine ti' li li-imani': Ee, mo gelekune. 
MAT.13.52	Ne'mine likevo aza ti' lo lo-ngimine': Nemu' nene numuno me'ninge ma inite' milikanguti' inite' gosohokisi litehesi di soto' igi engi' numu'ningu' minave ngimaa' nani' ne'minisa linginesi mono' monovo apizi ngimaa' nave muki' nesi Okulumoku' minive'mo eveneto' gizebo o-ngedeli monovomu' gili vevesave muki' nene mono' gosohokisi litehesi di soto' igi evene' apizi ngimilisave.
MAT.13.53	Izesu' aza ne'mino aneza gamazi muki' nene lo-ngemo osu' lo a'mine ebe' nene hulo 
MAT.13.54	ei' numuno ebe've gihile Nasaletela vo heteline'. Vo hetelo a'mida vene' vemoho' nene mono' numu'ningu' O'moso'mi gamazi nene lo-ngimine'. Ne'mine ogavo evene' muki' ingine vo'ine goloso vavo ti' li lani': Ne'mine mana'mine suno nesi ido' gamazi nesi zaukoti' do ave. 
MAT.13.55	Aza ha kamuda ma'mi gipele neive. Izeleho nene Malia' ve li-daa' nani' vene' ne neive. Olo. Nakunolomote nene Zakobole Zosehele Simonile ido' Zudale nene nizave. 
MAT.13.56	Ido' alunolo zuho nesi maka' lelikisi mene none. Aza ha a'ne'mine ve neine' nenako nemu' nene mono' laa' ido' ato' suno do soto' oga' neine' monovo nene zalati' do ave. Do ani' aka nene ma ningamuniko. 
MAT.13.57	Ne'mine li Izesu'nimu' nene mulu'ningu' goloso gilani'za aza ti' lo lo-ngimine': O'moso'mi veleti' gamazi li soto' iga' ave polohete engikumu' nene evene' muki' gilavo dizisa minaa' naha engi' zuho gihile lamine' netesi ido' misubo'ningu' aleve netesi nene engikumu' gilavo dizesa'mine' ne'minosa nazasi nouve lo line'. 
MAT.13.58	Ido' Izesu' numu've ebe'veloti' aleve ingine ezemu' gili ele'vole' isa'mani' nenako nemu' nene engita O'moso'mi amuzo do soto' ogo ato ato' suno nene muki' do soto' osa'mine'.
MAT.14.1	A'mine gameneu' nene Izesu' guvele monivo guvelesi ve Helode' nene giline'. 
MAT.14.2	Gelo gelekele' izipahala nene ti' lo lo-ngimine': Mene ve nene mono' noso holo-ngedaa' ive Zohane' noloseive. Bele helekuvoni' mauti' otine' ne'mo ato ato' suno daa' amuzo nene ezela neivosa ato ato' suno nene nodaloseive line'. 
MAT.14.3+MAT.14.4	Ne'mine line' nene hazamu' lamive. Gomu' gala'muda vomine Helode' aza akunolo Hilipo' elenaho Helodia'ni gumine dani'. Gumine davo mono' noso holo-ngedaa' ive Zohane' ne'mo akuna'mi elenahine daine' nene lisihe' amive lo Helode'ni lo-eme'mo vo minine'. Ne'mine lo lo-eme'mo vo minivo nemu' Helode' aza Helodia'nimu' ogo a'mine Zohane'ni nene vi dalizave lo evene' ma ngimiselavo vi analo' di nalava imi ele'mizi di vi nala' numungu' huli-dani'. 
MAT.14.5	Helode' aza Zohane'ni bele helelesa giline'za evene' nete Zohane'nimu' nene polohete neive li gili nizanako lo ehelele izavo hulo-mikine'.
MAT.14.6	Ne'mine ogavo neivo Helode' soto' ine' gamene ogavo ei' numungu' di gese' igi noso' nite' ni nizavo evene' muki' neti ve'nido' Helodia' aluvo ne'mo denisi ine' nene Helode' ningine' umo goloso hiline'. 
MAT.14.7	Umo helavo a'mine alu ne'mo inite' ma geleline' inite' nene ha emelesuve lo O'moso'mi velelo' nolo hukuve lo lo hukine'. 
MAT.14.8	Ne'mine lo lo hukavo alungo nene izeleho gala do lido' lido' ogo Helode'ni ti' lo lo-imine': Mono' noso holo-ngedaa' ive Zohane' godolo nene giti lapeseu' mili di nimilo. 
MAT.14.9	Lavo guvelesi ve Helode' aza eii lo gelo agae lo giline'za aza mo O'moso'mi velelokisi ezesi maka' minaveti ve'nidokisi gamazi lo huko lo neine' ma nenako Zohane' godolo nene di di alo lo 
MAT.14.10	evene' ngimiselavo vi nala' numungu' luvono giti 
MAT.14.11	godolo nene di igi alungo nene imikevo do vo izelehine imine'. 
MAT.14.12	Ne'mine ikevo Zohane' izipahala zuho ingine oko'no've nene di vi galese izi-di Izesu'ni vi li-imani'.
MAT.14.13	Li-imikevo gelo Helode' ezemu' line' gamazi nesi mo gelo a'mine minine' ebe' nene hulo sipiu' dizavo izipahala zuho a'mingu' ele'mizi vi angise'inevo' minilizada ebe' ga'meta vani'. Ido' nivavo evene' muki' nemu' gili tauniti' tauniti' misubou' e'meti vilida vi vi hukani'. 
MAT.14.14	Ne'mine ikevo Izesu' aza a'mine ebe' ga'meta nene vo hetelo sipiuti' lemo a'mida evene' vai' di gese' igi nizavo ningo mulumo'ine gelo engikuti' inite' ngisive nene do lamine' o-ngidine'. 
MAT.14.15	Ne'mine ogo neivo nivenga' molavo izipahala zuho ingine Izesu' neida igi ti' li lani': Mene ebe' nene evene' nizamani' hadivelo' nonivo nivenga' mo molaze. Evene' muki' mene vi avita minani' numuno ebekuti' angise'ine naliza noso' nite' meni hizilizangisi ngimisele hulozo. 
MAT.14.16	Ne'mine likevo Izesu' ti' lo lo-ngimine': Nanimu' vilizave. Lengi' nene noso' nite' di ngimilevo. 
MAT.14.17	Ne'mine lo lo-ngemavo izipahala zuho ingine lani': Noso' nite' lelita nene sikoni faefusi alaha' sitakisi moda a'nevo' neive. 
MAT.14.18	Likevo aza line': Nene di nouvoda alo. 
MAT.14.19	Ne'mine lo evene' nene guviselo' mito' minilizave lo Izesu' lavo li-ngidikevo minani'. Nizavo Izesu' aza sikoni faef nesi alaha' sita' nesi nene do Okulumoto' vonu' noogo O'moso opo'ni lo a'mine noso' nite' nene gito apilo izipahala zuho ize' molo ngemavo evene' nene di moni ngimani'. 
MAT.14.20	nGimikevo evene' mukito' ni gatu'ine ani'. Gatu'ine ogavo izipahala zuho ingine lumo sama hulani' nene gosuvaha' tuvelu (12) ne'mine go'zi vai' lani'. 
MAT.14.21	Noso' nite' nani' nene vemoho' faef tauseni (5,000) ne'minelite nani'za vene' izipe nene gatamune.
MAT.14.22	Ido' evene' nene noso' nite' ni osu' likevo neloti' Izesu' aza izipahala zuho nene sipiu' dizi noso helala gomu' nivilizave lo ngimiselo aza nene evene' muki' numu'nida ngimisele hulo hulo' ogo minine'. 
MAT.14.23	nGimisele hulo osu' lo golola eikovo' O'mosola lolosa dizo vine'. Eikovo' dizo vo a'mida mino O'mosola lo neivo liti'muso izine'.
MAT.14.24	Liti'muso izavo izipahala zuho nene misubo huli hoto' igi noso olusoto' nivavo hepe' naba ne'mo ve'nidati' ogo noso nene sipilo' beleka' beleka' ivo vivi' vivi' igi minani'. 
MAT.14.25	Ne'mine i'mi nivavo go' lo'mo lomo nedenga' fo kiloku he faef kiloku he nela nene Izesu' aza noso avilelo' lise lise nizada ani'. 
MAT.14.26	Nizada noso avilelo' navo ningi golise goloso gili mene holoso neive li ngehelele izavo geke' lani'. 
MAT.14.27	Geke' lani'za a'mido' geto Izesu' gamazi lo-ngemo ti' lo lo-ngimine': Neni' ma ne nouze. Lengehelele izamivo mini ngi li minilo. 
MAT.14.28	Ne'mine lavo Petolo' ti' lo line': Guvekasi ve gaza nene mo gei' lamine' noo ma nene lanivo nosolo' nene ogo gei' nanida alove. 
MAT.14.29	Ne'mine lo lavo anevo lo Izesu' lavo Petolo' aza sipiuti' lemo api' ogo noso avilelo' lise lise Izesu' neida volosa ine'. 
MAT.14.30	Volosa ine'za novo hepeli'mo noso biline' nene ningo vono vavo golise giline' ne'mo nosoli'mo do su'mize-delesa ine'. Ne'mine ogavo Petolo' asi lo ti' lo line': Guvekasi ve do nu' izevo. 
MAT.14.31	Lavo Izesu' geto ogo ana hulo do hozi nolo-do ti' lo lo-imine': Gaza nenikumu' gele ele'vole' amo noso'mo nebelelihe nebelamilihe lo nanimu' gaka sita' gelane. 
MAT.14.32	Ne'mine igi sipiu' dizikesivo hepe' nene zou lo matine'. 
MAT.14.33	Hepe' nene matavo sipiu' minave ingine opo'ni li gubi' izi imi lamineto' gei' nene mo O'moso'mi gipele nane li li-dani' ve.
MAT.14.34	Ne'mine igi noso helala vii nGenesalete misubouko heteli sipiuti' limani'. 
MAT.14.35	A'mida nene evenelite Izesu'ni nene ningi guni ani'. Ne'mine igi a'midoti' numudo' numudo' gamazi hulikevo evene' inite' gizi dave nene do lamine' o-ngedelive li ngele'mizi ezela igi 
MAT.14.36	amuzo mili ti' li li-imani': Okongalo' inite' lolovolokovo' nevone di gililizadotikisi nene lamine' ilizani' nenako nemu' nene gele ngemanivo di gililizave li lani'. Ido' oko'nolo' inite' lolovolo' di gilave muki' nene mo lamine' ani' ve.
MAT.15.1	Neloti' nene Halisaio' mono' laa' ave linge masi avo'ningelite lani' mono' apizi ngimaa' ave linge masi Zelusalemi numudati' Izesu' neida ani'. Igi ti' li longo' i-dani': 
MAT.15.2	Gei' izipaha zuho ingine noso' nite' nalisa a'ine noso izamaa' nani' nene avotemote e'metilo li li-limaa' ani' gamazi nene avuto' iga' nani' nene ne'mine amilizanako nanimu' avuto' iga' nave. 
MAT.15.3	Likevo Izesu' aza ti' lo lo-ngimine': Ido' langisetine avotemotidati' monovote nene do minelone li O'moso'mo lou' gamazi lo huko-lidine' nene avuto' iga' nani' nene nanimu' nave. 
MAT.15.4	Ne'mine noluvoni' mene lingine ti' iga' nangumu' noluve: O'moso'mo lingine izetingine metinginemu' gilavo dizavo gelekele' lamine' i-ngidivo' minilo. Ido' ma nene ve mali'mo izelehingi melehingi gamazi goloso lo-ngedeline' nene bilikevo helelive lo line'. 
MAT.15.5+MAT.15.6	Line'za lingine ti' li laa' nave: Ve mali'mo izelehinemupe melehinemupe inite' molo nouvonguti' nene ma gimuvodiba a'mine inite' nene mo O'mosomu' ogo molo nouvonako gei' gemamolosuve lo lo-emeline' nene a'mine line' inite' nene izele mele ngemamiline' nene lamine' ve. Ne'mine laa' nani' nene izelehine melehinemu' gelekele' lamine' amiline' aka nene si'zi-daa' nave. A'ne'mine ani' nene avotingidati' di minani' gamazi ne'mo O'moso'mo line' gamazi neve haza nite' lolo' oga' neive. 
MAT.15.7	Lingine lutine goloso o vine' nene di halekisa evene' lamine' gili monaa' nave, polohete Isaia' O'moso'mi veleti' gamazi ti' lo line' ma nene lengikumu' lamine' lani' neive:
MAT.15.8	Mene aleve ingine ve'ine avileloti' nopo'ni li
MAT.15.8	neni' gulive di hozi laa' nani' nene
MAT.15.8	lu'ine nezela milamavo lu'ine've nene hoto' minaa' neive. 
MAT.15.9	Haza eveneliti gamazi nene neze gamazi gidini lolo' ogavo
MAT.15.9	li-ngimi ngimi' igi minaa' nani' nenako
MAT.15.9	nenikumu' nopo'ni laa' nani' nene gopo hazamu' laa' nave.
MAT.15.10	Ne'mine lo Izesu' aza evene' muki' nene asi lo-ngemo ti' lo lo-ngimine': 
MAT.15.11	Lingine inite' ma nikevo ne'mo evene' lu'ine do goloso o-ngedaa' neive li gilaa' nahe. Gamazi mene gilii gili nge li gililo. Evene' lu'ine do goloso o-ngedaa' neine' inite' nene ve'ningu' mili naa' nani' inite' nene nevoba lu'ninguti' dizo ve'ninguti' soto' ogo leme heta oga' neine' inite' ne'mo nene lu'ine do goloso o-ngedaa' neive. 
MAT.15.12	Ne'mine lavo alinge' nene izipahala zuho ingine Izesu' neida igi ti' li longo' i-dani': Halisaio' mono' laa' ave ingine gei' gamazi laningumu' mulu'ningu' goloso ogavo upuho' ani' nene ningabe. 
MAT.15.13	Ne'mine likevo Izesu' aza gamazi ti' lo lo-ngimine': Okulumoku' me'nehi evenele nene ei' mi've ne'mine nizanako aza me'neho zuho' amivo a'mine mi'veu' gopo dizani' inite' muki' nene kiselo do huloloseive. 
MAT.15.14	A'mine Halisaio' mono' laa' ave nene ningi mati-ngimikilo. Minilizaze. Ingine evene' mono' akalo' ngele'mizi vaa' ave nizani'za angise'ine aka ningi guni isa'manako ve'ine likivete ve'ine likive ma nene aka ngelebizi vani' gelave. Nemu' nene vele likive mali'mo vele likive ma ele'mizo viline' nene sitato' galeseu' velehe' limilisasive. 
MAT.15.15	Ne'mine lavo Petolo' ti' lo lo-imine': Gaza gamazi monovo've haleko minine' gepe' gamazi ne'mine laine' ma nene lo ngolo' lo lo-lemevo. 
MAT.15.16	Ne'mine lavo Izesu' ti' lo line': Izipaha'ne zuho lingine gili nilisave lo giluvoni'za linginesi olihe gili guni amahe. 
MAT.15.17	Inite' muki' nene ve'ningu' nikevo gatu'ningu' lemo ise galeseu' vaa' neine' nene lingine ningi gilamahe. 
MAT.15.18	Ne neine'za ve'ninguti' leme heta oga' neine' inite' nene lu'ninguti' dizo oga' neinako ne'mo nene evene' lu'ine do goloso o-ngedaa' neive. 
MAT.15.19	Inite' lu'ninguti' dizaa' neine' inite' nene ne'mino neive: Ga'ine goloso gilaa', evene' ngebele helaa', vene' vemoho' alungo umungive gopo ingi monaa', gumine damine oga', soza sakupo gamazi laa' ido' evene' dovo ledevo' ogo ngemenga laa' monovo ne neive. 
MAT.15.20	Mene inite' muki' ne'mo nene evene' lu'ine do goloso o-ngedaa' neive. Evene' a'ine noso izami noso' nite' gopo nani' ne'mo nene lu'ine do goloso o-ngedesa'mive.
MAT.15.21	Ne'mine ogo Izesu' aza a'mine minine' misubo nene hulo vo Tilo numuno ebe' ido' Sidoni numuno ebe' neti gahevela minine' misubou' volosa vine'. 
MAT.15.22	A'mine numuno ebe' gahevelati' Zuda vene' minamine' Kanaha vene' mali'mo ogo gamazi nabati' ti' lo lo-imine': Guvekasi ve, gozopo' guvelesi ve naba Davidi' a'vopilemo' ezelo' medelo minanive make, gaza mulumo'ne ningevo. Alune nene sikalahu' goloso lulouko neivo mo goloso ogo neive. 
MAT.15.23	Ne'mine line'za a'mine gamazi'velo' nene Izesu' gamazi hamokisi mo lo-emamine'. Ne'mine ogavo izipahala zuho ingine ezela igi ti' li lani': Vene' mene gamazi lo'mo lo'mo le'meto ogo minine' nenako nemu' imiselo huliline lo nogilune. 
MAT.15.24	Likevo Izesu' ti' lo line': Naza nene nimiselive nene Isilaele' aleve sipisipi ne'mine mini vi tolovo igi moni minani' engita vo gono daline lo nimiselavo uvoni' nouve. 
MAT.15.25	Ne'mine line'za vene' aza ogo gizeneu' golo hizo ongo ti' lo line': Guvekasi ve, ogo gamazi'ne gelo hize apase-nedelibo. 
MAT.15.26	Ne'mine lavo Izesu' aza ti' lo line': Izipeliti noso' nite' ipe' ogo gulo hulo-ngemaa' nene edamive. O'moso'mi izipahala zuho Isilaele' aleve do lamine' o-ngedaa' nouvoni' nene heta ato' ve geita oloni' nene a'mine'mine ogo edamilihe lo gele nouve. 
MAT.15.27	Lavo vene' aza ti' lo lo-imine': Guvekasi ve, izipeliti noso' nite'ine ipe' ogo gulo hulo ngemaa' nene edamive lo lamine' laine'za me'ninge noso' nite' naa' ani' holomoloti' lana do'mozine' nene gulo nete ha naa' nave. Nemu' nene heta ato' vene' nenikisi nene gele nemeline' nene ha lamine' oloseive. 
MAT.15.28	Ne'mine lavo gelo Izesu' ti' lo lo-imine': Aizo, vene' mene gaza gele ele'vole' aineka nene mo gele ele'vole' ogo gelane. Nemu' nene gele ele'vole' aine' initeka nene ha soto' o gemeleseive. Lavo noline' velesi aluvo nene lamine' ine' ve.
MAT.15.29	Izesu' aza a'mine minine' ebe' nene hulo tine' molo nGalilaia noso ohuno gahevela nene lemo vo gololo' dizo vo minine'. 
MAT.15.30	Ne'mine ogavo evene' muki' ingine gebili mini gize'ine a'ine goloso o vine' ido' ve'ine like vine' ido' gamazi lamilizani' o vive ido' inite' gizi dave masi masi muki' nene ngele'mizi Izesuda vi gizenela ingi-ngidikevo aza do lamine' o-ngidine'. 
MAT.15.31	Ne'mine ogavo vene' vemoho' muki' ingine ningi negi nete gamazi api' igi lani', oko'nido' goloso ine' aleve lamine' ani', gize'ine goloso o vine' aka monani', ido' ve'ine likive gohi ve'ine ningani' nene ningi vo'ine goloso vavo mini engi' Isilaele' aleveti O'moso'ine nene opo'ni li gulive've di hozi lani'.
MAT.15.32	Ne'mine ogo Izesu' aza izipahala zuho asi lo-ngemavo ikevo ti' lo lo-ngimine': Mene aleve nene nazasi gamene sito hamo maka' minunidi'mo noso' nite'inesi nomivo engikumu' mulu'ne hukave. Akalo' ga'na'mo ve'ine ga'ine monavo di'mozikelizave lo noso' nite' namavo haza ngimiselamolove lo gele nouve. 
MAT.15.33	Ne'mine lavo izipahala zuho ingine ti' li lani': Ebe' hadivelo' noune' nenako nemu' nene noso' nite' vai' ado' evene' vai' me'minelite nalizani' votigilelo' nene zalati' dalone. Dalone' akate nene ma nomive. 
MAT.15.34	Likevo Izesu' ti' lo lo-ngimine': Lengita sikoni nanike' neve. Lavo ingine lani': Seveni ve ido' alaha' ngomosikisi ma neive. 
MAT.15.35	Likevo evene' muki' nene mito' minilizave li li-ngidilizave lo Izesu' lavo li-ngidikevo mito' minani'. 
MAT.15.36	Minikevo sikoni seveni nesi alaha' nesi do O'moso opo'ni lo noso' nite' nene gito apilo izipahala zuho ize' molo ngemavo evene' nene di moni ngimani'. 
MAT.15.37	nGimikevo mukito' ni gatu'ine ani'. Gatu'ine ogavo lumo sama hulani' nene izipahala zuholite gosuvaha' naba seveni ne'mine go'zi vai' lani'. 
MAT.15.38	Noso' nite' nani' nene vemoho' fo (4) tausenilite nani'za vene' izipe nene gatamune. 
MAT.15.39	Ne'mine ikevo Izesu' evene' muki' nene ngimisele huloko sipiu' dizo izipahala zuhosi Magadani misubola vani'.
MAT.16.1	Halisaio' mono' laa' ave linge masi Sadukaio' mono' laa' ave linge masi Izesu' neida igi emengu' mili ti' li lani': Gaza O'moso'mo geikisi neive laa' naine' nene lamine' labe gosoho' labe ne'mi monovo nene ningelonge. Okulumoku' minive O'moso aza amuzo gemavo gaza atoli'mine suno do soto' ogo lelebizanivo ningelone li li-imani'. 
MAT.16.2	Ti' li li-imikevo aza ti' lo lo-ngimine': Nivenga' molavo guhizangi' iline' nene lingine ningi aize' nene ho' lo gamene lamine' oloseive li laa' nave. 
MAT.16.3	Ido' nedenga' go' lalosa guhizangi' elo limuso gonobu' hitine' nene lingine ningi goline izo hepe' eleleseive li laa' nave. Ne'mine igi Okulumota ningisa ne'mine inite' soto' oloseive li ningi gilaa' nani'za soto' iline' inite' ato atokumu' O'moso'mo molani' gamene aliteline' monovo nene ningi gili minisa'mave. 
MAT.16.4	Mene gamenelo' nizave lingine evene' golosovo' mini vene' ma va'ningine huli ve gohi malo' vi lihime daa' nani' ne'mine igi O'mosotine huli lihime daa' nave. Lingine nenikumu' atoli'mine suno do soto' ogo O'moso'mo amuzo nimine' nene lengelebizelongumu' nilani'za ma lengelebizamolosuve. O'moso'mo gozopo' eze veleti' gamazi lo soto' oga' ive Zonada ato' suno do soto' ogo amuzo've ngelebizine' ma'minevo' ma nenita soto' ogavo nevo' ningilisave. Ne'mine lo hulo-ngedo vine'.
MAT.16.5	Ido' izipahala zuho ingine Izesukisi sipiu' dizi noso ohuno helala vani' nene beletimu' ga'ine molavo ma di vamani'. 
MAT.16.6	Ne'mine ikevo Izesu' aza evene' maliti ngemeni damenimu' beleti do lulu izaa' ine' inite' zisitilo' lo molo ti' lo lo-ngimine': Halisaio' mono' laa' ave ido' Sadukaio' mono' laa' ave engitati' zisiti nene dikelizaze. Nemu' ningisa minilo. 
MAT.16.7	Ne'mine lavo ingine li volelo' melo' igi ti' li lani': Laza beleti ma do amune' nenako nemu' lave. 
MAT.16.8	Izesu' aza gamazi li volelo' melo' ani' nemu' nene mo ningo gelo ti' lo line': Lingine gili ele'vole' amave mene beleti di amani' nemu' nene nanitekumu' gamazi li volelo' melo' nave. 
MAT.16.9	Naza beleti faef (5) do gito ize' molo evene' faef (5) tauseni ngemekuvo nisa lumo sama hulani' nedunu' nene lingine gosuvaha' tuvelu go'zi vai' lani' mamu' gatine molahe. 
MAT.16.10	Ido' beleti seveni do gito ize' molo evene' fo (4) tauseni ngemekuvo nisa lumo sama hulani' nene lingine gosuvaha' naba gidini seveni go'zi vai' lani' mamu' gatine molahe. 
MAT.16.11	Beleti nene ne'mine ogo ha do soto' olosuvonako beletimu' lamuvoni' nene lingine gili nilisave lo giluvoni'za gilamani' neive. Halisaio' mono' laa' ave ido' Sadukaio' mono' laa' ave engitati' zisiti nene dikelizaze. Nemu' ningisa minilo. 
MAT.16.12	Ne'mine lavo neloti' alinge' nene beleti do lulu izaa' initekumu' lamo zisitimu' lo molo line' ma nene Halisaio' mono' laa' avelite ido' Sadukaio' mono' laa' avelite gamazi ladeni igi evene' apizi ngimaa' ani' monovo nene do minalone li ningi minilizangumu' line' ma nene alinge' mo gili ngolo' lani' ve.
MAT.16.13	Izesu' aza Kaesalea Hilipi misubola vo hetelo izipahala zuho ti' lo longo' o-ngidine': O'mosolati' ve gihile nenikumu' nene zaho ve li laa' nave. 
MAT.16.14	Ne'mine lo longo' o-ngedavo ingine ti' li lani': Evene' linge ma nete mono' noso holo-ngedaa' ive Zohane' hilinguti' otosa noloseive li laa' nave. Ido' linge ma nete gozopo' polohete Elia' aza gohi soto' oloseive ma nene tine' molo abe li laa' nave. Ido' ma nete polohete Zelemia' ma helaninguti' otosa nolibe polohete ato' ma minaine' helanive nolibe li laa' nave. 
MAT.16.15	Ne'mine likevo Izesu' gohi ti' lo longo' o-ngidine': Ido' ingine nene mo ne'mine laa' nani'za lingine nenikumu' nene zaho neve li laa' nave. 
MAT.16.16	Ne'mine lo longo' o-ngedavo Simoni' Petolo' aza a'mido' ti' lo line': Minevo' minevo' O'moso'mo do lu' izelove lo gipele do kegeso gimiselive ma ne nane. 
MAT.16.17	Ne'mine lavo Izesu' ti' lo lo-imine': Zona' gipele Simonizo, haza evenelite a'mine monovo'ne nene li-gimikevo lamane. Okulumoku' me'neho veka do lapa nomine' o-gedavo lange. Nemu' nene lamine' iline' akalo' mine molo nange. Golizesi minezo. 
MAT.16.18	Ido' ti' lo nolo-gimuze. Gelezo. Gaza guliveka Petolo' nane. Ido' Petolo' ne'mi monovo nene ele'vole' geheni ve lo nenako nemu' evene'ne zuho do soto' o-ngedo ele'vole' igi minilizave lo a'mine ele'vole' gehedo' do gi'mize-ngedekuvo ve goloso'mi amuzo've ne'mo ngelo ngivile' amivo helaa' ne'mo mudise hele osu' laa' akalo' ma ngele'mize molamoloseive. 
MAT.16.19	Naza Okulumoku' minive'mi gizebou' vi hilalizani' amuzo gemekuvo evene' ngele'mizo O'moso'mo gizebo ingu' vo holalosane. Ido' misubouko gaza evene'ne zuho gamazi inite' mamu' lo huko lo-ngemo ne'mine amilo lo o've lo-ngedeline' nene Okulumokuko O'moso ne'mosi a'mine initekumu' o've lo lo huko-ngedeleseive. Ido' misubouko gaza inite' mamu' nene ne'mine oga' ve lo lo-ngedeline' nene Okulumokuko O'moso ne'mosi a'mine initekumu' mo ne'mine oga' ve lo lo-ngedeleseive. 
MAT.16.20	Ne'mine lo Petolo'ni lo-emosa Izesu' aza eikumu' nene O'moso'mo do kegeso imiselelesa live neive li eze monovo mo keke' evene' masi li-ngimamilo lo amuzo molo lo izipahala zuho nene ga'ine dani'.
MAT.16.21	Ido' a'mine gamene neloti' Izesu' aza api' ogo ti' lo lo-ngeme'mo vo minine': Neni' gono ne'mo gihile've do soto' ilingumu' naza Zelusalemi numuda vokuvo a'mida mono' gizebo vesi ido' eveneto' medeli mini O'moso inite' lehizi-daa' ave nabasi ido' Zuda vete gozopotati' laa' nani' mono' apizi ngimaa' avesi ingine goboni mili-nidi mulumo gono nimi nibili hililisave. 
MAT.16.22	Ne'mine ikevo helo gamene sitohamo minekuvo O'moso'mo do ote-nedeleseive. Ne'mine lavo Petolo' aza do gahevela o-miko elemo ti' lo line': Guvekasi ve, ne'mine lamozo. O'moso'mo do gu' izavo laine' inite' mo keke' gei' okongalo' soto' amoloseive. 
MAT.16.23	Ne'mine lo line'za Izesu' aza velepe' izo Petolo'ni ti' lo lo-imine': Satani gaza akalo' nene golise ozo. Gaza gaka gele naine' nene O'moso'mo gilidi'mino gelamo me misubou' evenelite gilaa' adi'mino gele naine' nenako volodo' o neine' aka'nela ogo hizo notilange. Satani gaza olovo' ozo.
MAT.16.24	Ne'mine lo Izesu' aza eze e'metaa' ave gamazi ti' lo lo-ngimine': Ve ma ingine ne'meto alone li gilii ma gomu' nene minevo' alevo'ine gizebo iga' nani' monovo'ine nene huli alami neni' ne'metilizangumu' ve goloso nizave li lohoto' zalo' ngibili hililizangumu' nene gili hulisa ne'meti alizave. 
MAT.16.25	Ido' ne'mine igisa ne'meti alizave lo noluvoni' nene nanitekumu' luhe. Lingine mene gililo. Ve ma ingine neni' ne'metelone' nene geni initeli'mi lulou' vo minevo' alevote hulalone li ne'metamilizave nene minevo' minevo' minaa' ngemeni dameni nene ma damilisave. Damilisaha ve ma ingine ne'meti vilizangu' ngibili hilikevo minevo' alevo'ine hulilizani' nene alinge' minevo' minevo' ngemeni dameni dalisave. 
MAT.16.26	Ee, misubouko mene minevo' alevo' igi mini misubou' inite' vai' di engita igi minilizangu' nene minevo' minevo' minaa' ngemeni'ine hulilizani' nene a'mine inite' vai' nete nene ma hize ele' i-ngidamilisave. Ee, evene' ma ingine minevo' minevo' minaa' ngemeni dameni ma hulilizani' nene a'mine ngemeni dameni di engita olone li a'mido' golo hizilizani' inite' hamokisi ma minamoloseive. 
MAT.16.27	Ido' O'mosolati' ve gihile naza me'nehi emeni dameni lamine' nene do ti' ogo mino angelo'ne zuhosi ngele'mizo alosuve. Ido' aloni' nene naza evenelite hamo' hamo' inite' golososi ido' laminekisi igi mili minani' votigilelo' nene meni ngemelesuve. 
MAT.16.28	Lamine' lo-lengemelesuve. Melo' nizave lengikuti' linge ma hilami ha nizavo naza O'mosolati' ve gihile Guve'nesi ve lolo' ogo evene'ne zuho gizebo o-ngedelesa soto' ogo lemo nouvo ingine ningilisave.
MAT.17.1	Gamene sigisi ogo vavo Izesu' aza Petolo'ni ve Zakobo'ni ve ido' nakunolo Zohane'ni nesi ngele'mizo golo ha'nalo' dizo vavo a'mida nene engikovo' mini 
MAT.17.2	ningi nizavo Izesu' nene oko'no do atoli'mine ogavo golo veleloti' nene ho' ne'mine hulo mino oko'nolo' initeto' nene labana' elo mokono' goloso elo minine'. 
MAT.17.3	Ne'mine neivo nelo' nene Moseki Eliakisi soto' i ngimi Izesu' nesi gamazi li volelo' melo' igi minani'. 
MAT.17.4	Ne'mine igi nizavo Petolo' Izesu'ni ti' lo lo-imine': Guvekasi ve, maka' melo' minune' nene lamine' ogave. Nemu' gaza gele nemanivo azibe sitohamo gizelove. Ma nene geikumu' ve. Ma nene Mose'ni ve ido' ma nene Elia'ni ve line'. 
MAT.17.5	Ti' lo gamazi nolivo silingenge'ne hulo minine' limuso'mo ogo molo hite-ngidine'. Molo hite-ngedavo a'minguti' gamazi ma ti' lo soto' ine': Me ve nene neni' gipe'ne lu'ne eme nouvoni' ne neive. Eikumu' lanite' goloso nogiluve. Lingine eze gamazi've gili dalo. 
MAT.17.6	Izipahala zuho sitohamo a'mine gamazi gili ngehelele izavo go'ine hizi ingi minani'. 
MAT.17.7	Ne'mine igi nizavo Izesu' aza ogo oko'nido' do nogelo ti' lo line': Lingine lengehelele izamivo otilo. 
MAT.17.8	Ne'mine lavo ingine oti ningani' nene evene' ma ningami Izesukovo' neivo ningani'.
MAT.17.9	Ne'mine igi gololoti' maka' limi niigi Izesu' ti' lo ga'ine dani': Lingine a'mine ningani' inite' nemu' evene' hamokisi li-ngimamavo O'mosolati' ve gihile naza nene helekuvo me'neho do ote-nedavo ma nene ha li soto' ilizave lo ga'ine dani'. 
MAT.17.10	Ne'mine lavo izipahala zuho ti' li longo' i-dani': Ido' do lu' izelive lo O'moso'mo do kegeso imiselelesa live nene a'mine gozopo' minine' polohete Elia' ne'mo gomu' molo-do tine' molo aloseive li avotemoti mono' gamazi apizi limaa' avete laa' nani' ma nene nanimu' laa' nave. 
MAT.17.11	Ne'mine li longo' i-dikevo aza ti' lo line': Elia' inite' muki' do veveselesa O'moso'mo do lu' izelive lo imiselelesa live gomu' molo-do aloseive lani' nene mo lamineto' nilave. 
MAT.17.12	Ido' naza lamineto' noluve. Elia' nene mo gomu' ani' ma nene ingine Elia' ve li ningi guni ami angise ga'ine gilani' inite' i-di bili hilani'. Ido' O'mosolati' ve gihile nenikisi nene a'mine'mine ogo engi' a'ningu' okuvo ingine mulumo gono nimi eze i-dadi'mine i-nidilisave. 
MAT.17.13	Ne'mine lavo izipahala zuho ingine nene mono' noso holo-ngedaa' ive Zohane'nimu' nene nolo-limive li gili nge li gilani'.
MAT.17.14	Ido' Izesule golo gizeneu' limi evene' muki' di gese' ado' navo ve mali'mo ogo Izesu'ni obuvolo hize emo ti' lo line': 
MAT.17.15	Guvekasi ve, neze gipe'ne nene lemo lise-davo goloso ogo mino oloku' lemo pou' laa' ido' nosou' lemo pou' laa' oga' neive. Nemu' nene muhele've ninge-devo. 
MAT.17.16	Geze ge'metaa' avela ele'mizo uvoni'za ma ngeli di lamine' i-damave. 
MAT.17.17	Ne'mine lavo Izesu' ti' lo line': Eii, lingine ngeli imiseli hulisa'mani' nehe. O'mosomu' gili ele'vole' amani' zuho lutine zovo' ize vine' mene lengikumu' gosele' nebele'mo novivo lengi' vovotingu' gamene gohi ma imine' molo mino langamuzo hize'mo vo mineloni' nemu' nene agae lo noluve. A'mine gipe ele'mizi alo lo lavo 
MAT.17.18	ele'mizi ikevo izipe do goloso o-do minine' sikalahu' goloso nene Izesu' ganu' elemavo izipe nene hulo-do lemo vavo izipe nene a'midoti' lamine' ine'. 
MAT.17.19	Ne'mine ogavo alinge' angisevo' mini izipahala zuho Izesuda igi ti' li longo' i-dani': Sikalahu' goloso nene laza naniteli'mo imisele hulamolonido' ine' neve. 
MAT.17.20+MAT.17.21	Likevo Izesu' ti' lo line': Naniteli'mo ve. Lengi' O'mosomu' gili ele'vole' ani' nene naba minamidi'mo ve. Sakave' zuho nene inite' ngomo lasolo neine'za lingine O'mosomu' gili ele'vole' anitine ngomo nene a'mine zuho nite' ngomo ne'mine votigilelo' vo lisihe' oti' oti' iline' nene alinge' inite' lamine' ma ilisa navo inite' ma aka hize tile-lengedo golo ne'mine mineline' nene a'mine O'mosomu' gili ele'vole' anitine ngomo nedunukisi a'mine golomu' olovo' ogo ebe' mala vozo lilizani' nene ha olovo' ogo voloseive. Ido' inite' mamu' ne'mine olone li lilizani' nene amilizavoba ha ilisave.
MAT.17.22	Gamene ma izipahala zuhosi nGalilaia misubou' mini'mi nivavo Izesu' aza izipahala zuho ti' lo lo-ngimine': O'mosolati' ve gihile neni' nene evene' maliti a'ningu' nele'mizi milikevo 
MAT.17.23	nibili hilikevo helo gamene sitohamo minekuvo O'moso'mo gohi nele'mize oteleseive. Ne'mine lavo izipahala zuho ingine mulu'ine gitihine' ogavo mulumo goloso gili-di minani' ve.
MAT.17.24	Ido' Izesu' ve izipahala zuho ve ingine Kahanaumi numuda igi hetelikevo O'moso'mi gono mono' numuno nabala daa' nani' nene hize ele' ilive li takisi moni daa' ave ingine Petolo' neida igi ti' li longo' i-dani': Lengi' tisatine nene takisi moni hulaa' nooloseive. Olo. 
MAT.17.25	Ne'mine li longo' i-dikevo oo, hulaa' neine' ve line': Ne'mine lo numunguko dizo olihe gamazi lamivo Izesu' ti' lo line': Simonizo, misubou' misubou' guve'inesi vete takisi moni daa' nani' nene zamotidati' daa' nave. Engi' zuholati' daa' nahe ato' vetidati' daa' nave. Nemu' gaza nadive lo gele nane. 
MAT.17.26	Lavo Petolo' ti' lo line': Ato' vetidati' daa' nave. Ne'mine lavo Izesu' ti' lo lo-imine': Ato' vetidati' takisi moni daa' ve nene lamine' lainako nemu' nene guvelesi veti zuho nene takisi moni meni hizisa'mave. Nemu' nene me'nehi gonomu' hulaa' nani' takisi moni nene gipele naza hulamoloni' o neine'za 
MAT.17.27	evene' ingine goloso gilikelizave losa ha hulolove. Gaza vo noso ohunguti' alaha' belaa' nala' nene hulo nosou' ogo alaha' gana' ma beleline' nene vele do aa' o-do ningeline' nene moni nevo ma neivo ningelesange. A'mine nene do vo nenitokisi geitokisi takisi moni ngemezo.
MAT.18.1	A'mine gamenelo' izipahala zuho ingine neida igi ti' li longo' i-dani': Okulumoku' minive'mo gizebo o-lidingu' mene zaho livile' ogo dizosa neive. 
MAT.18.2	Ne'mine likevo Izesu' aza izipe ma asi lo vovo'ningu' do ote-miko 
MAT.18.3	ti' lo line': Naza lamine' nolo-lingimuve. Lutine di velepe' izi lutine di limi izipe ngomo me'mine minamilizani' nene Okulumoku' minive'mo gizebo ingu' nene vamilisave. O've. Vi hilamilisave. 
MAT.18.4	Ido' ve ma ingine izipe ngomo me'mine igi engi' oko'inemu' gilikevo lemo mine do vaa' neine' ne'mini minilizave nete nene Okulumoku' veli'mo gizebo ingu' minave linge ngivile' igi dizisa minilisave. 
MAT.18.5	Ido' ve ma ingine nenikumu' ve li izipe ngomo me'mine ma ngele'mize lamine' ilizani' nene neni' nele'mize lamine' ani' geleleseive.
MAT.18.6	Ido' nenikumu' gili ele'vole' igi minaa' nani' izipaha'ne zuho limi minani' engikuti' hamo' ma evene' mali'mo goloso nite' daline' akau' ele'mize molalosa neivo ma a'mine ve nene O'moso'mo mulumo gono naba' naba emalinako nemu' nene goloso nite' daline' akau' nene olihe ele'mize molamivo gomu' nene luvonou' geni'vesi geheni naba nene nalava izi-di noso ohuno nabau' ehuso' i hulikevo a'mingu' lemo heleline' nene lamine' oloseive. 
MAT.18.7	Me misubou' nene evene' ngimimise' igi aka golosolo' ngele'mizi milaliza inite' nene soto' amilizavoba mo vai' soto' ilisanako nemu' nene me misubou' alevemu' mulumo nogele-lingiduve. Ido' a'mine evene' ngimimise' igi aka golosolo' ngele'mizi milaliza inite' di soto' ilizave nene O'moso'mo lihime naba ngemeleseinako engikumu' agae lo mulumo nogele-ngiduve.
MAT.18.8	Ido' anga sitakisi gizenga sitakisi nanivo O'moso'mo lihime gemo lihizami oloku' hulo-gedavo lemo minalinge. Anga nehe gizenga nehe netise lihime daa' akalo' gele'mize nimilasivo ma ne'mine amilizo lo angasi gizengasi nene huko hulaine' gilivosa minezo. Ne'mine ogo gizenga anga gebili do minaine' gilivo minevo' minevo' ebekuko viline' nene ede voloseive. 
MAT.18.9	Ido' vega sitakisi nanivo O'moso'mo lihime gemo lihizami oloku' hulo-gedavo lemo minalinge. Vega ne'mo lihime daa' aka ma nogelebizivo ma nene ne'mine amozo lo vega nene kuluhize hulaine' gilivosa minezo. Ne'mine ogo vega hela gebili do minaine' gilivo minevo' minevo' ebeku' viline' nene ede voloseive.
MAT.18.10+MAT.18.11	Lingine izipaha'ne zuho ngomo ngomo engi' neti angelo'ine nene gamene gamene me'nehi velelo' minaa' nanaze. Lingine a'mine izipemu' gilavo haza nite' ogalive. Nemu' nene ehee noluve. 
MAT.18.12	Ido' lingine nadive li nigilave. Ve mali'mi sipisipi ize vanu hadeti (100) minilizanguti' hamo' ma vo halekeline' nene a'minemu' vise' amilihe. Ne'mino nomive. Sipisipi ize naedi naeni (99) nene a'mida golola hulo-ngimiko hamo' vo halekine' nemu' nene vise' o'mo voloseive. Olo. 
MAT.18.13	Ee, aza vise' ogo do soto' iline' nene naza lamineto' nolo-lingimuve. Olize goloso izeleseive. Olize izeline' nene sipisipi vi halekami mela naedi naeni (99) minani' mamu' olize izine' ma nene ivile' ivosa olize izeleseive. 
MAT.18.14	A'mine'mine ogo izipaha'ne zuho ngomo ngomo nizanguti' mene Okulumoku' Metibo ne'mo hamokisi vo halekilive lo lu'veu' gelesa'mive.
MAT.18.15	Ido' evene' mali'mo gei' mulunga do goloso o-gedo lihime davo ma gaza a'mine ve neida vanivo lengi' sitakovo' mini a'mine lihime dani' monovo nene elebizanivo ningelive. Ningo gele gemeline' nene a'mine ve nene gohi aka lamineta nene mo ele'mizo ogane. 
MAT.18.16	Ido' gele gemamivo ma nene evene' gohi sitape sitohamo he do gi'mizo maka' vi lihime dani' monovo nene elebizilo. Ne'mine ilizani' nene mono' godolou' minine' gamazi mau' nene vo daloseive. A'mine gamazi nene ti' lo neive: Gamazi gono nidavo lihime dave'mi monovo nene evene' sitape sitohamo he ne'minete likevo gamazi lilizani' vo hamo' iline' nene lisihe' oloseive. 
MAT.18.17	Ido' ngele'mizo vaniveti gamazi'ine nesi gele hulavo ma ei' lihime dani' monovo nene mono' aleveti muliseu' lo soto' oganivo ingine liliza gamazi nesi gele hulavo ma gaza gelanivo evene' ato' nene mono' gilamavetingutipe takisi moni daa' ave goloso engikutipe minine' gelavo ezesi bizamanivo atokovo' monaa' ilive.
MAT.18.18	Ido' naza lamine' nolo-lingimuve. Misubouko lingine evene'ne zuho gamazi inite' mamu' li huki li-ngimi ne'mine amilo li o've li-ngidilizani' nene Okulumokuko O'moso ne'mosi a'mine initekumu' nene o've lo lo huko-ngedeleseive. Ido' misubouko lingine inite' mamu' nene ne'mine oga' ve li li-ngidilizani' nene Okulumokuko O'moso ne'mosi a'mine initekumu' mo ne'mine oga' ve lo lo-ngedeleseive.
MAT.18.19+MAT.18.20	Ido' gohi ma imine' molo lo-lengemeloze: Evene' setape setohamohe ne'minete neni' aleve minani' di gese' igi nopo'ni nilavo ma naza engi' vovo'ningu' hize ele' o-ngedo mineloni' nenako lengikuti' sitalitise inite' mamu' lu'ine mili hamo' igi mini O'mosola lilisine' nene Okulumoku' neive Me'neho ne'mo ha gele ngemeleseive.
MAT.18.21	Ne'mine ogo Petolo' aza Izesu' neida ogo ti' lo longo' o-dine': Guvekasi ve, evene' mali'mo lihime neme'mo vo mineline' nene lihime hulo-deloni' nene gamene nanike' hulo-delove. Gamene seveni (7) avo' lihime've hulo-miko ha minelohe. Olo. 
MAT.18.22	Ne'mine lavo Izesu' aza ti' lo lo-imine': Gamene seveni (7) avo' lihime've hulo-deline noluvoba lihime've hulo-de'mo vo mineline' nene gamene sevedi seveni (77) nesi ivile' ogo mo lihime doka' doka' neivo ma hulo-dakovo' olosane.
MAT.18.23	Nemu' nene Okulumoku' minive'mo eveneto' gizebo ogo lihime'ine hulo-ngedeline' monovomu' nene ne'mino lo molo lo-lengemelove: Guvelesi ve mali'mo gelekele' izipaha'ne zuho dina' o-ngiduvoni' nene do lisihe' olove lo gelo 
MAT.18.24	api' ogo do lisihe' neivo gelekele' izipe ma nene ele'mizi guvelesi ve neida ani'. Gozopo' a'mine gelekele' izipe nene teni (10) milioni kina dina' ogo guvelesi velati' dani'. 
MAT.18.25	Ne'mine ine'za aza nene a'mine monilo' golo hizo emeline' moni nene ma molamine' nenako nemu' guvelesi ve aza ti' lo line': A'mine ganalalo' apaselingumu' nene ezesi venele izipahalasi inite' mata'vesi maketi ebeta ngele'mizi di vikevo meni hizi-ngidi osu' likevo moni dalove line'. 
MAT.18.26	Lavo a'mine gelekele' ve lo-imine': Agae, gaza ise'ne ize'mo novanivo dina' o-nidanido' golo hize'mo vo osu' loloho. 
MAT.18.27	Ne'mine lavo guvelesi ve aza mulumo've ningo alinge' dina' o-giduvoni' monilo' nene golo hizo nemamolosane lo lo-do imisele huline'. 
MAT.18.28	Imisele hulavo heta lemo vine' nene gelekele' izipe ezesi gono makato' daa' asive nene ningine'. A'mine ve nene guvelesi ve'mo moni naba imive ne'mo dina' o-do vanu hadeti (100) kina imive minine' nene ningo luvono do nohoto ti' lo line': Gaza nenitati' moni dina' aine' malo' nene alo' golo hizezo. 
MAT.18.29	Ne'mine lavo gono makato' daa' asive ne'mo lemo gizeneu' obuvolo hize emo ti' lo line': Gaza ise'ne ize'mo novanivo alinge' a'mido' golo hize-gedeloho. 
MAT.18.30	Ne'mine line'za gele hulo o'ove lo gonito' ele'mize molo ti' lo line': Nala' numungu' huli-dikevo mino dina' nene apaso moni neme osu' lavosa kuluhizi-dikevo vilive. Lavo nala' numungu' huli-dani'. 
MAT.18.31	Ne'mine ogavo ezesi makato' gono daa' ave ingine ne'mine ine' nene ningi mulu'ningu' goloso gili vi guve'inesi ve nene a'mine gelekele' ve nene ogo molo ine' initekumu' nene li-imi osu' lani'. 
MAT.18.32	Li-imikevo guvelesi ve'mo gelekele' izipe nene asi lavo dizine'. Dizavo ti' lo lo-dine': Gelekele' izipe goloso mene gaza muhele' gamazi lo-nemanivo dina' o-giduvoni' ma apase-gedekuve. 
MAT.18.33	Ne'mine o-giduvoni' ne'mino gazasi makato' gono daa' asive nene mulumolo ningo dina' o-daine' nene apase-delinako apase-damane. 
MAT.18.34	Ne'mine lo izebolo' molavo guvelesi ve ti' lo line': Nala' numungu' mino mulumo gono imi'mi vi nizavo dina' o-duvoni' nene golo hize'mo vo minevo' minevo' ilive. Ido' ne'mine lo nala' numungu' gizebo iga' aveti a'ningu' molani'. 
MAT.18.35	Ne'mine lo Izesu' ti' lo line': Lingine hamo' hamo' evene' lihime lutinguti' gehepeve huli-ngidamilizani' nene guvelesi ve'mo gelekele' izipahala o-didi'mino Okulumoku' Me'neho aza a'mine'mine o-lengedo lihimetine nene hulo-lengedamo mulumo gono lengemeleseive.
MAT.19.1	Ido' Izesu' aza gamazi muki' mene lo-ngemo osu' lo nGalilaia misubo hulo vo Zudaia misubouko Zodani noso helala vine'. 
MAT.19.2	A'mingu' novivo evene' muki' e'meti nivavo engikuti' inite' gizi dave nene do lamine' o-ngede'mo vine'.
MAT.19.3	Halisaio' mono' laa' ave linge ma ingine Izesuda igi emengu' mili ti' li longo' i-dani': Gaza Zuda veti lou' gamazitemu' gelanivo ele'ningine inite' ngomo' nabakumu' ngimisele hulaa' nene lisihe' o neihe lisihe' amive. 
MAT.19.4	Ti' li longo' i-dikevo ti' lo lo-ngimine': Mono' godolou' gamazi ma ti' lo minine' nene lingine mo gati gili nizani' ma nene gilamani' nehe: Gomu' inite' muki' do soto' molaa' ive'mo vegi veneki lolo' o-ngidine' ve. 
MAT.19.5	Ne'mine ogo ti' lo line': Nemu' nene ve nene izelehingi melehingi hulo elenahida bizo minavo ingine hamo' lolo' asine' gelavo minilisasive. Nemu' nene ingine nene sita' nizasive ma lo-ngedamolosune. Mo hamo' nene nizasive. 
MAT.19.6	Nemu' nene O'moso'mo inite' do hamo' ogo molo neinguti' ve malike do ize' molaa' nene nomive. 
MAT.19.7	Lavo ingine ti' li lani': Ido' ne'mine lo ma Mose' aza gamazi ne'mine lo line' nene nanitekumu' line' neve: Ve mali'mo elenahine hulo-delove lo ma vene' mene mo hulo-dekuve lo luhuvo gize emosa hulo-davo vilive. 
MAT.19.8	Ne'mine likevo aza ti' lo line': Lingine gamazi gilami peleseve' izaa' angumu' nene Mose' vene' ngimisele hulaakumu' gele lengemave. Ne'mine ine'za O'moso'mo vene' vemoho' do soto' ogo do bize-ngidine' gamenelati' nene ele'ningine hulo-ngedaa' monovo nomine' ve. 
MAT.19.9	Ido' naza ne'mine lo nolo-lingimuve: Ve ma elenaho aza ve gohi masi monamivo inite' atokumu' hulo-do vene' gohi ma daline' nene O'moso'mi lou' gamazi avuto' ogo lihime naba daloseive.
MAT.19.10	Ne'mine lavo izipahala zuho ingine ti' li li-imani': Vesi venekisi bizo nonivo inite' ne'mine mana'mine ilizangumu' huli-ngidamilizave lainako vene' damo ha minaa' nene lamine' neive. 
MAT.19.11	Ne'mine likevo Izesu' ti' lo line': Mene gamazi nene evene' mukilite gili dalizado' nomive. Evene' linge ma O'moso'mo lu'ine ga'ine hize ele' o-ngedavo engikovo' dalisave. 
MAT.19.12	Ido' linge ma a'mine gamazi gili dalizave noluvoni' nene nemu' nene noluve: Evene' linge ma ize'ningi mulu'ninguti' gizeho'ine nevo'mine nomine' soto' ani' ne'mo vene' damaa' ani' ve. Ido' ve ma nene evenelite gizeho'ine ili huli-ngidikevo vene' dami minaa' nave. Ido' linge ma nene O'moso'mo gizebo ingu' gono neine' nemu' lu'ine milalisa vene' daa' nene angise'ine o'ove li haza minaa' nave. Ve ma ingine vene' damaa' amuzo engita mineline' nete nene gamazi mene gili dalisave.
MAT.19.13	Neloti' nene evene' ingine izipe ngomo ngomo nene Izesu' ana godo'nido' hito O'mosola lo no'noho' ize-ngedelive li ngele'mizi neida navo izipahala zuho ingine ngelemi o've li-ngidani'za 
MAT.19.14	Izesu' aza ti' lo line': Izipe ngomo ngomo me'mine minave nene O'moso'mo gizebo o neingu' ngele'mize molaa' neinako huli-ngimikavo nenita ha alizaze. O'ove li-ngidamilo. 
MAT.19.15	Ne'mine lo ana godo'nido' hito mino no'noho' ize-ngedosa vo mala vine'.
MAT.19.16	Ido' novivo ve ma aza Izesu' neida ogo ti' lo longo' o-do line': Tisazo, naza inite' lamine' nani'mine olodi'mo nene minevo' minevo' nemeni dameni daloni' o neive. 
MAT.19.17	Ne'mine lo longo' o-do line'za Izesu' aza ti' lo lo-imine': Monovo lamineli'mi Meleho nene hamokovo' neine' nenako neni' nene monovo lamine' ogakumu' nene nanitekumu' longo' o-nedane. Minevo' minevo' gemeni dameni nene dalove lo ma aka gamazi e'metaa' olosane. 
MAT.19.18	Ne'mine lavo aza ti' lo line': Aka gamaziuti' nene ado' za' ma e'metelongumu' nolane. Ne'mine lavo Izesu' ti' lo line': Lingine evene' ngibili hilamilo. Ido' vene' vemoho' lili' ikeni' nete lingine bizivo' mini vene' nehe vemoho' nehe gohi masi gopo ingamilo. Ido' gumine amilo. Ido' evene' mamu' gopo' napa gamazi li-ngidi sakupo gamazi li-ngidamilo. 
MAT.19.19	Ido' izetingine metinginemu' gilikevo dizavo gelekele' i-ngidi minilo. Ido' lingine lengikumu' gilaa' nani' ne'mini avito' gidini ingi monavemukisi nene a'mine'mine igi gilii lutine ngimilo. 
MAT.19.20	Ne'mine lavo ve goso've aza ti' lo lo-imine': A'mine gamazi muki' nene mo e'metaa' nouvoni'za olihe vo damivosa nanite' gohi ma e'meteloni' neve. 
MAT.19.21	Ne'mine lavo Izesu' ti' lo lo-imine': Gaza mo evene' lisihe' lamine' gehepeve minelo ma nene vo henenika inite' mataka maketi molo moni daline' nene ize' molo goho' gahali' ize' molo ngemezo. Ne'mine iline' ne'mo Okulumokuko henenika ma mineleseive. Ido' ne'mine ogo ogo ne'metezo. 
MAT.19.22	Ne'mine lavo goso've aza heneni've vai' goloso mininako a'minemu' gilivo geni belavo muhele' ogo vo ha ha ine'.
MAT.19.23	Ne'mine ogavo Izesu' aza izipahala zuho ti' lo lo-ngimine': Heneni ve minanguti' linge ma Okulumoku' minive'mo gizebo ingu' vi hilalizani' nene ge'nebe igisavo' a'mingu' vi hilalisave. 
MAT.19.24	Ido' gohi nolo-lingimuve: Kamela' ize nene naba neine' nenako nemu' nene inite' ongotilisa nakeseu' nala' loloso' iga' ani' veleu' nene ma volosa iline' nene ge'nebe goloso oloseine'za heneni ve nete a'mine nene ivile' ivosa O'moso'mo gizebo o neine' ebeku' vilisa ge'nebe goloso ilisave. 
MAT.19.25	Ne'mine lavo izipahala zuho ingine upuho' goloso igi vo'ine gohi vavo ti' li lani': Laza nene O'moso'mo umo hilive nene heneni ve lolo' o-ngedaa' neihe lo gilune'za gaza heneni ve netesi O'moso'mo gizebo o neine' ebeku' mo vi hilamilisave lo lainako nemu' nene O'moso'mo evene' hamokisi mo ma do lu' izamivo eze gizebo ingu' vo holamolobe lo nogilune. 
MAT.19.26	Ne'mine likevo Izesu' aza vonu' ngebelo ti' lo lo-ngimine': Evene' angise'nidati' lukuvo ngeli ma namilisaha O'moso nene inite' muki' oga' amuzo do neine' nenako nemu' evene' do ngu' izelido' lisihe' o neive.
MAT.19.27	Ne'mine lavo Petolo' ti' lo line': Gaza gelezo. Laza neve inite' matate muki' nene hulo osu' lo noge'metuniko ne'mine nounido' nene nanite' dalone. 
MAT.19.28	Ne'mine lavo Izesu' aza ti' lo lo-ngimine': Lamine' ma lo-lengemelove: Alinge' O'moso'mo inite' mata' muki' do gosoho' ogavo O'mosolati' ve gihile naza labana'ne do soto' ogo Guve'nesi ve naba mineloni' mo'mosi'nelo' mino evene'ne zuho gizebo o-ngedo nouvo neze ne'metaa' ave linginesi guvetinesi ve lolo' igi guve'inesi ve minaa' ani' mo'mosi' tuvelu nelo' mini Isilaele' aleveti mulise tuvelu nene gizebo i-ngidi minilisave. 
MAT.19.29	Ido' evene' ma ingine neni' ne'metilisa numu'ine ebe'ine nehe uvo'ningine naku'ningine nehe ate'ningine aluno'ningine nehe ize'ningine me'ningine he izipaha'ine nehe ido' misubo'ine nehe muki' huli ne'metave nene O'moso'mo gohi a'mido' imine' molo ngemavo muki' goloso dalisave. Ido' O'moso'mo gohi minevo' minevo' ngemeni dameni nesi ngemavo dalisave. 
MAT.19.30	Ne'mino neine'za dizi nilizani' aleveuti' linge muki' nene limi minilisave. Ido' limi nilizani' aleve nene dizi minilisave.
MAT.20.1	Ido' Okulumoku' minive'mo gelekele' i-daa' avelo' gizebo ogo gono dado' meni ngemeline' monovomu' nene ne'mino lo molo lo-lengemelove: Gamene ma nedenga' go' lavo ve ma misubo've naba minive'mo oto vaini mi'veu' gono dalizavemu' viseto' monine'. 
MAT.20.2	Mono evene' ma ningo mi'neu' gono dalizangumu' nene gamene hamo hamoto' tu (2) kina tu (2) kina lengemelove lavo lamine've likevo mi'vela ngimiselavo vi gono di minani'. 
MAT.20.3	Ido' gono di nizavo ho' dizo naeni (9) kiloku ne'mine ogavo mine meleho vo evene' gohi ma maketi ebeku' haza nizavo ningo ti' lo lo-ngimine': 
MAT.20.4	Linginesi vi mi'neu' gono dalo. Vi dikevo meni a'mido' lisihe' iline' nene lengemelesuve. 
MAT.20.5	Ne'mine lavo vi gono di minani'. Ido' ingine gono di nizavo mine meleho holise' gamene tuvelu (12) kiloku ne'minelokisi ido' tili (3) kiloku ne'minelokisi gohi vo evene' gohi ma ningo a'mine'mine ogo gono'velo' ngimiselavo vani'. 
MAT.20.6	Vi gono di nizavo nivenga' molalosa faef (5) kiloku ne'mine ogavo ihe' vo evene' gohi ma minani' nene ningo ti' lo lo-ngimine': Lingine nedengati' gono dami haza mini'mi vi idise nivenga' molalosa neidokisi haza nizani' nene nanimu' nave. 
MAT.20.7	Ne'mine lavo ingine ti' li li-imani': Evene' ma gono ma limamanako ne'mo haza none. Ne'mine likevo aza ti' lo lo-ngimine': Linginesi mi'neu' vi gono dalo. 
MAT.20.8	Lavo vi gono dikevo nivenga' molo sigisi (6) kiloku ogavo mine meleho gusikusi've ti' lo lo-imine': Gonolo' ve asi lo-ngemezo. Gono huli ikevo meni ngemelinge. Gono alinge' dave nene gomu' ngemo a'midoti' a'midoti' dave ngemeka' ngemeka' ogo gomu' dave alinge' ngemelesane. 
MAT.20.9	Ne'mine lavo ne'mine ogo neivo faef (5) kiloku ne'minelo' api' igi gono dave ikevo tu (2) kina tu (2) kina ngemavo dani'. 
MAT.20.10	Ido' neloti' gono gomu' dave igi ingine aza tu (2) kina tu (2) kina lemosa a'mido' gohi ma imine' molo lemelihe li gilani'za ne'mine amo tu (2) kina tu (2) kina nene ngemavo a'minevo' dani'. 
MAT.20.11	A'minevo' di mine melehine elemi ti' li lani': 
MAT.20.12	Holi'mo amuzo molo nolivo gohise helo gono naba dovo' dovo' ogo minunive meni lemo gono ngomovo' dave ngivile' ogosa meni naba lemelinako gaza engikisi lelikisi do lisihe' ogo hamo' votigilelo' meni lemane. 
MAT.20.13	Ne'mine li elemani'za aza mine meleho engikuti' ve mamu' ti' lo lo-imine': Zogone ve, naza monovo goloso o-gedamuve. Gono dalinido' tu (2) kina gemelove lokuvo gaza lamine' ve lanivo gamazite do hamo' ogo lusido' mo gimuvoni' nenako 
MAT.20.14	a'mine menika nene dosa vozo. Gei' gimuvoni' ne'mine alinge' igi gono davesi hamo' meni ngemelesuve lo gele nouve. 
MAT.20.15	Ido' neni' moni'nedunu' olosa giluvoni' inite' nene neni' lu'nelo' oga' nene ha neive. Naza evene' ma do lamine' o-ngiduvoni' nemu' nene gei' lukehe nebelelinido' o neihe line'. 
MAT.20.16	Ne'mine lo Izesu' ti' lo line': Ido' a'mine'mine igi gomu' milaa' nave ingine nene mine alinge' ilisave ido' alinge' milaa' nave ingine nene gomu' milalisave.
MAT.20.17	Ido' Izesu' aza Zelusalemi numuno ebeta dizelesa izipahala zuho tuvelu nene ngele'mizo novo ngele'mize abaza' ogo akalo' nivangu' ti' lo lo-ngimine': 
MAT.20.18	Gililo. Laza nene Zelusalemi numuno ebeta dizo novune. A'mida nene O'mosolati' ve gihile neni' nene eveneto' medeli mini O'moso inite' lehizi-daa' ave nabasi ido' avotemote mono' lani' apizi ngimaa' avesi engi' a'ningu' milikevo ingine goni' i-nidi lihimeka apaso helelinido' o neive li 
MAT.20.19	Zuda ve minamani' heta ato' aleveti a'ningu' mili-nidikevo ingine gize zohi' i-nidi gasavasi nalatunu' nene mehe'ne izivi' ledivi' igi lohoto' zalo' nibili hililisave. Ne'mine ikevo helo galeseu' lemo gamene sitohamo minekuvo O'moso'mo do ote-nedeleseive lo line'.
MAT.20.20	Neloti' nene Zebedaio' gipele sitalitisi ize'nibo ne'mo a'mine gipele sita' nene ngele'mizo Izesuda ogo gubi' ize emo opo'ni lo inite' ma ilive lo lo-imine'. 
MAT.20.21	Ne'mine ogavo Izesu' ti' lo longo' o-do line': Gaza nadi' olongumu' nolane. Lavo ti' lo lo-imine': Gaza alinge' Guvekasi ve lolo' ogo evene' gizebo o-ngedo mineline' gameneu' nene nei' gipe'ne sita' mene gezeloti' limi evene' lingesi ma ngivile' igi guve'inesi ve lili' igi mini anga zamelasi adavalasi minilisive lo gele nemeline losa gele nouve. 
MAT.20.22	Ne'mine lavo Izesu' ti' lo lo-ngimine': Lingine longo' i-nidasine' initeli'mi monovo nene gilami gopo likeve. Inite' goloso i-nidilizani' nene ekese' noso ne'mino nenako a'mine i-nidilizani' inite' nene ha gehelesa nouve. Ido' linginesi neni' geheloni' inite' ekese' noso ne'mino minine' nene ha gihilisido' i nizasihe. Ne'mine lavo ti' li lasine': Ee, laza ne'mine ha olosido' o nosive. 
MAT.20.23	Likesivo aza lo-ngimine': Lamine' lingine neni' geheloni' mulumo geni nene gihilisine'za zamelasi adavalasi minaa' mo'mosi' nene neni' inite' neivosa lengemelohe. Me'neho dalisive lo do va'va' o-ngidive nene engikovo' nene dalisasive. 
MAT.20.24	Ido' uvolohoi akunoloi ne'mine asine' nemu' izipahala zuho linge teni nene gilii engikumu' nene mulu'ningu' goloso ine'za 
MAT.20.25	Izesu' aza a'mine zuho asi lo-ngemavo ezela ikevo ti' lo lo-ngimine': O'moso'mi zuho minamani' heta ato' ve engi' gizebo ve'ine evene'ine nene gelekele' i-ngidilizave li amuzo mili li-ngidaa' nave. A'mine evene' engita evene' naba minave nete nene a'mine evene'ine zuho nene ngivile' igi amuzo ve goloso minisa gizebo i-ngidaa' nave. Ne'mine iga' nani' nemu' nene lingine mo gili nizani'za 
MAT.20.26	lengi' muliseu' nene ingine iga' nani' ne'mine nene amilisave. Lengikuti' ve mali'mo guve'nesi ve lolo' olove lo gelo ma aza nene lengi' gelekele' vetine ne'mine lolo' ogo mineleseive. 
MAT.20.27	Ee, ve ma aza gomu' molo lengemo evene' naba minelove lo gelo ma lengi' goboni izipetine ne'mine lolo' ogo mineleseive. 
MAT.20.28	Ee, a'mine ve aza O'mosolati' ve gihile oga' nouvoni' ne'mine oloseive. Naza evene' gelekele' i-nidi nele'mizi lamine' ilizave losa lemamuve. Asi gelekele' o-ngedo ngele'mize lamine' olosa ogo evene' muki' nene meni hizo do ngu' izo do tine' molo-ngedelove lo engikumu' oko'ne hulo helelesa limuvoni' ve line'.
MAT.20.29	Ido' Izesu' aza izipahala zuho ngele'mizo vo Zeliko ebe' hulo novivo evene' muki' goloso e'meti vani'. 
MAT.20.30	Ne'mine navo ve'ine likive sita' aka gahevela mini Izesu' ogo volosa nave li-ngimikevo gili asi naba li ti' li lasine': Guvelesi ve naba Davidi' a'vo ezelo' medelo minanive make, gaza leli' mulumote ningevo. 
MAT.20.31	Nilasivo evene' muki' nene gamazi hulilisive li ngelemani'za ingine gohi amuzo mili asi lasine': Guvekasi ve, Davidi' a'vo make, leli' mulumote ningevo. 
MAT.20.32	Ne'mine li nilasivo gelo Izesu' aza akalo' minido' ha mino asi lo-ngemavo ikesivo ti' lo lo-ngimine': Lingine nadi' o-lengedelove lisa nigilasive. 
MAT.20.33	Ne'mine lavo ingine ti' li lasine': Guvekasi ve, vete do lamine' o-ledanivo vete gohi ningelosive losa nolusive. 
MAT.20.34	Likesivo Izesu' aza muluno hukavo ve'nido' do gelavo a'mido' lite' lo ve'ine lamine' ogavo ve'ine gohi ningi e'meti vasine'.
MAT.21.1	Ido' Zelusalemi numuno di avito' igi Oliva golola Betehage ebeta igi hetelani' nene Izesu' aza izipahala zuhouti' ve sita' ma ngimiselo 
MAT.21.2	ti' lo lo-ngimine': A'mine ningi nizasine' numuno ebeku' volene vi nidizi ningilisine' nene dongi ize ma na'nava izikani' nene angale've naba nesi nizasivo ningilisasize. A'mine dongi ize nene vakesi di nouvoda alizo. 
MAT.21.3	Ido' ne'mine nasivo evene' mali'mo a'minemu' longo' nolingidivo ma ti' li li-imilizo: Guvelesi ve'mo eze gono neivo dongi ize memu' limiselavo nousive. Likesivo lite' lo gele lengemo ize ne di vilizo loloseive. 
MAT.21.4	Ido' Izesu' aza dongi izemu' ngimiseline' nene O'moso'mi veleti' gamazi lo soto' oga' ive polohete mali'mo O'moso'mi gamazi ma ti' lo gizine' ma nene gihile izelingumu' line' ve:
MAT.21.5	Zioni golola Zelusalemi ebeku' alevemu' nene ti' li li-ngimilo:
MAT.21.5	Ningilo.
MAT.21.5	Guvetinesi ve naba aza lengita nave.
MAT.21.5	Hongu emeni damenisi lemo mino dongi izeli'mi mehenelo' nave.
MAT.21.5	Ee, gono daa' ine' ize'mi angale ma'mo noohikivo lengita nave.
MAT.21.6	Ido' Izesu' aza ngimiselavo izipahala sita' vi lo-ngimidi'mine igi 
MAT.21.7	dongi izesi angale'vesi di asine'. Ido' saketi'ine apasi mehe'nido' hitikevo Izesu' aza dongi ize ngomo'mi mehenelo' dizo a'mido' minine'. 
MAT.21.8	Neivo evene' vailite genegana'ine kuluhizi apasi akalo' mili-dani'. Ido' linge ma nete zavile davile ledi avilise' i-dani'. 
MAT.21.9	Ne'mine ikevo evene' linge ma vi velela vave netesi ido' alinge' mili ave netesi asi naba li ti' li lani':
MAT.21.9	Agae, gozopo' guvelesi ve naba Davidi' a'vopilemo'
MAT.21.9	ezelo' medelo mo'mosi've dalinive
MAT.21.9	Guvetesi ve O'moso'mi velemu' anive naine' ma nene no'noho' geita minivo.
MAT.21.9	Agae, O'moso Okulumoku' veleta opo'ni lolone li lani'.
MAT.21.10	Ido' Izesu' aza Zelusalemi numuda nodizivo numuno me'ninge ingine upuho' igi lani': Me ve nene zaho neve. 
MAT.21.11	Ti' li likevo evene' e'metave ingine lani': Me ve nene polohete Izesu' nGalilaia misubou' Nasalete numudati' ve ma ne neive li lani'.
MAT.21.12	Ido' Izesu' aza mono' numuno nabala dizine'. Dizo a'mingu' inite' maketi milaa' meni hizaa' igi minave nene ngeleto do hulo-ngedo mono' numungu' hulaa' moni senisimi iga' aveliti holomo'ine nene do tululu lo do hulo-ngedo nama viluso O'moso lehizi-dilizangumu' maketi mili minavete holomo'inesi do velepe' izo hite-ngidine'. 
MAT.21.13	Ne'mine ogo Izesu' aza ti' lo lo-ngimine': O'moso'mo line' gamazi ma Mono' Godolou' ti' li gizi nizani' ve:
MAT.21.13	Neni' numu'ne nene evene' nete dizi
MAT.21.13	nopo'ni li-nimaa' numuno ve losa mineleseive.
MAT.21.13	Ne'mine li gizi nizani'za lingine a'mingu' igi mili minaa' nani' inite' ne'mo nene guminelo' vete igi mili minaa' numuno lolo' ogave.
MAT.21.14	Ido' mono' numungu' neivo ve'ine likive ido' gize'ine a'ine goloso ive ingine ezela ani'. Ikevo do guno o-ngidine'. 
MAT.21.15	Ido' ne'mine neivo eveneto' medeli mini O'moso inite' lehizi-daa' ave naba nesi ido' Zuda ve gozopotati' lani' mono' apizi ngimaa' avesi ingine Izesu' ngehelele izaa' inite' ato' ato' ogo molo ine' nene ningi ido' a'mingu' izipe ngomo ngama nete gozopo' guvelesi ve naba Davidi' a'vopilemo' ezelo' medelo minanive make, lolize ize gemelone li geke' geke' li-di minani' nesi ningi gili mulu'ningu' goloso gili ngizebolo' molani'. 
MAT.21.16	nGizebolo' molavo ti' li li-imani': Ne'mine lamilizani' gamazi nilani' nene gele nabe. Likevo Izesu' ti' lo line': Naza gele nouvoni'za mono' godolou' gamazi ma O'mosomu' ti' lo neine' ma nene lingine gati gilahe gilamave: Gaza ve'ine do lapa nomine' o-ngedanivo izipe angale ngomo olihe amine ninani' nete gopo'ni li-gimilizangu' nene ladanga ma lamilisave. 
MAT.21.17	Ne'mine lo lo-ngemo hulo-ngedo Zelusalemi numuno ebe' hulo Betani numuno ebeta vo ongani'.
MAT.21.18	Nedenga' go' lavo oteko numuno nabala novivo ga'na olani'. 
MAT.21.19	Ga'na olavo novo akalo' gohuno za ma ningine'. Ningo gihile ize neihe lo a'mida vo ningine'za haza avilevo' ningine'. Ningo ti' lo line': Gohi ma gihile izamilido' o neive. Ne'mine lo lavo a'mido' geto gohuno za ma api' ogo gulugulu izo goko' line'. 
MAT.21.20	Ne'mine ogavo Izesu' izipahala zuho ingine ningi upuho' igi ti' li lani': Za me ve ne nadi'mine ogosa lite' lo gulugulu izive. 
MAT.21.21	Ne'mine likevo Izesu' aza ti' lo lo-ngimine': Lamineto' nolo-lingimuve. Lingine inite' ma ilisa gili O'mosola lunivo hize ele' o-ledavo ha olosune li gili ele'vole' igi gatine sitakisi gilamilizani' nene a'mine inite' ha ilisave. Ido' neni' gohuno zalo' uvoni' inite' ne'minesi ha igi a'mine ne'mine inite' ivile' igisa evene' amiliza inite' gehepeve ha ilisave. Ado' mene golomu' nene ngutoko guvo nosou' lemelive lilizani' nesi nene gihile ha izeleseive. 
MAT.21.22	Ee, O'mosola lolone' inite' nene ha lemeleseive li ezemu' gili ele'vole' igi mini ezela li nanite' nanitekumu' lilizahe a'mine inite' nene ha lengemeleseive.
MAT.21.23	Ido' Izesu' aza mono' numuno nabau' dizo evene' mono' lo-ngemo neivo eveneto' medeli mini O'moso inite' lehizi-daa' ave nabasi ido' eveneliti gizebo ve'inesi igi heteli ti' li longo' i-dani': Inite' mene oga' naine' nene zahi velemu' oga' nane. Ido' zaho lavosa oga' nane. 
MAT.21.24	Likevo Izesu' aza lo-ngimine': Nazasi inite' mamu' longo' o-lengedekuvo li-nimilizani' nene a'mine'mine ogo nazasi ha zahi velemu' inite' oga' nouhe nemu' nene lo-lengemelesuve. 
MAT.21.25	Mono' noso holo-ngedelive lo Zohane'ni zaho imiselive. O'moso'mo imiselihe ido' haza misubou' velite imiselave. Ne'mine lavo ingine angise'inemu' li volelo' melo' igi ti' li lani': Laza O'moso'mo imiselive loso' nene nanitekumu' gili imisa'mave loloseive. 
MAT.21.26	Ido' evenelite ve loso' nene eveneliti golise gelelesune. Evenelite Zohane' nene polohete ve li gili nizanako nemu' ngehelele izine'. 
MAT.21.27	Ne'mine li gili ngehelele izavo Izesu'ni ti' li li-imani': Ma gelamune. Likevo Izesu' aza ti' lo lo-ngimine': Lingine li-nimamani' nemu' nene nazasi ogo molo oga' nouvoni' inite' mene iline lo nimiselivemu' nene ma lo-lengemamolosuve.
MAT.21.28	Ne'mine lo imine' molo line': Lingine gililo. Ve mali'mo gipele sita' gedekine'. A'mine ve aza gipele gana've neido' vo ti' lo line': Gipe'ne make, idise nene vaini mingu' vo gono dozo line'. 
MAT.21.29	Lavo gipele aza vamolosuve line'. Ne'mine line'za alinge' lu've do velepe' izo gele do vine'. 
MAT.21.30	Me'nibo aza ihe' vo alingeni gipele neida vo a'mine'mine line'. Lavo gipele aza Ahono, volosuve lo line'za vamine'. 
MAT.21.31+MAT.21.32	Ne'mine lo Izesu' ti' lo longo' o-ngidine': A'mine gipele sitakuti' nene me'nibine gelekele' lamine' zaho o-dive. Ne'mine lavo ingine gana've'mo ve lani'. Likevo aza ti' lo lo-ngimine': Ido' a'mine'mine ogo Zohane' lengita ogo lamine' igi mili minilizani' aka lengelebizine'za lingine gili imamani'. Ee, lingine gili imamani'za inite' goloso palasa iga' ave, takisi moni daa' ave ido' pasidiato' monaa' ani' vene' alu nevo'minete gili imani'. Ne'mine ani' nene lingine ningikeni' neine'za ningisa alinge' lutine di velepe' izi gili imamani' neive. Lingine langisetinemu' nene laza Okulumoku' minive'mo gizebo ingu' vo holalonive nene la'lisete ado' nene none li gilaa' nahe. Naza lamineto' ma lo-lengemelove. A'mine takisi moni daa' ave golososi ido' pasidia' vene' nesi lengi' lingivile' igi a'mingu' vi hilalizave lili' ilisave.
MAT.21.33	Aneza gamazi gohi me gililo. Ve mali'mo misubo've naba minavo a'mingu' vaini mine ma zuho' ine'. Zuho' ogo a'mido' gesi hize vodo vodo ogo vaini gihile hite mi' izo lipeline' galese nesi elo a'mingu' mini mi'velo' gizebo iliza numuno ha'na nesi do dizo gizo evene' ma mine gizebo i-dilizave lo hulo-ngedo misubo mala vo minine'. 
MAT.21.34	Vo neivo za gihile elaa' gamene alitavo a'mine za gihileti' ma vi di-nidi alo lo gelekele' izipe ngeletavo vi a'mine minelo' gizebo i-davela vi lani'. 
MAT.21.35	Vi lani'za mingu' gono daa' avete gelekele' izipe nene a'nido' di gili' li ma ne gesebe' izi bili ma nene bili hili ma nene geheni huli huli' igi bilani'. 
MAT.21.36	Ne'mine ikevo gelekele' ve gomu' ngimiseline' nene ngivile' ogo gelekele' ve gohi ma muki' ngimiseline'. Ngimiselavo vikevo gohi a'mine'mine sunovo' di-ngidani'. 
MAT.21.37	Ne'mine ikevo alinge' mine meleho aza ne'mine ikeni'za neni' gipe'ne gihile mene imiselekuvo vavo ei' gipele ogaze li ningi nene ele'mizi lamine' ilizahe lo gelo a'mine gipele nene engita imiselavo vine'. 
MAT.21.38	Novivo minelo' gizebo ve ingine ningi ei' gipele gehepeve navo ningi ti' li lani': Me ve'mo alinge' melehido' medelo mine mene dalive neinako mo bele helo ei' minelo' nene leli' molalone. 
MAT.21.39	Ne'mine li mo gelelehe' igi ele'mizi vaini gesi heta vi bili hilani'. 
MAT.21.40	Ne'mine ani' nemu' mine meleho ogo ningo minelo' gizebo ve nadi' o-ngedelive. 
MAT.21.41	Ne'mine lo longo' ogavo ti' li Izesu'ni li-imani': A'mine evene' goloso nene do goloso ogo ngebele gese' oloseive. Ido' vaini mine nene mine gizebo iga' ave ato' ngemavo gizebo igi nizavo minguti' za gihile daa' gamene viline' nene a'mine gihile mine melehine di imika' imika' igi minilisave. 
MAT.21.42	Ti' li likevo Izesu' aza ti' lo lo-ngimine': Lingine Mono' Godolou' gamazi ne'mine lo neine' ma gati gilisa'mahe:
MAT.21.42	Numuno gizilizani' geheni mukikuti' geheni ma nene numuno gizaa' avete ningi
MAT.21.42	goloso o vive li di kegesi hulani' geheni ne'mo
MAT.21.42	geheni muki' ngivile' ogo numuno do amuzo molaa' geheni lolo' ogave.
MAT.21.42	Guvelesi ve'mo a'mine inite' do soto' ogaze.
MAT.21.42	Evenelite ningekunivo lamine' gehepeve ogave.
MAT.21.43	Nemu' naza lo-lengemelove: O'moso'mo lengito' gizebo oga' neine' nene ipe' ogo evene' zuho gohi ma ei' gizebou' minali'mi monovo gihile igi mili gelekele' i-di minilizave ma do ngemeleseive. [ 
MAT.21.44	Ido' evene' ma nete a'mine gehedo' velehe' limi ingalizani' nene izi iti hupi' izilisave. Ido' a'mine geheni ne'mo lemo evene' ma ngebeleline' nene izo lanahana o-ngedeleseive.]
MAT.21.45	Aneza gamazi lo oku' lavo eveneto' medeli mini O'moso inite' lehizi-daa' ave naba nesi ido' Halisaio' mono' laa' avesi a'mine aneza gamazi ne gili lelikumu' nolive li gilani'. 
MAT.21.46	Ne'mine li gili analo' di bililizani' akamu' vise' igi minani'za evene' muki' Izesu'nimu' nene O'mosolati' polohete neive li gilanako ne'mo engikumu' golise gili huli-mikani' ve.
MAT.22.1	Izesu' aza ihe' imine' molo aneza gamazi nolo-ngemo ti' lo line': 
MAT.22.2	Okulumoku' minive'mo ei' gizebo ingu' vi hilalizave lo elese molave ingine a'manapa igi amavo ato' aleve ngele'mize molaline' monovo ne'mino neive: Guvelesi ve mali'mo gipelelo' vene' hukolosa noso' nite' do va'va' ine'. 
MAT.22.3	Do va'va' noogo gelekele' izipe ngimiselavo elese molavelo' vi alo li li-ngidani'za a'mine elese molave ingine gilii a'manapa igi amani'. 
MAT.22.4	Ne'mine ikevo aza ihe' gelekele' izipe ngimiselo ti' lo line': Elese muluve malo' gohi vi ne'mine li-ngimilo: Noso' nite' nene mo do va'va' okuve. Bulumaka' ido' ize ato ato' gehesi minani' mo ngebelo gize vata' ogo noso' nite' ato atokisi do va'va' ogo molo nouve. Nemu' nene a'mine lo vine' noso' niteto' nene alo' alo. 
MAT.22.5	Ti' lo lavo ingine ihe' vi li-ngidikevo gosele' ngebelo voso' ga'ine ngisamivo gili huli ve ma ne mi'veuko vavo ve ma ne bisinisi'vela vo gonou' vine'. 
MAT.22.6	Ido' linge ma nete guvelesi ve'mi gelekele' izipe nene a'nido' di linge ma goboni mili-ngidi linge ma nene ngibili hilani'. 
MAT.22.7	Ne'mine ikevo guvelesi ve aza izebolo' goloso molavo ami lovou' monaa' ave ngeletavo vi gelekele' izipe ngibili hilave vi ngebele gese' igi numu'ine ebe'ine vite' vite' igi ngibilani'. 
MAT.22.8	Ne'mine ikevo guvelesi ve aza ihe' gelekele' izipe ti' lo lo-ngimine': Noso' nite' nene mo do va'va' o none'za elese muluve nene ngemeni dameni golososi a'mingu' amosolovo' minani'. 
MAT.22.9	Nemu' nene vi aka ngomo' nabaku' moni ningilizani' evene' muki' ngele'mizi ikevo noso' nite' mene nalizave. 
MAT.22.10	Ne'mine lavo a'mine gelekele' izipe aka ngomo ngomou' moni evene' golososi laminekisi ngele'mizi ikevo noso' nite' di va'va' ani' numungu' nene giki' lamine' ani' ve. 
MAT.22.11	Evene' vai' giki' ikevo guvelesi ve aza ningelesa dizine'. Dizo ningine' nene ve mali'mo noso' nite' nalisa gonolise lamine' iga' adi'mine amo haza ogo minine' nene ningine'. 
MAT.22.12	Ningo guvelesi ve'mo ti' lo longo' o-dine': Zogone, gaza noso' nite' nalisa genegana lamine' ngilaa' ani' ma ngolamo meu' nanitekumu' dizane. Ne'mine lavo a'mine ve gamazi liline' nomivo vise' ogo minine'. 
MAT.22.13	Ne'mine ogavo guvelesi ve aza gelekele' izipe lo-ngimine': Gizene analo' nala' di-miki huli heto' liti'muso naba ize miningu' nene huli-dilo. Nelo' mino mulumo alumo gelo ive nama ogo vele ongoho langolo' ogo mineleseive. 
MAT.22.14	Ti' lo lo-ngemo Izesu' aza ne'mine line': O'moso'mo evene' muki' elese molo neine'za a'minguti' nene evene' hamo pamokovo' nevo gizeka' ogo do anau' oloseive.
MAT.22.15	Ne'mine lavo Halisaio' mono' laa' ave vi ti' li lovo gizi lani': Evene' ma ngimiselekunivo vi Izesu'ni golo izikevo goni' o-deloine' gamazi lilingumu' ve lani'. Ne'mine li engi' izipaha'ine zuhoutikisi guvelesi ve Helode'ni hize ele' i-daa' aveutikisi evene' linge ma ngimiselikevo 
MAT.22.16+MAT.22.17	Izesuda igi heteli ti' li li-imani': Tisazo, gaza ve lisihe' lamine' naine' nene mo gele none. Gamazi lo-ngemeline' aleve nene nani'mine aleve nilizahe nemu' gaza gaka muki' gelesa'mane. Evene' naba mini gei' liline' gamazimu' mulu'ningu' goloso gili gelemilizadokisi nilizani' nemu' gelamo O'moso'mi aka lelebizo gamazi gihilevo' lo lemaa' nane. Nemu' nene gei' gaka gele naine' nene lo lemezo. Gelelonge. Ne'mine li ti' li longo' i-dani': Loma veti guve'inesi ve naba Kaesale' aza takisi moni huli-nidilizave lo neido' nene e'meto Zuda ve laza ma hulo-deso' nene lisihe' o neihe. Lou' gamazite avuto' o neive. 
MAT.22.18	Ti' li lani'za Izesu' aza engi' monovo goloso ningo gelo ado' lingine Kaesale'ni takisi moni imilo liline' ne'mo Zuda ve nene ngizebolo' molavo ganala dalive. Ido' imamilo liline' nene Loma ve ngizebolo' molavo ganala dalive li gilani' nene gelo ti' lo lo-ngimine': Lingine evene' vevesi minani' gili moni lutine goloso o vine' nene di halekani' mene 
MAT.22.19	nanimu' nemengu' nimilave. Takisi milaliza moni nene ningeloze. Di alo. Ne'mine lavo a'mine geheni ne di igi elebizani'. 
MAT.22.20	Elebizikevo ningo ti' lo longo' o-ngedo line': Me monilo' eveneli'mi golo velesi gulivesi neine' nene zahi golo velesi gulivesi neive. Longo' o-ngedavo nene Kaesale' ma ve lani'. 
MAT.22.21	Ne'mine likevo Izesu' aza ti' lo lo-ngimine': Ti' li ma a'mine moni nene ngamani gizebo ve ei' Kaesale' inite've noloseinako a'minemu' nolivo ma nene ha imilo. Ido' a'mine'mine igi O'moso'mo lingimine' initeto' nene ha golo hizi imilo. 
MAT.22.22	Ne'mine lavo engi' gamazi'ine ne'mo ivile' amivo ingine ve'ine gahava nomine' mini huli-miki vi ha ha ani'.
MAT.22.23	Ido' a'mine gameneu' nene Sadukaio' mono' laa' ave ingine helaakuti' otaa' ne nomive laa' ave engikuti' linge ma Izesuda igi longo' i-di lani': 
MAT.22.24	Tisazo, Mose' aza luhuvo ti' lo gizo lemave: Uvo'ninge naku'ninge ma minilizanguti' mali'mo vene' do mino izipe gedamo helavo ma engikuti' mali'mo a'mine vene' gevono' nene do a'mine hilivemu' nene izipe gedo molo-delive. 
MAT.22.25	Ne'mine o neinako uvo'ninge naku'ninge seveni ma minani'. Uvo'nibo gana've ne'mo vene' do mino izipahala soto' amavo hiline'. Helavo nakunolo a'midoti' ne'mo elenahine dani'. 
MAT.22.26	Ido' a'mine nakunolo a'mine vene' do a'mine'mine ogo izipe gedamo helavo nakunolo a'midoti' ne'mosi a'mine vene' do izipe gedamo hiline'. Ee, a'mine uvo'ninge naku'ninge seveni a'mine vene' nene dika' dika' igi izipe gidami hili osu' lani'. 
MAT.22.27	Hili osu' likevo alinge' vene' aza hiline'. 
MAT.22.28	Ne'mine ogavo a'mine uvo'ninge naku'ninge seveni nete a'mine vene' nene mukilite dani' ma nenako evene' muki' hilanguti' otiliza gameneu' zahi elenaho lolo' ilive. 
MAT.22.29	Likevo Izesu' aza ti' lo lo-ngimine': Lingine O'moso'mi gamazi Mono' Godolou' gizi nizani' nene gili vevesami O'moso'mi amuzomukisi gili lamine' isa'mani' ne'mo gili gopo ikeve. 
MAT.22.30	Hilanguti' otaa' gameneu' nene vene' daa' ido' velo' vaa' monovo nene ma minamoloseive. Evene' O'moso'mi angelole ha minaa' nani' ne'mini inginesi ha minilisave. 
MAT.22.31	Ne'mine o neine'za evene' hilanguti' otaa' nemu' lo-lengemelove. Lingine O'moso'mo me gamazi lo-lingimine' nene Mono' Godolou' gize neine' ma gati gilahe gilamave. 
MAT.22.32	Ti' lo gize neive: Naza Abalahamule Isakale Zakobole engi' O'moso'ine ne nouve line'. Ido' a'mine ve hili osu' ladiniko engi' O'moso'ine nouve ngelo ma lamidine. Engi' O'moso'ine nouve line' ne'mo mo hili osu' lami ha nizave lo gelelesune. 
MAT.22.33	Ti' lo Izesu' line' nemu' evene' ingine upuho' igi vo'ine ga'ine vine' ve.
MAT.22.34	Ido'Izesu' line' gamazi nene ivile' igi Sadukaio' mono' laa' avete a'mido' gamazi ma li-imamilizani' o vivo gili Halisaio' mono' laa' ave Izesu' neida vi di gese' ikevo 
MAT.22.35	engikuti' ve ma Zuda vete mono' gozopotati' laa' nani' nene apize ngemaa' ive ma minine' ne'mo emengu' molo ti' lo longo' o-dine': 
MAT.22.36	Tisazo, O'moso'mo lou' gamazi lo huko-lidine' neuti' lou' gamazi muki' ngivile' ogo nani gamazi'mo dizo neive. 
MAT.22.37+MAT.22.38	Lavo Izesu' aza ti' lo lo-imine': Dizo neine' gamazi nene ne'mine lo neive: Lutine gatine vodinesi Guvelesi ve O'mosotida nene mili lutine imivo' minilo. 
MAT.22.39	Ido' a'midoti' lemo minine' gamazi ma a'mine gidini mino ti' lo neive: Lingine lengi' okodinemu' gilaa' nani' ne'mine igi evene' avita gidini nizavemukisi nene gili lutine ngimilo. 
MAT.22.40	Mose' lou' gamazi linge gizine' nesi ido' O'moso'mi veleti' gamazi li soto' iga' ave polohetelite gizi nizani' gamazi muki' nesi a'mine lou' sita' gele daa' monovo nene ha li ngolo' lilisa imine' mili gizi nizani' ve.
MAT.22.41	Ido' Halisaio' mono' laa' ave ingine di gese' igi nizavo Izesu' aza longo' o-ngedo 
MAT.22.42	ti' line': Lingine O'moso'mo do lu' izelive lo imiselelesa livemu' gilikevo zahi a'vopilemo' nolive. Lavo ingine avotemoti guve'inesi ve naba Davidi' a'vopilemo' ve li li-imani'. 
MAT.22.43	Li-imikevo ti' lo lo-ngimine': Ti' li ma O'moso'mi Sikalahu' ne'mo do ote-davo Davidi' aza a'mine vemu' Guve'nesi ve ve line' nene nanimu' lave. Davidi' aza ti' lo line':
MAT.22.44	Okulumoku' ve aza Guve'nesi vemu' ti' lo lo-imine':
MAT.22.44	Nezeloti' gei' ne nange. A'ne hulaa' uvoda minezo.
MAT.22.44	Nanivo biluvaka nene gizengala do'mo leme-ngedekuvo
MAT.22.44	gelekele' i-gidi minilisave.
MAT.22.45	Ne'mino Davidi' ne'mo Guve'nesi ve ve lo line' nenako nemu' a'mine do lu' izelive lo O'moso'mo imiselelesa live aza Davididati' leme mino ha a'vovo' nado minelive. 
MAT.22.46	Ne'mine lo longo' o-ngedavo evene' a'mingu' mo ngeli li-imamilizani' ogavo a'mine gameneloti' nene ngehelele goloso izavo inite' gohi mamu' longo' i-damani'.
MAT.23.1	Izesu' aza evene' mulisesi ido' izipahala zuhosi gamazi nolo-ngemo 
MAT.23.2	ti' lo line': Ingine Zuda vete mono' gozopotati' laa' nani' apizi lingimaa' navesi ido' Halisaio' mono' laa' avesi Mose' ogo molo ine' monovo di a'ningu' igi O'moso'mo lou' gamazi lo huko-limingumu' nene li-lingimaa' nave. 
MAT.23.3	Nemu' nene gili ngimii ingine li-lingimilizani' gamazi muki' nene gili di minilo. Ti' o neine'za li-lingimaa' nani' gamazilo' nene angise'inesi e'metisa'manaze. Nemu' ingine igi mili iga' nani' ngemeni dameni ne'mine nene lingine amilo. 
MAT.23.4	Ingine lou' gamazi ngomo' naba' di nubuho igi gili dalizave li a'mine geni'vesi lou' gamazi vai' nene eveneliti gata'nido' gihi-ngidaa' nave. Gihi-ngidaa' nani'za a'mine geni'vesi lou' gamaziuti' lou' hamo' ma ngomo lasolo ne'minesi angise'ine ma gihisa'mave. 
MAT.23.5	Inite' muki' igi mili iga' nani' nene evenelite ningi lopo'ni lilizave lisa iga' nave. Ido' ngopo'ni lilizangumu' nene Mono' Godolo avile di gangi bokisi ngomou' miliki golihi'nido' nehe a'ningu' nehe nala' izika' ani' nene evene' linge ngivile' igi engi' di naba igi izika' nave. Ti' igi Mose' lou' molani' nene gate molalive li gili go' gala ne'mine genegana'ine gahevela hela hela na'nava izikani' ne'mo evene' ma ngivile' igi di naba igi izika' nave. 
MAT.23.6	Ne'mine iki noso' nite' naba nada nehe ido' mono' numungu' nehe nevo'mingu' vilizani' nene evene' nabalitevo' minaa' ani' holomolokovo' minilisa gili minaa' nave. 
MAT.23.7	Ido' maketilo' evene' muliseu' siza li-lidilizave li ido' tisazo li di hozi li-lidilizave li gilaa' nave. 
MAT.23.8	Ingine ne'mine iga' nani'za O'moso'mo hamo' lengi' tisatine neivo lingine eze izipahala zuho mini linge ma dizi minikevo linge ma limi minamanako nemu' evene' mamu' Tisazo li-ngidamilizave. 
MAT.23.9	Ido' me misubouko evene' ma di hozi li-di ezemu' meteho ve lamilo. Okulumokuko neive O'moso ei' hamo' Metibo ne neive. 
MAT.23.10	Ido' lengikumu' gizebo ve ve likelizave. O'moso'mo do lungu' izelive lo imiselelesa live eikovo' hamo' lengi' gizebo vetine neive. 
MAT.23.11	Ido' a'mine'mine ogo lengikuti' ve ma dizo noline' nene gelekele' o-lengedo minelive. 
MAT.23.12	Ido' ve ma engi' gulive'ine di dizi minilizani' nene engi' gulive'ine do'mo leme-ngedeleseive. Ido' ingine engi' di'mi limi minilizani' nene O'moso'mo do'mo dize-ngedo hize ele' o-ngedeleseive.
MAT.23.13+MAT.23.14	Lingine Zuda vete mono' gozopotati' laa' nani' apizi ngimaa' navesi ido' Halisaio' mono' laa' navesi nene ehetine ve. Lingine evene' vevesi minave gili monaa' naha lutine goloso o vine' nene di halekaa' nave minani' neive. Ne'mine igi mini Okulumokuko minive'mo gizebo ingu' vi hilalisa naveti aka hizi tilaa' nave. Langisetine nene a'mingu' ma dizisa'mave. Ido' evene' ma dizilisa navo ha nevo dizilizave li ningi huli ngimikavo ma dizisa'mave. Ne'mine iga' nanako nemu' agae, mulumotine gelekuve. O'moso'mo lihime lengemelesa neive.
MAT.23.15	Ee, Lingine Zuda vete mono' gozopotati' laa' ani' apizi ngimaa' navesi ido' Halisaio' mono' laa' navesi ehetine ve. Lingine evene' vevesi minave gili monaa' naha lutine goloso o vine' nene di halekaa' nave minani' neive. Ne'mine igi mini lingine numudo' namado' moni evene' hamo' nevo ne lengita gi'mizilizahe li lingine lelita le'metilizave li li-ngimii evene' ga'ine dalisa amuzo goloso milaa' nave. Ido' ma lenge'meti izipahatine zuho lili' igi ma lingine lani' gamazitine gili dalizadi'mo lengi' lingivile' igi aka golosolo' moni mulumo ebeku' vi hilalizave lili' ilisave. Ne'mine iga' nanako nemu' agae, mulumotine gelekuve. O'moso'mo lihime lengemelesa neive.
MAT.23.16	Ido' lingine mono' aka ngelebizaa' ave nizani'za vetine likine' gelavo a'mine aka ningi vevesami evene' mono' nili-ngimi gopo gamazi ti' li li-ngimaa' nave: Gamazi'ine di amuzo milalisa gamazi lamine' nolune li a'ine di dizi mono' numuno nabalo' li mili lilizave nene ingine haza gamazivo' lilisave. Soza lilizanikisi engita gamazi ma minamoloseive. Ne'mine li lingine ti' li li-ngimaa' nave: Ne neiha lamine' nolune li a'ine di dizi mono' numuno nabau' minine' ngolimonilo' li mili lilizave ingine gamazi laminekovo' lilizani' o neive. Soza lilizani' nene O'moso'mo lihime ngemeleseive. Lingine gopo gamazi ne'mine li evene' ngele'mizi gopo iga' nanako nemu' ehetine ve. 
MAT.23.17	A'mine ngolimoni nene mono' numuno nabau' minidi'mo kekeize line' nenako nemu' nene mono' numuno naba ne'mo ngolimoni ivile' ogo inite' naba neive. Olo. Neine' nenako nemu' lingine a'mine mono' numuno nabalo' lo molaa' nene haza nite' neivo mono' numuno nabau' minine' ngolimoni nelo' lo molaa' nene inite' gihile neive li laa' nanako nemu' nene vetine like vine' gelavo evene' dingani goloso nizave. 
MAT.23.18	Ido' lingine gopo gamazi ne'minesi li-ngimaa' nave: Gamazi'ine di amuzo milalisa gamazi lamine' nolune li a'ine di dizi O'moso imani' inite' molaa' holomo nelo' li mili lilizave ingine haza gamazivo' lilisave. Soza lilizanikisi engita gamazi ma minamoloseive. Ne'mine li lingine ti' li li-ngimaa' nave: Ne neiha lamine' nolune li a'ine di dizi a'mine holomolo' O'moso imaa' nani' initeto' li mili lilizave ingine gamazi laminekovo' lilizani' o neive. Soza lilizani' nene O'moso'mo lihime ngemeleseive li li-ngimaa' nave. 
MAT.23.19	Ido' mono' numuno nabau' O'moso imani' inite' molaa' holomo ne'mo a'mine O'moso imani' inite' nene kekeize lo neine' nenako nemu' O'moso imani' inite' nene holomo ne'mo ivile' ogo inite' naba neive. Olo. Neine' nenako nemu' lingine a'mine holomolo' lo molaa' nene haza nite' neivo a'mine holomolo' mili O'moso imani' initeto' lo molaa' nene inite' gihile neive li laa' nanako nemu' nene vetine likine' gelave. 
MAT.23.20	Gililo. Ingine lamine' nolune li a'ine di dizi O'moso imani' inite' molaa' holomolo' li milalizani' nene a'mine holomolokisi ido' O'moso imaa' nani' inite' muki' a'mido' neine' nemukisi li mili lilizani' geleleseive. 
MAT.23.21	Ido' ingine a'ine di dizi mono' numuno nabalo' li mili lilizani' nene a'mine mono' numuno nabalokisi a'mine mono' numuno melehinelokisi li mili lani' geleleseive. 
MAT.23.22	Ido' ingine a'ine di dizi Okulumoto' li mili lilizani' nene O'moso'mo a'mido' mino inite' mukito' gizebo oga' neine' mo'mosi've nelokisi li mili a'mido' minivelokisi li mili lani' geleleseive. Nemu' nene nanite' naniteto' li mili adine di dizi lilizahe. Ha gamazi laminekovo' lilisave.
MAT.23.23	Lingine Zuda vete mono' gozopotati' laa' nani' apizi ngimaa' navesi ido' Halisaio' mono' laa' navesi nene ehetine ve. Lingine evene' vevesi minave gili monaa' naha lutine goloso o vine' nene di halekaa' nave minani' neive. Ne'mine igi mini lingine Mose' lou' gamaziuti' gamazi ngomo malo' e'meti midingu' minine' initekuti' linge ngomo ma ize mili O'moso imaa' nangu' nene inite' ngomo ngomo ado' noso nite' do lanite' oga' ine' inite' nevo'mingutikisi ize' mili O'moso imaa' nani'za Mose' aza evene' monovo lisihekovo' i-ngidilizangumukisi ido' mulumo'ine gili ngele'mize lamine' ilizangumukisi ido' go'ine izamilizangumukisi lou' gamazi line' nene dizo mino inite' naba neine' nene gili hulaa' nave. A'mine lemo minine' lou' gamazi ngomo ngomo damilizavoba gili dalizado' o neine'za a'mine luvoni' lou' gamazi naba nesi gili dalizanako mo gili disa'mave. Agae, mulumotine gelekuve. O'moso'mo lihime lengemelido' o neive. 
MAT.23.24	Lingine vetine like vine' gelavo mono' aka ngelebizilisa igi a'mine aka ningi vevesami lihime ngomo ngomo daa' monovo hulani'za lihime naba' naba daa' monovo nene hulamanako evene' ma nalizani' initekuti' inite' ngomo lasolo ne'mo do goloso alive li di huliki inite' goloso naba nene mikile' iga' nani' gili vani' nizave.
MAT.23.25	Ido' lingine Zuda vete mono' gozopotati' laa' ani' nene apizi ngimaa' navesi ido' Halisaio' mono' laa' navesi ehetine ve. Lingine evene' vevesi minave gili monaa' naha lutine goloso o vine' nene di halekaa' nave minani' neive. Ne'mine igi mini lingine okodine losuvo di guni iki lamine' noube li iga' naha lutine ne'mo guminelo' ve gelo mo inite' golosovo' dalisa gili nizave. Lingine kapu ido' lapese heta noso iziki lulouko ha hulika' nani' ne'mine nizanako nemu' agae, mulumotine gelekuve. O'moso'mo lihime lengemelesa neive. 
MAT.23.26	Halisaio' ve vetine like vine' giline' mene okodine losuvo nene mo lamine' ilive li ma gomu' nene lutine di lamine' ilisave.
MAT.23.27+MAT.23.28	Lingine Zuda vete mono' gozopotati' laa' ani' apizi ngimaa' navesi ido' Halisaio' mono' laa' navesi ehetine ve. Lingine evene' vevesi minave gili monaa' naha lutine goloso o vine' nene di halekaa' nave minani' neive. Ne'mine igi mino lingine gonoso galese heta luhuvo izi di guni ikani' ne'mine igi nimonaha lulouko nene gonoso amuzo'mo sihononi initeli'mo vai' lo ongo neive. Evene' okodine losuvolo' ningikevo ve lisihe' lamine' nizahe li ningaa' naha lutingu' nene soza saza laa' monovosi ido' peleseve' izaa' monovosi di naba igi daa' nave. Ne'mine iga' nanako nemu' agae, mulumotine gelekuve. O'moso'mo lihime lengemelesa neive.
MAT.23.29+MAT.23.30	Ido' lingine Zuda vete mono' gozopotati' laa' nani' apizi ngimaa' navesi ido' Halisaio' mono' laa' navesi nene ehetine ve. Lingine evene' vevesi minave gili monaa' naha lutine goloso o vine' nene di halekaa' nave minani' neive. Ne'mine igi mini lingine ti' li laa' nave: Laza avotemote minani' gameneu' makato' minunidini ingine O'moso'mi veleti' gamazi li soto' iga' ave polohete nene ngibili nihilavo laza a'mine avotemotine hize ele' o-ngedamunidine. Ne'mine lii laa' naha a'mine avotinge api' ani' gono nene imine' mili di a'mine ngibilani' polohete ido' ve lisihe' lamineliti gonoso amuzo'ine mili-ngidani' numuno gizikani' nene imine' mili di guni igi gonoso mili-ngidani' galese'ine nene di lamine' iga' nave. 
MAT.23.31	Ido' ne'mine igi lingine polohete ngibili hilaveti zuho minikevo engi' ngemeni dameni lengita minine' nene di soto' igi lengi' monovotine langisetine li soto' iga' nave. 
MAT.23.32	Lingine avotinge ani' monovo nene di di vamilizanako ha di di vilevo. Ne'mine iga' nanako nemu' agae, mulumotine gelekuve. O'moso'mo lihime lengemelesa neive. 
MAT.23.33	Satali'mi izipahala zuho, O'moso'mo gonito' lengele'mize molalidoti' ha olovo' ilizahe. O'ove. nGeli olovo' amilisave. Nemu' nene lihizamiline' oloku' vi hilalisave. 
MAT.23.34	Ne'mine ilizangumu' nene naza O'moso'mi veleti' gamazi li soto' i lingimilizavesi ido' gamazi monovo ningi gili li soto' i lingimilizavesi ido' mono' apizi lingimilizavesi nene lengita ngimiselelesuve. Ne'mine okuvo ikevo lingine engikuti' linge ma lohoto' zalo' ngibili hili linge ma mono' numudingu' gavosotunu' ngibiliki numudoti' numudoti' ngimiseleka' ngimiseleka' igi minilisave. 
MAT.23.35	A'mine ve ngimiseleloni' nene nemu' ngimiselelesuve: Me misubouko nene ve lisihe' lamine' muki' nene evene' malite ngibili hilika' hilika' ani' ne'mi lihime nene lengita dizeleseive lo ngimiselelove. Ee, Adamu' gipele ve lisihe' Abeli'ni uvoloho'mo bele hilidoti' nene ve lisihe' muki' ngibili hili'mi dizi Balakia' gipele Zakalia' aza O'moso lehizi-dani' inite' oloku' gizaa' ani' holomosi ido' mono' numuno naba nesi oluso' neivo bili hilado' ivo a'mine ngibili hilani' neti lihime'ine nene lengita dizeleseive. 
MAT.23.36	Lamineto' nolo-lingimuve: Evene' muki' ngibili hiladi'mi lihime muki' nene me misubou' idise nizave lengita dizeleseive.
MAT.23.37	Agae, Zelusalemi alevekizo, lingine polohete ngibili hilii ido' O'moso'mo lengita gono dalizave lo ngeletivesi nene geheni gavoso ngibili hilaa' ave lengi' nene okoloholi'mo goduvo' do holoke'ne'veko do nubuho o-ngidine' ma'mine ogo gamene gamene lengele'mize lamine' olosa uvoni'za lingine gosele' lengebelave. 
MAT.23.38	Lingine gililo. Numuno nabatine minine' ebetingu' nene O'moso aza gohi minamo mo hulo-lengedavo ga'meto' ne'mine ogo mineleseive. 
MAT.23.39	Ido' mene noluvoni' gamazi ne'mi monovo ti' lo nolo-lingimuve. Idise meloti' nene neze oko'nelo' ningami mini'mi dizi alingeta gohi soto' nouvo ti' li li-nimilisave: Guvetesi ve O'moso'mi velemu' anive naine' ma nene no'noho' geita minivoo. Ne'mine li li-nimilizani' gameneu' nene neze ningilisave lo lo-ngimine' ve.
MAT.24.1	Izesu' aza mono' numuno naba nene hulo novivo izipahala zuho eita igi mono' numungu' numuno lamine' tamine' nene elebizani'. 
MAT.24.2	Elebizikevo Izesu' aza ti' lo lo-ngimine': Ti' iha me ningilo. Agae, lamineto' lo-lengemelesuve. Numuno naba me geheni naba' nabadunu' gizi nizani' ningahe. A'mine geheni nene bili ngululubizi hulikevo a'minguti' geheni sita' ne'minesi ma bizi minamilisasive.
MAT.24.3	Ne'mine losa Oliva gololo' vo mito' neivo izipahala zuho engikovo' nene neida igi ti' li longo' i-dani': Idi'ne lo-lemaine' inite' nene nanihe' soto' ilive. Ido' gei' tine' molo aline' gamene nesi ido' misubou' inite' mata' muki' osu' liline' gamene nesi nene mo alitave lo ningeso' nene nanite' soto' ogavo ningelone. 
MAT.24.4+MAT.24.5	Ne'mine likevo Izesu' aza ti' lo lo-ngimine': Evene' muki' nete nene igi neni' gulive'ne lii O'moso'mo do lungu' izelive lo nimiselelesa live nene na'mo nouve li lika' lika' igi go'ine izikevo evene' muki' nete gili ngimikevo di gopo i-ngidilisave. Ne'mine ilisanako nemu' nene engikuti' mali'mo lengi' gotine izavo linginesi gili imikelizave. Ehe, gizebo lamine' igi minilo. 
MAT.24.6	Ido' lovo soto' neivo gili ebe' mala mala lovo soto' neivo ne'mi gamazi ma gililisave. Gili ma upuho' igi golise gilamilo. A'mine nene soto' oloseiha inite' vai' osu' liline' gamene naba nene a'mido' olihe soto' amive. 
MAT.24.7	Ido' misubo mau' vete misubo mau' vesi lovo hizilisave. Ido' guvelesi ve naba mali'mi zuhote guvelesi ve naba mali'mi zuhosi lovo hizilisave. Misubo ato atota ga'na naba helaa' gamene ido' mimi' naba soto' oka' oka' oloseive. 
MAT.24.8	Venelite izipe gidilisa mulumo api' igi gilii gilika' gilika' i'mi i'mi navo alinge' izipaha'ine soto' oga' neive. A'mine'mine ogo mulumo inite' muki' mene soto' iline' nene ha api' ine' nenako nemu' nene gilika' gilika' i'mi i'mi navo alinge' naza soto' olosuve.
MAT.24.9	A'mine mulumo nite' api' ogo soto' ogavo evenelite gonito' lengele'mizi mili goboni mili-lingidi linge ma lingibili hililisave. Lingine nenita gi'mizi minilisanako nemu' evene' zuho ato ato' muki' ingine lukehe lingibililisave. 
MAT.24.10	Ne'mine aningumu' nene evene' muki' gili nimi nenita gi'mizani' nene huli ge lo soto' o ne lo soto' o li ngibililizani' aleveti a'ningu' mili ingine lukehe ge nebele ne gebele li minilisave. 
MAT.24.11	Ido' evene' ma nete engikumu' soza li O'moso'mi gamazi lo soto' oga' nouve polohete ma ne nouve lii evene' muki' go'ine izi ngele'mize gopo ilisave. 
MAT.24.12	Ido' monovo goloso daa' suno nene hutile' ogo naba ogavo ne'mo evene' muki' ingine lu'ine ge neme ne geme li guni amavo a'mine monovo ngomo oloseive. 
MAT.24.13	Ti' iha evene' ma nenikumu' ha gili ele'vole' igi mini huli-nidamavo gamene naba iline' nene O'moso'mo do ngu' izeleseive. 
MAT.24.14	Ido' O'moso'mo ei' gizebo ingu' vi hilaliza evenele do ngu' izo gizebo o-ngedelingumu' gamazi lamine' nene gililizave li di vi misubou' misubou' li-ngimika' li-ngimika' igi evene' zuho ato ato' muki' nene li-ngimi osu' lilisave. Ido' idise mene noluvoni' inite' nene soto' i'mi nivavo a'mine gamazi li-ngimi osu' nilavo gamene naba soto' oloseive.
MAT.24.15+MAT.24.16	Gozopo' minine' polohete Danieli' line' inite' ado' ebe' do goloso iline' inite' gosele' inite' goloso gehepeve nene kekeize lo neine' numungu' di soto' milikevo ningilisave. (A'mene gizuvoni' gamazi mene gato nogelo ma gatelinive gaza gele ngolo' lo gelezo.) A'mine inite' nene di soto' milikevo lingine niningi ma Zudaia' misubou' nilizave nene golise golola nivilo. 
MAT.24.17	Ehe, a'mine gameneu' nene silibe ogo minaa' nene nominako ve ma ingine numu'ine avitasi nilizadoti' nene ihe' numu'ninguko vi inite' mata'ine a'mingu' neine' nene di vamilisave. 
MAT.24.18	Ido' mingu' nilizadoti' nene oko'nido' inite'ine dalisa tine' mili numunguko amilisave. 
MAT.24.19	Agae, a'mine gameneu' nene Izipaha'ine minine' venekumukisi ido' izipe amido' nizani' venekumukisi mulumo gele-ngedekuve. Ge'nebe goloso ilisave. 
MAT.24.20	A'mine inite' nene goline gameneu' soto' ogo ido' monokumu' mini gililizangumu' ve li aka monamilo li li huki lingimilizani' gameneu' soto' ogalize li O'mosolavo' li minilo. 
MAT.24.21	Nanitekumu' ve. O'moso'mo inite' mata' do soto' idoti' idise mene none' gamenelo' mulumo alumo nite' naba ne'mine gomuta soto' amine' nenako api' ogo a'mine gamenelo' soto' oloseive. Ido' soto' ilidoti' nene alingeta gohi ma ne'mine soto' amoloseive. 
MAT.24.22	Ido' Guvelesi ve'mo a'mine gamene nene mine ha'na ogalive lo bele hukolove ma lamidiniko evene' hamokisi ve'inesi ma minamadine'za Guvelesi ve aza do kegesine' evenekumu' gelo a'mine gamene nene mine ha'na ogalive lo bele hukolosa neive. 
MAT.24.23	Ido' a'mine gameneu' nene ve mali'mo O'moso'mo do lu' izelive lo imiselelesa live aza mela neive lo ido' ningilo. Holela neive lo nolo-lingimivo ma nene gili imamilo. 
MAT.24.24	Evene' ma nete soto' ika' ika' igi soza saza li do lungu' izelive lo O'moso'mo imiselelesa live ma nene nouve ido' O'moso'mi gamazi lo soto' oga' nouve polohete ma ne nouve li O'moso'mo ngele'mize kegesine' evene've ingine le'metilizahe li gotine izi ato' nite' golize laa' nite' masi masi di soto' mili lengelebizilisave. 
MAT.24.25	Ehe, mene inite' olihe soto' amivo inite' mukikumu' gomu' lo-lengemekuve. Nemu' gizebo lamine' ilo. 
MAT.24.26	Ido' ti' li ningilo. O'moso'mo do lu' izelive lo imiselelesa live aza ebe' hadivela vo neive nilavo ma a'mida vamilo. Ido' numuno lulouko dize neive lii nilavo ma gili ngimamilo. 
MAT.24.27	Ingine O'moso'mo do lu' izelive lo imiselelesa live zegeno omo neive lilizani'za O'mosolati' ve gihile naza aloni' gameneu' nene gopa'na ledo ogo vaa' neine' ne'mine ogo numudo' namado' ve muki' ningi nizavo alosuve. 
MAT.24.28	Ido' evene' hilani' gonoso nolida nene gonoso naa' ani' namalite a'mida nene lite' li igi di gese' igi minilisave.
MAT.24.29	A'mine mulumo soto' ogo mineline' gamene nene osu' lavo lite' lo holi'mi labanala nolihizivo ike'ni'mi labana'vesi osu' loloseive. Ido' sonohi' nene Okulumokuti' suludi'mozi' mozi' navo Okulumoku' amuzo'inesi inite' nene mo'mongo' i gese' ilisave.
MAT.24.30	Ne'mine ikevo neloti' nene O'mosolati' ve gihile alongumu' soto' iline' maki nene Okulumoto' soto' ogavo misubou' misubou' minani' evene' zuho ato ato' muki' ingine ningi agae agae lii ive nama igi minilisave. Ee, O'mosolati' ve gihile naza amuzo'nesi ido' labana'ne nabasi do soto' ogosa limuso avilelo' nolimuvo ningilisave. 
MAT.24.31	Ido' pikuli nolo naba nomolavo naza angelo'ne zuho ngimiselekuvo ingine limi ngele'mize kegesuvoni' evene'ne nene misubo ato' atoku' mini'mi monani' ebe' mukikuti' nene moni ngele'mize nubuho ilisave.
MAT.24.32	Ido' gohuno zalo' lo molaloni' nene gili lamine' igi gililo. Lingine Zuda veti misubotida mene gohuno zaloti' sisive ho' lavo mo ho' gamene alitave li ningi gilaa' nave. 
MAT.24.33	Ido' a'mine'mine ogo nolo-lingimuvoni' nite' nene soto' neivo ma aza avito' ogo mo nene hetelelesa neive li ningi gililisave. 
MAT.24.34	Lamineto' ma lo-lengemeloze. Gililo. A'mine gamenelo' aleve nene ha mini olihe hili osu' lamavosi a'mine inite' muki' nene soto' ilisave. 
MAT.24.35	Okulumoki misubogi nene ha vi osu' lilisasine'za a'mine gamazi'ne nene mo osu' lamo ele'vole' ogo mineleseive.
MAT.24.36	Ne'mine o neine'za a'mine soto' iline' gamenemu' nene ve hamolitesi ma gelamune. Ido' Okulumokuko angelo' nesi nene gilamave. Ido' O'moso'mi gipele nazasi nene ma gelamuve. Me'neho ei' hamo' ne gele neive. 
MAT.24.37	Noa' minine' gameneu' nene evene' gopo minani' ne'mini neni' O'mosolati' ve gihile aloni' gameneukisi a'mine'mine igi minilisave. 
MAT.24.38	Noa' minine' gameneu' nene noso naba velamivo evene' ingine ngolize izi noso' nite' ni noso ni ido' vene' velo' vavo vene' di huki mili nizavo Noa' aza sipiu' dizavo 
MAT.24.39	ingine noso velo lebeleleseive li gilami gopo nizavo noso naba velo ogo a'mine aleve nene giso gilito do vine'. Ido' evene' a'mine'mine igi aloseive li gilami gopo nizavo O'mosolati' ve gihile naza a'mine'mine ogo ogo hetelelesuve.
MAT.24.40	Ido' a'mine gameneu' evene' sita' ma mingu' gono di minilisine' nene evene' ma nene O'moso'mo do vavo ma ne ha mineleseive. 
MAT.24.41	Ido' vene' sita' viti gihile sege daa' initetunu' sege di minilisinguti' ma nene O'moso'mo do vavo ma ne ha mineleseive. 
MAT.24.42	Guvetinesi ve nani gamenelo' alohe. Lingine gilamanako nemu' nene lingine gizebo lamine' igi minilo. 
MAT.24.43	Ido' lingine mene gili' nalo. Guminelo' ve'mo bedine' numuno ne'mi meleho aza guminelo' ve olihe amivosa holuka' aline' gamenemu' nene ma gele minidiniko numu'velo' nene gizebo ogavo guminelo' ve ne'mo nene ma bedamidine. 
MAT.24.44	O'mosolati' ve gihile naza aloseive li gilamilizani' gamenelo' alosuze. Nemu' lingine nene a'mine'mine igi di nene igi gizebo lamine' minilo.
MAT.24.45	Ido' Guvelesi ve'mo gelekele' izipe ma ele'mize molo gelekele' izipaha'nelo' gizebo ogo noso' nite' naliza gamenelo' gamenelo' noso' nite' ngemeka' ngemeka' ogo minelive lo ele'mize molavo peleseve' izamaa' ive otohato o minive noline' nene nadi' o'mo vo mineline' o neive. 
MAT.24.46	A'mine ele'mize molani' gelekele' izipe ne'mo a'mine meleho imine' gono nene dovo' dovo' ogo neivo Guvelesi ve ogo hetelo ningeline' ne'mo gelekele' izipe nene lamine' iline' akalo' mine molo mineleseive. 
MAT.24.47	Lamineto' nolo-lingimuve. Guvelesi ve aza ogo a'mine gelekele' izipe nene monovolo ningo inite'ne mukito' nene gizebo o-nedelive lo lo-emavo gizebo o-deleseive. 
MAT.24.48	Ee, ne'mine iline'za gelekele' izipe aza lulo golososi mino lulouko neni' gizebo ve'ne ma nene mo lite' lo amiko mino gamene alingeta alihe lo gala gelo 
MAT.24.49	api' ogo ezesi maka' gono daa' ave nene ngebeledo' ngebeledo' ogo mino noso ni sipaki igi monaa' avela vo gi'mizo engikisi maka' noso' nite' ni noso ni'mi moni minaa' navo 
MAT.24.50	a'mine gelekele' izipe aza gizebo ve'ne nene ne gamenelo' aloseive lo gelamo ngelo amoloseive lo gelo mineline' gamenelo' nene gizebo ve've ogo hetelo 
MAT.24.51	oko'no belevo' hukovo' ogo monovo'ine goloso di halekaa' ave hulo-ngedaa' ida hulo-davo a'mida mulumo alumo gili ive nama igi ve'ine ingihi langolo' igi nilizada ezesi vo a'mine'mine ogo mineleseive.
MAT.25.1	Ne'mine lo Izesu' imine' molo ti' lo line': Noluvoni' gamenelo' nene evene' O'moso'mo gizebo ingu' vi hilalizani' monovomu' lo molaloze. Gililo. Alungo teni (10) ne'mine ingine vene' dalive nene vi ele'mizi alisa gizebo i minilisa vani' ne'mine gele voloseive. 
MAT.25.2	A'mine alungo teni (10) neti' faef (5) nene ga'ine ngolo' line' ido' linge faef (5) nene ga'ine ngolo' lamine' negi minani'. 
MAT.25.3	Ido' ingi ga'ine ngolo' lamine' negi alu faef (5) nene lamu'ine di vani'za a'mingu' noso lumo olo' lihizelingumu' ve li mo di vamani'. 
MAT.25.4	Ti' aha ga'ine ngolo' line' alu ingine olo'ine lihizelingumu' noso lumo gomiseu' lepi lamu'inesi di vani'. 
MAT.25.5	Ido' vene' dalive geto amiline' ogavo alungo teni (10) mukito' ve'ine hihi' ogavo ingani'. 
MAT.25.6	Ingi nizavo go' lo'mo lomo olo'mudise holuka' nene vene' dalive mo naze. Vi ele'mizi alo li asi likevo 
MAT.25.7	alungo muki' okiseti' oti lamu'ine di guni igi enge vite' ani'. 
MAT.25.8	Ne'mine igi ga'ine ngolo' lamine' negi alu nete ga'ine ngolo' line' alumu' ti' li lani': Lamuteu' noso oku' lo lihizelesa neize. Lengi' nosotinguti' ma leki limilizani' o neive. 
MAT.25.9	Ne'mine likevo ga'ine ngolo' line' alu nete ti' li li-ngimani': Lengemeso' o neiha linginesi lezesi dalonido' lisihe' amize. Situvaku' vi langisetine hizisa lamutingu' lepi di alizani' ne lamine' oloseive. 
MAT.25.10	Ne'mine likevo ingine meni hizilisa vikengumu' nene vene' dalive ogo hetelavo lamu'ine di va'va' i minani' alungo ezesi maka' vene' dalingumu' noso' nite' gizi vata' angu' nene vani'. A'mingu' dizi vikevo akahe hizi tilani'. 
MAT.25.11	Akahe hizi tilikevo alinge' alungo lingela igi heteli Guvekasi ve make, mo okunge. Akahe si'ze-ledevo li lani'. 
MAT.25.12	Likevo guvelesi ve ti' lo line': Lamineto' nolo-lingimuve. Lingine ningamuvoni' alevete nilave. 
MAT.25.13	Ne'mine lo Izesu' imine' molo line': Ehetine ve. Nani gamenelo' alohe. Lingine mo keke' gilamanaze. Nemu' gizebo lekeseve igi minilo.
MAT.25.14	Ido' aloni' gameneu' gelekele' izipaha'ne meni ngemeloni' monovomu' lo molaloze. Gililo. Ve mali'mo ebe' mala volosa gelekele' i-daa' ani' izipahala zuho eita do nubuho o-ngedo gizebo i-nidilizave lo inite've muki' nene ngimine'. 
MAT.25.15	Ido' ne'mine noogo gono daa' ado' gele mine' mine' ogo moni ize' molo ngimine'. Gelekele' izipe ma ne faef tauseni kina (K5,000) imine'. Ido' ma ne tu tauseni kina (K2,000) imine'. Ido' ma ne vanu tauseni kina (K1,000) imine'. 
MAT.25.16	Ne'mine ogo guvelesi ve mo vavo gelekele' izipe faef tauseni kina (K5,000) dave'mo lite' lite' lo vo a'mine faef tauseni kina (K5,000) nedunu' moni gono do gohi faef tauseni kina (K5,000) ma do soto' molani'. 
MAT.25.17	Ido' gelekele' izipe aza tu tauseni kina (K2,000) dave a'mine'mine ogo moni gono do ihe' tu tauseni kina (K2,000) ma do soto' molani'. 
MAT.25.18	Ido' vanu tauseni kina (K1,000) dave aza vo misubou' galese elo a'mine vanu tauseni kina (K1,000) nene galese izekine'. 
MAT.25.19	Ne'mine ikevo guve'inesi ve aza gamene ha'na goloso mino alinge' monidati' ogo izipahala zuho moni ngemekidunu' gono dani' ningo do lisihe' olosa ani'. 
MAT.25.20	Gelekele' izipe aza faef tauseni kina (K5,000) dave guvelesi ve'mi velela ogo oto ti' lo line': Guvekasi ve, gaza faef tauseni kina (K5,000) nemeko vaine' matunu' moni gono do ihe' faef tauseni kina (K5,000) ma do soto' uvoni' ne neive lo do ogo elebizine'. 
MAT.25.21	Elebizavo guvelesi ve aza gelekele' izipe ti' lo lo-imine': Gaza peleseve' izamanive gelekele' izipe lamine' goloso nane. Gonolo' gizebo lamine' goloso ogane. Gono ngomolo' gizebo lamine' goloso aine' nemu' inite' naba mukito' gizebo ve hulo-gedelesuve. Guvekasi ve naza nolize izo nouvongu' dizanivo makato' lolize izo minelesusize. Ano. 
MAT.25.22	Ido' aza tu tauseni kina (K2,000) dave'mosi ogo ti' lo line': Guvekasi ve, gaza tu tauseni kina (K2,000) nemaine' a'mine matunu' gohi tu tauseni kina (K2,000) ne ma do soto' uvoni' ne neive lo do ogo elebizine'. 
MAT.25.23	Elebizavo guvelesi ve aza ti' lo lo-imine': Gaza peleseve' izamanive gelekele' izipe lamine' goloso nane. Gonolo' gizebo lamine' goloso ogane. Ido' gono ngomolo' gizebo lamine' goloso aine' nemu' inite' naba mukito' gizebo ve hulo-gedelesuve. Guvekasi ve naza nolize izo nouvongu' dizanivo makato' lolize izo minelesusize. Ano. 
MAT.25.24	Ido' aza vanu tauseni kina (K1,000) dave nesi ogo guvelesi ve neida ogo ti' lo line': Guvekasi ve, gei' monovoka nene gele nouvoni' ma neive. Gaza ve amuzo malehe mino gasika zuho' amaninguti' noso' nite' nene ha dolize daa' nanive mino gasika gono damaninguti' evene' maliti gonouti' nesi gihile izavo ipe' ogo ha daa' nanive nane. 
MAT.25.25	Gaza a'ne'mine ve nane' nenako nemu' gei' moni nemaninguti' ma vo tolovo iline' nene nelemaline lo golise gelo vo misubou' galese elo a'mine vanu tauseni kina (K1,000) nemaine' nene a'mingu' do haleko molo hitekuvoni' ve. Ido' ningezo. Idise gei' monika mene do-gedo nouve. 
MAT.25.26	Ne'mine lavo guvelesi ve ti' lo lo-emo line': Gaza gelekele' izipe goloso, gonomu' gosele' gebele vine' mene, nenikumu' nene aza zuho' amidoti' nene noso' nite' dolizo daa' ive ve ido' gono daminguti' nene gihile izavo ma nesi ipe' ogo daa' ive ve lo gelo nolabe. 
MAT.25.27	Ti' lo ma moni'ne nene beni numungu' molo-nedanidini naza tine' molo ogo a'mine moni'nesi ido' a'mido' imine' mili-nidilizani' polopeti masi duvodine' nemu' a'mine moni'ne nene beni numungu' molo-nedelinako molo-nedamane. 
MAT.25.28+MAT.25.29	Ne'mine lo gelekele' izipahala a'mida minani' nene ti' lo lo-ngimine': Ido' ve ma ingine inite'nelo' gizebo lamine' igi ma di minilizave nene imine' molo gohi ma ngemekuvo vai' livo di minilisave. Ido' inite'nelo' gizebo lamine' igi di minamilizave engita inite' ngomo ma noline' nene a'minesi gohi ipe' ogo dalosuve. Ne'mino neine' nenako nemu' lingine a'mine vanu tauseni kina (K1,000) do neine' nene ipe' igi teni tauseni kina (K10,000) do minivela di imilevo. 
MAT.25.30	Ne'mine igi gelekele' izipe gulupese mene huli heta i-dikevo liti'muso gehepeveu' vo mino ive nama ogo mulumo alumo gelo vele ongoho langolo' ogo mineleseive.
MAT.25.31	Ido' O'mosolati' ve gihile naza labana'ne do soto' ogo angelo' muki' ngele'mizo aloni' nene Guve'nesi ve naba mineloni' mo'mosi'nelo' minelesuve. 
MAT.25.32+MAT.25.33	Ido' a'mido' nouvo evene' zuho ato ato' muki' nene neni' ve'nelo' ngele'mize nubuho ilisave. Ne'mine ikevo izelo' gizebo ve ne'mo sipisipi ize'vesi meme' izesi gopo igi minanguti' nene do kegese-ngedo sipisipi ize mulise ato' hulo-ngedo meme' ize mulise ato' hulo-ngedaa' ine' ne'mine naza evene' do kegese-ngedo sipisipi ize ne'mini minilizave nene a'ne hulaa' uvoda ngele'mize molo meme' ize ne'mini minilizave nene a'ne hulamaa' uvoda hulo-ngedelesuve. 
MAT.25.34+MAT.25.35+MAT.25.36	Ne'mine ogo Guve'nesi ve mino naza a'ne hulaa' uvoda minilizavemu' ti' lo lo-ngemelesuve: Me'neho no'noho' ize-lingidive mate, alo. Naza ga'na hele nouvo lingine noso' nite' nimaa' ikeni' ve. Ido' naza nosomu' nisavo lingine hepe' noso ohizi nimaa' ikeni' ve. Ido' venenga ve mino naza lengita okuvo lingine igi nele'mizi lamine' iga' ani' ve. Ido' genegana'ne nomivo lingine ma di ngili-nidaa' ani' ve. Ido' inite' gize dokuvo lingine igi nasahili' lamine' i-nidi minaa' ani' ve. Ido' nala' numungu' huli-nidikevo nouvo lingine igi hizi ele' i-nidaa' ani' ve. Ne'mini i-nidi minani' nenako nemu' nene O'moso'mo Okulumo' misubo do soto' idoti' nene lengi' ebetine ei' gizebo ingu' salani molo-lengede neine' nene igi di minilo. 
MAT.25.37	Ne'mine lo lo-ngemekuvo ingine ti' li lilisave: Guvekasi ve make, laine' inite' nene gei' o-gedamune' ve lo gele none. Nemu' nene gei' ga'na helane lo ningo noso' nite' nanihe' do gimuningumu' nolane. Ido' gaza nosomu' nisave lanivo gelo noso nanihe' ohizo gimuningumu' nolane. 
MAT.25.38	Ido' gaza venenga ve nane lo ningo laza nanihe' gele'mize lamine' uningumu' nolane. Ido' geneganaka nomivo ningo nanihe' ma do ngolo-giduningumu' nolane. 
MAT.25.39	Ido' gaza inite' gize danivo laza nanihe' ogo nasahili' o-giduningumu' nolane. Ido' gaza nala' numungu' huli-gidikevo nanivo laza nanihe' ogo hize ele' o-giduningumu' nolane. 
MAT.25.40	Ti' li longo' i-nidikevo naza guve'nesi ve mino ti' lo lo-ngemelesuve: Lingine evene'ne zuho ma nene o-ngidube li gilani'za ne'mine inite' i-ngidani' nene neni' i-nidani' gelave. Ee, neze evene'ne zuho minanguti' lemo minivesi ne'mine i-dikevo neni' i-nidani' gelave.
MAT.25.41	Ido' ne'mine lo a'ne hulamaa' uvoda minilizavemukisi ti' lo lo-ngemelesuve: Lingine me'neho usi' ize-lingidivete nouvodati' vi haha igi lihizami olo' lovo' lovo' ogo neine' nene me'neho do soto' ogo Satanisi eze angelole zuhosi a'mingu' vi hilalizave lo engikumu' salani molo-ngidingu' vi hilalo. 
MAT.25.42	Ne Nanitekumu' ve. Naza ga'na helo nouvo lingine noso' nite' nimamani' ve. Ido' nosomu' nonisivo lingine noso ohizi nimamani' ve. 
MAT.25.43	Ido' venenga ve mino lengita okuvo lingine nele'mizi lamine' amani' ve. Ido' genegana'ne nomivo lingine ma di ngili-nidamani' ve. Ido' naza inite' gize dokuvo ido' nala' numungu' huli-nidikevo nouvo lingine igi nasahili' i-nidamani' ve. 
MAT.25.44	Ne'mine lokuvo ingine ti' li longo' i-nidilisave: Guvekasi ve make, gaza ga'na hele nanivo he nosomu' gise neivo he ido' venenga ve minanivo he geneganaka nomivo he ido' inite' gize do nanivo he ido' nala' numungu' nanivo nanihe' ningo nasahili' o-gedo gele'mize lamine' amune. 
MAT.25.45	Ne'mine likevo naza ti' lo lo-ngemelesuve: Lamineto' lo-lengemeloze. Lingine evene' ma ne'mine i-ngidamani' ne'mo neni' i-nidamani' gelave. Ee, neze evene'ne zuho minanguti' lemo minivesi ne'mine i-damavo neni' i-nidamani' gelave. 
MAT.25.46	Ido' ne'mine lo lo-ngemekuvo ingine vi mulumo ebeku' vi mulumo gono divi' divi' igi nizavo apasi-ngidamilisave. Ingine ne'mine ilisaha evene' lisihe' lamine' ingine ele'vole' ngemeni dameni dii minevo' minevo' ebeku' vi hilalisave.
MAT.26.1	Izesu' aza a'mine gamazi lo-ngeme osu' lo a'mine gamenelo' izipahala zuho ti' lo lo-ngimine': 
MAT.26.2	Lingine mo gili nizani' ma neive. Isilaele' aleveti avotemote Aigita misubou' minani' gameneu' O'moso'mo isi'ine izingumu' gelo holise' mino noso' nite' naa' noune' gamene ma ne okozo' api' oloseive. Ne'mine ogo O'mosolati' ve gihile neze nene biluvaliti a'ningu' mili-nidikevo lohoto' zalo' nibili hililisave line'.
MAT.26.3	Ido' a'mine gameneu' nene eveneto' medeli mini O'moso inite' lehizi-daa' ave nabasi ido' eveneliti mono' gizebo ve'inesi igi eveneto' medelo mino O'moso inite' lehize-daa' ive naba gulive Kaiaha' ne'mi numu've nabau' igi di gese' ani'. 
MAT.26.4	Di gese' igi gamazi li gele ha gele igi mini Izesu'ni nene zegeno bele helelone li lovo gizani'. 
MAT.26.5	Ne'mine li lovo gizani'za holise' gameneu' nene evene' vai' di gese' igi ningi nizavo analo' dalone' nene lovo di soto' ikelizanako holiseku' nene alamolone li lani'.
MAT.26.6	Ido' Izesu' aza Betania numuda mino ganadise gozopo' ma gize dave Simoni' ne'mi numu'veu' neivo 
MAT.26.7	minida nene vene' mali'mo luhuvo laminekisi gehenidunu' lili' ani' botolo' nene unuvo uveli lamine' meni've nabasi nene a'mingu' neivo do ogo Izesu' noso' nite' nonavo godololo' leke-dine'. 
MAT.26.8	Ido' Izesu' izipahala zuho ingine ningi mulu'ningu' goloso ogo ngizebolo' molavo ti' li lani': Unuvo lamine' oga' ine' uveli nene nanitekumu' do labuluvo neive. 
MAT.26.9	A'mine unuvo lamine' oga' ine' uveli nene do vo hizilizave ngemekunivo hizi moni naba limikevo a'mine moni nene goho' aleve ngimunidine. 
MAT.26.10	Ti' li nilavo Izesu' aza gamazi lani' nene mo gelo ti' lo line': Vene' mene aza nanite' do goloso ogavosa geni'vesi gamazi nili-imave. Aza nene inite' lamine' noo-nidivo ede vive. 
MAT.26.11	Lingine nene goho' alevesi mini di vi minikelizaha nezesi nene mudive ma mini di vi minamilisave. 
MAT.26.12	Vene' aza a'mine unuvo lamine' oga' ine' uveli nene holo-nididi'mo galese izi-nidilizangumu' gomu' oko'ne nene do lamine' o-nedo holo-nedave. 
MAT.26.13	Naza lamineto' lo-lengemeloze. Gililo. Mono' gamazi lamine' mene di misubou' misubou' moni li-ngimilizadaa eze guvele nene ha gili minilizave li aza inite' o-nidine' nemukisi li soto' igi li-ngimilizave.
MAT.26.14	Ne'mine ogavo Izesu' izipahala zuho tuvelu engikuti' Kelioto numudoti' ve ma gulive Zuda' aza eveneto' medeli mini O'moso inite' lehizi-daa' ave nabala vo ti' lo lo-ngimine': 
MAT.26.15	A'mine ve ma nene naza do vo hulo vetingu' okuvo nanite' ma nimilizave. Lavo ingine siluva' moni teoti (30) ne'mine imani'. 
MAT.26.16	Imikevo a'mine gameneloti' nene aza Izesu'ni ngelebizeli akamu' vise' o minine'.
MAT.26.17	Zuda vete lulu izamine' beleti naa' noune' holise' nene api' neivo Izesu' izipahala zuho ezela igi ti' li longo' i-dani': O'moso'mo avotemotine ise'ine ize-ngidingumu' gelo naa' noune' noso' nite' naliningumu' nene zala vo do va'va' o-gedelone lo nolane. 
MAT.26.18	Likevo Izesu' aza nongimiselo ti' lo lo-ngimine': Numuno nabala vi a'mida lo-lingimuve ma neida vi ningi ti' li li-imilo: Tisa' ma'mo neni' gamene mo alitave lo a'mine O'moso'mo avotemotine ise'ine ize-ngidingumu' gelo mino naa' noune' noso' nite' nene gei' numungau' neni' izipaha'nesi nalone nolive. 
MAT.26.19	Lo-ngemavo izipahala zuho ingine lo-ngimidi'mine igi a'mine noso' nite' di va'va' ani'. 
MAT.26.20	Di va'va' ikevo mo nivenga' molavo Izesu' izipahala zuho tuvelu nesi mini noso' nite' nani'. 
MAT.26.21	A'mine noso' nite' ni nizavo Izesu' aza ti' lo line': Lamineto' ma lo-lengemeloze. Gililo. Lengikuti' mali'mo nenikumu' me neive lo biluvaliti a'ningu' molaloseive. 
MAT.26.22	A'mine gamazi nene lingumu' izipahala zuho mulumo goloso gili-di api' igi hamo' hamo' oti lani': Guvekasi ve, nenikumu' lamo nolosane. Olo. 
MAT.26.23	Likevo Izesu' aza ti' lo lo-ngimine': Lapeseu' ana nenikisi hulo molave ne'mo biluvaliti a'ningu' do hulo-nedeleseive. 
MAT.26.24	Ee, O'mosolati' ve gihile nenikumu' polohetelite gizi nizani' ma'mino heleloni' akalo' novuvoni'za biluvalite neni' dalizave lo do soto' o-nedelive nene agae, mulumo gono atoli'mine daloseinako nemu' a'mine ve aza izeleho ma gedamidiniko a'mine mulumo gono goloso soto' o-delesa neine' akalo' mine molo ma minamivo lamine' o minidine. 
MAT.26.25	Ne'mine lavo Zuda' aza alinge' biluvaliti a'ningu' ele'mize molave'mo ti' lo line': Tisazo, nenikumu' nene ma lamane. Olo. Lavo Izesu' aza ti' lo lo-imine': O'ove. Gasika mo ne nolane lo line'.
MAT.26.26	Noso' nite' ninavo Izesu' aza beleti do O'mosola opo'ni lo gito izipahala zuho nongemo ti' lo line': Di nalo. Mene neni' me'mele'ne ma ne neive. 
MAT.26.27+MAT.26.28	Ne'mine lavo di nikevo vaini gomise do O'mosola opo'ni lo nongemo ti' lo line': A'mingu' nene O'moso'mo lo huko-lidine' gamazi nene do ele'vole' iline' vanise'ne mene evene' mukikumu' lihimetine apase-lengedelove lo lekeloni' mene neinako nemu' a'minguti' lingine mukito' nalo. 
MAT.26.29	Ido' ti' lo nolo-lingimuve. Idise meloti' naza vaini gihile'mi novozouti' mo namo mino alinge' Me'neho gizebo o-lengedeline' gameneu' nene a'mine novozo atoli'mine nene lengikisi mino nalosune. 
MAT.26.30	Ne'mine lavo mono' nama lisa limi heta igi Oliva gololo' dizi vani'.
MAT.26.31	Oliva gololo' dizi nizavo Izesu' ti' lo lo-ngimine': Mono' Godolou' O'moso'mo line' gamazi ma ti' li gizi nizani' ma neive: Gizebo ve'ine belekuvo sipisipi ize mulise nene hutile' igi vilisave. Ti' li gizi nizani' nenako nemu' idise holuka' lingine mukito' nenikumu' goloso giladi'mo huli-nidi vilisani'za 
MAT.26.32	helekuvo O'moso'mo nele'mize otavo gomu' molo lengemo nGalilaia misubouko vo minelesuve. 
MAT.26.33	Lavo Petolo' aza ti' lo lo-imine': Ingine muki' geikumu' goloso gili huli-gidi vilizanikisi naza nene mo keke' hulo-gedo vamolosuve. 
MAT.26.34	Lavo Izesu' ti' lo lo-imine': Lamineto' nolo-gimuve. Idise holukakisi okoloho nolo olihe molamivo gaza gamene setohamo ataize lo-nedelesane. 
MAT.26.35	Lavo Petolo' ti' lo lo-imine': O'ove. Ge gibili hili nesi nibili hililisa lilizanikisi nene ataize lo-gedamolosuve. Lavo Izesu' izipahala zuho mukito' Petolo' lidi'mine igi hamo' gamazivo' lani'.
MAT.26.36	Ne'mine ogavo Izesu' aza izipahala zuhosi ebe' ma gulive Gesemani neu' vani'. Vo hetelo izipahala zuho ti' lo lo-ngimine': Naza holelo' vo O'mosola nololongumu' lingine melo' minilo. 
MAT.26.37	Ido' ne'mine lo Petolokisi ido' Zebedaio' gipele sitakisi nene ngele'mizo novo Izesu' aza api' ogo muluno hukavo mulumo naba giline'. 
MAT.26.38	Gelo ne'mine lo lo-ngimine': Naza mo mulu'neu' mulumo goloso ogo geni naba idi'mo heleloni' akalo' mine molokuve. Lingine makato' neni' olodi'mine igi melo' gizebo igi ningi minilo. 
MAT.26.39	Izesu' aza ne'mine lo ngomo ma hoto'ile novo misubolo' golo hizo O'mosola nolo ti' lo line': Me'neho make, ha ilinido' neivo ma a'mine di soto' i-nidilisa nani' ekese' inite' nene nenita amilive lo do hulo-nedelinibo. Ne'mine ha olosaine'za neni' lu'nelo' do molamo asi gei' lukalo' do molozo. 
MAT.26.40	Ne'mine lo Izesu' aza tine' molo ogo ningine' nene izipahala zuho okise ingi minani' nene ningo Petolo'ni ti' lo lo-dine': Nadive. Lingine amuzo milami neni' uvodi'mine igi makato' gamene li'nibe ngomo vanu aua ne'mine vetine ningi minamahe. 
MAT.26.41	Lengemengu' milalizangu' nene gopo ikelizaze. Gizebo igi O'mosola li minilo. Ee, lutine ne'mo gono dalosa neiha okodine ne'mo nene geni o neive. 
MAT.26.42	Ne'mine lo ihe' gohi vo O'mosola nolo ti' lo line': Me'neho make, gei' gelanivo a'mine di soto' i-nidilisa nani' ekese' inite' nene hulo-nedelido' amivo geheloni' o neivo ma gei' lukalo' do molo gehelesuve. 
MAT.26.43	Ne'mine lo Izesu' aza tine' molo ogo ningine' nene ve'ine hihi' ogavo okise ingi nizavo ningine'. 
MAT.26.44	Ningo ihe' hulo-ngedo vo O'mosola lo gomu' line' ma'mine ogo line'. Ne'mine ogo vo O'mosola line' nene gamene sitohamo ine'. 
MAT.26.45	Ne'mine ogo ihe' izipahala nizada ogo ti' lo lo-ngimine': Okise ingi mine gililisa gili nizahe. Ningilo. O'mosolati' ve gihile neni' nene di soto' igi ve golosoliti a'ningu' milalizani' gamene mo ogaze. 
MAT.26.46	Otilo. Mo volonge. Ningilo. Biluvalite dalizave lo neze do soto' ilive nene mo avito' ogave.
MAT.26.47	Ti' lo nolo-ngimivo izipahala zuho tuvelu engikuti' nene ve gono'nibo Zuda' aza ogo heteline'. Ido' eveneto' medeli mini O'moso inite' lehizi-daa' ave nabasi mono' gizebo vesi mini evene' muki' ngimiselikevo bainati mitekisi gavososi dii Zudalesi maka' ani'. 
MAT.26.48	Ido' olihe igi hetelami Izesu'ni do soto' o-ngidive ne'mo gomu' ti' lo lovo gize ngimine': Golo elo nalove nene a'mine ve mineleseize. Dalo. 
MAT.26.49	Ogo hetelo Zuda' aza Izesu' neida lite' lo o-duvo Tisazo, ne nabe lo golo elo nani'. 
MAT.26.50	Ne'mine ogavo Izesu' aza ti' lo lo-imine': Zogone, gaza ogo olosa aine' inite' nene alo' ozo. Ti' lo nolivo biluvalite ingine Izesu' neida igi analo' di minani'. 
MAT.26.51	Ne'mine navo Izesulesi monaveuti' ve mali'mo ana do patelo bainati mite' gokuti' gelelehe' ogo eveneto' medelo mino O'moso inite' lehize-daa' ive naba'mi gelekele' izipe ma belo gala hela hasa' o huline'. 
MAT.26.52	Hasa' o hulavo Izesu' aza ti' lo lo-imine': Bainati miteka nene ihe' daninguko do molozo. Evene' malike bainati mite' do lovo olosa ilinive nene ve malite bainati mitedunu' gibilikevo helelesane. 
MAT.26.53	Gaza gelaine' me'nehida lokuvo alete mili-nidilizave ma ngimiselamilive lo gele nabe. O've. Lokuvo angelo' mulise naba ato ato' tuvelu ado' angelo' sevedi tu tauseni (72,000) ne'mine ivile' ogo ma ngimiselavo igi ha alete mili-nidilisave. 
MAT.26.54	Ne'mino neiha ne'mine oloni' nene mono' godolou' nene a'nelo' di goni' i-nidi nibili hililizave li gizi nizani' gamazi nene ngelo gihile izamiline' nenako nemu' nene alete mili-nidilizavemu' lamolosuve. 
MAT.26.55	Ido' a'mine gamenelo' Izesu' aza evene' mulise ti' lo lo-ngimine': Gizengize ve ma dalisa iga' adi'mine igi bainati mitekisi gavososi di neni' dalisa ahe. Naza gamene gamene mono' numuno nabau' mono' apize ngemaa' uvoni' malo' nene a'nelo' damani' nehe. 
MAT.26.56	Gomu' ne'mine ami idise ne'mine navo soto' neine' nene O'moso'mi veleti' gamazi li soto' iga' ave polohete nete gizi nizani' gamazi ma gihile izelive losa nene soto' neive. Ne'mine lavo izipahala zuho Izesu'ni huli-di mukito' golise vani'.
MAT.26.57	Ido' Izesu' analo' di minave ingine ele'mizi eveneto' medelo mino O'moso inite' lehize-daa' ive naba Kaiaha' neida vani'. A'mida Zuda vete mono' gozopotati' laa' ani' apizi ngimaa' avesi ido' Zuda veti gizebo ve'ine nesi mulise mili nizavo a'mingu' ele'mizi vani'. 
MAT.26.58	Ne'mine navo Petolo' aza hoto'ile e'mete-do ogo a'mine eveneto' medelo mino O'moso inite' lehize-daa' ive naba ne'mi gesi mingu' ogo dizi minani' numuno nene vodo vodo ogo minavo oluso' omo' naba minido' nene dizo Izesu'ni goni' i-di nadi' i-dilizahe lo ningelesa pilisi vesi makato' minani'. 
MAT.26.59	Ne'mino neivo eveneto' medeli mini O'moso inite' lehizi-daa' ave nabasi engi' kanisole'ine mukikisi nani lihimemu' Izesu'ni belelone li soza saza li lihime've li soto' ilizavemu' vise' ikevo 
MAT.26.60	evene' muki' eze lihime ma li soto' ilisa igi soza saza gamazi lani'za ingine gilado' vo daline' gamazi ma lamavo eze lihime li soto' ilizave ma di soto' amani'. Di soto' ami vise' i'mi vi nizavo alinge' nene ve sita' ma igi ti' li lasine': 
MAT.26.61	Me ve'mo na'nise'ne O'moso'mi mono' numuno naba nene ngu'voso gamene sitohamo ogo novivo ihe' gizelesuve lo live lasine'. 
MAT.26.62	Ne'mine likesivo eveneto' medelo mino O'moso inite' lehize-daa' ive naba aza oto ti' lo line': Gaza nilasine' gamazilo' mene do velepe' izo lo-ngemeline' gamazi ne nomihe. Mene ve netise geikumu' nilasine' gamazi mene gelanivo nadi' o neive. 
MAT.26.63	Ne'mine line'za Izesu' aza gamazi lamo minine'. Neivo eveneto' medelo mino O'moso inite' lehize-daa' ive naba aza ti' lo line': Idi'nise minevo' minevo' ogo minaa' ive O'moso'mi velelo' lo soto' ogo liline lo noluve. O'moso'mi gipele O'moso'mo do lu' izelive lo imiselelesa live nabe lo lemezo. 
MAT.26.64	Lavo Izesu' aza ti' lo lo-imine': Mo ne laine'za lo-lengemeloze. Gililo. O'mosolati' ve gihile naza amuzo'vesi minive O'mosoloti' lemo nouvoni' nenako nemu' ana hulaa' ida mito' nouvo ningilisave. Ido' Okulumoto' limuso avilelo' nolimuvo ningilisave. 
MAT.26.65	Ne'mine lavo eveneto' medelo mino O'moso inite' lehize-daa' ive naba ne'mo Izesu' aza O'moso ivile' olosa gamazi goloso lihe lo gala giline' nene ngelebizelesa asi've ngolokine' genegana've nene do nohikelo ti' lo line': Asi've O'moso ivile' olosa gamazi goloso laanako nemu' lihime've li soto' ilizavemu' nene nanimu' gohi vise' olone. O'moso ivile' o-do gamazi goloso line' nene langisetine mo gilikeve. 
MAT.26.66	Nemu' lingine gilikevo nadi' o neive. Lavo ingine ti' li li-imani': Aza nene mo lihime naba danako mo helelido' ogave. 
MAT.26.67	Ne'mine li golo veleu' gituho' i-di a'inedunu' bilii a'ine gatapa' gavoso bilani'. 
MAT.26.68	Ne'mine igi nibili ti' li lani': Gei' neke O'moso'mo evene' do ngu' izeline lo gimiselelesa live nouve nolabe. Olo. Ne ma nigibilaze. Geze monovoka ningelone. Zaho gibilihe. Gaza polohetelite laa' adi'mine ogo lo soto' ogo lo-lemevo.
MAT.26.69	Ne'mine igi nizavo Petolo' aza numuno vodo vodo minavo oluso' omo' naba minido' neivo gelekele' alu mali'mo eita ogo ti' lo line': Gaza nene nGalilaia misuboti' ve Izesukisi monaa' asive ma ne nolosane. 
MAT.26.70	Lavo aza evene' mukiliti ve'nido' ataize lo nolaine' gamazi ne ma gelamuvongumu' nolane line'. 
MAT.26.71	Ne'mine lo gesi gateda lemo novivo gelekele' alu gohi mali'mo ningeko evene' a'mida minave lo-ngimine': Me ve nene Nasalete numudati' Izesulesi monaa' ave ma ne neive. 
MAT.26.72	Lavo gohi ataize lo line': O'moso'mi velelo' a'ne dizo noluve. Mo ningamuvemu' nilave. 
MAT.26.73	nGomo lasolo ma nimini a'mida minave nete Petolo' neida igi ti' li li-imani': Engi' gamazi laa' adi'mino nolainako nemu' mo lamineto' a'mine zuhouti' nolosane. Gaza gamazi nolaine' ne'mo do soto' o-gedave. 
MAT.26.74	Likevo aza gosoho' noluvo ma O'moso'mo usi' ize-nidivo lo mo lamineto' noluve line'. O'moso'mi velelo' lo huko noluve lo ti' lo line': Ningamuvemu' nilave. Petolo' ne'mine nolivo okoloho lite' lo nolo molani'. 
MAT.26.75	Ido' okoloho nolo molavo Petolo' aza Izesu' okoloho'mo olihe nolo gedamivo nenikumu' gamene sitohamo ataize lo-nedelesane line' gamazi nene gohi gala gelo heta lemo vo ive nabalo' goloso ine' ve.
MAT.27.1	Nedenga' go' nolivo eveneto' medeli O'moso inite' lehizi-daa' ave naba muki' ido' Zuda veti gizebo ve'ine nesi ingine mulise mili Izesu'ni bili hililizangumu' gamazi li li volelo' melo' igi minani'. 
MAT.27.2	Li mini analo' nala' di ele'mizi vi Zuda veti misubola Loma vete di soto' milani' ngamanilo' gizebo o minine' guvelesi ve Pilato' neida ele'mizi vi ei' anau' milani' ve.
MAT.27.3	Vikevo Zuda' aza Izesu'ni hulo biluvaliti a'ningu' ive'mo Izesu'ni goni' i-di helelive lani' nene ningo gelo muluno do velepe' izo a'mine siluva' moni teoti (30) nene ihe' do vo eveneto' medeli mini O'moso inite' lehizi-daa' ave nabasi ido' Zuda veti gizebo ve'inesi do tine' molo nongemo 
MAT.27.4	ti' lo line': Naza lihime do ve lamine' lihime've nomine' mene hulo biluvaliti adingu' okuvo bili hililisa naze. Lavo ingine olo. Lihime dabe. Neve ne leli' gono nomive. Gei' gonoka ve lani'. 
MAT.27.5	Likevo Zuda' aza a'mine siluva' moni nene mono' numungu' hulo molo mono' numunguti' lemo vine'. Lemo vosa vo nala' ine'. 
MAT.27.6	Ne'mine ogavo ingine eveneto' medeli mini O'moso inite' lehizi-daa' ave naba a'mine moni di ne'mine lani': Mene moni nene evene' ma bele helelone lo hulune' nenako nemu' ne'mi lihime a'mido' neinako nemu' O'moso'mi gonomu' hulani' monisi do hamo' ogo molalonido' nomive. 
MAT.27.7	Ne'mine li a'mine monimu' gamazi li volelo' melo' igisa misubo somo lolo' oga' ive'mi misubo've ma hetati' ve ma a'mida hililiza aleve galese izilizani' ebe' meni hizani'. 
MAT.27.8	Meni hizi a'mine misubo nene evene' ma bele helo vanise've leke-delone li hulani' monidunu' meni hizanako nemu' nene a'mine misubo nene vanise misubo ve li milani'. Ne'mine li milikevo idisesi nene vanise misubo ve lo ha laa' none. 
MAT.27.9	Ne'mine ikevo O'moso'mi veleti' gamazi lo soto' oga' ive gozopo' ma minive Zelemia' aza gamazi mono' godolou' gizekine' ma nene gihile izine'. Ti' lo gize neive: A'mine siluva' moni teoti (30) nene Isilaele' aleve malite a'mine dize minivemu' ei' oko'nolo' meni hizilizangumu' ei' meni've ve lani' moni nene di 
MAT.27.10	Guvelesi ve'mo lo-nimido' a'mine monitunu' nene misubo somo lolo' oga' ive'mi misubo ma meni hizani'.
MAT.27.11	Ido' Izesu'ni ele'mizi vi ngamanilo' gizebo ve naba'mi velelo' di vi oti-dani'. Oti-dikevo ve naba ne'mo longo' o-do ti' line': Gaza nene Zuda veti guve'inesi ve naba nabe. Olo. Ne'mine lavo Izesu' aza ti' lo lo-imine': Mo gasika nene nolaine' ve. 
MAT.27.12	Ido' ingine eveneto' medeli mini O'moso inite' lehizi-daa' ave nabasi evenelite gizebo ve'inesi inite' mukikumu' goni' i-dani'za aza gamazi hamokisi mo lo-ngemamine'. 
MAT.27.13	Ne'mine ogavo Pilato' aza ti' lo lo-imine': Gamazi ma lo-ngemamaine' nenako gamazi muki' geito' li mili nilani' nene mo gelabe gelamane 
MAT.27.14	Ne'mine line'za aza gamazi hamokisi a'mido' mo lo-emamine'. Gamazi lo-emamivo ngamanilo' gizebo ve Pilato' aza gala muki' goloso giline'.
MAT.27.15	Ido' kilisimasilo' kilisimasilo' O'moso'mo Zuda veti avotemotine ise'ine izingumu' geloo holise' minaa' une' gamenelo' gamenelo' nene evenelite galapuso ve muki' minanguti' nene hamo' ma heta vilive li gulive ikevo ngamanilo' gizebo ve naba ne'mo a'mine ve nene nala' numunguti' hulo heta o-ngedaa' ine' ve. 
MAT.27.16	A'mine Izesu'ni goni' i-dani' gamenelo' nene Izesu' abalaho ma gizengize ve ma guvele buu lo monive gulive gohi ma Balabasi' aza nala' numungu' minine'. 
MAT.27.17	Neivo evene' mulise milikevo Pilato' aza ti' lo longo' o-ngidine': Lingine gilikevo zahine iseve izo hulo lengita olove. Izesu' evene' do ngu' izelive alosa neive lave ma nehe abalaho Balabasi' ma neve. 
MAT.27.18	Ido' Pilato' ne'mine lo longo' o-ngidine' nene nanitekumu' ve. Evene' vai' Izesu'ni e'metani' nenako nemu' nene ingine ezemu' mulu'ningu' goloso gilani' nemukovo' nene nezela gonito' ele'mizi milikeve lo giline' nemu' longo' o-ngidine'. 
MAT.27.19	Ido' Pilato' aza zasite minaa' ani' holomolo' mino Izesu' goni've nogilivo elenaho gamazi eita hulo molo line': Gaza ne mo a'mine ve lamine' lisihe' ogo neive'mi oko'nola mo gamazi lo molamiline' o neive. Holuka' eikumu' vamu' ma ninge emo mulumo naba goloso nogele-duve lo line'.
MAT.27.20	Pilato' aza zahine apase lengemelove lo longo' o-ngedavo eveneto' medeli mini O'moso inite' lehizi-daa' ave nabasi mono' gizebo ve'inesi ingine mulu'ningu' hizikevo evenelite Balabasi'ni nene apase-ledo Izesu'ni bele helelesane li li-imani'. 
MAT.27.21	Li-imikevo ve naba'mo gohi longo' o-ngedo line': A'mine ve sitakuti' mene zahine apase hulo-lengedekuvo lengita vilive. Lavo ingine Balabasi' ve lani'. 
MAT.27.22	Likevo Pilato' ti' lo lo-ngimine': Ido' evene' O'moso'mo do lu' izelive lo imiselelesa live ve lave Izesu'ni mene nadi' o-delove. Lavo evene' mukilite ti' li lani': Gaza lanivo lohoto' zalo' bili hililizave. 
MAT.27.23	Likevo aza lo-ngimine': Nanitekumu' lohoto' zalo' bele helelone. Inite' goloso ine' nene nanite' nolive. Ti' lo lo-ngimine'za ingine amuzo mili lohoto' zalo' bele' navo li gohi geligelinga lani'. 
MAT.27.24	Likevo Pilato' aza gamazi line' mo ana damivo a'mingu' lovo naba mo soto' iline' ogavo nene ningo lihime ezela minamilive lo ngelebizelesa noso ma do eveneliti ve'nido' ana noso' noizo ti' lo lo-ngimine': Mene lengi' initetine ve. Lingine lihime've nomive lisihe' lamine' mene bililizaha nenita ei' lihime minamoloseive. 
MAT.27.25	Ne'mine lavo evene' mukito' lani': Bele helelone' nene a'mine lihime lelitasi mino leze zuho alinge' soto' ilizavelasi havo' mine do vo mineleseive. 
MAT.27.26	Ne'mine likevo Pilato' aza Balabasi'ni hulo heta o-davo engita vine'. Ne'mine ogo Pilato' aza lavo ngibilaa' ani' gavosodunu' Izesu'ni mehene izivi' ledivi' igi bilikevo di vi lohoto' zalo' bililizave lo Loma veti ami pilisi ve neti a'ningu' molani' ve.
MAT.27.27	A'ningu' molavo a'mine ngamanilo' gizebo ve naba'mi ami pilisi velite Izesu'ni ele'mizi ngamani numuno naba'mi lulou' dizi vi a'mingu' minani' ami pilisi ve linge mamu' vise likevo mukito' Izesu' velelo' di gese' ani'. 
MAT.27.28	Ne'mine igi a'mine ngolokine' genegana ne di huli-di guve'inesi ve naba nete ngilaa' ani' ne'mine gele minelive li lehoko' ne'mine gulehe' lavolavo di ngili-di 
MAT.27.29	uhoni nala' di gangi guve'inesi ve nabalite madu'nido' gihaa' ani' inite' ne'mine apa nite' igi lili' igi madunolo' gihi-di ana zamela angaba gavoso ne'mine imani'. Imi velela obuvo'ine hizi imi Zuda veti guve'inesi ve ma gopo'ni nolo-gimune li golo izi gize zohi' i-dani'. 
MAT.27.30	Gize zohi' i-di gituho' i-di a'mine angaba gavoso imikadunu' godololo' bili minani'. 
MAT.27.31	Ne'mini golo izani' ne osu' lavo genegana di ngili-dani' nene apasi di huli-di ei' oko'nolo' inite've nene gohi di izi-di lohoto' zalo' bililisa ele'mizi vani'.
MAT.27.32	Ele'mizi vi numuno ebe' nihuli Kilene ebekuti' ve ma gulive Simoni'ni nene ningi Izesu' lohoto' za'velo' gehe-delive li amuzonga li-imikevo gihine'. 
MAT.27.33	Gehavo vi ebe' ma minine' gulive Goligota nene leli' gamazikoti' godolo amuzo ebe' nela vi hetelani'. 
MAT.27.34	Vi heteli vaini noso a'mingu' mulumo mate-ngedaa' inite' ekese' ine' nene di gopo ikeni' nene nalive li imani'za ngomo no geleko namolosuve lo o'ove line'. 
MAT.27.35	Ne'mine ogavo lohoto' zalo' bili gili' li di oti badani'. Di oti badi genegana've ize' mili dalisa zohi' igi geheni mulo ngomo ma hulika' hulika' ikevo ngivile' ogo hulive'mo doka' doka' ine'. 
MAT.27.36	Ne'mine igi a'mida mini gizebo i-di minani'. 
MAT.27.37	Ido' lohoto' zalo' bilisa goni' i-dani' lihime ne li soto' igi me ve Izesu' nene Zuda veti guve'inesi ve ve li luhuvo gizi godolo veleto' nene di badani'. 
MAT.27.38	Ido' gizengize ve sita' ezesi maka' lohoto' zalo' ngibili ma ne ana zamela di oti-di ma ne ana adavala di oti-dani'. 
MAT.27.39	Ne'mine ikevo evene' igi vigi ave nete ungumu' izi divi' ledevika li-di 
MAT.27.40	ti' li lani': Mono' numuno naba izo kuso hulo gamene sitohamo novivo gohi gizelove laa' anive gaza O'moso'mi gipele noo ma gei' okonga nene do gu' izo lohoto' zaloti' apaso lemevo. 
MAT.27.41	Nilavo eveneto' medeli mini O'moso inite' lehizi-daa' ave nabasi mono' apizi ngimaa' avesi mono' gizebo ve'inesi ingine a'mine a'mine igi gize' i-di li volelo' melo' igi ti' li lani': 
MAT.27.42	Aza evene' linge ma nene do ngu' izive lani'za ei' oko'no nene ngelo do u' izamiline' ogave. Isilaele' aleveti guvetesi ve naba ma ne ngelo minelihe. Lohoto' zaloti' lemo ano lovo. Lemavo eito' gele ele'vole' olone. 
MAT.27.43	O'mosolo' gele medele mino O'moso'mi gipele nouve laa' neine' nenako nemu' nene O'moso'mo ezemu' umo helavo ma alo' do u' izezo lovo. 
MAT.27.44	Likevo gizengize ve sita' lohoto' zalo' maka' ngibilavesi a'mine a'mine igi gamazi goloso li-dasine' ve.
MAT.27.45	Ido' holise' tuvelu (12) kilokuloti' ebe' mukiku' nene liti'muso ize gese' ogo mine do vo tili (3) kiloku nivenga' ogavo gohi labana' iline'. 
MAT.27.46	Ido' tili kiloku ne'mido' nene Izesu' aza amuzo molo asi naba lo ti' lo line': Eli, Eli lema sabahatani. Leli' gamazikoti' nene ne'mi monovo ne'mino neive: O'mosoo O'moso'ne make, nanitekumu' hulo-nedane. 
MAT.27.47	Lavo eze minine' gahevela minave linge ma nete nene gili ti' li lani': Polohete Elia'nimu' asi nolive. 
MAT.27.48	Likevo ve mali'mo a'mido' geto loti' izo vo nosou' lupizisa lipi naa' ani' inite' ma do ekese' oga' ine' vaini noso mau' lupizo vai' lavo viliki' viliki' lo nalive lo ngongo'nolo' izo imine'. 
MAT.27.49	Emavo evene' malite ti' li lani': Elia' lemo do u' izelihe ninge minelone. 
MAT.27.50	Likevo Izesu' aza gohi asi naba nolo Sikalahu've nohulo hiline'. 
MAT.27.51	Nohilivo mono' numuno nabau' izi hukikani' lavolavo nene veletati' gala'muda limivo izo ho'lo sita' neivo misubo mimi' noogo meni naba lemo geheni naba nene izivi' ho'livi' ani'. 
MAT.27.52	Ne'mine neivo gonoso galese ma nene ngolo' lani' nene O'moso'mi evenele zuho gozopo' hili minanguti' muki' ma oti gese' ani'. 
MAT.27.53	Oti gese' ikevo alinge' Izesu' hilinguti' otavo a'mine gomu' hilave gonoso galese huli Zelusalemi numuda vi evene' muki' soto' pizi ngimani'. 
MAT.27.54	Ido' a'mine mimi' ogavo ami pilisi veti gizebo ve'inesi ido' a'mida ami pilisi ve Izesu'nimu' gizebo minavesi mimi' ine' nene niningi a'mida inite' ine' nene ningi ngehelele goloso izavo ti' li lani': Lamineto' me ve nene mo O'moso'mi gipele gihile minani' neive lani'. 
MAT.27.55	Ido' vene' muki' nGalilaia misubokoti' Izesu'ni e'meti vi nasahili' idi'mi vani' nete hota gidini mini ningi minani'. 
MAT.27.56	A'mine vene' muki' minangu' nene Mangadala numudoti' Malia' nene minine' ido' Malia' abalaho Zakobongi Zosehengi ize'nibosi ido' Zebedaio' gipele zuhoti ize'nibosi nene minani'.
MAT.27.57	Nivenga' molavo Alimataia ebetati' heneni ve ma gulive Zosehe' nene aza Izesu'ni e'metaa' ive nene ani'. 
MAT.27.58	Aza Pilato' neida vo Izesu' oko'nomu' longo' ine'. Longo' ogavo Pilato' aza Zosehe'ni di imilizave lo ami pilisi ve lo-ngedavo 
MAT.27.59	gonoso nene Zosehe'ni mo imikevo aza do lavolavo mokono' lamineku' do molo asese ize-dine'. 
MAT.27.60	Ize-do asi've Zosehe' lavo ei' gonoso galese've gosoho' gehengu' ma golo'vati-mikangu' nene do vo molo-do a'mine gonoso galese velelo' nene geheni naba ma do velehe' molo do tileko vine'. 
MAT.27.61	Ne'mine neivo Malia' Mangadala numudoti' nesi Malia' ma nesi a'mine gonoso galese gahevela nene mini ningi minasine'.
MAT.27.62	Ido' aize' holise' gamene ve li a'mine gamenemu' nene noso' nite' di va'va' iga' ani' gamene vavo gamene malo' eveneto' medeli mini O'moso inite' lehizi-daa' ave nabasi ido' Halisaio' mono' laa' avesi vi Pilato' neidaa di gese' igi 
MAT.27.63	ti' li lani': Guvekasi ve, velesi ha mino a'mine O'moso'mo evene' do ngu' izeline lo nimiselelesa live nouve lo gote izaa' ive'mo helo gamene sitohamo mino gohi otelesuve line' nene ha gele none. 
MAT.27.64	Nemu' nene izipahala zuhote igi a'mine gonoso nene gumine di vi gonoso galeseti' mo otave li evene' li-ngimikevo gomu' gote izo O'moso'mo nimiselelesa live nouve line' gamazi nene ivile' ogo ingine alinge' soza lilizani' ne'mo evene' ngele'mize gopo ogalive. Nemu' nene lo-ngemanivo ami pilisi vete vi a'mine gonoso galeselo' gamene sitohamo mini gizebo lamine' ilizave losa nolune. 
MAT.27.65	Ne'mine likevo Pilato' aza ti' lo lo-ngimine': Ti' li ma a'mida gizebo ilizave ami pilisi ve ne'mine ma di a'mida huli-ngidi lingine a'mine gonoso galeseti' nene gonoso gumine di vikelizave li aka'ine hizi tililizani' aka ma gili nii ma ha hizi tililisave. 
MAT.27.66	Ido' ne'mine lavo vi gonoso galese velelo' hizi tilani' gehedo' nala' di gili' li humo izi a'mido' kekeize luhuvo bili gi'mizi a'mido' gizebo minilizave li ami pilisi ve huli-ngidani' ve.
MAT.28.1	A'mine Zuda vete mine gelo minaa' une' holisete Salele nene ogo vavo Sadeu' go' lolosa neivo Malia' Mangadala numudati' nesi ido' Malia' ma nesi a'mine gonoso galese nene vi ningilisa vasine'. 
MAT.28.2	Ido' nivasivo a'mine gonoso galesela mimi' naba goloso ine'. Neivo Guvelesi ve'mi angelo' ma lemo ogo a'mine gonoso galeselo' geheni naba nene ehuso' ogo do hulo a'mido' mito' minine'. 
MAT.28.3	A'mida nene gopa'na gopa'na oga' ine' ne'mine labanalasi neivo genegana'veloti' nene mokono' goloso elo silingenge'ni hulo minine'. 
MAT.28.4	A'mine angelo' ningadi'mo ami pilisi ve ingine ngehelele goloso izo luvoluvo goloso izi amuzo'ine gulu' gelavo hilave ne'mine igi minani'. 
MAT.28.5	Ne'mine ikevo angelo' aza vene' sita' ti' lo lo-ngimine': Lengehelele izamivo. Lingine nene Izesu' lohoto' zalo' bili hilavemu' vise' nasine' nene gele nouvoni'za 
MAT.28.6	aza nene meu' nomive. Mili-dangu' me igi ningilizo. Gomu' lo-lingimine' ma'mino aza mo oto vave. 
MAT.28.7	Nemu' nene lite' li vi ei' izipahala zuho nene ti' li li-ngimilizo: Hiline' mati' mo oto lengi' lingivile' ogo nGalilaia misubola gana' vo hetelo neivo a'mida ningilisave li li-ngimilizo. Mo a'ne lo-lengeme nouve. 
MAT.28.8	Lavo ngehelele izine'za ngolize goloso izi a'midati' lite' mate' li Izesu' izipahala zuho li-ngimilisa loti' izi vasine'. 
MAT.28.9	Ido' Izesu' aza vene' sita' nene akalo' nivasivo votene' ogo ne nasihe lavo ingine vene' sita' igi oso'molo izi-di opo'ni lasine'. 
MAT.28.10	Ne'mine ikesivo Izesu' aza lo-ngimine': Lengehelele izamivo. Vi neze zuho nGalilaia misubola vi a'mida neze ningilisave li vi li-ngidilizo.
MAT.28.11	Api' igi nivasivo ami pilisi ve gonoso galeselo' gizebo minave ingine Zelusalemi numuda vi eveneto' medeli mini O'moso inite' lehizi-daa' ave naba nene a'mine inite' soto' ingumu' nene li-ngimani'. 
MAT.28.12	Ido' a'mine eveneto' medeli mini O'moso inite' lehizi-daa' ave naba nesi ido' mono' gizebo ve nesi mulise mili gamazi li volelo' melo' igi ami pilisi ve moni ningimi ti' li lani': 
MAT.28.13	Evenelite hilinguti' mo otave li gilikelizave. Ne'mine li-ngimilo: Okise ongo noningumu' izipahala zuhote igi gonoso ma gumine di vikeve li li-ngimilo. 
MAT.28.14	Ido' guvetinesi ve ngamanilo' gizebo ve naba ne'mo a'mine gamazi geleline' nene gono dami okise ingangumu' goni' o-lengedo lihime lengemalive lo gamazitunu' mulunou' hizekunivo isetine izavo linginela gamazi ma minamoloseive. 
MAT.28.15	Likevo a'mine moni di li-ngimani' ne'mine igi ami pilisi ve nete Izesu' izipahala zuho igi gonoso gumine di vikeve likevo a'mine lani' gamazi nene Zuda vetida buu lavo idisesi ha gili nizave.
MAT.28.16	Ido' Izesu' izipahala zuho leveni (11) nene nGalilaia misubouko vi Izesu' lo-ngimine' golo ma minida vi 
MAT.28.17	Izesu'ni ningani'. Ido' eze ningave nete gubi' izi imi opo'ni lani'za linge ma nete hele neinguti' ngelo alihe li ga'ine sita' gilani'. 
MAT.28.18	Ne'mine ikevo Izesu' aza izipahala zuho nizada ogo ti' lo lo-ngimine': Okulumokuko minavesi ido' misubouko minavesi ingine muki' neze nene gelekele' i-nidi minilizave lo O'moso'mo amuzo mo neme neine' ma ne neive. 
MAT.28.19	Nemu' nene misubou' misubou' moni evene' zuho ato ato' muki' nene neni' evene'ne zuho lili' igi ne'metilizave li mulu'ningu' hizi Me'neho ido' gipele neni' ido' Sikalahu've lamine' nesi leli' gulivetelo' noso mili-ngidi mono' noso hili-ngidilo. 
MAT.28.20	Hili-ngidi naza ne'mine igi, igi mili minilo lo lo-lingimuvoni' initekumu' li-ngimi inginesi a'mine sunovo' igi mili minilizani' aka nene ngelebizi apizi ngimilo. Ne'mine igi nizavo naza nene hize ele' o-lengedo linginesi gamene gamene havo' mine do vo me misubou' minilizani' gamene osu' lavo gamene naba alido' nesi nene lengikisi ha minelesune lo lo-ngimine'.
MAT.28.20	Moda ve
MRK.1.1	O'moso'mi gipele Izesu' Kilisito' ezemu' gamazi lamine' nene gana' api' ogo soto' ine' ma ti' lo neive: 
MRK.1.2	O'moso'mi gamazi lo soto' o-ngemaa' ive polohete ma gulive Isaia' aza luhuvo ma gizingu' O'moso'mo guvelesi vemu' gamazi lo-imine' nene ti' lo gize neive:
MRK.1.2	Gelezo. Naza neze gamazi lo-ngeme ngeme' ilive imiselekuvo
MRK.1.2	aza do gomu' molo akaka vele-gedeleseive.
MRK.1.3	Ebe' hadivelati' ve mali'mo asi naba ma ti' lo nolive:
MRK.1.3	Guvelesi ve alingumu' ve li aka've di va'va' igi di lisihe' i-dilo.
MRK.1.4	A'mine ne'mine lido' e'meto evene' mono' noso holo-ngedaa' ive Zohane' aza misubo hadiveu' vo soto' ogo evene' ti' lo lo-ngimine': O'moso'mo lengi' lihimetine hulo-lengedelingumu' ve li lutine di velepe' izi mono' noso hilalo lo lo-ngeme ngeme' ogo minine'. 
MRK.1.5	Minavo Zudaia misubokotikisi Zelusalemi numungutikisi evene' muki' ezela vi heteli lihime'ine li soto' ikevo Zodani nosou' noso holo-ngidine'. 
MRK.1.6	Zohane' aza kamela ize zopovodunu' lili' ani' genegana've izo ize losuvodunu' lili' ani' leti ma gopololo' izine'. Ido' noso' nite've naa' ine' nene ma'nabuso ido' himoni novozo nesi no minaa' ine'. 
MRK.1.7	No mino evene' ti' lo lo soto' ogo lo-ngeme ngeme' ogo minine': Evene' mehe'nela alinge' ma nave nene nezesi nivile' o-nedosa ve naba ve. Naza a'ne'mine'mine goboni gono do-do ei' suu'veloti' nala've nesi nene gubi' izo apase hulo-delodo' nene mo lisihe' amuve. 
MRK.1.8	Naza noso holo-lingiduvoni' nene haza nosotunu' holo-lingiduve. Ne neiha a'mine ve ne'mo noso ne'mine holo-lengedeline' nene O'moso'mi Sikalahukisi ne neive.
MRK.1.9	A'mine gamene neu' Izesu' aza nGalilaia misubou' numuno ngomo ma Nasalete nene hulo vo hetelavo Zohane' aza Zodani nosou' holo-dine'. 
MRK.1.10	Holo-davo nosouti' dizosa a'mido' ningine' nene okulumo' ne ngolo' lavo Sikalahu' ne'mo nama viluso ne'mino lulou' dizelesa nolimivo ningine'. 
MRK.1.11	Ne'mine ogavo Okulumokuti' gamazi ti' lo limine': Gaza nene vo'nelo' gipe'ne hamo' nene nane. Gezemu' nene mo mulu'neu' lamine' nogiluve.
MRK.1.12	Ido' neloti' geto Sikalahuli'mo Izesu'ni nene hadive misubou' imiselavo vine'. 
MRK.1.13	Vavo a'mida nene Satani'mo emengu' molo'mo novivo gamene foti (40) vine'. Ido' a'mida nene Izesu' aza loposo nama gaha minaa' ada neivo angelo' nete nasahili' i-dii hize ele' i-di minani' ve.
MRK.1.14	Ido' Zohane'ni nalato' huli-dikevo neivo Izesu' aza nGalilaia misubou' vo O'moso'mi gamazi lamine' lo soto' ogo ti' lo lo-ngimine': 
MRK.1.15	Gamene nene mo ogave. O'moso'mo gizebo o-ledeline' gamene alitave. Nemu' nene lingine lutine di velepe' izi gamazi lamine' mene gili ele'vole' ilo lo lo-ngimine'.
MRK.1.16	Ido' Izesu' aza nGalilaia noso ohuno naba'mi gahevela nomono Simoniki nakunolo Adeleaki ingine alaha' daa' asive minasinako alaha' daa' asine' golaleze'ine nene alaha' dalisa nosou' nihulasivo ningine'. 
MRK.1.17	Ningo ti' lo lo-ngimine': Lingine igi ne'metilizo. Alaha' daa' nasine' ne'mini evene' di nenita iga' ilisive lo lengele'mize molaloze. 
MRK.1.18	Ne'mine lavo ingine lite' li alaha' daa' asine' golaleze'ine hitiki e'meti vasine'.
MRK.1.19	Ve sita' nene do gi'mizo ngomo ma novo aza Zebedaio' gipele sita' Zakoboki nakunolo Zohaneki sipiu' mini alaha' daa' ani' golaleze'ine nene ongoti di lamine' nasivo ningo 
MRK.1.20	asi lo-ngemavo gili me'nibo Zebedaio'nisi agove'vesi sipiu' huli-ngimiki e'meti vasine'.
MRK.1.21	Ingine vi Kahanaumi numungu' mini holise' gamene naba ogavo mono' numungu' dizi Izesu' mono' gamazi apize ngimine'. 
MRK.1.22	Ido' apize ngimine' gamazimu' nene vo'ine vavo upuho' ani'. Ee, aza mono' apize ngimine' nene avo'ningeliti mono' gamazi apizi ngimaa' avete apizi ngimaa' ani' ne'mino apize ngemamo asi gamazi meleho ne'mine'mo apize ngimine' gelavo nemu' vo'ine vavo upuho' ani' ve.
MRK.1.23	Ne'mine nilavo a'mine mono' numu'ningu' nene ve ma minine'. A'mine ve'mi lulou' nene eveneliti luteu' do goloso oga' ive Satanilati' sikalahu' nene minavo aza geke' lo ti' lo line': 
MRK.1.24	Nasalete ve Izesuvo, leli' nonida mene nanimu' ane. Gaza do goloso o-ledelesa abe. Geze nene naza mo ningo gele nouve ma nene nane. Gaza nene O'mosolati' kegeso lamine' minanive ma nene nane. 
MRK.1.25	Ne'mine line'za Izesu' aza elemo ti' lo lo-imine': Gamazi lamo zegene' oko mino evene' hulo-do lemo ogo vozo. 
MRK.1.26	Ne'mine lavo a'mine sikalahu' goloso nene vauve elo evene' do upuho' ogo do gesevase ize-do geke' naba lo lulouti' lemo vine'. 
MRK.1.27	Ne'mine ogo lemo vavo evene' ingine ningi upuho' igi angise oko'ningu' longo' i huli volelo' melo' igi ti' li lani': Mene nani suno ve. Ve mene amuzo ve mino sikalahu' goloso gamazi lo-ngemavo gamazi've gili daa' nave li li volelo' melo' ani'. 
MRK.1.28	Ne'mine ikevo guvele nene hutile' ogo nGalilaia misubou' numudo' namado' mone osu' line'.
MRK.1.29	Ne'mine ogavo mono' numunguti' limi Simoniki Adeleaki numu'ningu' Zakobole Zohanelesi dizani'. 
MRK.1.30	Simoni' elenahi izeleho nene oko'nolo' olo' ahu' lavo ongo neivo nemu' Izesu'ni geti li-imani'. 
MRK.1.31	Li-imikevo aza neida vo analo' do do ote-davo oko'nolo' olo' ahu' line' nite' nene a'mido' geto hulo-davo lamine' gelo noso' nite' gize vata' o-ngedo nasahili' o-ngidine'.
MRK.1.32	Ido' nivenga' ho' lemavo inite' gizi davesi lu'ningu' sikalahu' goloso minivesi muki' ezela ngele'mizi di ika' ika' ani'. 
MRK.1.33	A'mine numudoti' aleve muki' nene igi gatedo' di gese' ani'. 
MRK.1.34	Ne'mine ikevo aza inite' ato atoli'mine gizi dave muki' do lamine' o-ngedo sikalahu' goloso muki' evene' maliti lu'ninguti' ngimiselo do huline'. Ido' Sikalahu' goloso ingine eze ningi lamine' igi gili nizani' nenako gamazi lamilo lo lo-ngemo ngimiselo do huline' ve.
MRK.1.35	Nedenga' go' olihe lamivo Izesu' aza oto guviseu' evene' nizamangu' vo O'mosola lo minine'. 
MRK.1.36	Ti' neivo Simoni' nene gonolomotesi ingine vise' i'mi vani'. 
MRK.1.37	Ningi ti' li li-imani': Evene' muki' gezemu' vise' nave. 
MRK.1.38	Li-imikevo aza ti' lo lo-ngimine': Naza mono' lo soto' ogo lo-ngemelongisi numuno ebe' avito' minani' nela vukele'zo. Naza nene mo ne'mine olove losa uvoni' ve lo lo-ngimine'. 
MRK.1.39	Ne'mine lo aza mono mono' numu'ningu' mono' lo soto' o-ngeme'mo vo ido' sikalahu' goloso evene' maliti lu'ningu' dizi minani' nene ngimiselo hulo'mo vo nGalilaia misubou' minani' ebe' mukiku' nene mone osu' line'.
MRK.1.40	Ido' ganadise gize dave mali'mo ezela ogosa obuvolo hize emo amuzonga lo ti' lo lo-imine': Gaza do lamine' o-nedeline' amuzokasi naine' nene naza mo gele mino do lamine' o-nedeline lo gele nouve. Gaza do lamine' o-nedelesa gele nabe. 
MRK.1.41	Ne'mine lavo Izesu' muluno hukavo ganadise gizi dave i-ngidisa'mani' inite' o-do ana hulo molo oko'nolo' hito ti' lo lo-imine': Naza do lamine' o-gedelesa gele nouve. Nemu' gaza lamine' ozo. 
MRK.1.42	Ne'mine lavo ganadise ne'mo lite' lo oko'noloti' hulo-do vavo lamine' giline'. 
MRK.1.43	Lamine' gelavo Izesu' aza geto gamazi amuzo molo lo-emo imiselo nohulo ti' lo line': 
MRK.1.44	Gele nabe. Gaza lamine' aine' monovo nene evene' hamokisi lo-ngemamozo. Eveneto' medelo mino O'moso inite' lehize-daa' ive ne'mo ganadise okongaloti' hulo-gedo vine' nene ningo lo soto' ogavo gaza lamine' aine' nemu' nene evenelite ningi gililizangumu' ve lo ne'mine ozo: Ganadise gizi dave ingine lamine' igi ma ize inite' ne'mine ne'mine O'moso imilisave lo Mose' lo huko lido' nene e'meto eveneto' medelo mino O'moso inite' lehize-daa' ive nene inite' ma O'moso oloku' gize emelingumu' nene do vo emezo lo lo-imine'. 
MRK.1.45	Ne'mine lo lo-imine'za ve aza vo a'mine gamazi api' ogo vetete' ogo do hutile' ine'. Ne'mine ogavo nemu' nene evene' gili Izesu'ni lisilizani' o vivo aza nene numuno ebeku' soto' vamilido' ogavo haza guvisela neivo numudo' namado' ve nene ezela igivo' minani' ve.
MRK.2.1	Gamene ma ogo vavo Izesu' aza Kahanaumi numuda tibizo ogo a'mida numu'vela neivo nemu' evene' ingine gili 
MRK.2.2	igi di gese' igi giki' goloso adi'mo gatedokisi vovosi ma minamine'. Ne'mine ikevo aza mono' gamazi lo-ngemo minine'. 
MRK.2.3	Ti' neivo inginelati' ve sita've sita've nete gebili ma ngakato' mili di navo evene' malite ezela ngele'mizi alisa ani'za 
MRK.2.4	evene' muki' giki' ikevo ne'mo neida di vamilizani' ogavo nubito' dizi Izesu' minine' lisihelelo' numuno nubiku' bili heteli gebili ongo minine' ngaka' nene nalato' hulikevo limine'. 
MRK.2.5	A'mine hulave nete ha do lamine' o-deleseive li gili ele'vole' ani' nene ningo gelo Izesu' aza gebili ve nemu' ti' lo line': Gipe'neho gei' lihimeka nene mo apase-gedekuve. 
MRK.2.6	Lavo avo'ningeliti mono' apizi ngimaa' ave ma a'mida minave nete ga'ningu' ti' li gili minani': 
MRK.2.7	Evene' me ve nene nanimu' ne'mine nolive. O'moso ivile' o-daa' gamazi lave. O'moso'movo' lihimete hulo-ledaa' ive ne neive li gili minani'. 
MRK.2.8	Ti' li gilani' nene Izesu' aza lulouko gelo ti' lo lo-ngimine': Lingine nanimu' gatingu' ne'mine li nigilave. 
MRK.2.9	Lingine nenikumu' nene sozavo' laa' neive li gilaa' nahe. Gebili nemu' lihimeka mo hulo-gedekuve luvoni' nene soza lolohe lamine' lolohe ma gilamilisave lo lapa nomivo noluvoni'za sozalo' ve minuvodini ve gebili nemu' naza oto vozo nolo-duvo oto vamivo soza luvoni' nene soto' ogavo novozo helalove lo gelo oto vozo lo ma lamuvodine. 
MRK.2.10	Ne neiha O'mosolati' ve gihile naza misubouko lengi' lihimetine apase-lengedaa' amuzo do nouve luvoni' nene soza lamo mo lamineto' noluvoni' nene ningi gililizangumu' naza idise ogo molo oloni' inite' nene ningilo. Ne'mine lo gebili nemu' ti' lo lo-imine': 
MRK.2.11	Ti' lo nolo-gimuve. Gaza oto ngakaka do geho numungala vozo. 
MRK.2.12	Lavo mukito' ningi nizavo geto oto ngaka've do geho vine'. Ne'mine ine' nemu' evene' muki' ingine golize li O'moso opo'ni li ti' li lani': Laza gomu' inite' ne'mine ma ningesa'mune' ve li lani'.
MRK.2.13	Ne'mine ogavo Izesu' aza noso ohuno gahevela tibizo vine'. Vavo evene' muki' ezela ika' ika' navo aza mono' apize ngeme'mo vo minine'. 
MRK.2.14	Ne'mine o'mo novo Alahaio' gipele Levi' aza takisi moni daa' ine' opisi'veu' gono do neivo ningo ti' lo lo-imine': Gaza ne'meto ano. Ne'mine lavo aza oto e'meto vine'.
MRK.2.15	Vi eze numu'veu' Izesulesi noso' nite' ni nizavo monovo goloso igi takisi moni daa' avesi ido' Zuda veti lou' gamazilo' e'mete lamine' isa'mave gohi ma nesi muki' e'meti vani' nenako eze izipahala zuhosi mukito' makato' noso' nite' ni minani'. 
MRK.2.16	Ne'mine igi nizavo Halisaio' eveneliti mono' apizi ngimaa' ave ingine Izesu' nene takisi moni daa' avesi ido' Zuda veti lou' gamazilo' e'mete lamine' isa'mavesi noso' nite' maka' ninavo ningi izapahala zuho ti' li longo' i-ngidani': Aza takisi moni daa' ave golososi ido' lihime daa' ave lingesi maka' mini nanimu' noso' nite' ninave. 
MRK.2.17	Likevo gelo Izesu' aza ti' lo lo-ngimine': Luso ve aza lamine' haza minave do lamine' o-ngedelesa osa'miha inite' gizi davemukovo' nene oga' neive. Naza a'mine a'mine ogo evene' lisihe' i minavemu' amuvoni'za evene' lihime'inesi vemu' uvoni' ve.
MRK.2.18	Gamene ma Zohane' izipahala zuhosi Halisaio' evenekisi mono'inemu' gili noso' nite' malise igi nizavo evene' linge ma Izesuda igi ti' li longo' i-dani': Zohane' izipahala zuhosi Halisaio' eveneliti izipaha'ine zuhosi ingine noso' nite' malise igi nizaha geze izipaha zuho noso' nite' malise amave. Ne nanimu' nave. 
MRK.2.19	Longo' i-dikevo aza ti' lo lo-ngimine': Ve mali'mo vene' di imiliza gameneu' olize izo noso' nite' gize vata' ogo eze zuho molo-ngedavo ingine aza a'mingu' neivo mulumo gili-di noso' nite' malise ilizado' nehe. Ne nomive. Vene' dalosa ive a'mingu' ha neivo ma noso' nite' ngeli malise amilisave. A'mine a'mine igi naza nouvosa nene lamine' gili nizanako noso' nite' malise amilizaha 
MRK.2.20	engi' vovo'ninguti' biluvalite neze nele'mizi di vilizani' gamene nene mo aliteleseive. A'mine gamene alitavo mulumo gilisa noso' nite' malise ilisave.
MRK.2.21	Ido' lavolavo gosohototi' ngomo ma huki saketi litehe hukido' mili ongotilizani' nene lavolavo gosoho' ne'mo gelelehe' ogavo saketi litehe nene naba hukalinako lavolavo ngomo ma olihe ngingili lamine' nene saketi litehelo' mili ongotisa'mave. 
MRK.2.22	Ido' a'mine'mine igi lingine vaini noso gosoho' ne'mo meme' ize losuvodunu' lili' ani' gomise nene izo pou' lavo vaini noso nene lepo vo gomise'vesi nene goloso ogalive li vaini noso gosoho' gituho' galakala' neidi'mo nene lulu izavo gomise liteheli'mo gipu lo hukiline' o miningu' nene ma ohizi milisa'mave. Vaini noso gosoho' gituho' galakala' neivo nene meme' ize losuvo gosohotunu' lili' ani' gomise gosohoku' nene ohizeso' o neive. Ne'mine line' nene aza mono' lo-ngemaa' ine' nene gosoho' nenako izipahala zuho igi mili ilizani' monovo ne'mo a'mine Zuda veti monovo litehe malo' vo damingumu' nene line' ve.
MRK.2.23	Holise' gamene mau' Izesu' izipahala zuhosi viti mingu' nivavo izipahala zuhote viti godololati' gihile ili ni'mi vani'. 
MRK.2.24	Ne'mine i'mi vani' nemu' Halisaio' evene' malite Izesu'ni ti' li li-imani': Ningezo. Leze lou' gamaziteu' nene holise' gameneu' gono damilo li nizani' mako ne'mine nanimu' nave. 
MRK.2.25	Likevo aza ti' lo lo-ngimine': Davidi' eze evenele zuhosi noso' nite'ine nomivo ga'na hili nizado' aza inite' ine' nemu' gati gilisa'mahe. 
MRK.2.26	Ado' Abiatala' eveneto' medelo mino O'moso inite' lehize-daa' ive naba minine' gameneu' Davidi' aza O'moso'mi numungu' dizo O'moso'mi velelo' milaa' ani' beleti nene do azasi maka' monavesi ngemavo nani'. A'mine beleti nene haza ve namilizave li eveneto' medeli mini O'moso inite' lehize-daa' avetevo' nalizave li li hukikani' beleti nene gopo nani' ma ve. 
MRK.2.27	Ne'mine lo ti' lo lo-ngimine': O'moso'mo evene' do soto' molani' nene holise' gamene hize ele' ilizangumu' ve lo do soto' molani' nomive. Asi holise' gamene ne'mo nene evene' hize ele' o-ngedaa' ilive losa evenekumu' do soto' molani' ve. 
MRK.2.28	Nemu' nene naza O'mosolati' ve gihile naza nene holiseli'mi melehosi mino a'mine holiseku' iliza initekumu' ido' amiliza initekumu' laa' uve nene nenikovo' nouve lo line' ve.
MRK.3.1	Mino mono' numungu' gohi dizine'. A'mida ve ma ana hamo' ma goloso ogo gilizevo o vine' nene omo neivo 
MRK.3.2	evene' ma nete holise' gamene neinako Izesu' do lamine' o-deline' nene holisekumu' lani' lou' gamazi ma nene avuto' oloseinako nemu' goni' o-delone li ningilisa gizebo igi minani'. 
MRK.3.3	Ti' igi nizavo Izesu' aza ana goloso o vivemu' ti' lo line': Vovoteu' ote minezo. 
MRK.3.4	Lo evene' longo' o-ngidine': Leze lou' gamazite ne'mo nadive lo neive. Holise' gameneu' nene monovo lamine' ilo lo neihe. Monovo goloso ilo lo neive. Ado' evene' di lamine' i-ngidilo lo neihe. Evene' ngibili hililo lo neive lo longo' ogo line'za gamazi di tibizi lamavo 
MRK.3.5	izebolo' molavo vele do eza ema ogo vonu' goloso ngebelo lu'ine ga'ine ngi lo tile vine' minangumu' mulumo'ine ninge-ngidine'. Ne'mine ogo ana goloso o vive ma nene ti' lo lo-imine': Anga do pehe lozo. Ne'mine lavo ana do pehe lavo gohi lamine' ine'. 
MRK.3.6	Ne'mine ogavo Halisaio' evene' ingine limi bililizani' aka di soto' ilisa a'mido' geti Helode' zuhosi mulise mili gamazi di hamo' ani'.
MRK.3.7+MRK.3.8	Ne'mine ogavo Izesu' aza a'mine ebe' hulo izipahala zuho ngele'mizo noso ohuda limine'. Lemavo nGalilaia misubokoti' nene evene' vai' goloso e'meti ani'. Ido' evene' Zelusalemi numudotikisi Zudaia misubo lingelatikisi ma avo ido' Idumaia misubokotikisi ma avo ido' Zodani noso helalatikisi ma avo ido' linge ma Tilo numudotikisi Sidoni numudotikisi ani'. A'mine evene' vai' goloso ani' nete Izesu' ogo molo minine' inite' nemu' nene gilani' nenako nemu' ezela ani'. 
MRK.3.9	Ne'mini ikevo di gese' ave ingine giki' giki' igi di langolo' i-nidikelizave lo sipi ma di igi di mili-nidilo lo izipahala zuho lo-ngimine'. 
MRK.3.10	Ido' sipiu' minelove line' nene nemu' line' ve: Evene' muki' do lamine' o-ngedo miningumu' nene inite' gizi dave vai' ingine oko'nolo' do gelelone li ezela igi oko'nido' oko'nido' igi di langolo' i-dilizani' ine'. 
MRK.3.11	Ido' ne'mine navo evene' lu'ningu' minani' sikalahu' goloso nete eze ningi gizenela limi ingi geke' naba li ti' li lika' lika' igi minani': Gaza O'moso'mi gipele ma ne nane. 
MRK.3.12	Likevo aza nene ne'mo ma ve li neze monovo li soto' soto' igi li-ngimamilo lo amuzo molo lo huko lo-ngimine'.
MRK.3.13	Ido' Izesu' aza gololo' dizo ei' gala gilido' evene' ma vise lo-ngemavo ezela ani'. 
MRK.3.14	Ikevo aza ve tuvelu do kegeso nenikisi monelone lo ido' ngimiselekuvo mono' li soto' igi li-ngimilizave. 
MRK.3.15	Ido' amuzo ngemekuvo di mini evene' lu'ninguti' sikalahu' goloso ngimiselilizave lo do kegese-ngidine'. 
MRK.3.16	Do kegese-ngidive ve tuvelu nete gulive'ine nene ne'mino neive: Simoni' gulive gohi ma nene Petolo' ve lo molo-dine' 
MRK.3.17	ido' Zebedaio' gipele Zakobolesi akunolo Zohanelesi gulive'ine Boanelegesi' ve lo molo-ngidine'. Leze gamaziteuti' nene go' ngilili gili vasine' ve losa ve. 
MRK.3.18	Ido' Adelea' ido' Hilipo' ido' Batolomaio' ido' Mataio' ido' Tomasi' ido' Alahaio' gipele Zakobo' abalaho ido' Tadaio' ido' Simoni' aza Loma ve ngimiselelone lo amuzonga laa' ive nesi 
MRK.3.19	ido' alinge' Izesu'ni do soto' o-do biluvaliti a'ningu' molave Kelioto ebekuti' ve Zuda' nesi nene minani' ve.
MRK.3.20	Izesu' aza numunguko vine'. Vo neivo evene' muki' gohi igi di gese' adi'mo ve'ine initekisi namani'. 
MRK.3.21	Ne'mine igi nizavo eze zuho ingine gili ele'mizi alisa vani' ve. Ido' ele'mizi alisa vani' nene aza mo negi hizave li lani' nenako nemu' ele'mizi alisa vani' ve.
MRK.3.22	Ido' avo'ningeliti mono' apizi ngimaa' ave Zelusalemi numudati' ave ingine ti' li li minani': Ve mene sikalahu' goloso ngimiselo do nohuline' nene engi' guve'inesi ve naba Belezebulo' lulou' mino a'mine sikalahu' golosoliti guve'inesi ve naba ne'mo amuzo emavo nedunu' do nohuline' ve. 
MRK.3.23	Ti' li nizavo Izesu' vise lo-ngemo aneza gamazi ti' lo lo-ngimine': Satani ne'mo Satani nene nado imiselelive. 
MRK.3.24	Misubo mau' evene' engiku' lovo hizi vi eza ema ilizani' nene vi gopo'napa ilisave. 
MRK.3.25	Ido' evene' hamo' zuho vi eza ema ilizani' nene vi gopo'napa ilisave. 
MRK.3.26	A'mine a'mine igi Satani'mi zuho ingine vi eza ema igi minadini nge lami di'mozi osu' li ma minamadine.
MRK.3.27	Evene' mali'mo ve ma gasava daa' ive miniveli'mi numu'veu' dizo a'mine gasava daa' ive'mo gizebo ogo minine' inite've ipe' ogo daline' nene haza dizo ipe' ogo damoloseive. Asi a'mine gasava daa' ive nene gomu' ivile' ogo nala' do-mikosavo' nene dizo inite've ipe' ogo daloseive. A'mine'mine ogo naza nene Satani ivile' ogosa evene' eitati' nene do nenita oga' nouve.
MRK.3.28	Naza lamine' ma lo-lengemelove: Evene' ingine goloso nite' ato ato' iga' ani' ne'mi lihime ido' O'moso divi ledivi' iga' ani' ne'mi lihime nene O'moso'mo ha hulo-ngedeleseiha 
MRK.3.29	evene' mali'mo O'moso'mi Sikalahu've dovo ledevo' iline' ne'mi lihime nene O'moso'mo mo hulo-damoloseive. Aza nene imine' molo mine'mo vo minevo' minevo' iline' lihime daloseive lo lo-ngimine'.
MRK.3.30	Ido' O'moso'mi Sikalahu' dovo ledevo' ogali'mi lihime O'moso'mo hulo-lengedamoloseive lo lo-ngimine' nene o'moso'mi Sikalahu' Izesu' lulou' neine' nenako evene' ingine sikalahu' goloso ei' lulou' neive li minani' nemu' nene lo-ngimine'.
MRK.3.31	Ido' izelehosi akunolomotesi igi heteli heta oti mini ezemu' longo' ani'. 
MRK.3.32	Ne'mine ikevo evene' muki' eze vodo vodo i-di minave nete ti' li li-imani': Ningezo. Izahosi nakunamote nesi heta imi mini gezemu' nilave. 
MRK.3.33	Ne'mine likevo gamazi ti' lo do tibizo lo-ngimine': Ize'nehinemukisi naku'nemotinemukisi nilahe. 
MRK.3.34	Ne'mine lo vele do eza ema ogo evene' vodo vodo i-di minave vonu' ngebelo ti' lo lo-ngimine': Ize'nemote naku'nemote nene mene nizani' ve. 
MRK.3.35	Evene' O'moso'mi lulolo' igi mili iga' nave engi' nene ize'nemote naku'nemote ido' alu'nemote ne nizave.
MRK.4.1	Izesu' noso ohuno gahevela mino gohi mono' api' ogo nolo-ngimivo evene' muki' goloso igi di gese' adi'mo aza nene nosou' minine' sipi mau' vo dizo minavo di gese' ave muki' ingine noso gahevela gepelo' minani'. 
MRK.4.2	Nizavo aneza gamazi ato ato' lo-ngeme'mo novo inite' mukikumu' apize ngimine'. Noapize ngemo gamazi ma ti' lo lo-ngimine': 
MRK.4.3	Gililo. Ve ma zuho inite' tile' oga' iveli'mo zuho nite' tile' olosa vine'. 
MRK.4.4	Vo tile' o'mo novivo zuho nite' linge ma nene akalo' di'mozikevo namalite igi nani'. 
MRK.4.5	Linge ma nene gehedo' misubo naba minamido' di'mozi misubo naba nomine' ne'mo geti' geti gala ho'li dizani'za 
MRK.4.6	ho' nene amuzo molo lavo dizi luhive vai' damani' nenako ne'mo gulugulu izani'. 
MRK.4.7	Linge ma nene gasava guvise hukikevo luhive ma ha minido' di'mozi gala ho'li dizani'za gasava guvise ne'mo dizo molo-ngedavo gihile izamani'. 
MRK.4.8	Ido' linge ma misubo lamineku' di'mozi gala ho'li dizi gihile izani'. Ma ne'mo gihile teoti (30) izine'. Ma ne'mo gihile sigisiti (60) izine'. Ma ne'mo gihile vanu hadeti (100) izine'. 
MRK.4.9	Ne'mine losa ti' lo line': Gatine ngolo' live nii ma nene gili lamine' ilo.
MRK.4.10	Evene' muki' ingine hutile' igi vikevo izipahala zuho tuvelu inginesi ido' ezesi monaa' ave linge masi engikovo' mini aneza gamazi laa' ine' monovo mamu' longo' i-dikevo 
MRK.4.11	ti' lo lo-ngimine': O'moso'mo gizebo o-ledelingumu' suno' gamazi nene lengi' ha gililisave lavo lo soto' o-lengemaa' nouvoni'za lelikisi monamaa' ave nene aneza gamazivo' lo-ngemaa' nouve. Ne'mine nouvoni' nene polohete mali'mo gizine' gamazi ma nene inginela gihile izelive losa ne'mine oga' nouve. Ti' lo gize neive:
MRK.4.12	Ningi ningi ningilizaha ninge lamine' amilisave.
MRK.4.12	Ido' gili gili gililizaha gili lamine' amilisave.
MRK.4.12	Nene nanitekumu' ve. Ingine lu'ine di velepe' izikevo
MRK.4.12	O'moso'mo lihime'ine hulo-ngedalive losa ve.
MRK.4.13	Ne'mine lo ti' lo lo-ngimine': Aneza gamazi luvoni' me'mi monovo gilamahe. Ido' gilamilizani' nene aneza gamazi muki' nene nadi' igi gililizave. 
MRK.4.14	Zuho nite' tile' oga' ive aza O'moso'mi gamazi nene tile' oga' neive. 
MRK.4.15	Ido' gihile ma akalo' do'mozive luvoni' ne'mi monovo nene ne'mino neive: O'moso'mi gamazi nene evene' maliti lu'ningu' tile' ogavo nigilavo Satani'mo geto ogo a'mine gamazi nene lu'ninguti' ipe' ogo do vaa' neive. 
MRK.4.16	A'mine'mine ogo gihile ma gehedo' misubo naba minamido' di'mozave luvoni' ne'mi monovo nene ne'mino neive: Evene' ma ingine O'moso'mo gamazi've tile' ine' nene gilii lite' li gili lanite' igi di go'zaa' naha 
MRK.4.17	a'mine gamazi ne'mo lu'ningu' luhise do minelido' mini mili minamavo gamene ha'namu' gili dii minisa'mave. Ido' gamene ha'na gili di minisa'mani' nene ingine a'mine gamazi gili nidavo ne'mo engita geni soto' o-ngemelihe goboni mala' mala' soto' o-ngemelihe. Ine' nene geti hulaa' nave. 
MRK.4.18	Ido' gihile ma gasava guvise minido' di'mozave luvoni' ne'mi monovo nene ne'mino neive: Evene' ma ingine O'moso'mo gamazi tile' ine' nene ha gilani'za 
MRK.4.19	ingine oko'ine losuvo'mi initekumu' gilaa' ido' moni henenimu' gahu'ningu' oga' ido' ato ato' nite' muki' nene dalone li gilaa' ani' ne'mo nene dizo O'moso'mi gamazi nene molo-davo gihile izesa'mive. 
MRK.4.20	Ido' gihile ma misubo lamineku' di'mozave luvoni' ne'mi monovo nene ne'mino neive: Evene' ma ingine O'moso'mi gamazi gili lu'ningu' di go'zi gili lamine' igi nizavo gihile izaa' neive. Ee, zuho nite' hamototi' gihile teoti (30) izaa' neine' ne'mino ve mala nene muki' izaa' neive. Ido' zuho nite' hamototi' gihile sigisiti (60) izaa' neine' ne'mino ve mala nene vai' goloso izaa' neive. Ido' zuho nite' hamototi' gihile vanu hadeti (100) izaa' neine' ne'mino ve mala nene vauve goloso elosa izaa' neive.
MRK.4.21	Ne'mine lo ti' lo lo-ngimine': Lamu ma gizi misubo somodunu' molo hitelone li ido' holomoli'mi sebengu' haleko molalone li di igi milaa' nahe. Ne nomive. Lamu gizii labana' elo minelido' holomo'velo' molalone li di igi milaa' nave. Olo. 
MRK.4.22	A'mine'mine ogo inite' ma suno' mineline' nene mudise ningamavo ma minamoloseive. Mo soto' oloseive. Ido' inite' ma hito mineline' nene ningilizada omo soto' oloseive. 
MRK.4.23	Gatine ngolo' live nii ma gili lamine' ilo.
MRK.4.24	Ido' gamazi ne'minosasi ma lo-ngimine': Gamazi ma li-lingimikevo nigili ma nene gatine mili mini a'minguti' ho'li gilisa minilo. Lingine igi mili minilizani' votigilelo' nene do molo O'moso'mo hize ele' o-lengedo gohi masi imine' molo-lengedeleseive. 
MRK.4.25	Ee, mono' ma do nolive nene O'moso'mo gohi ma emeleseive. Ido' mono' ma damo nolive nene eita mono' ngomosi ma noline' nene mo ipe' ogo do voloseive.
MRK.4.26	Ido' gamazi gohi ma ti' lo lo-ngimine': O'moso'mo evene'velo' gizebo iline' nene ne'mine o'mo vo nabau' voloseive: Ve mali'mo zuho nite' mi'veu' tile' ogosa 
MRK.4.27	liti'muso izo go' lo neivo aza ongo oto o'mo novivo zuho nite' nene gala ngolo' lo dizine'. Dizine'za ne'mi monovo nene aza ningo gelamine' ve. 
MRK.4.28	Misubo ne'mo asi've do dize-daa' neive. Api' ogo gala ngolo' lo avile ogo gihile izaa' neive. 
MRK.4.29	Ne'mine ogo gihile husavo ma aza huko dalone' gamene alitave lo gelo goboni ve vi hukilizave lo ngimiselaa' neive.
MRK.4.30	A'mine gamazilo' gohi ma imine' molo ti' lo lo-ngimine': O'moso'mo evene'velo' gizebo iline' vo naba iline' aka've nene laza nado neive lolone. Ido' inite' naniteto' lo molo lokunivo vo milise' ilive. Ido' inite' naniteto' aneza gamazi lo molo lolone. 
MRK.4.31	A'mine O'moso'mi gizebo nene naba'mine sakave' zuho ne'minosa neive. A'mine nite' nene me misubouko minani' zuho nite' vaikuti' ei' nene ngomo lasolo neine'za 
MRK.4.32	zuho' ikevo gala ho'lo dizo mingu' nite' muki' nene ngivile' ogo naba ogo a'nava've nene naba ogo zamu' gizavo nama nete igi a'mingu' numuno gizaa' nave lo line'.
MRK.4.33	Ido' ne'mine aneza gamazi ato ato' muki' nene mono' ha gililizadokovo' lo-ngemo minine'. 
MRK.4.34	Evene' muki' nene aneza gamazivo' lo-ngimine'za alinge' azasi izipahala zuhosi angisevo' minangu' nene gamazi monovo muki' nesi nene lo soto' ogo lo-ngemaa' ine'.
MRK.4.35	A'mine gameneu' nene nivenga' molavo Izesu' aza izipahala zuho ti' lo lo-ngimine': Noso helala holene volone. 
MRK.4.36	Lavo evene' muki' di gese' igi minave nene huli-ngidi sipiu' nene ha minidokovo' ha neivo ingine ele'mizi vani'. Nivavo sipi gohi masi maka' vani'. 
MRK.4.37	Nivavo hepe' naba goloso elavo ne'mo noso nene golo gidini dizevo' dizevo' ogo sipi nene hito lulouko velo leme' leme' idi'mo sipiu' nene noso'mo vai' lolosa ine'. 
MRK.4.38	Ne'mine ogo neivo Izesu' aza nene sipi isevela godololo' alese molo okise ongo minine'. Minavo izipahala zuho ingine u'muko' igi ti' li lani': Tisazo, laza nosou' mene lemo heleloningumu' nene ma gelamabe. Olo. 
MRK.4.39	Ne'mine likevo aza oto hepe' nene elemo noso mamu' moda ve. Hongu lozo line'. Lavo hepe' nene matavo noso nesi hongu lo zou lo minine'. 
MRK.4.40	Ne'mine ogavo ti' lo lo-ngimine': Lingine golise nanimu' nigilave. O'mosomu' gili ele'vole' amahe. 
MRK.4.41	Ti' lo lavo ingine ngehelele goloso izavo a'minemu' li volelo' melo' igi ti' li lani': Mene ve nene nani'mine ve neivo hepeki nosogi nene gamazi've gili dikesive.
MRK.5.1	Ne'mine ogavo ingine noso ohuno helala Gelasa vetida vi hetelani'. 
MRK.5.2	Vi hetelikevo Izesu' sipiuti' lemavo sikalahu' golososi minive mali'mo gonoso mili-ngidaa' ani' geheni muli' ebekuti' ogo navo votene' asine'. 
MRK.5.3	A'mine ve nene geheni muliku' ongo minaa' neivo ve mali'mosi analo' damiline' ogavo seni nalatunukisi dani' nene damine' ve. 
MRK.5.4	Gamene muki' gizene analo' seni nala' izi-dani'za analo' nala' nene do huko hulo gizenelo' nala' nesi izo huko hulavo ve hamoli'mosi amuzo molo ivile' ogo do hongu lo-damilido' o minine'. 
MRK.5.5	Gamene gamene holuka' holuka' geheni mulikukisi gololokisi mino geke' geke' lo mino gehenitunu' gesebe' izo asi've oko'no nene huko minaa' ine'.
MRK.5.6	Izesu' aza hoto' navo ningo loti' izo ogo gizeneu' gubi' ize emo 
MRK.5.7	amuzo molo geke' naba lo ti' lo lo-imine': Izesuvo, O'moso dizo minive'mi gipele mene gaza nouvoda naniteka' nane. O'moso'mi gulivelo' agae lo nolo-gimuze. Mulumo gono nemamozo. 
MRK.5.8	Mene gamazi line' nene Izesu' aza sikalahu' goloso gaza a'mine ve'mi lulouti' lemo vozo lo nolo-divosa line'. 
MRK.5.9	Lavo Izesu' aza longo' o-do ti' lo line': Guliveka zaho nane. Longo' o-davo aza line': Laza vai' nounako gulive'ne nene Mangilise' nouve. 
MRK.5.10	Ne'mine lo mene misuboukoti' limiselo mala do hulo-ledamilive lo amuzo molo zege' zegeka line'. 
MRK.5.11	Ido' a'mida golola nene ize vai' goloso galese ni nizavo 
MRK.5.12	sikalahu' golosolite zege' zegeka li ti' li li-imani': Agae. Izeu' volene do hulo-ledanivo lu'ningu' dizelone. 
MRK.5.13	Ne'mine likevo vi a'mingu' dizilizave lo Izesu' gele ngimine'. Ne'mine ogavo sikalahu' goloso ingine a'mine ve'mi lulouti' limi izeliti lu'ningu' vi dizani'. Dizikevo ize tu tauseni (2,000) ne'mine ingine mangilise hizi loti' izi golo aveselo' nene limi noso ohunou' vi noso ni hilani' ve.
MRK.5.14	Hilikevo ize gizebo ve nete golise vi tauni nabaukisi ido' hazalasi vetete' igi li-ngimikevo evenelite soto' ine' inite' nene ningelone li 
MRK.5.15	Izesuda igi sikalahu' goloso mukikisi minive nene genegana do otuho gala gele nge losa neivo ningi ngehelele izine'. 
MRK.5.16	Ido' a'mine sikalahu' goloso muki' minivelasi ido' izelasi soto' ine' inite' ningave nete ne'mi gamazi've nene vetete' igi li-ngimikevo 
MRK.5.17	engi' misubo'ine nene hulo vilive li Izesu'ni geligelinga li-dani'.
MRK.5.18	Ne'mine li-dikevo Izesu' sipi mau' nodizivo sikalahu' golososi minive aza ezela gi'mizo monelove lo geligelinga lo lo-imine'za 
MRK.5.19	Izesu' o've lo-emo ti' lo lo-imine': Gaza numungala vo Guvelesi ve gezemu' muluno hukavo inite' lamine' goloso o-gidine' ne'mi gamazi nene vetete' ogo geze eveneka zuho lo-ngemezo. 
MRK.5.20	Lavo Dekapoli misubouko vo Izesu' inite' o-dingumu' nene lo soto' ogo lo-ngemavo evene' muki' gili golize lani'.
MRK.5.21	Ne'mine ikevo Izesu' aza sipiu' dizo noso ohuno ema helala gohi ogo noso gaheve gepelo' neivo evene' muki' goloso ezela igi di gese' ani'. 
MRK.5.22	Ne'mine ikevo Zuda veti mono' numunguti' guvelesi ve ma gulive Zailo' aza ogo Izesu'ni ningo gizeneu' gubi' ize emo 
MRK.5.23	agae lo geligelinga lo ti' lo lo-imine': Neni' alune ngomo ma nene mo osu' lolosa neize. Aza nene lamine' ogo velesi lamine' ha minelingumu' ve lo gaza ogo angadunu' do geleline lo nouve. 
MRK.5.24	Lo-emavo maka' nivasivo evene' vai' li e'meti nivii ezela giki' giki' igi minani'.
MRK.5.25	Ne'mine igi nivangu' nene vene' ma vine'. A'mine vene' nene venelite ike'nilo' ike'nilo' ningaa' nani' siki nene mate-desa'mivo mino gamene ha'nalo' ninge do vo neivo 
MRK.5.26	kilisimasi tuvelu ogo vine' ve. Ne'mino neivo luso ve muki' nete di lamine' i-dilisa luso gizi-dangu' nene mulumo nite' muki' imi luso gizi-dikevo a'mido' nene meni ngemo inite've muki' hulo osu' line'za isine' nite' nene osu' lo-damo gohi do naba ogo minine' ve. 
MRK.5.27+MRK.5.28	A'mine vene' nene Izesu' guvele gelosa naza oko'nolo' damo ha genegana'velokovo' do geleloni' nene lamine' olosuve lo giline' nenako nemu' aza evene' giki' igi minangu' nene Izesu' mehenelati' ogo 
MRK.5.29	anadunu' genegana'velo' do giline'. Do nogilivo a'mido' geto siki inite've minine' nene oku' lo-davo ti' lo lulou' giline': Nisine' nite' nene mo osu' lo-nedave. 
MRK.5.30	Ne'mine ogavo Izesu' aza ezelati' amuzo vine' nene ei' lulouko gelosa a'mine evene' muliseu' nene lite' lo mine velepe' izo ti' lo line': Genegana'nelo' evene' zaho do gelane. 
MRK.5.31	Lavo izipahala zuho ingine ti' li li-imani': Evene' muki' nene gei' di vodo vodo i-gidi oko'nido' oko'nido' igi nivanako nenito' zaho do gilive lo nolabe. 
MRK.5.32	Lani'za aza nene zaho do gilive lo ningelesa vele do eza ema ogo ninge'mo monine'. 
MRK.5.33	Ninge'mo nomonivo vene' aza eita soto' o-dine' inite' mamu' gelosa golise gelo luvoluvo izo ogo Izesu' gizeneu' lemo pou' lo ongo gubi' ize emosa ei' ine' inite' nemu' nene hitamo lo soto' ogo osu' line'. 
MRK.5.34	Lo-emavo aza ti' lo lo-imine': Alune ve, gaza gele ele'vole' anidi'mo nene lamine' ogange. Mulungau' hongu lo lamine' o minivo vozo. Inite' gisine' nene osu' lo-gedavo lamine' minezo.
MRK.5.35	Ti' nolivo a'mine mono' numunguti' guvelesi ve'mi numu'velati' ma igi ti' li lani': Aluva ma mo helave. Nemu' nene gaza tisa'ni lihiteheka lo gohi ele'mizo amozo. 
MRK.5.36	Ne'mine lani'za Izesu' a'mine gamazi gele hulo mono' numunguti' guvelesi vemu' ti' lo lo-imine': Gaza gopo gaka gelamo nenikumu' gele ele'vole' ogovo' minezo. 
MRK.5.37	Ti' lo losa e'metikelizave lo evene' mukikumu' nene o've lo lo huko-ngedo Petolole Zakobole Zakobo' akunolo Zohanelesi engikovo' o've lo-ngedamivo e'metani'. 
MRK.5.38	Mono' numunguti' guvelesi ve'mi numudo' vi hetelikevo alungomu' gulugulunga li ive nama igi zanamana izi nizavo ningine'. 
MRK.5.39	Ningo numungu' dizo ti' lo lo-ngimine': Lingine nanimu' ngeunga li ive nama igi nizave. Izipe nene helamine' haza okise ongo neive line'. 
MRK.5.40	Lavo gize' i-dani'za aza muki' ngimisele hulo heto' ogo izipe'mi melehingi izelehingi ido' ezesi ave nesi ngele'mizo izipe minine' numungu' dizine'. 
MRK.5.41	Dizo alungo ne'mi analo' do ti' lo lo-imine': Talita kumi, ne'mi monovo leli' gamaziti' nene ti' lo neive: Alungo ngomo, neni' nolo gimuze. Otezo. 
MRK.5.42	Lavo a'mido' geto oto aka mono minine'. A'mine alu'mi kilisimasi've nene tuvelu ne'mine minine'. Ne'mine ogavo ningave ingine a'mido' geti golize goloso li minani'. 
MRK.5.43	Ti' igi nizavo Izesu' aza a'mine ningani' initekumu' nene evene' hamokisi li-ngimamilo lo lo huko lo-ngemo alungo nene noso' nite' imilizave lo lo-ngimine'.
MRK.6.1	Izesu' aza a'mine ebe' hulo izipahala zuhosi e'meti minavo goto' numu'vela vo heteline'. 
MRK.6.2	Holise' gamene ogavo mono' numungu' mono' apize ngemo neivo evene' muki' ingine gili golize li ti' li lani': Mene ve nene gamazi zalati' dave. Ido' ei' gamazi galau' neine' lo-limine' nene atoli'mine neinako ne'mi monovo nene nado nolive. Ato ato' nite' do soto' neine' nene nado do soto' nomolave. 
MRK.6.3	Me ve nene ha Malia' gipele kamuda minive ne neive. Olo. Ido' Zakobole Zosele Zudale Simonile engi' uvo'nibo neive. Alunolo nesi nene lezesi mela none. Ne'mine li ingine mulu'ningu' goloso gilani' ve. 
MRK.6.4	Ne'mine ikevo Izesu' ti' lo lo-ngimine': O'moso'mi veleti' gamazi li soto' i ngimaa' ave polohete engikumu' nene evene' muki' gilavo dizisa minaa' naha engi' misubo'ningu' aleve netesi engi' zuho gihile lamine' netesi ido' engi' numu'nine gihileu' ingaa' nave ingine netesi nene engikumu' gilavo dizesa'mine' ne'minosa nazasi nouve lo line'. 
MRK.6.5	Ne'mine lo a'mida nene O'moso'mi amuzo do soto' ogo ato' nite' amiline' ogavo inite' gizi dave hamo hamokovo' anadunu' oko'nido' doka' doka' ogo do lamine' o-ngidine'. 
MRK.6.6	A'mine numuda aleve ingine gili imamangumu' nene gala muki' giline'.
MRK.6.6	Ne'mine ogavo aza numudo' numudo' mono mono' lo-ngeme ngeme' ogo minine'. 
MRK.6.7	Ne'mino mine'mo novo izipahala zuho tuvelu asi lo-ngemo sikalahu' goloso ngimiseli hulilizave lo amuzo ngemo seta' seta' ngimiseline'. 
MRK.6.8	Nongimiselo ti' lo lo-ngimine': Aka vilizada hatuso nene ha di vilizaha inite' gohi mo di vamilo. Ado' beleti nene di vami gokisi di vami monisi go'zi di vamilo. 
MRK.6.9	Suu' nene ha izi vilisaha sioti nene seta' izi vami hamokovo' izi vilo. 
MRK.6.10	Ido' ne'minosasi ma lo-ngimine': Ebe' mala igi ma nene numuno hamokukovo' ingi mini a'mine ebe' hulilizani' gamenelokovo' ga' li vilizave. 
MRK.6.11	Numuno malo' nivavo lengele'mize lamine' ami gamazitine gilamavo ma nene lingine huli-ngidi vilisa niigi ma nene ingine engi' monovo'ine gililizangumu' ve li avazaha igi gizedidoti' u'musupo nene okoho' izi di huli vilo. 
MRK.6.12	Ne'mine lavo ingine vi evene' muki' lu'ine di velepe' izilizave li li soto' igi li-ngimi'mi vani'. 
MRK.6.13	Ne'mine i'mi nivi sikalahu' goloso muki' eveneliti lu'ninguti' ngimiseli huli inite' ngisive muki' uveli noso hili-ngidi di lamine' i-ngidani' ve.
MRK.6.14	Izesu' guvele nene hutile' ogo vavo guvelesi ve Helode' aza a'mine gamazi nesi giline'. Evene' linge malite Izesungumu' ti' li lani': Noso holo-ngedaa' ive Zohane' ma nene hilinguti' otave. Ne'mo nene ato ato' suno daa' amuzo nene ezela neivosa ato ato' suno nene nodaloseive. 
MRK.6.15	Ne'mine lani'za ma nete gomu' polohete Elia' ma ne neive likevo ma nete polohete gozopo' minani' mauti' neive lani'. 
MRK.6.16	Ne'mine lani'za Helode' aza lani' gamazi gelo ti' lo line': Neni' luvono gituve Zohane' ma nene gohi ote noloseive.
MRK.6.17+MRK.6.18	Ido' Zohane'nimu' line' nene nemu' line' ve: Gomu' gala'muda vomine Helode' aza akunolo Hilipo' elenaho Helodia'ni gumine dani'. Gumine davo mono' noso holo-ngedaa' ive Zohane' ne'mo akuna'mi elenahine daine' nene lisihe' amive lo Helode'ni lo-eme'mo vo minine'. Ne'mine lo lo-eme'mo vo minivo nemu' Helode' aza Helodia'nimu' ogo a'mine Zohane'ni nene vi dalizave lo evene' ma ngimiselavo vi analo' di nalava imi ele'mizi di vi nala' numungu' huli-dani'. 
MRK.6.19	Ido' Zohane' ne'mine lo miningumu' Helodia' aza Zohanengumu' lukehe do mino bele helelesa gala giline'. 
MRK.6.20	Ne'mine ine'za Zohane' aza ve lisihe' mino goloso nite' damaa' ine' monovo'vesi minine' nemu' gele mino ezemu' ehelele izavo Helode' aza gizebo lamine' o-dinako ne'mo nene Helodia' Zohane'ni ngelo belamiline' ine'. Helode' aza Zohane' gamazi nene gamene gamene gelo gala seta' gelaa' ine'za ha gelo lanite' gelaa' ine'.
MRK.6.21	Alinge' Helodia' Zohane'ni beleline' aka ne'mino do soto' molani': Helode' soto' ine' gamene alitavo evene' naba guve'inesi ve ngamani gonolo' hize ele' i-daa' avesi amiliti evene' naba' naba nesi nGalilaia misubokoti' evene' naba' naba nesi elese molo ngemo noso' nite' naba gize vata' ine'. 
MRK.6.22	Ne'mine igi ni nizavo Helodia' aluvo aza dizo evene' ve'nido' nene aza oga' ine' melengeni ogavo Helodekisi maka' minavesi ngumo helavo guve'inesi ve Helode' aza a'mine alu nemu' ti' lo line': Gaza inite' mamu' gelo liline' nene mo ha gemelesuve. 
MRK.6.23	Ne'mine lo O'moso'mi velelo' noluve lo lo huko ti' lo lo-imine': Inite' ne'mine initekumu' gele nouve lo lo-nemeline' nene ha gemelesuve. Ido' gizebo o nouvoni' misubo nene ho'lo seta' ogo lingela nemukisi liline' nene ha gemelesuve. 
MRK.6.24	Lavo aza lemo izelehida ti' lo longo' ine': Nanitekumu' lolove. Lavo izeleho aza ti' lo line': Mono' noso holo-ngedaa' ive Zohane' godolo mamu' lozo. 
MRK.6.25	Lavo lite' lo guvelesi ve neida dizo ti' lo line': Mono' noso holo-ngedaa' ive Zohane' godolo nene gito lapeseu' molo nemeline losa noluve. 
MRK.6.26	Ne'mine lavo guvelesi ve nene geni biline'za evene' ve'nido' O'moso'mi velelo' lo hukine' nenako nemu' nene aza gamazi'ne lemalive lo gelo 
MRK.6.27	lite' lo pilisi ve hamo' ma godolo gito do alive lo imiselavo vo galapuso numungu' luvono gito 
MRK.6.28	godolo nene lapeseu' molo do ogo alungo nene emavo aza do izelehine imine'. 
MRK.6.29	Ne'mine ogavo Zohane' izipahala zuho ingine gili igi oko'nola di vi geheni muliku' galese izi-dani' ve. Helode' aza Zohane'ni nene ne'mino bele helani' nenako Helode' aza Izesu' guvele nene gelosa a'mine bele hiluve Zohane' nene gohi ote noloseive lo gelosa ne'mine line' ve.
MRK.6.30	Izipahala zuhouti' ngimiselive aposolo ingine Izesuda tine' mili igi inite' ani' ido' mono' li-ngimani' nemu' nene vetete' igi li-imani'. 
MRK.6.31	Ne'mine ikevo evene' muki' ingine engita igi vigi igi nizavo noso' nite' nalizani' gamenesi ivile' ogavo nemu' Izesu' ti' lo lo-ngimine': La'lisetevo' vo evene' nizamada haza guviselo' mine gelo minelone. 
MRK.6.32	Lavo sipiu' angise'inevo' dizi evene' nizamada haza guvisela vani'. 
MRK.6.33	A'mida olihe nivavo evene' mukilite ningi engi' nizave li ningi tauni mukikuti' misubou' loti' izi vi gomu' hetelani'. 
MRK.6.34	Vi hetelikevo Izesu' sipiuti' nolemo evene' vai' di gese' igi nizavo ningo ingine nene sipisipi izelo' gizebo oga' ive ma nomivo gopo monaa' nani' ne'mine igi minikevo engikumu' muluno hukavo api' ogo inite' muki' apize ngemo minine'.
MRK.6.35	Ne'mine ogo neivo ho' nene lemo vavo izipahala zuho ezela igi ti' li lani': Mene ebe' nene evene' nizamani' hadivelo' nonivo liti'muso gamene alitanaze. 
MRK.6.36	Gaza evene' mene ngimiselanivo vi avito' luhuvo numudasi hazalatikisi moni naliza noso' nite'ine meni hizilizaze. nGimiselezo. 
MRK.6.37	Likevo Izesu' aza lo-ngimine': Lengi' nene noso' nite' di ngimilevo. Lavo ingine ti' li li-imani': Laza vo moni fo hadeti Kina (K400) ne'minedunu' beleti meni hizo mene aleve nalizave lo ngemekunivo ngelo vo dalihe. 
MRK.6.38	Likevo aza ti' lo line': Linginela sikoni nanike' neve. Vi ningilo. Lavo vi ningi ti' li lani': Lezela sikoni faefusi (5) alaha' setakisi neive. 
MRK.6.39	Likevo guvise lamineto' ve hizi hizi minilizave lo lo-ngemavo 
MRK.6.40	ve hizi di duvaa' lomaa' ani' nene linge ma evene' hadeti (100) ne'mine minika' minika' ikevo linge ma nene evene' fifti (50) ne'mine minika' minika' ani' ve. 
MRK.6.41	Ti' igi nizavo sikoni faef nesi (5) alaha' sita' nesi nene do Okulumota vonu' noogo O'moso opo'ni lo a'mine sikoni nene gito apilo izipahala zuho nete ize' mili evene' ngimilizave lo ngemo alaha' setakisi do gito ize' molo mukito' ngimine'. 
MRK.6.42	nGemavo evene' mukito' ni gatu'ine ani'. 
MRK.6.43	Gatu'ine ogavo sikonisi alahakisi lumo hulani' nene gizeka' igi gosuvaha' tuvelu (12) ne'mine mili vai' lani' ve. 
MRK.6.44	Noso' nite' nani' nene vemoho' faif tauseni ne'minelite nani' ve.
MRK.6.45	Ido' evene' nene noso' nite' ni osu' likevo Izesu' aza izipahala zuho nene sipiu' dizi noso hela hole Betesaida numuda gomu' nivilizave lo lite' lo ngimisele hulosa aza nene evene' muki' numu'nida ngimisele hulolosa ogo minine'. 
MRK.6.46	Ne'mino mino geke'voke' lo hulo-ngedo aza O'mosola lolosa golola dizo vine'. 
MRK.6.47	Ne'mine ogavo liti'muso izavo izipahala zuho vani' sipi nene noso oluso' minavo Izesu' aza asi'vevo' misubola haza mino 
MRK.6.48	ningine' nene hepe' ne'mo vilizani' akalati' adi'mo izipahala zuho ingine sipi di vaa' ani' gavosodunu' nene sipi di vilisa ge'nebe goloso igi minani' nene ningine'. Nemu' nene go' lo'mo lomo nedenga' fo kiloku he faif kiloku he nela nene noso avilelo' lise lise vo nizada hetelo ngivile' ogo volosa ine'za 
MRK.6.49+MRK.6.50	noso avilelo' lise lise novivo ingine mukito' ningi golise goloso gilisa holoso ve li gili geke' geke' lani'. Geke' lani'za a'mido' geto Izesu' gamazi lo-ngemo ti' lo lo-ngimine': Neni' ma ne nouze. lengehelele izamivo mini ngi li minilo. 
MRK.6.51+MRK.6.52	Ne'mine lo sipiu' dizo nizada minine'. Dizo nominivo hepe' nene matine'. Matavo nemu' ingine gopo ga'ine goloso gilani'. Gopo ga'ine goloso gilani' nene Izesu' noso' nite' ngimine' gameneu' nene eze monovo ma ningadiniko hepe' matine' nemu' nene gopo ga'ine goloso ma gilamadine'za ga'ine ngolo' lamivo eze monovo olihe ningami minani' nenako ne'mo nene gopo ga'ine goloso gilani' ve.
MRK.6.53	Ne'mine igi noso helala vii nGenesalete misubouko heteli sipi nene noso gahevela na'nava iziki 
MRK.6.54	sipiuti' limikevo evene' nete lite' li ei' ve li ningi gili 
MRK.6.55	a'mine misubou' numuno mine'mo monida nene loti' izi vi inite' gizi dave holomolo' ingi minani' nene zalo' mili Izesu' neive li lani' ebeta ebeta nene ngele'mizi di vani'. 
MRK.6.56	Ido' Izesu' taunila vihe luhuvo numuda vihe hazala vihe a'mida vida vida mini'mi monave nete inite' gizi dave nene ngele'mizi di igi maketi ebe'ine minida minida huli-ngidika' huli-ngidika' igi amuzo mili ti' li li-imani': Okongala inite' lolovolokovo' nevosi di gililizadotikisi nene lamine' ilizani' nenako nemu' nene gele ngemanivo di gililizave li lani'. Ido' oko'nolo' inite' lolovolo' di gilave muki' nene mo lamine' ani' ve.
MRK.7.1	Halisaio' evene' masi Zelusalemi numudati' avo'ningeliti mono' gamazi apizi ngimaa' ave linge masi Izesuda vi di gese' ani'. 
MRK.7.2	Ne'mine ikevo izipahala zuho linge nete a'ine di lamine' ami noso' nite' ninavo ningani'. A'ine di lamine' amave lani' nene Halisaio' eveneliti monovo'nido' e'meti a'ine noso izamani' nemu' lani'. 
MRK.7.3	Halisaio' evenekisi Zuda ve mukikisi nene avo'ningeliti monovo'nidokovo' gili di lute goloduvo elo minalive li a'ine di ato' igi noso izisavo' noso' nite' naa' nave. 
MRK.7.4	Ido' noso' nite' maketiloti' meni hizi di igi ma noso izisavo' naa' nave. Ido' nevo' nomive. Avo'ningeliti monovo'ine ato ato' gohi masi masi neine' nene gili daa' nave. A'minguti' ma nene kapusi somosi ido' vapa lapesesi nene mono'inemu' gili nosou' izaa' ani' ve. 
MRK.7.5	Ido' Halisaio' evenekisi Zuda veti avo'ningeliti mono' gamazi apizi ngimaa' avesi Izesu'ni ti' li longo' i-di lani': Gei' izipaha zuho nene avotemotidati' do none' mono' gamazilo' e'metami mini a'mine gamazili'mo lido' igi a'ine noso' izami ha goloduvo ize minivo noso' nite' di naa' nani' nene nanimu' nave.
MRK.7.6	Ne'mine likevo Izesu' nene ti' lo lo-ngimine': Lengemeni dameni goloso di haleki evene' lamine' gili monaa' nave lengikumu' Isaia' line' ma nene lamine' laani' neive. Aza ti' lo gize neive:
MRK.7.6	Me aleve nete ve'ine avileloti' neni' gulive'ne di hozi li minaa' nani'za
MRK.7.6	lu'ine nene nezela milamavo lu'ine've nene hoto' minaa' neive.
MRK.7.7	Haza eveneliti gamazi nene neze gamazi gidini lolo' ogavo
MRK.7.7	li-ngimi ngimi' igi minaa' nani' nenako
MRK.7.7	ne'mo nenikumu' nopo'ni laa' nani' nene gopo hazamu' laa' nave.
MRK.7.8	Lingine O'moso'mo lou' gamazi lo huko-lingidine' ma nene huli eveneliti monovo'ine nene di gili' li minaa' nave.
MRK.7.9	Ne'mine losa ti' lo lo-ngimine': Lengi' nene avotingidati' monovo do minelone li O'moso'mi lou' gamazi izi hulato' nene otohato ve gehepeve minikeve. 
MRK.7.10	Ne'mine noluvoni' mene lingine ti' iga' angumu' noluve: Mose' aza ma ti' lo lave: Lingine izetingine metinginemu' gilavo dizavo gelekele' lamine' i-ngidivo' minilo. Ido' ma nene ve mali'mo izelehingi melehingi gamazi goloso lo-ngedeline' nene mo bilikevo helelive. 
MRK.7.11	Ne'mine lo line'za lingine a'mine line' gamazilo' e'metilizani' aka nene ti' igi hizi tilaa' nave: Evene' malite engi' ize'ninginemu' nehe me'ninginemu' nehe ti' li li ngimaa' nave: Lengi' hize ele' o-lengedo lengemelone' o minine' initete nene kolobani inite' lolo' ogani' nenako ma lengemamolosune. Ido' Kolobani inite' lolo' ogave lani' ne'mi monovo nene ne'mino neive: O'moso'mine molo-dekunivo mo ei' inite've lolo' ogave. 
MRK.7.12	Ido' ne'mine lani' ne'mo nene alinge' ize'ningine me'ningine hizi ele' ilisa ikevo ma lingine o've li-ngidikevo ize'ningine me'ningine gelekele' lamine' i-ngidivo' minilo lo Mose' line' gamazilo' e'metilizani' aka nene hize tilaa' neive. 
MRK.7.13	Ne'mine ogavo lingine lengi' monovotine nene O'moso'mi gamazilo' di medeli apizi ngimaa' nani' ne'mo nene O'moso'mi gamazi do haza nite' lolo' o-daa' neive. Ido' nevo' nene nomive. Linginela ne'mine monovo nene muki' minaa' neive.
MRK.7.14	Ne'mine lo Izesu' evene' muki' gohi asi lo-ngemo ti' lo lo-ngimine': Naza gamazi lo-lengemekuvo mukito' gili gili ngolo' lilo. 
MRK.7.15+MRK.7.16	Inite' naanivo mulungauko lemaa' neine' inite' ne'mo nene luka do goloso o-damoloseive. Lukati' dizaa' neine' ne'mo nene luka do goloso o-daa' neive.
MRK.7.17	Ti' lo lo-ngemo evene' hulo-ngedo numungu' dizavo izipahala zuho nete aneza gamazimu' longo' i-dani'. 
MRK.7.18+MRK.7.19	Longo' i-dikevo ti' lo lo-ngimine': Haza aleve ani' ne'mini linginesi olihe gili guni amahe. Inite' ma naline' ne'mo nene lukau' vo holamo gatungau' lemo ise galeseu' vaa' neinako luka ngelo do goloso amoloseive. Nemu' nene gili lamine' amahe. Ne'mine line' nene noso' nite' muki' nete lute di goloso amilisanako ha nalosune losa line' ve. 
MRK.7.20	Ne'mine lo gohi mesi line' ve: Lutinguti' dizaa' neine' inite' ne'movo' nene lutine do goloso o-lengedaa' neive. 
MRK.7.21	Naza ne'mine noluvoni' nene lutinguti' goloso nite' ne'minosa dizaa' neingumu' luvoni' ve: Ado' gatine goloso gilaa' ido' umungive alungo gopo ingi monaa' ido' gumine damine oga' ido' evene' ngebele helaa' 
MRK.7.22	ido' vene' vemoho' lili' ikeni' nene gopo ingi monaa' ido' initekumu' lumo helepele' oga' ido' monovo do goloso oga' ido' go'ine izo gosoho' nasaha' laa' ido' zogo zogo peleseve' izaa' ido' ve maliti initekumu' mumuzo' ogo lukehe ngebelaa' ido' evene' dovo ledevo' ogo ngemenga laa' ido' hokolize' igi okodine di dizaa' ido' dingani hizo minaa' 
MRK.7.23	ne'mine inite' goloso muki' ne'mo nene lutinguti' dizaa' neine' nenako ne'mo nene lutine do goloso oga' neive line'.
MRK.7.24	Ne'mine ogo aza a'mine ebe' hulo oto Tilo misubou' ebe' nabala vine'. Vo numuno mau' dizo evene' hamolitesi mela nouvongumu' nene gilikelizave lo giline'za aza ngelo halekiline' amine'. 
MRK.7.25	Ne'mine neivo vene' mali'mi aluvo ne'mi lulou' nene sikalahu' golosoli'mo dizo minavo vene' ne'mo Izesu' guvele nene gelo lite' lo ogo gizeneu' gubi' ize imine'. 
MRK.7.26	A'mine vene' nene Zuda vene' nevoba Silia misubo'mi gahevela Hoinikia alevetinguti' soto' ogo mino nGiliki aleveti monovo'nido' e'meto minine' vene' ne'mo nene ei' aluvo'mi lulouti' sikalahu' goloso nene imisele hulilive lo amuzo molo lo-imine'. 
MRK.7.27	Lo-emavo Izesu' aza aneza gamazi ma ti' lo lo-imine': Izipeliti noso' nite' nene ipe' ogo gulo ngemaa' nene edamive. O'moso'mi izipahala Isilaele' aleve do lamine' o-ngedaa' nouvoni' nenako gei' heta ato' vene' do lamine' o-gedeloni' nene edamoloseive losa gele nouve. Nemu' nene noso' nite' nene a'mine izipe nete gana' nalisave. 
MRK.7.28	Ti' lo lavo a'mine veneli'mo Izesu' gamazi'velo' do velepe' izo ti' lo lo-imine': Guvekasi ve gaza lamine' laine'za izipelite noso' nite' nanguti' lana ngomo tevoliloti' do'mozine' nene a'mine tevoli'mi sebengu' minaa' ani' gulo nete ha naa' nave. Nemu' nene ha gele nemelesane. 
MRK.7.29	Lavo Izesu' lo-imine': Ti' lo laningumu' nene gele gemekuve. Numungala vozo. Sikalahu' goloso nene mo aluva hulo-do vave. 
MRK.7.30	Lavo numu'vela vo ningine' nene sikalahu' goloso aza hulo-do vavo izipe nene holomolo' ongo neivo ningine'.
MRK.7.31	Ne'mine ogavo Tilo ebekuti' tine' molo vo Sidoni ebe' hulo vo Dekapoli misubo ivile' ogo nGalilaia noso ohuda vo heteline'. 
MRK.7.32	Vo hetelavo gala molave gamazi lo guno amive nene ele'mizi Izesuda igi anadunu' oko'nolo' do geleliho li agae li li-imani'. 
MRK.7.33	Li-imikevo vo evene' nizamanguko ele'mize molo ana nedunu' gala lulou' molo gituho' ogo vele nahunolo' do giline'. 
MRK.7.34	Do gelo Okulumota vonu' ogo le' izo ti' lo lo-imine': Ehata, leli' gamaziuti' nene ngolo' lozo losa ve. 
MRK.7.35	Lavo geto gala ngolo' lavo vele nahuno nene do velepe' izavo gamazi nene lo lamine' ine'. 
MRK.7.36	Ne'mine ogavo evene' mukikumu' nene a'mine gamazi nene li soto' amilizave lo lo huko-ngidine'za li soto' ikevo aza gohi o've lo-ngedeka' lo-ngedeka' neivo ingine di naba ika' ika' igi li soto' ika' ika' i'mi vi minani'. 
MRK.7.37	Ido' ingine amuzo mili siza li mini ti' li lani': Aza inite' muki' o'mo vine' nene mo laminekovo' o'mo vave. Aza lavo ga'ine molave ingine gamazi gohi nigilavo gamazi lamilizado' i minave netesi nene gamazi ha nilave.
MRK.8.1	A'mine gameneu' nene evene' muki' gohi igi di gese' igi noso' nite' nomivo nizavo Izesu' aza izipahala zuho asi lo-ngemo ti' lo line': 
MRK.8.2	Mene aleve nene nazasi gamene sitohamo maka' minunidi'mo noso' nite'inesi nomivo engikumu' mulu'ne hukave. 
MRK.8.3	Noso' nite' namavo numu'nida ngimiseleloni' nene akala vilizada ve'ine ga'ine monavo di'mozilisave. Linge ma nene aka hotati' nizave. 
MRK.8.4	Lavo izipahala zuho ingine di velepe' izi ti' li li-imani': Ebe' hadivelo' mene evene' muki' mene noso' nite' nadi' ogo ngemelone. Noso' nite' dalone' akate nene ma nomive. 
MRK.8.5	Likevo aza longo' o-ngedo line': Linginela sikoni nanike' neve. Longo' ogavo seveni ve lani'. 
MRK.8.6	Ingine likevo evene' muki' misubolo' minilizave lo lo-ngedo sikoni seveni nene do O'moso opo'ni lo apilo ize' mili evene' ngimilizave lo izipahala zuho ngemavo ingine ize' mili evene' muki' ngimani'. 
MRK.8.7	Alaha' ngomo ngomo ngomosi' minine' nesi nene do o'mosola lo a'minesi evene' ngimilizave line'. 
MRK.8.8	Ne'mine ogavo ni gatu'ine ani'. Ne'mine igisa lumo hulani' nene gizeka' igi gosuvahaku' milikevo gosuvaha' seveni vai' line'. 
MRK.8.9	Noso' nite' nave nene fo tauseni (4,000) ne'mine minani'. 
MRK.8.10	Ido' evene' nene ngimisele hulo aza nene izipahala zuhosi geti sipiu' dizi Dalamanuta misubouko vani'.
MRK.8.11	Vi nizavo Halisaio' evene' ingine igi ezesi gamazi gono di mini ei' nene nimiselive O'moso aza nenikisi neive line' nene lamine' lihe gosoho' lihe nemu' O'moso'mo amuzo emavo atoli'mine suno do soto' ogavo ningelone li emengu' mili lani'. 
MRK.8.12	Ne'mine ikevo lulouko agae lo gelo ti' lo line': Lamineto' O'moso'mi amuzo gezela neingumu' nene gele ele'vole' oloningisi atoli'mine suno do soto' oganivo ningelone li idise mene gamenelo' nizave lingine laa' nani' nene nanimu' laa' nave. Naza mo lamineto' lo-lengemeloze. Idise gamenelo' nizani' aleve mene atoli'mine suno ne'mine nene mo keke' lengelebizamolosuve. 
MRK.8.13	Ne'mine lo hulo-ngedo sipiu' dizo noso ohuno helala volosa aka api' ogo vine'.
MRK.8.14	Ido' izipahala zuho nene beletimu' ga'ine molavo ma di vamavo beleti inginela ma minamidine'za hamokovo' nene sipiu' ma minine'. 
MRK.8.15	Ne'mini nivavo Izesu' aza evene' maliti ngemeni dameni golosomu' beleti do lulu izaa' ine' inite' zisitilo' nene aneza gamazi lo molo ti' lo hungo' molo lo-ngimine': Halisaio' mono' laa' avelatikisi ido' Helodedatikisi zisiti nene dikelizave. Nemu' ningisa minilo. 
MRK.8.16	Ne'mine lo lo-ngemavo ingine li volelo' melo' igi ti' li lani': Laza beleti ma do amune' nenako nemu' lave. 
MRK.8.17	Likevo gelo Izesu' aza ti' lo lo-ngimine': Beleti di amani' nemu' nene nanimu' li volelo' melo' nave. Lingine olihe gili lamine' amahe. Lutine'mi gala nene ngolo' lamihe. 
MRK.8.18+MRK.8.19	Vetine neine'za ningamahe. Gatine neine'za gilamahe. Gomu' nene evene' faef tauseni (5,000) engikumu' sikoni faef do gito apilo ngemekuvo nikevo lingine sikoni lumosama nedunu' nene gosuvaha' nanike' go'zi vai' lani' neve. Nee mamu' gatine molahe. Ne'mine lavo ingine ti' li lani': Gosuvaha' tuvelu (12) ve 
MRK.8.20	likevo gohi ti' lo line': Ido' evene' fo tauseni (4,000) engikumu' sikoni seveni gito apilo ngemekuvo nikevo lingine sikoni lumosama hulani' nene gosuvaha' naba' naba nanike' go'zi vai' lani' neve. Lavo ingine gosuvaha' naba' naba seveni ve lani'. 
MRK.8.21	Ne'mine likevo aza ti' lo lo-ngidine': Ido' lingine a'mine nemu' mo gili minani'za monovo'vemu' nene olihe gili lamine' ami naza beletimu' lokuvosa nilahe.
MRK.8.22	Neloti' nene vi Betesaida numuda hetelani'. Hetelikevo a'mida nene ve ma vele likive Izesuda ele'mizi igi oko'nolo' do gelelive li muheleka li longo' i-dani'. 
MRK.8.23	Longo' i-dikevo aza vele likive'mi analo' do numuno ebe' heta vo veleu' gituho' ogo holo-do ana hitosa ti' lo longo' o-dine': Inite' noningabe. 
MRK.8.24	Longo' o-davo aza vokene' ogo ningo ti' lo line': Evene' za gili vani' nene nimonavo noninguve. 
MRK.8.25	Lavo Izesu' aza ana velelo' gohi hitavo ve aza vele do guno ningavo vele nene lamine' ogavo inite' muki' ningo ninge ngolo' line'. 
MRK.8.26	Vele lamine' ogavo numu'vela imiselo ti' lo lo-dine': Luhuvo numuda nene vamo gei' numungala vo minezo.
MRK.8.27	Ido' neloti' nene Izesu' aza izipahala zuhosi Kaesalea Hilipi ebeta luhuvo numuno mineka' mineka' ido' vani'. Akalo' olihe nivi Izesu' aza izipahala zuho ti' lo longo' o-ngidine': Evene' ingine nene nezemu' zaho ve li laa' nave. 
MRK.8.28	Longo' o-ngedavo ingine ti' li li-imani': Evene' ma nete nene mono' noso holo-ngedaa' ive Zohane' nene hilinguti' otosa noloseive li laa' nave. Ido' linge ma nete nene gozopo' polohete Elia' aza gohi soto' oloseive lave ma nene tine' molo abe li laa' nave. Ido' linge ma nete nene gomu' minani' polohete hilani' linge engitati' otanive nolibe li laa' nave. 
MRK.8.29	Ne'mine likevo Izesu' aza gohi ti' lo longo' o-ngidine': Ido' ingine nene mo ne'mine laa' nani'za lingine nenikumu' nene zaho neve li laa' nave. Ne'mine lavo Petolo' aza ti' lo line': Gaza nene O'moso'mo do lu' izeline lo gimiselelesa lo huko-gidive ma nene nane. 
MRK.8.30	Ne'mine lavo ingine evene' masi masi a'mine monovo'vemu' li-ngimikelizave lo lo huko-ngidine' ve.
MRK.8.31	Ne'mine ogo Izesu' aza api' ogo gamazi ti' lo apize ngeme'mo vine': Neni' gono ne'mo gihile've do soto' ilingumu' O'mosolati' ve gihile neni' nene mulumo gono naba geho helosa gohi otelodo' o neine' nenako mono' gizebo vesi eveneto' medeli mini O'moso inite' lehizi daa' ave nabasi ido' Zuda vete gozopotati' laa' ani' mono' apizi ngimaa' ave nesi ingine mehe'ine nimi mulumo nite' muki' nimii nibili hilikevo helosa gamene seto hamo mino otelesuve. 
MRK.8.32	Ne'mine lo a'mine gamazi nene lo lamino lo soto' ogosa lo ngolo' lo lo-ngimine'. Ne'mine lo lo-ngemavo Petolo' aza ele'mize gahevela ogo heleline' gamazi lingumu' nene elemelesa ine'za 
MRK.8.33	Izesu' mine velepe' izo izipahala zuho vonu' ngebelo Petolo'ni elemo ti' lo line': Gaza gaka gele naine' nene O'moso'mo gilidi'mino gelamo asi me misubou' vete gilaa' adi'mino gele nange. Satani gaza aka'ne hize tilamo olovo' ozo.
MRK.8.34	Ti' lo evene' mukikisi izipahala zuhosi asi lo-ngedavo ezela igi di gese' ikevo ti' lo lo-ngimine': Ve ma ingine neni' ne'meto alone li gilii ma gomu' nene engi' minevo' alevo'ine gizebo iga' nani' monovo'ine nene huli alami neni' ne'metilizangumu' ve goloso nizave li lohoto' zalo' ngibili hililizangumu' nene gili hulisa ne'meti alizave. 
MRK.8.35	Ido' ne'mine igisa ne'meti alizave lo noluvoni' nene nanitekumu' luhe. Lingine mene gililo: Ve ma ingine neni' ne'metelone' nene geni initeli'mi lulou' vo minevo' alevote hulalone li ne'metamilizave nene minevo' minevo' minaa' ngemeni dameni nene ma damilisave. Damilisaha ve ma ingine neni' gamazi'ne lamine' nene gili gili ele'vole' igi ne'metilizangumu' ngibili hilikevo minevo' alevo'ine hulilizani' nene alinge' minevo' minevo' minaa' ngemeni dameni nene ha dalisave. 
MRK.8.36+MRK.8.37	Ee, evene' ma ingine minevo' minevo' minaa' ngemeni dameni ma hulilizani' nene a'mine ngemeni dameni gohi do engita olone li a'mido' golo hizilizani' inite' nene hamokisi ma minamoloseive. Nemu' nene evene' ma ingine misubouko mene minevo' alevo' igi mini misubou' inite' vai' nene di engita igi minilizangu' nene minevo' minevo' minaa' ngemeni'ine hulilizani' nene a'mine inite' vai' nete nene ma hize ele' i-ngidamilisave. 
MRK.8.38	Ido' me misubou' minevo' alevo'inemu' gili neni' ne'metamilizave nene ingine minevo' minevo' minaa' ngemeni dameni nene ma damilisave noluvoni' nene ve ma ingine libilikevo minevo' alevote hulalone li a'mine O'moso huli lihime daa' akalo' vaa' nani' aleve engi' vovo'ningu' nene neni' gamazi'ne hize ele' oga' unive neni' evenele none lilisa ngovozo hililizani' nene O'mosolati' ve gihile naza me'nehi amuzo do ti' ogo ei' angelo' vesi alone' gamenela a'mine alevemu' nene neni' evene'ne nizave lolosa ingine adi'mino novozo helo lamuvo minevo' minevo' minaa' ngemeni dameni nene ma damilisave.
MRK.9.1	Ne'mine lo imine' molo ti' lo lo-ngimine': Lamine' ma lo-lengemeloze. Melo' nizave lengikuti' linge ma nene hilami ha nizavo O'moso'mo gizebo o-ledaa' monovo nene amuzo'vesi soto' ogavo ningilisave.
MRK.9.2	Ido' gamene sigisi ogo vavo Izesu' aza Petolo'ni ve Zakobo'ni ve Zohane'ni ve nene golo ha'nalo' ngele'mizo dizavo a'mida engikovo' mini ningi nizavo ei' oko'no do atoli'mine ogavo 
MRK.9.3	genegana've nene silingenge'ni've hulo mokono' goloso elo minine'. A'mine mokono' iline' ne'mine nene me misubouko evene' hamoli'mosi ngelo ma do soto' amoloseive. 
MRK.9.4	Ne'mine neivo Eliaki Moseki soto' igi Izesulesi gamazi li volelo' melo' igi nizavo ningani'. 
MRK.9.5	Ne'mine igi nizavo Petolo' aza Izesu'ni ti' lo lo-imine': Tisazo, maka' melo' minune' nene lamine' ogave. Nemu' nene azibe sitohamo ma gizelone. Ma nene gei' ve ido' ma nene Mose'ni ve ido' ma nene Elia'ni ve. 
MRK.9.6	Golise naba gili minani' nenako nemu' Petolo' aza nadive lolove lo gamazi gopo line'. 
MRK.9.7	Lavo limusoli'mo ogo molo hite-ngedavo limuso lulouti' O'moso'mi nolo ma ti' lo soto' ine': Me ve nene neni' gipe'ne lu'ne eme nouvoni' nenaze. Eze gamazi've gili dalo. 
MRK.9.8	Ti' lavo a'mido' lite' li velepe' izi ningani' nene ve masi minamani'za Izesukovo' neivo ningani'.
MRK.9.9	Ne'mine igi gololoti' limi ada nene Izesu' ti' lo lo huko lo-ngimine': Inite' ningani' nene vetete' igi li-ngimami nizavo O'mosolati' ve gihile naza helo otekuvo ma nene ha li-ngimilizave. 
MRK.9.10	Lavo line' gamazi gili di li soto' ami mini hilinguti' oteline' gamazi line' nemu' nene monovo vise' igi li volelo' melo' igi minani'. 
MRK.9.11	Ido' ti' li longo' i-dani': Do lu' izelive lo O'moso'mo do kegeso imiselelesa live nene a'mine gozopo' minine' polohete Elia' ne'mo gomu' molo-do tine' molo aloseive li avotemoti mono' gamazi apizi limaa' avete laa' nani' ma nene nanimu' laa' nave. 
MRK.9.12	Ne'mine li longo' i-dikevo aza ti' lo lo-ngimine': Inite' muki' do veveselesa Elia' gomu' aloseive lani' nene mo lamineto' lani' ve. Ne'mine ani'za ve gihile neni' nene mulumo nite' nimi goboni mili-nidilisave li polohetelite nenikumu' ma nene nadive li gizi nizani' neve. 
MRK.9.13	Ne'mine lo mono' noso holo-ngedaa' ive Zohane' nene Eliado' medelo minine' nemu' gililizave lo gelo ti' lo lo-ngimine': Ido' Eliangumu' lo-lengemeloze. Polohetelite ezemu' luhuvo gizi milani' nene mo gihile izave. Aza mo gomu' molo-nedo ogavo ve lingelite engi' lu'nido' e'meti bilani' ma ve.
MRK.9.14	Ne'mine igi izipahala zuho linge nizada vi hetelani' nene evene' mukilite di vodo vodo i-ngidi nizavo avo'ningeliti mono' gamazi apizi ngimaa' ave linge ma nete lolize gani li-ngimi li volelo' melo' igi nizavo ningani'. 
MRK.9.15	Niningavo evene' muki' eze ningi upuho' goloso igi geti ezela loti' izi vi geke' voke' li-dani'. 
MRK.9.16	Ne'mine ikevo Izesu' ti' lo longo' o-ngedo line': Nanitekumu' lolize gani li volelo' melo' nave. 
MRK.9.17	Longo' ogavo evene' mukikuti' ve mali'mo ti' lo lo-imine': Tisazo, gipe'ne'mi lulou' nene sikalahu' golosoli'mo mino gamazi liline' aka hize tile-davo geita ele'mizo nouvoni' ve. 
MRK.9.18	Sikalahu' golosoli'mo do ote-dine' gamenelo' gamenelo' nene do hulo misubolo' o-do izo gesebe' ize-davo veleti' gituho' galakala' dizo veleti' kiliko' kiliko' lo mino gizene ana do ngipu ngapa lo minaa' neive. Ne'mine ogo minaa' ingumu' izipaha zuho nete sikalahu' goloso nene imisele hulilizave lo ingine nizada ele'mizo uvoni'za ingine nene ngeli imiseli hulilizado' minamani' ve. 
MRK.9.19	Ne'mine lavo Izesu' ti' lo lo-ngimine': Eii, ngeli imiseli hulisa'mani' nehe. Lingine O'mosomu' gili ele'vole' amani' zuho lengikumu' nene gosele' nebele'mo novivo lengi' vovotingu' gamene gohi ma imine' molo mino langamuzo hize'mo vo mineloni' nemu' agae lo noluve. Gipe nene neni' nouvoda ele'mizi alo. 
MRK.9.20	Lavo ele'mizi ikevo sikalahu' goloso ne'mo Izesu'ni ningo gipe nene ehuso' ogo hulavo misubola lemo pou' lo ongo velepe' velepe' izo minavo veleti' gituho' galakala' vo minine'. 
MRK.9.21	Ne'mino neivo Izesu' aza gipe ne'mi melehine longo' o-do line': Inite' nanihekuti' gize dani' neve. Lavo aza line': Izipe ngomoloti' gize dani' ve. 
MRK.9.22	Gamene muki' izipe nene belelesa oloku' nehe nosou' nehe ehuso' ogo hulaa' ine' ve. Nemu' nene do lamine' o-ledelinido' o neivo ma nene muhelete ningo do lamine' o-ledezo. 
MRK.9.23	Lavo Izesu' ti' lo lo-imine': Do lamine' o-delinido' o neivo ma ve laine' ma nene naza ma lokuvo gelezo. Gele ele'vole' o minelive ne'mo nene amaa' nitekisi ha oloseive. 
MRK.9.24	Lavo izipeli'mi meleho geto geke' naba lo line': Idise geikumu' gele ele'vole' o nouve. A'mine gele ele'vole' o nouvoni' ne'mo vo damida nene hize ele' o-nedezo. 
MRK.9.25	Lavo evene' muki' ingine loti' izi igi di gese' navo ningo sikalahu' goloso elemo ti' lo line': Sikalahu' goloso gaza gipe me'mi gala do negi hize-do gamazi laa' aka've hize tile-danive gaza ei' lulouti' lemo vosa tibizo amozo lo nolo huko-giduve. 
MRK.9.26	Lavo geke' lo do gabe' kabe' o-dosa lemo vine'. Lemo vavo gipe aza hilave ne'mino ongo miningumu' evene' linge muki' nete nene aza mo helave lani'. 
MRK.9.27	Lani'za Izesu' aza analo' dosa do hozi lo-davo otine'.
MRK.9.28	Ne'mine ogavo Izesu' aza numungu' dizavo izipahala zuhosi angisevo' mini ti' li longo' i-dani': Sikalahu' goloso nene laza naniteli'mo imisele hulamolonido' ine' neve. 
MRK.9.29	Ne'mine li longo' i-dikevo ti' lo lo-ngimine': Inite' atotunu' nene sikalahu' goloso ne'mine nene ngelo ngimiselamolosune. Asi O'mosola laadunukovo' nene ngimisele hulolosune.
MRK.9.30+MRK.9.31	A'mine ebe' huli nGalilaia misubou' vi heteli a'mine misubo nene ivile' iki elese' igi vani'. Ido' elese' igi vani' nene Izesu' aza izipahala zuho gamazi apize ngeme'mo vo minine' nenako nemu' evene' nete aza mela neive li gilikelizave lo lavo elese' igi vani'. Ne'mine igi nivado' nene izipahala zuho ti' lo apize ngeme ngeme' o'mo vine': O'mosolati' ve gihile neni' nene evene' maliti a'ningu' nele'mizi milikevo di vi nibili hililisave. Di vi nibili hilikevo helo mino gamene setohamo vavo otelesuve. 
MRK.9.32	Ne'mine lo line'za izipahala zuho ingine a'mine gamazi'mi monovomu' nene gili lamine' amani'. Gili lamine' amani'za eikumu' golise gili nemu' longo' i-damani' ve.
MRK.9.33	Ido' Kahanaumi numudo' vi heteli numungu' dizisa Izesu' aza izipahala zuho longo' o-ngedo ti' lo line': Akala ma nene lingine nanitekumu' li volelo' melo' i'mi ave. 
MRK.9.34	Longo' o-ngedavo ingine akalo' niigi engi' mukikuti' nene ve zaho ngivile' ogo naba neive li li volelo' melo' ani' nenako nemu' gamazi li-imami minani'. 
MRK.9.35	Gamazi li-imamavo aza mito' mino izipahala zuho tuvelu asi lavo ezela ikevo ti' lo lo-ngimine': Ve ma ingine evene' naba minelone li ma evene' muki' nene dizi minikevo engi' nene limi mini evene' mukiliti gelekele' ve minilisave. 
MRK.9.36	Ne'mine lo izipe ngomo ma ele'mizo vovo'ningu' do ote-do do mumunouko o-de mino ti' lo lo-ngimine': 
MRK.9.37	Ve ma ingine nenikumu' ve li izipe ngomo me'mine ma ngele'mize lamine' ilizani' nene neni' nele'mize lamine' ani' geleleseive. Ido' neni' nele'mize lamine' ilizani' nene nenikovo' nele'mize lamine' ami nimiselive nesi nene ele'mize lamine' ani' geleleseive.
MRK.9.38	Ido' Zohane' aza ti' lo lo-imine': Tisazo, ve mali'mo gei' guliveka lo soto' ogo gei' vekamu' ve lo sikalahu' goloso nongimiselivo laza ningo a'mine ve nene lezesi bizo gei' ge'metesa'mine' nenako nemu' ne'mine amozo lo o've lo-dekune. 
MRK.9.39	Lavo Izesu' aza ti' lo line': O've li-damilo. Ve ma ingine neze gulive'ne li soto' igi neze ve'nemu' ve li amuzo nite' di soto' ilizave nete ingine lite' li divi' ledivi' ma i-nidamilisave. 
MRK.9.40	Ve ma ingine biluva' i-lidamilizave nene lelita ve nene nizave. 
MRK.9.41	Naza lamine' Ma lo-lengemelove. Ve ma aza nene lingine neni' Kilisito' zuho nizangumu' ve lo noso kapuu' ohizo lengemeline' ne'mi meni've nene damilivoba daloseive.
MRK.9.42	Ido' nenikumu' gili ele'vole' igi minaa' nani' izipaha'ne zuho limi minani' engikuti' hamo' ma evene' mali'mo goloso nite' daline' akau' ele'mize molalosa neivo ma a'mine ve nene O'moso'mo mulumo gono naba' naba emalinako nemu' nene goloso nite' daline' akau' nene olihe ele'mize molamivo gomu' nene luvonou' genivesi geheni naba nene nalava izi-di noso ohuno nabau' ehuso' i hulikevo a'mingu' lemo heleline' nene lamine' oloseive. 
MRK.9.43+MRK.9.44	Ido' anga sita' ha do mino O'moso'mo lihime gemavo lihizami oloku' viline' nene mo edamoloseine' nenako nemu' nene anga mali'mo lihime daa' akalo' gele'mize molalosa neivo ma o've lo a'mine anga nene huko hulaine' gilivosa minezo. Anga hamokovo' minine' gilivo mino minevo' minevo' ebekuko viline' nene ede voloseive. 
MRK.9.45+MRK.9.46	Ido' gizenga sita' ha do minanivo O'moso'mo lihime gemo olo' galeseu' gehuso' o huliline' nene mo edamoloseine' nenako nemu' nene gizenga mali'mo lihime daa' akalo' gele'mize molalosa neivo ma o've lo a'mine gizenga nene huko hulaine' gilivosa minezo. Gizenga hamokovo' minine' gilivo mino minevo' minevo' ebekuko viline' nene ede voloseive. 
MRK.9.47+MRK.9.48	Ido' veka sitakisi ha nanivo O'moso'mo lihime gemo oko'nine naliza ginine osu' lamavo olo' lihizamiline' galeseu' gehuso' o huliline' nene edamoloseine' nenako nemu' nene veka gulo mali'mo lihime daa' akalo' gele'mize molalosa neivo ma gaza o've lo a'mine veka nene kuluhize hulaine' gilivosa minezo. Veka hamokovo' minine' gilivo mino O'moso'mo gizebo o neingu' viline' nene ede voloseive.
MRK.9.49	Noso' niteku' lanite' ilive lo guvo hulaa' none. A'mine'mine ogo evene' mukito' olo' ne'mo guvo ne'mine lolo' oloseive. 
MRK.9.50	Guvo nene lamine' neine'za guvo lanite've ma osu' lavo ma gohi nado do lanite' o-delone. Noso' niteku' guvo hulokunivo lanite' oga' neine' ne'mino lingine lutingu' guvo ne'minosa lanite' o minivo mini a'mida a'mida hongu li minilo.
MRK.10.1	Izesu' aza a'mine ebe' hulo Zudaia misubo nene vo hulo Zodani noso helala vine'. Vo nela neivo ezela evene' muki' ihe' igi di gese' ikevo aza oga' ine' ne'mino gohi mono' apize ngemo minine'.
MRK.10.2	Ne'mino neivo Halisaio' mono' laa' ave malite igi emengu' mili ti' li longo' i-dani': Ve mali'mo elenahine imisele huliline' nene gaza gelanivo leze Zuda veti lou' gamazi avuto' ilihe amilive. 
MRK.10.3	Longo' i-dikevo velepe' izo longo' o-ngedo ti' lo line': Mose' aza nadive lo lo huko-lengede neine' neve. 
MRK.10.4	Ne'mine lavo ingine ti' li lani': Ve ma elenahine imiselelove lo gelo ma vene' vemoho' izi hukaa' luhuvo gizo emosa imiseleleseive lo Mose' aza gele leme neine' ve. 
MRK.10.5	Likevo aza ti' lo line': Lingine gamazi gilami peleseve' izaa' angumu' a'mine lou' gamazi nene gize-lingidine' ma neive. 
MRK.10.6	Gize-lingidine'za O'moso'mo inite' mata' gana' api' ogo do soto' ine' gamenela nene vene' vemoho' do soto' ine' ve. 
MRK.10.7	Nemu' ti' lo lo neine' ma neive:
MRK.10.7	Vemoho' nene izelehingi melehingi hulo
MRK.10.7	elenahida bizo minavo ingine hamo' lili' asine' gelavo minilisasive.
MRK.10.8	Nemu' nene ingine sita' nizasive ma lo-ngedamolosune. Mo hamo' nene nizasive. 
MRK.10.9	Nemu' nene O'moso'mo inite' do hamo' ogo molo neinguti' ve malike do ize' molaa' nene nomive. 
MRK.10.10	Ne'mine lavosa numungu' dizi minangu' nene izipahala zuho nete a'mine initekumu' nene gohi longo' i-dani'. 
MRK.10.11	Longo' i-dikevo ti' lo lo-ngimine': Ve mali'mo elenahine imisele hulo vene' gohi ma daline' nene aza elenahine do gopo o-do O'moso'mi lou' gamazi avuto' oloseinako lihime naba daloseive. 
MRK.10.12	Ido' vene' ma vanahine hulo-do ve gohi malo' viline' nene O'moso'mi lou' gamazi avuto' oloseinako lihime naba daloseive.
MRK.10.13	Evene' malite izipe ngomo nene oko'nido' do gelo no'noho' ize-ngedelive li Izesuda ngele'mizi nivavo izipahala zuho nete o've li-ngidi ngelemani'. 
MRK.10.14	Ne'mine ikevo ningo gelo Izesu' aza izebolo' molavo ti' lo lo-ngidine': Izipe ngomo ngomo me'mine minave nene O'moso'mo gizebo o neingu' ngele'mize molaa' neinako huli-ngimikavo nenita ha alizaze. O've li-ngidamilo. 
MRK.10.15	Naza lamineto' nolo-lingimuve: Izipe ngomoliti ngemeni dameni ne'minesi mini O'moso nene gizebo vete minelive li gelekele' lapa nomine' i-damilizave nene ei' O'moso'mo gizebo o neingu' nene mo keke' vi hilamilisave. 
MRK.10.16	Ne'mine lo izipe ngabuti' izo ana oko'nido' nohito no'noho' ize-ngidine'.
MRK.10.17	Izesu' aza aka volosa api' neivo ve mali'mo loti' izo ogo hetelo gizeneu' gubi' ize emo longo' o-do ti' lo line': Tisa' lamino, naza nene nadi' okuvo O'moso'mo minevo' minevo' nemeni dameni nemelive. 
MRK.10.18	Lavo Izesu' ti' lo lo-imine': Nezemu' nene ve lamino nanimu' nolo-nedane. Lamine' minave nene hamokisi mo nizamavo O'moso ei' hamo' nene lamine' minive nenako ne'mine laine' nene neni' monovo'ne nadi' o neive. 
MRK.10.19	Gaza aka gamazi nene mo gele nane. A'mine gamazi nene ti' lo neive: Lingine evene' ngibili hilamilo. Ido' vene' vemoho' lili' ikeni' nete lingine bizivo' mini vene' nehe vemoho' nehe gohi masi gopo ingamilo. Ido' gumine amilo. Ido' evene' mamu' gopo' napa gamazi li-ngidii sakupo gamazi li-ngidamilo. Ve maliti inite' nene tiliki igi damilo. Ido' izetingine metinginemu' gilikevo dizavo gelekele' i-ngidi minilo. 
MRK.10.20	Ne'mine lo-emavo ve aza ti' lo lo-imine': Tisazo. A'mine laine' muki' nene naza izipeloti' gelo e'mete'mo ogo minuvoni' ve. 
MRK.10.21	Lavo Izesu' aza ningo ninge lamine' o-do ti' lo lo-imine': Gaza inite' hamo' ma amanidi'mo nene lisihe' amane. Vo inite' mataka muki' nene ize' molo meni do a'midoti' moni nene do goho' gahali' ize' molo ngemezo. Ne'mine iline' ne'mo nene henenika Okulumokuko nene ma mineleseive Ne'mine ogosa ogo ne'metezo. 
MRK.10.22	Ne'mine lo lavo ve aza ei' heneni've vai' lo minine' nemu' agae lo geni belavo muhele' ogo vo ha ha ine' ve.
MRK.10.23	Novivo Izesu' aza velepe' izo vonu' ngebelo hulo eza ema ogo izipahala zuho ti' lo lo-ngimine': Heneni nganeni ve ingine O'moso'mo gizebo o neingu' nene vi hilalisa ge'nebe goloso ilisave. 
MRK.10.24	Lavo izipahala zuho ingine Izesu' gamazi ne'mine lingumu' gopo ga'ine gilani'za gohi ti' lo lo-ngimine': Vekizo. O'moso'mo gizebo o neingu' vo holaa' nene ge'nebe gono goloso neive. 
MRK.10.25	Ido' kamela ize nene naba neine' nenako nemu' nene nala' loloso' iga' nani' nakese ne'mi veleu' nene ma volosa iline' nene ge'nebe goloso oloseine'za heneni ve nete a'mine nene ivile' ivosa O'moso'mo gizebo o neine' ebeku' nene vilisa ge'nebe ilisave. 
MRK.10.26	Ne'mine lavo ingine upuho' goloso igi vo'ine vavo angise'ine ti' li li volelo' melo' ani': Laza nene O'moso'mo umo hilive nene heneni ve lolo' o-ngedaa' neihe lo gilune'za gaza heneni ve netesi O'moso'mo gizebo o neine' ebeku' nene mo vi hilamilisave lo lainako nemu' nene O'moso'mo evene' hamokisi mo ma do lu' izamivo eze gizebo ingu' nene vo holamolobe lo nogilune. 
MRK.10.27	Ne'mine likevo Izesu' aza vonu' nongebelo ti' lo lo-ngimine': Evene' angise'nidati' lukuvo ngeli ma namilisaha O'moso nene engi' ne'mine nomive. O'ove. Ei' nene inite' muki' oga' amuzo do neine' nenako evene' do ngu' izelido' lisihe' o neive.
MRK.10.28	Lavo Petolo' api' ogo ti' lo lo-imine': Gaza gelezo. Laza neve inite' matate muki' nene hulo osu' lo ge'meto noune. 
MRK.10.29	Lavo Izesu' ti' lo line': Lamineto' ma lo-lengemelove. Ve ma ingine nenikumu' ido' mono' gamazi laminekumu' numuno ebe'ine nehe uvo'ningine naku'ningine nehe ate'ningine aluno'ningine nehe ize'ningine me'ningine nehe ido' izipaha'ine nehe misubo'ine nehe ne'mine inite' ma huli nilizani' nene 
MRK.10.30	a'mine huli nilizani' initeto' nene medeli ma damilizavoba mo dalizavevo' nene nizave. A'mine huli nilizani' inite' muki' hamoto' hamoto' nene hadeti hadeti ne'mine gohi ma dika' dika' ilisave. A'mine numu'nido' nehe engi' zuholo' nehe minamuno'nido' nehe a'mido' a'mido' nene gohi gohi dalisave. A'mine inite' nene idise none' gameneu' nene dika' dika' ilisani'za goboni mala' mala' ne'mi lulou' nesi mini-di vilisave. Ido' alinge' gamene ma soto' ogo alingu' nene minevo' minevo' ngemeni dameni nesi dalisave. 
MRK.10.31	Ne'mine ilisani'za dizi nilizani' aleveuti' linge muki' nene limi minilisave. Ido' limi nilizani' aleve nene dizi minilisave.
MRK.10.32	Zelusalemi numuda vilisa akalo' nivavo Izesu' aza gomu' molo novivo izipahala zuho ingine nene ngehelele ize mine' mine' ivo nivavo ma nge'meti vave ingine nene golise gilani'. Ti' navo Izesu' aza izipahala zuho tuvelu nene ngele'mize gaheve ogo ezela soto' o-deline' initekumu' nene gohi api' ogo ti' lo lo-ngimine': 
MRK.10.33	Gililo. Laza nene Zelusalemi numuno ebeta dizo novune. A'mida nene O'mosolati' ve gihile neni' nene eveneto' medeli mini O'moso inite' lehizi-daa' ave nabasi avotemote lani' mono' apizi ngimaa' avesi engi' a'ningu' milikevo ingine goni' i-nidi lihimeka apaso helelinido' o neive li Zuda ve minamani' heta ato' aleveliti a'ningu' mili-nidikevo 
MRK.10.34	ingine gize zohi' i-nidi gituho' i-nidi gasavasi nalatunu' nene mehe'ne izivi' ledivi' igi nibili nibili hililisave. Ne'mine igi nibili hilikevo gamene setohamo vavo gohi otelesuve lo line'.
MRK.10.35	Zebedaio' gipele seta' Zakoboki Zohaneki ingi Izesuda vi ti' li li-imasine': Tisazo. Laza inite' nanitekumu' lolosihe a'minemu' lokusivo gaza a'mido' o-ledeline losa nolusive. 
MRK.10.36	Likesivo aza ti' lo longo' o-ngidine': Lingi nene naza nadi' o-lengedelongumu' nilasive. 
MRK.10.37	Lavo ti' li li-imasine': Gaza Guvekasi ve lolo' ogo mineline' gamenela nene laza gezeloti' lemo evene' lingesi ma ngivile' ogo guvetesi ve lolo' ogo mino anga zamelasi adavalasi minilizo lo gele lemeline losa nolusive. 
MRK.10.38	Likesivo aza ti' lo lo-ngimine': Lingine longo' i-nidasine' initeli'mi monovo nene gilami gopo likesive. Inite' goloso i-nidilizani' nene ekese' noso ne'mino nenako a'mine i-nidilizani' inite' nene ha gehelesa nouve. Ido' linginesi neni' geheloni' inite' ekese' noso ne'mine minine' nene ha gihilisido' i nizasihe. Mulumo alumo nite' noso ne'mino holosa ne'mi lulou' minelongu' nene linginesi ne'mi lulou' nene ha minilisido' i nizasihe. 
MRK.10.39	Lavo ingine ti' li li-imasine': Ee, laza ne'mine ha olosido' o nosive. Likesivo Izesu' aza ti' lo lo-ngimine': Lamine' lingine neni' geheloni' geni nene gihi mulumo alumoli'mi lulou' minelongu' nene linginesi a'mine'mi lulou' nene minilisine'za 
MRK.10.40	a'ne zamelasi adavalasi minaa' mo'mosi' nene neni' inite' neivosa lengemelohe. O'moso'mo dalisive lo do va'va' o-ngidive engikovo' nene dalisasive.
MRK.10.41	Zakoboki Zohaneki ne'mine asine' nemu' izipahala zuho linge teni ingine gilii engikumu' nene mulu'ningu' goloso ine' 
MRK.10.42	Ne'mine ogavo Izesu' asi lo-ngedavo ezela ikevo ti' lo lo-ngimine': O'moso'mi zuho minamani' heta ato' ve engi' gizebo ve'ine ve lave ingine nete evene'ine nene gelekele' i-lidilizave li amuzo mili li-ngidaa' nave. A'mine evene' engita evene' naba minave nete nene a'mine evene'ine zuho nene ngivile' igi amuzo ve goloso minisa gizebo i-ngidaa' nave. Ne'mine iga' nani' nemu' nene lingine mo gili nizani'za 
MRK.10.43	lengi' muliseu' nene ingine iga' nani' ne'mine nene ma amilisave. Lengikuti' ve mali'mo guve'nesi ve lolo' olove lo gelo ma aza nene lengi' gelekele' vetine ne'mine lolo' ogo mineleseive. 
MRK.10.44	Ee, ve ma aza gomu' molo lengemo evene' naba minelove lo gelo ma aza nene mukiliti goboni izipe ne'mine lolo' ogo mineleseive. 
MRK.10.45	Ido' ne'mine noluvoni' nene naza O'mosolati' ve gihile nouvoni' nesi nene evene' gelekele' i-nidi nele'mize lamine' ilizave losa lemamuve. Asi gelekele' o-ngedo ngele'mize lamine' olosa ogo evene' muki' nene meni hizo do ngu' izo do tine' molo-ngedelove lo engikumu' oko'ne hulo helelesa limuvoni' nenako nemu' noluve.
MRK.10.46	Zeliko numuda vi hetelani'. Vi heteli A'mine ebe' nene huli izipahala zuhosi evene' muki' ezela di gese' igi minavesi nivavo Timaio' gipele Batimaio' aza vele likavo mino monimu' voku' voku' lo aka gahevela minine'. 
MRK.10.47	Mino Nasalete ve Izesu' nave likevo gelo api' ogo amuzo molo asi lo line': Izesuvo, guvelesi ve naba Davidi' a'vo ezelo' medelo minanive make, nenikumu' nene mulumo'ne ningevo. 
MRK.10.48	Lavo evene' muki' ingine legeno minelive li o've li-di elemani'za aza nene gohi amuzo molo vise naba lo ti' lo line': Davidi' a'vo make, nenikumu' nene mulumo'ne ningevo. 
MRK.10.49	Ne'mine lo'mo lo'mo angumu' nene gelo Izesu' aza akalo' vo ote mino alize li-imilo line'. Lavo vele likivemu' nene asi ti' li li-imani': Gezemu' nolize. Mulungau' lamine' gelo oto ano. 
MRK.10.50	Ne'mine likevo vele likive gelo saketi've apase hulo upuho' ogo oto Izesuda vine'. 
MRK.10.51	Vogavo Izesu' aza ti' lo longo' o-do line': Gaza nene nadi' o-gedelove losa nogelane. Ne'mine lo longo' o-davo aza ti' lo line': Guve'nesi ve make, gaza ve'ne nene do lamine' oganivo gohi ve'ne ningeloho. 
MRK.10.52	Ne'mine lavo Izesu' aza ti' lo lo-imine': Gaza gele ele'vole' anidi'mo nene lamine' ogange. Vozo. Ne'mine nolivo a'mido' lite' lo vele nene lamine' ogavo vele ningo akalo' nene Izesu'ni e'meto vine'.
MRK.11.1	Zelusalemi numuno di avito' igi Oliva golola ebe' seta' Betehagesi Betanisi minasida nene vi hetelani'. Vi hetelisa Izesu' aza izipahala zuhouti' seta' ma ngimiselo 
MRK.11.2	ti' lo lo-ngidine': A'mine ningi nizasine' numuno ebeku' volene vi nidizi ningilisine' nene dongi ize evenelite a'mido' mito' mini olihe monamani' nene nalava izi nizavo ningilisasize. A'mine nene vakesi daalizo. 
MRK.11.3	Ne'mine nasivo ve mali'mo nanitekumu' nasive lo nolivo ma lingine ti' li li-imilizo: Guvelesi ve aza gono've ma neivo a'mine dongi izemu' mene lavo nousinako gono davo lite' lo gohi do ti'no imiseleleseive li lilizo. 
MRK.11.4	Lavo vi numuno gatedo' aka gahevela na'nava izikani' dongi ize angale naba nene ningi vakesasine'. 
MRK.11.5	Ne'mine igi nizasivo a'mido' minave nete longo' i-ngidi ti' li lani': Ize nene nanitekumu' nivakesasive. 
MRK.11.6	Likevo Izesu' lo-ngimine' gamazi ma nene li-ngimikesivo ha huli-ngimikavo vasine'. 
MRK.11.7	Huli-ngimikavo vi a'mine dongi ize nene Izesuda di ikesivo saketi'ine nene apasi ize ne'mi mehenelo' milikevo Izesu' aza a'mido' dizo minine'. 
MRK.11.8	Ne'mine ogavo Evene' linge muki' nete nene saketi'ine apasi akalo' avilise' i'mi nivavo linge ma nete nene za a'nava avilesi guviseti' huki di ani' nene avilise' i'mi vani'. 
MRK.11.9	Ne'mine i'mi nivavo gomu' milavesi alinge' milavesi ingine geke' geke' li ti' li lani': Geikumu' nene gopo'ni nolunize. Guvetesi ve o'moso'mi velemu' anive gei' nene O'moso'mo no'noho' ize-gidivo. 
MRK.11.10	Avoteho Davidi' mo'mosi've do geita ogo guvetesi ve lolo' ogo gizebo o-ledo mineline' gamene nene alitaze. A'mine gizebo iline' nene O'moso'mo no'noho' izelive. Agae, veleta Okulumoku' O'moso gei' nene gopo'ni nolune.
MRK.11.11	Ne'mine i'mi navo Izesu' aza Zelusalemi numuno ebeku' dizosa mono' numuno nabau' dizo inite' mata' mono ninge osu' line'. Ne'mine ine' nene nivenga' mo molangu' nenako azasi izipahala zuho tuvelu nesi nene Betani numuda limi vani'.
MRK.11.12	Liti'muso izo go' lavo Betani numudati' nilimi Izesu' ga'na olavo 
MRK.11.13	gohuno za avile mukikisi hoto' neivo ningo a'mido' gihile ize neihe lo vise' olosa vine'. Vo ningo gihile izaa' gamene amine' nenako gihile izamivo avilevo' ningine'. 
MRK.11.14	Ningo a'mine zamu' ti' lo line': Geito' nene gihile gohi ma izamivo ve mali'mosi elo namilive. Ne'mine line' nene izipahala zuho nete gilani' ve.
MRK.11.15	Ido' Zelusalemi numuda gohi vi hetelani'. A'mida Izesu' aza mono' numuno nabau' vo dizo inite' maketi milaa' meni hizaa' igi minave nene ngeleto do hulo mono' numungu' hulaa' moni senisimi iga' aveliti holomo'ine nene do tululu lo do hulo-ngedo nama viluso O'moso lehizi-dilizangumu' meni hizilizave li maketi mili minavete minaa' holomo'inesi nene do velepe' izo hite-ngidine'. 
MRK.11.16	Ido' mono' numuno nabau' nene maketi inite' nevo'mine nene di dizi limi amilizave lo o've lo-ngidine'. 
MRK.11.17	Ne'mine lo-ngedo evene' apize ngemo ti' lo line': O'moso'mo ti' lo line' gamazi ma nene luhuvo gizamani' nehe:
MRK.11.17	Neni' numu'ne nene
MRK.11.17	evene' ato ato' zuho muki' nete dizi nopo'ni li-nimaa' numuno ve losa mineleseive.
MRK.11.17	Ne'mine li gizani'za lingine a'mingu' igi mili minaa' nani' inite' ne'mo nene guminelo' vete igi mili minaa' numuno lolo' ogave.
MRK.11.18	Ne'mine lavo eveneto' medeli mini O'moso inite' lehizi-daa' ave nabasi mono' apizi ngimaa' avesi ingine gili bililizani' aka vise' i'mi vi minani'. Ido' bililizani' akamu' vise' ani' nene nanitekumu' ve. Evene' muki' nete eze apize ngemo minine' gamazi nemu' nene lanite' gili golize lani' nenako nemu' ingine golise gili bililizani' akamu' nene vise' i'mi vi minani' ve.
MRK.11.19	Ido' mo nivenga' molavo izipahala zuhosi Zelusalemi numuno ebe' nene huli vani' ve.
MRK.11.20	Ingi go' lavo nedenga' akalo' gohi nivi gohuno za nene monovoukoti' gulugulu ize piline' nene ningani'. 
MRK.11.21	Petolo' aza a'mine za ningidoti' Izesu' gamazi line' ma nene galau' ogavo gohi gelo ti' lo lo-imine': Tisazo, ningezo. Gei' usi' ize-daine' gohuno za nene mo gulugulu izave. 
MRK.11.22	Lavo Izesu' do velepe' izo ti' lo lo-ngimine': Lingine nene O'mosomu' gili ele'vole' igisa minilo. Naza lamineto' ma lo-lengemelove. 
MRK.11.23	Ve mali'mo gala seta' gelamo loloni' gamazi nene gihile izeleseive lo gele ele'vole' o mino mene golomu' ngutoko guvo nosou' lemelive lo lo-deline' nene lilido' gihile ha izeleseive. 
MRK.11.24	Nemu' nolo-lingimuve. Inite' ne'mine mana'mine initekumu' O'mosola li longo' igi nili mo dalosune li gili ele'vole' ilizani' nene lilizado' ha gihile izeleseive. 
MRK.11.25+MRK.11.26	Ido' gamene gamene oti mini O'moso opo'ni nilii ma ve mamu' lihime di minilizani' nene ha huli-ngidilo. Ne'mine ikevo Okulumoku' metibo aza a'mine'mine ogo lengi' lihimetine nene ha hulo-lengedeleseive.
MRK.11.27	Ido' Zelusalemi numuda gohi dizi ikevo Izesu' aza mono' numuno nabau' dizo nomonivo eveneto' medeli mini O'moso inite' lehizi-daa' ave nabasi mono' apizi ngimaa' avesi mono' gizebo vesi ezela igi 
MRK.11.28	longo' i-di ti' li lani': Inite' oga' naine' nene zahi velemu' oga' nane. Ido' zaho lavosa oga' nane. 
MRK.11.29	Longo' i-dikevo aza ti' lo lo-ngimine': Nazasi inite' mamu' longo' o-lengedekuvo li-nimilizani' nene naza zahi velemu' inite' oga' nouhe nemu' nene lo-lengemelesuve. 
MRK.11.30	Mono' noso holo-ngedelive lo Zohane'ni imiselive ma nene O'moso'mo imiselihe haza misubou' velite imiselave. Lingine a'minemu' likevo gelelove. 
MRK.11.31	Ne'mine lavo ingine angise'inemu' li volelo' melo' igi ti' li lani': Laza O'moso'mo imiselive loso' nene Izesu' aza lingine ti' li ma eito' nene nanimu' gili ele'vole' amave lo lalive. 
MRK.11.32	Ne neiha haza misubou' velite imiselave ha lolobe. Ne'mine lani' nene evene' muki' nete Zohane' nene polohete gihile minine' ve li gilani' nenako eveneliti golise'ine gili lani' ve. 
MRK.11.33	Nemu' nene Izesu' longo' ine' gamazilo' nene ti' li li-imani': Laza ma gelamune. Likevo Izesu' aza ti' lo lo-ngimine': Lingine li-nimamani' nemu' nene nazasi ogo molo oga' nouvoni' inite' nene iline lo nimiselivemu' nene ma lo-lengamamolosuve.
MRK.12.1	Ido' aneza gamazi ma Izesu' ti' lo lo-ngimine': Ve mali'mo vaini mine zuho' ogo a'mido' gesi hize vodo vodo ogo vaini gihile hite mi' izo lipeline' galese nesi elosa a'mingu' mini mi'velo' gizebo iliza numuno ha'na nesi do dizo gizo evene' ma mine gizebo i-dilizave lo hulo-ngedo misubo mala vo minine'. 
MRK.12.2	A'mida neivo vaini nala' gihile elaa' gamene ogavo mine meleho aza a'mine vaini nala' gihile nene ma do-nedo alive lo gelekele' izipe ma mine gizebo vela imiseline'. 
MRK.12.3	Imiselavo vo hetelavo mine gizebo ve ingine analo' di gili' liki bili imiseli hulikevo initekisi ma damo haza tine' molo vine' ve. 
MRK.12.4	Ne'mine ogavo gelekele' izipe gohi ma engita imiselavo vo hetelavo godolo izi okoti huli di goloso inite' gehepeve i-dani'. 
MRK.12.5	Ne'mine i-dikevo gohi ma imiseline' nene bili hilani'. A'mine'mine igi gohi evene' muki' ngimiseline' nene linge ma ngibili di goloso i-ngidi linge ma nene mo ngibili hilani' ve. 
MRK.12.6	Ne'mine ikevo imiselelive hamo' ma minine' nene lulo eme neine' gipele minine' nenako alinge' noimiselo ti' lo line': Aza neni' gipe'ne nenako ha ele'mize lamine' ilisave. 
MRK.12.7	Ti' lo imiseline'za vo hetelavo mine gizebo ve nete ti' li li volelo' melo' igi ti' li lani': Me ve'mo alinge' melehido' medelo mino mine dalive nenaze. Alo' bele hiluke'zo. 
MRK.12.8	Ne'mine okunivo mine mene leli' mide lolo' ilive. Ti' li lite' li analo' diki bili hilisa minguti' gelelehe' igi di vi heta huli-dani' ve.
MRK.12.9	Ne'mine ani' nenako mine meleho aza nadi' ilive. Aza nene ogo a'mine mido' gizebo ve muki' nene ngebele gese' ogo mi'velo' nene evene' ato' gohi gizebo ve ma hulo-ngedeleseive. 
MRK.12.10	Ido' mono' godolou' gamazi ma ti' lo neine' ma nene lingine gati gilisa'mahe:
MRK.12.10	Numuno gizilizani' geheni mukikuti' geheni ma nene
MRK.12.10	numuno gizaa' avete ningi goloso o vive lii
MRK.12.10	di kegesi di hulani' geheni ne'mo nene
MRK.12.10	geheni muki' ngivile' ogosa numuno do amuzo molo minaa' geheni lolo' ogave.
MRK.12.11	A'mine inite' do soto' ive nene guvelesi ve'mo
MRK.12.11	do soto' ine' ve.
MRK.12.11	A'mine inite' nene evenelite ningune'
MRK.12.11	mo amebe izo do soto' ogani' neive.
MRK.12.12	Ti' lo lo-ngemavo a'mine Zuda veliti mono' ve naba ingine aneza gamazi nene lelikumu' lave li gili galapuso emelone li gilani'za evene' muki' a'mida minavemu' nene golise ngemavo huli-di vani'.
MRK.12.13	Ne'mine igi Zuda veti gizebo ve ingine Halisaio' mono' laa' aveutikisi guvelesi ve Helode'ni hize ele' i-daa' aveutikisi linge ma ingine vi Izesu'ni golo izikevo goni' o-delone' gamazi lilihe li ngimiselikevo 
MRK.12.14	ezela igi heteli ti' li li-imani': Tisazo, gaza ve lisihe' lamine' naine' nene mo gele none. Gamazi lo-ngemeline' aleve nene nani'mine aleve nilizahe nemu' gaza gaka muki' gelesa'mane. Evene' naba mini gei' liline' gamazimu' mulu'ningu' goloso gili gelemilizadokisi nilizani' nemu' gelamo O'moso'mi aka lelebizo gamazi gihilevo' lo-lemaa' nane. Nemu' nene gaza laanivo gelelone. Loma veti guve'inesi ve naba Kaesale' aza takisi moni huli-nidilizave lo neido' nene e'meto Zuda ve laza ma hulo-deso' nene lisihe' o neihe lou' gamazite avuto' o neive. 
MRK.12.15	Gaza gelanivo takisi emelonido' o neihe emamolonido' o neive. Ne'mine lani'za lingine Kaesale'ni takisi imilo liline' nene Zuda ve ngizebolo' molavo ganala dalive. Ido' imamilo liline' nene Loma ve ngizebolo' molavo ganala dalive li gili longo' ani' initeli'mi monovo gililisa lami ha ve'ine avileloti' golo izisa longo' i-dani' nene Izesu' aza mo ningo gelo ti' lo lo-ngimine': Nanimu' nemengu' nimilave. Moni ma di igi nelebizikevo ningelove. 
MRK.12.16	Lavo ma imikevo ningo ti' lo longo' o-ngedo line': Me monilo' eveneli'mi golo velesi gulivesi neine' nene zahi golo velesi gulivesi neive. Longo' o-ngedavo ingine Kaesale' ma ve lani'. 
MRK.12.17	Likevo Izesu' ti' lo lo-ngimine': Ti' li ma a'mine moni nene ngamani gizebo ve ei' Kaisale' inite've noloseinako a'minemu' nolivo ma nene ha imilo. Ido' a'mine'mine igi O'moso'mo lingimine' initeto' nene ha golo hizi imilo. Ne'mine lavo ingine golize naba li-dani'.
MRK.12.18	Ido' Sadukaio' mono' laa' ave helakuti' otaa' ne nomive laa' ave engikuti' linge ma Izesuda igi longo' i-di ti' li lani': 
MRK.12.19	Tisazo, Mose' aza luhuvo gize-lidine' nene ti' lo neive: Uvo'ninge naku'ninge ma minilizanguti' mali'mo vene' do mino izipe gedamo helavo ma engikuti' mali'mo a'mine gevono' vene' nene dosa a'mine hilive nemu' medelo izipe gedo molo-delive. 
MRK.12.20	Ne'mino nenako uvo'ninge naku'ninge seveni ma minani'. A'minguti' uvo'nibo gana've ne'mo vene' do mino izipahala soto' amavo hiline'. 
MRK.12.21	Helavo akunolo a'midoti' ne'mo a'mine vene' nene do mino izipe soto' amivo hiline'. Ido' helavo akunolo a'midoti' ne'mo a'mine vene' dani'za izipe gedamo hiline'. 
MRK.12.22	Ne'mine igi a'mine vene' dika' dika' igi izipe gidami ve seveni ingine mukito' hilika' hilika' igi osu' lani'. Ne'mine ikevo alinge' a'mine venekisi nene hiline'. 
MRK.12.23	Ne'mine ogavo a'mine vene' nene a'mine ve seveni muki' nete dani' nenako evene' muki' hilanguti' otiliza gameneu' nene zahi elenaho lolo' ilive. 
MRK.12.24	Likevo aza ti' lo lo-ngimine': Lingine gili gopo ani' nene O'moso'mi gamazi mono' godolou' gizi nizani' ma nene gili vevesami O'moso'mi amuzomukisi ma gili lamine' isa'mani' nenako nemu' nene gili gopo ani' ve. Olo. 
MRK.12.25	Ne'mine noluvoni' nene nemu' noluve. Helaakuti' otaa' gameneu' nene vene' daa' ido' velo' vaa' monovo nene ma minamoloseive. Asi O'moso'mi angelo've ha minaa' nani' ne'mini evene' inginesi ha minilisave. 
MRK.12.26	Ido' lingine helaakuti' otaa' nemu' likeze. A'minemu' ma Lo-lengemelove. Mose' aza zauti' olo' gulumo ogavo ninge neivo O'moso'mo gamazi ti' lo lo-imine' mono' godolou' gize neine' ma nene gati gilahe gilamave: Naza nene Abalahamule Isakale Zakobole engi' O'moso'ine nouve line'. 
MRK.12.27	Ido' a'mine ve hili osu' ladiniko engi' O'moso'ine nouve ngelo ma lamidine. Engi' O'moso'ine nouve line' ne'mo mo hili osu' lami ha nizave lo gelelesune. Nemu' nene lingine hilave nene mudise osu' laa' nave laa' nani' nene mo ladanga gehepeve nilave lo lo-ngidine'.
MRK.12.28	Ne'mine li gamazidunu' ge hulo ne hulo li gamazi gono di nizavo mono' apize ngemaa' ive mali'mo ogo gele minine' nene Izesu'ni longo' i-dikevo a'mido' nene do lamine' ogo do velepe' izo nolo-ngimivo gelo ti' lo longo' o-do line': O'moso'mo lou' gamazi lo huko-lidine' neuti' nene gamazi muki' ngivile' ogo nani gamazi'mo dizosa neive. 
MRK.12.29	Lavo Izesu' ti' lo lo-imine': Dizo neine' gamazi nene ne'mine lo neive: Lingine Isilaele' aleve gililo. Guvelesi ve O'mosote neve nene ei' hamo' Guvelesi ve ne neive. 
MRK.12.30	Nemu' nene lutine gatine vodinesi amuzotine vai' nesi nene Guvelesi ve O'mosotida nene mili osu' li lutine imivo' minilo. 
MRK.12.31	Ido' a'midoti' lemo nene ti' lo neive: Lingine lengi' okodinemu' gilaa' nani' ne'mine igi evene' avita gidini nizavemukisi nene gili lutine ngimilo. A'mine gamazi seta' ngivile' ogo minine' lou' gamazi nene gohi ma nomive. 
MRK.12.32	Lavo mono' apize ngemaa' ive aza ti' lo lo-imine': Tisazo, mo lamine' gehepeve lane. O'moso nene hamo' neivo O'moso gohi ma nomive lo laine' nene mo lamine' lane. 
MRK.12.33	Ido' lute gatesi amuzote vaikisi nene mudise ezela molo mino lute emo minaa' ido' leli' okodemu' gelaa' noune' ne'minosa evenekumu' gelo lute ngemaa' ne'mo nene inite' oloku' gizo O'moso lehize-daa' ido' ato ato' nite' lehize-daa' monovo nene ivile' goloso ogosa naba neive. Mo lamine' lane. 
MRK.12.34	Ne'mine lavo aza gele vevese mino ne'mine line' nene gelo Izesu' aza ti' lo lo-imine': O'moso'mo gizebo o neingu' vo holalinido' avito' ogane. Ne'mine lavo gili ngehelele izavo evene' hamolitesi inite' mamu' gohi longo' i-damani'.
MRK.12.35	Izesu' aza mono' numuno nabau' mono' noapize ngemo ti' lo longo' o-ngidine': Mono' apizi lingimaa' ave nete O'moso'mo do lu' izelive lo imiselelesa live nene mo ha Davidi' a'vopilemo' neive laa' nani' nene nanimu' laa' nave. 
MRK.12.36	O'moso'mi Sikalahuli'mo do ote-davo asi've Davidi' ne'mo nene ti' lo line' ma neive:
MRK.12.36	Okulumuku' ve aza Guve'nesi vemu' ti' lo lo-imine' ve:
MRK.12.36	Nezeloti' gei' nene nange. A'ne hulaa' uvoda mene minezo.
MRK.12.36	Nanivo biluva' i-gidaa' nave nene gizengala do'mo leme-ngedekuvo gelekele' i-gidi minilisave.
MRK.12.37	Ne'mino asi've Davidi' ne'mo nene a'mine do lu' izelive lo O'moso'mo imiselelesa livemu' Guve'nesi ve ve lo line' nenako nemu' nene a'mine ve aza ha Davidi' a'vovo' nene nado minelive. Olo. Ne'mine lo mono' nolivo di gese' ave muki' ingine lanite' gili minisa gapepe' i minani'.
MRK.12.38	Izesu' aza mono' noapize ngemo imine' molo ti' lo line': Mono' apizi lingimaa' aveti monovo nene dikelizaze. Ehe' igi minilo. Ingine nene lavolavo ha'na ha'na liki monaakumukovo' ngumo helaa' neivo ido' maketilo' nimonavo evenelite ningi ngopo'ni li-ngidilizangumukovo' ngumo helaa' neivo 
MRK.12.39	ido' mono' numungukisi ido' noso' nite' naba nadasi ingine nene ve nabalitevo' minaa' ani' holomolo' minaakumukovo' nene ngumo helaa' neive. 
MRK.12.40	Ido' ingine vene' gonoliti inite' mata'ine nene di gopo igi di engita igi ido' apa nite' igi gamazi ha'na ha'na li O'mosola laa' nave. Gamene nabau' a'mine ve nene O'moso'mo lihime naba goloso ngemeleseive.
MRK.12.41	Izesu' aza mono' numuno nabau' moni milaa' ani' bokisi gahevela mino evene' muki' a'mine bokisiu' moni nihulavo ninge minine'. Moni heneni ve muki' nete nene moni vai' hulika' hulika' navo 
MRK.12.42	vene' gevono' goho' minine' ma aza ogo gulehe' moni ngomo seta' huline'. A'mine moni ngomo seta' nene do bizo tili (3) toea oga' neive. 
MRK.12.43	Ne'mine ogavo Izesu' izipahala zuho asi lo-ngemavo ezela ikevo ti' lo lo-ngimine': Lamineto' nolo-lingimuve. Vene' gevono' goho' vene' me'mo moni huline' ne'mo nene evene' mukito' moni hulani' nene ngivile' ivosa hulave. 
MRK.12.44	Ne'mine ngivile' ogo hulave luvoni' nene evene' muki' ingine moni'ine vai' lo mininguti' hulani'za aza nene noso' nite've do soto' iline' inite' gohi ma minamivo inite' mata' goho' neinguti' nene hulave lo lo-ngimine'.
MRK.13.1	Izesu' mono' numuno nabauti' nolimivo izipahala zuhouti' mali'mo ti' lo lo-imine': Tisazo, ningezo. Numuno mene geheni amebe gehenidunu' numuno atoli'mine lamine' goloso gizikeve. 
MRK.13.2	Lavo Izesu' ti' lo lo-imine': Numuno naba mene ninge nabe. Ne'mi geheni've nene bili ngululubizi hulikevo geheni sita' ne'minesi ma bizi minamilisasive.
MRK.13.3	Ne'mine lo Oliva gololo' dizo mono' numuno nabala vele ize hulo neivo Petolole Zakobole Zohanele Adeleale angisevo' mini Izesu'ni longo' i-dani': 
MRK.13.4	Idi'ne laine' inite' nene nanihe' soto' ilive. Ido' a'mine gamazi nene gihile izelesa neivo noso molo nanite' nanite' soto' ilihe. Nemu' lo-lemezo. 
MRK.13.5	Ti' li longo' i-dikevo aza api' ogo ti' lo lo-ngimine': Ve malite gotine izi lengele'mize gopo ikelizaze. Lingine ehe' igi ningisa minilo. 
MRK.13.6	Evene' muki' nete nene neni' gulive'ne igi a'mine O'moso'mo do lungu' izelive lo nimiselelesa live ma nene na'mo nouve li go'ine izi evene' muki' ngele'mize gopo ilisave. 
MRK.13.7	Ido' lovo soto' neivo nigili ma ido' ebe' mala mala lovo soto' neivo ne'mi gamazi nigili ma upuho' igi golise gilamilo. A'mine inite' nene soto' oloseiha inite' vai' osu' liline' gamene naba nene a'mido' olihe soto' amive. 
MRK.13.8	Ido' misubo mau' vete misubo mau' vesi lovo hizilisave. Ido' guvelesi ve naba mali'mi zuhote guvelesi ve naba mali'mi zuhosi lovo hizilisave. Misubo ato atota mimi' oka' oka' oloseive. Ido' ga'na naba helaa' gamene nevosi nene soto' oka' oka' oloseive. Venelite izipe gidilisa mulumo api' igi gili gilika' gilika' i'mi i'mi navo alinge' izipaha'ine soto' oga' neive. A'mine'mine ogo a'mine mulumo nite' soto' iline' nene ha api' iline' nenako nemu' nene gilika' gilika' i'mi navo alinge' naza soto' olosuve. 
MRK.13.9	Ido' lingine nene ehe' igi ningisa minilo. Kanisole'nido' gonito' lengele'mizi milalisave. Mono' numu'ningu' lingibililisave. Nenita gi'mizi minangumu' ve li gonito' lengele'mizi milikevo guve'inesi ve nabaliti ve'nidokisi ngamani nabaliti ve'nidokisi oti mini neze monovo'ne li soto' igi li-ngimilisave. 
MRK.13.10	Ne'mine ilizani'za gamene naba olihe amivo gomu' nene mono' gamazi lamine' di hutile' igi li soto' i-ngimikevo evene' zuho ato ato' mukita voloseive. 
MRK.13.11	Ido' adido' di lengele'mizi gonito' milalisa navo ma nani gamazi lolone li gatine muki' gilamilo. Lengi' gamazi nomive. O'moso'mi Sikalahu' ei' gamazi lilisanaze. Asi O'moso'mo a'mine gamenelo' gatingu' do soto' iline' gamazivo' nene lilo. 
MRK.13.12	Ido' evene' nenikumu' gili ele'vole' amani' nete nene nenikumu' gili ele'vole' ave nene ngibili hililizave li gonito' ngele'mizi milalisave. Ee, mo uvo'ninge naku'ninge nilizani' netesi ido' ize'ninge me'ninge izipaha'ine zuho nilizani' netesi nene ha ne'mine ilisave. 
MRK.13.13	Neni' gulive'ne di minilizangumu' evene' muki' nete nene lengikumu' goloso gililisave. Ne'mine ilizaha evene' ma nenikumu' ha gili ele'vole' igi mini huli-nidamavo gamene naba iline' nene O'moso'mo do ngu' izeleseive.
MRK.13.14	Alinge' nene ebe' do goloso iline' inite' gosele' nite' goloso gehepeve ma aloseive lani' ma nene a'mida minamilido' o neine' ebeta soto' oloseive. (A'mene gizuvoni' gamazi mene gato nogelo ma gatelinive gaza gele ngolo' lo gelezo.) Ne'mino soto' neivo niningi ma Zudaia misubo meu' nilizave lingine a'mido' geti golise golola vi halekilizave. 
MRK.13.15	Ehe, a'mine gameneu' nene silibe ogo minaa' nene nominako ve ma ingine numu'ine avitasi nilizadoti' nene ihe' numu'ninguko vi inite' mata'ine a'mingu' neine' nene di vamilisave. 
MRK.13.16	Ido' mingu' nilizadoti' nene oko'nido' inite'ine dalisa tine' mili numungu' amilisave. 
MRK.13.17	Agae, a'mine gameneu' nene izipaha'ine minine' venekumukisi ido' izipe amido' nizani' venekumukisi nene mo mulumo gele-ngedekuve. Ge'nebe goloso ilisave. 
MRK.13.18	Luvoni' inite' nene goline gameneu' soto' ogalive li O'mosola li minilo. 
MRK.13.19	Ne nanitekumu' ve. O'moso'mo inite' mata' do soto' idoti' idise none' gamenela mene mulumo alumo nite' naba ne'mine gomuta soto' amine' nenako api' ogo a'mine gamenelo' soto' oloseive. Ido' soto' ilidoti' nene alinge' gohi ma ne'mino soto' amoloseive. 
MRK.13.20	Guvelesi ve'mo a'mine gamene nene mine ha'na ogalive lo bele hukolove ma lamidiniko evene' hamo' ve'inesi ma minamadine'za ei' evenele ve lo ngele'mize kegesine' evenelemu' nene gelosa a'mine gamene nene mine ha'na alive lo bele hukolosa line' ve. 
MRK.13.21	A'mine gameneu' nene ve mali'mo ningilo. O'moso'mo do lu' izelive lo imiselelesa live aza mela neive lo ido' ningilo. Holela neive lo nolo-lingimivo ma nene gili imamilo. 
MRK.13.22	Ido' nanitekumu' ve. Evene' ma nete soza li linge ma O'moso'mo do lungu' izeline lo nimiselelesa live nouve li ido' linge ma O'moso'mi gamazi lo soto' oga' nouve polohete nouve li soto' igisa O'moso'mo ei' ve lo ngele'mize kegesine' evene've nene go'ine izekunivo le'metilizahe li ngele'mize gopo ilisa ato' nitekisi evene' golize laa' nitekisi di soto' igi ngelebizilisave. 
MRK.13.23	Mene inite' nene olihe soto' amivosa inite' mukikumu' gomu' nolo-lingimuze. Ehe, mo gizebo lamine' igi minilo.
MRK.13.24	A'mine mulumo nite' soto' ogo mineline' gamene osu' lavo alinge' nene holi'mi labanala nolihizivo ike'ni'mi labanala osu' lavo 
MRK.13.25	sonohi' nene okulumokuti' di'mozi' mozi' navo okulumoku' amuzo'inesi nite' nene mo'mongo' i gese' navo 
MRK.13.26	O'mosolati' ve gihile neni' nene amuzo naba do mino labana'nesi limuso avilelo' nolimuvo ningilisave. 
MRK.13.27	Ne'mine ogo angelo' ngimiselekuvo vi ngele'mize kegesuvoni' evene'ne nene misubo ato atoku' mini'mi minani' ebe' mukikuti' nene moni ngele'mizi di nubo i-ngidilisave.
MRK.13.28	Ido' gohuno zalo' lo molaloni' nene gili lamine' igi gililo. Lingine Zuda veti misubotida mene gohuno zaloti' sisive ho'lavo mo ho' gamene alitave li ningi gilaa' nave. 
MRK.13.29	Ido' a'mine'mine ogo a'mine nolo-lingimuvo nite' nene soto' neivo ma aza avito' ogo mo nene hetelelesa neive li ningi gililisave. 
MRK.13.30	Lamineto' ma lo-lengemeloze. Gililo. A'mine gamenelo' aleve nene ha mini olihe hili osu' lamavosi a'mine inite' muki' nene soto' ilisave. 
MRK.13.31	Okulumoki misubogi nene ha vi osu' lilisasine'za a'mine gamazi'ne nene mo osu' lamo ele'vole' ogo mineleseive.
MRK.13.32	Ne'mine o neine'za a'mine soto' iline' gamenemu' nene ve hamolitesi ma gelamune. Ido' Okulumokuko angelolesi nene gilamave. Ido' O'moso'mi gipele nazasi nene ma gelamuve. Me'neho ei' hamo' nene gele neive. 
MRK.13.33	Soto' iline' gamene nene nanihe' nolihe lingine ma gilamanaze. Ehe' igi gizebo igi minilo. 
MRK.13.34	Ido' ma ne'mino neive: Ve mali'mo venenga volosa numu've ebe've hulosa gelekele' izipahala inite'velo' gizebo ve hulo-ngedo hamo' hamo' nene gono ngemo gatedo' gizebo ilivemu' nene gatedo' gizebo lekeseve ilive lo lo-doosa vine' ve. 
MRK.13.35+MRK.13.36	Numuno meleho aline' gamene nene nivenga' alihe holuka' olo'mudise alihe go' nuvonuvo neivo nehe go' lo labana' elelesa neivo nehe lingine gilamanaze. Lite' lo ogo ingi nizavo ningalize. Nemu' gizebo lamine' igi minilo. 
MRK.13.37	Lengi' nolo-lingimuvoni' gamazi mene evene' mukikumukisi nene noluve. Gizebo lamine' igi minilo.
MRK.14.1+MRK.14.2	Isilaele' aleveti avotemote Aigita misubou' minani' gameneu' O'moso'mo ise'ine izingumu' gelo holise' mino noso' nite' naa' noune' gamene ado' lulu izamine' beleti naa' noune' holise' nene olosa gamene seta' lumo ha neivo eveneto' medeli mini O'moso inite' lehizi-daa' ave nabasi mono' apizi ngimaa' avesi Izesu'ni analo' di bililisa gilani'za holise' gameneu' nene evene' vai' di gese' igi ningi nizavo analo' dalone' nene lovo di soto' ikelizanako holiseku' nene alamolone li zegeni analo' di bililiza akamu' vise' i'mi vi minani'.
MRK.14.3	Ne'mine igi nizavo Izesu' Betani numuda mino ganadise gozopo' ma gize dave Simoni' ne'mi numu'veu' dizo mino noso' nite' no neivo vene' mali'mo unuvo laminekisi uveli lamine' gehepeve meni've dizo minine' gulive nalida nene luhuvo laminekisi gehenidunu' lili' ani' botoloku' minine' nene do ogo botololi'mi velela ize si'ze hulo a'minguti' uveli nene Izesu' godolou' leke-dine'. 
MRK.14.4	Leke-davo evene' linge ma nete mulu'ningu' goloso gili engiku' ti' li lani': Uveli nene nani monovomu' do labuluvo neive. 
MRK.14.5	A'mine uveli nene maketi miladini sigisi hadeti Kina (K600) ivile' ivosa moni naba dadinako maketi mili meni di goho' gahali' ngimilizanako ve li elemikevo 
MRK.14.6	Izesu' aza gelo ti' lo line': Huli-dilo. Aza nanite' do goloso ogavosa genivesi gamazi nili-dave. Vene' ne'mo inite' lamine' noo-nidivo ede vive. 
MRK.14.7	Nene nanitekumu' ve. Lingine nene goho' gahali' alevesi mini di vi minilizani' nenako lingine ngele'mize lamine' olone li gililizani' nene nani gamenela gililizahe a'mido' ha ngele'mize lamine' ilisani'za nezesi nene mudive ma mini di vi minamilisave. 
MRK.14.8	Aza ilido' o minine' nite' nene ogave. Galese izi-nidilizangumu' nene gomu' oko'ne do lamine' o-nedo holo-nedave. 
MRK.14.9	Naza lamineto' lo-lengemeloze. Gililo. Mono' gamazi lamine' mene di misubou' misubou' moni li-ngimilizadaa nene eze guvele nene ha gili minilizave li aza inite' o-nidine' nemukisi li soto' igi li-ngimilizave.
MRK.14.10	Ne'mine ogavo Izesu' izipahala zuho tuvelu engikuti' Kelioto numudoti' ve ma gulive Zuda' aza Izesu'ni ngelebizekuvo dalizave lo eveneto' medeli mini O'moso inite' lehizi-daa' ave nabala vo lo-ngimine'. 
MRK.14.11	Lo-ngemavo mulu'ningu' lamine' gili moni emelone lii li huki-dikevo aza vo Izesu'ni nene ngelebizeli akamu' vise' ogo minine'.
MRK.14.12	Zuda vete lulu izamine' beleti naa' noune' holise' nene api' neivo O'moso'mo avotemotine ise'ine ize-ngidingumu' gele mino naa' noune' noso' nite' naloningumu' sipisipi angale belaa' noune' gamenelo' nene Izesu' izipahala zuho nete ti' li longo' i-dani': O'moso'mo avotemotine ise'ine ize-ngidingumu' gelo naa' noune' noso' nite' nene zala vo do va'va' o-gedelone lo nolane. 
MRK.14.13	Likevo izipahala zuhouti' ve seta' ma nongimiselo ti' lo lo-ngimine': Numuno nabala vi nihetelasivo ve mali'mo misubo somou' noso ohizo geho navo votene' ilisaze. Lingine e'meti vilizo. 
MRK.14.14	Numuno mau' dizo vavo ma a'mingu' vi numuno ne'mi melehine ti' li li-imilizo: Tisate ne'mo ti' lo lave: Nazasi izipaha'nesi O'moso'mo avotemotine ise'ine izingumu' gelo naa' noso' nite' nalone' numuno lulo nene zau' nalone. 
MRK.14.15	Likesivo numuno meleho aza numuno veleto' mino gala'mudo' mino inguti' veleto' nene lulo nabasi miningu' inite' mata' avilise' i nizani' nene lengelebizeleseive. A'mingu' nene noso' nitete di va'va' ilizo. 
MRK.14.16	Ti' lo lo-ngemavo izipahala seta' ingine oti numuno nabala vi heteli lo-ngimine' ma'mine ogavo O'moso'mo ise'ine izingumu' gelo naa' noune' noso' nite' nene di va'va' asine'.
MRK.14.17	Ne'mine ikesivo mo nivenga' molavo Izesu' aza izipahala zuho tuvelu nesi ani'. 
MRK.14.18	Noso' nite' ni nizavo Izesu' aza ti' lo line': Lamineto' ma lo-lengemeloze. Gililo. Noso' nite' nonunive lengikuti' mali'mo nenikumu' me neive lo biluvaliti a'ningu' molaloseive. 
MRK.14.19	Lavo ingine mulumo gili igi hamo' hamo' longo' i-dani'. Nenikumu' lamo nolosane. Olo. 
MRK.14.20	Ne'mine li longo' i-dikevo aza ti' lo lo-ngimine': A'mine ve nene lapese hamokuti' nonunive tuvelu lengikuti' hamoli'mo ne'mine oloseive losa noluve. 
MRK.14.21	Ee, O'mosolati' ve gihile nenikumu' polohetelite gizi nizado' e'meto heleloni' akalo' novuvoni'za biluvalite neni' dalizave lo do soto' o-nedelive nene agae, mo mulumo gono goloso daloseinako nemu' a'mine ve aza izeleho ma gedamidiniko a'mine mulumo gono soto' o-delesa neine' akalo' nene ma mine molo minamivo lamine' o minidine.
MRK.14.22	Noso' nite' ninavo Izesu' aza beleti do O'moso opo'ni lo gito nongemo ti' lo line': Dalo. Mene neni' me'mele'ne ma ne neive. 
MRK.14.23	Ne'mine lo vaini gomise do O'moso opo'ni lo ngemavo a'minguti' vaini noso ninavo 
MRK.14.24	ti' lo line': O'moso'mo lo huko-lidine' gamazi nene do ele'vole' iline' vanise'ne nene evene' mukikumu' ve lo lekeloni' vanise mene neive. 
MRK.14.25	Lamineto' lo-lengemelove. Naza vaini gihile'mi novozo nene gohi ma namo mino alinge' O'moso'mo gizebo o-lengedeline' gamenelo' nene a'mine novozo atoli'mine gosoho' nalosuve. 
MRK.14.26	Ne'mine lavo mono' nama lisa limi heta igi Oliva golola dizi vani'.
MRK.14.27	Dizi minikevo Izesu' ti' lo lo-ngimine': Mono' Godolou' nene O'moso'mo line' gamazi ma ti' li gizi nizani' ve: Gizebo ve'ine belekuvo sipisipi ize hutile' igi vilisave. Ti' li gizi nizani' nenako lingine muki' huli-nidii vilisani'za 
MRK.14.28	helekuvo O'moso'mo nele'mize otavo gomu' molo-lengemo nGalilaia misubouko volosuve. 
MRK.14.29	Lavo Petolo' aza ti' lo lo-imine': Ingine mukito' huli-gidii vilizani'za neni' nene mo ne'mine amolosuve. 
MRK.14.30	Lavo Izesu' ti' lo lo-imine': Lamineto' nolo-gimuve: Idise holuka' gehepeve nene okoloho nolo seta' olihe molamivo gaza gamene setohamo ataize lo-nedelesane. 
MRK.14.31	Lavo Petolo' pigi izo ti' lo line': O'ove. Ge gibili hili nesi nibili hililisa lilizanikisi nene ataize lo-gedamolosuve. Lavo izapahala zuho linge nesi a'mine'mine li osu' lani'.
MRK.14.32	Ido' ingine vi ebe' ma gulive Gesemani nela vi hetelikevo izipahala zuho ti' lo lo-ngimine': Naza O'mosola nololongumu' lingine melo' mito' minilo. 
MRK.14.33	Ne'mine lo Petolole Zakobole Zohanenginevo' ngele'mizo novivo Izesu' mulunou' nene api' ogo hongili' hongili' ogo minivo gala muki' gilidi'mo mulumo naba gelo 
MRK.14.34	ti' lo lo-ngimine': Naza mo mulu'neu' mulumo goloso ogo geni naba idi'mo heleloni' akalo' mine molokuve. Lingine melo' gizebo igi ningi minilo. 
MRK.14.35	Izesu' aza ne'mine lo ngomo ma hoto'ile novo misubolo' golo hizo ongo a'mine mulumo gamene nene ivile' ogo vilido' o noline' nene ivile' ogo viliho lo ivile' ogo vilingumu' O'mosola lo ti' lo line': 
MRK.14.36	Ahono me'neho make, oso' amoso' initekisi ha ilinido' o neine' nenako mulumo ekese' naani' mene do olovo' o-nedezo. Do olovo' o-nedeline'za neni' lu'nelo' amozo. Asi gei' lukalo' ozo. 
MRK.14.37	Ne'mine lo tine' molo vo okise ingi nizavo ningo Petolo'ni ti' lo lo-imine': Simoni, gaza okise ongo nabe. Gamene ngomosi vanu aua ne'minemu' ha veka ma ninge minamilinido' o nehe. 
MRK.14.38	Lengemengu' milalizangu' nene gopo ikelizaze. Gizebo igi O'mosola li minilo. Ee, lutine ne'mo gono dalosa neiha okodine ne'mo nene geni o neive. 
MRK.14.39	Ti' lo lo-ngemo gohi vo gomu' lidi'mino O'mosola loo 
MRK.14.40	gohi tine' molo ogo ningine' nene ve'ine hihi' ogavo okise ingi nizavo ningine'. Ne'mine neivo nadive lo-emelone lii li-imiliza gamazimu' vise' igi minani'. 
MRK.14.41	Gohi vosa ihe' ogo gamene setohamo ogavo ti' lo lo-ngimine': Okise ingi mini gililisa gili nizahe. Mo a'nesi' ve. Ningilo. O'mosolati' ve gihile neni' nene di soto' igi ve golosoliti a'ningu' milalizani' gamene nene mo ogaze. 
MRK.14.42	Otilo. Mo volonge. Ningilo. Biluvalite dalizave lo neze do soto' ilive nene mo avito' ogave.
MRK.14.43	Ti' lo nolo-ngimivo a'mido' geto izipahala zuho tuvelu engikuti' ve gono'nibo Zuda' aza ogo heteline'. Ido' eveneto' medeli mini O'moso inite' lehizi-daa' ave nabasi mono' apizi ngimaa' avesi mono' gizebo vesi mini evene' muki' ngimiselikevo bainati mitekisi gavososi davo Zudalesi maka' ani'. 
MRK.14.44	Ido' olihe igi hetelami Izesu'ni do soto' o-ngidive ne'mo gomu' ti' lo lovo gize ngimine': Golo elo nalo ve nene mo a'mine ve mineleseize. Dalo. Golise valize. Gizebo lamine' igi ele'mizi vilo. 
MRK.14.45	Ne'mine losa Izesu' neida geto vo Tisazo loo golo elo nani'. Golo elo navo 
MRK.14.46	maka' ave ingine ningi analo' dani'. 
MRK.14.47	Ne'mine ikevo Izesulesi a'mida minaveuti' mali'mo bainati mite' gokuti' gelelehe' ogo eveneto' medelo mino O'moso inite' lehize-daa' ive nabali'mi gelekele' izipe'mi gala belo hasa' o huline'. 
MRK.14.48	Ido' Izesu' aza analo' dave ti' lo lo-ngimine': Gizengize ve ma dalisa iga' adi'mine igi bainati mitekisi gavososi di neni' dalisa ahe. 
MRK.14.49	Naza gamene gamene mono' numuno nabau' linginesi maka' mino mono' apize ngemaa' uvoni' malo' nene a'nelo' damani' nehe. A'mine gamene malo' a'nelo' dami mini idise mene dani' nene mono' godolou' gizi nizani' gamazi ma nene gihile izeline' nenaze. Ha ne'mine ilo. 
MRK.14.50	Ne'mine lavo izipahala zuho muki' huli-di golise vani'. 
MRK.14.51	Golise vikevo goso've ma lavolavo mokonokovo' liko e'meto novivo ezesi dani'za 
MRK.14.52	lavolavolokovo' dikevo lavolavo apase hito baka' golise vine'.
MRK.14.53	Ido' Izesu'ni ele'mizi eveneto' medelo mino O'moso inite' lehize-daa' ive naba neida vani'. Ne'mine ikevo eveneto' medeli mini O'moso inite' lehizi-daa' ave naba mukikisi mono' apizi ngimaa' avesi mono' gizebo vesi muki' di gese' ani'. 
MRK.14.54	Izesu'ni ele'mizi nivavo Petolo' aza hoto'ile e'mete-do ogo heta minamo a'mine dizi minani' numuno nene vodo vodo ogo minavo oluso' misubo vovo haza minido' gelekele' izipe olo' gizi lahizi minangukisi hozi dizo vovo'ningu' mino olo' lahizo minine'. 
MRK.14.55	Ne'mino neivo eveneto' medeli mini O'moso inite' lehizi-daa' ave nabasi Zuda veti kanisole vaikisi mini nani lihimemu' Izesu'ni belelone li lihime've li soto' ilizavemu' vise' ani'za 
MRK.14.56	evene' muki' soza saza gamazi likevo gamazi'ine vo hamo' amivo bililizado' o minine' gamazi ma di soto' amani' ve. 
MRK.14.57	Ne'mine ikevo malite oti soza saza gamazi ezemu' ti' li lani': 
MRK.14.58	Aza ti' lo livo gilune' ve: Mono' numuno naba mene evene' a'inedunu' gizani' nene izo kuso gamene setohamo ogavo gohi ma evene' a'inedunu' gizamilizani'za neni' lokuvo soto' oloseive. 
MRK.14.59	Ti' lo live li lani'za engi' gamazi nene vo hamo' amivo 
MRK.14.60	eveneto' medelo mino O'moso inite' lehize-daa' ive nabali'mo vovo'ningu' ote mino Izesu'ni longo' o-do ti' lo line': Gaza nilani' gamazilo' mene do velepe' izo lo-ngemeline' gamazi ne nomihe. Mene ve nete geikumu' nilani' gamazi nene gelanivo nadi' o neive. 
MRK.14.61	Ti' lo longo' o-dine'za aza vele bizo mino gamazi ma do velepe' izo lo-emamine'. Ne'mine amivo eveneto' medelo mino O'moso inite' lehize-daa' ive naba aza gohi longo' o-do ti' lo line': Gulive do hozi laa' nounive O'moso ne'mi gipele do lu' izelive lo imiselelesa live ma nene gei' ne nabe. 
MRK.14.62	Ne'mine lo longo' o-davo Izesu' aza ti' lo line': A'mine ma nene nouve. Ido' O'mosolati' ve gihile naza nene amuzo'vesi minive O'mosoloti' lemo nouvoni' nenako nemu' ana hulaa' ida mito' nouvo ningilisave. Ido' Okulumoto' limuso avilelo' nolimuvo ningilisave. 
MRK.14.63	Lavo eveneto' medelo mino O'moso inite' lehize-daa' ive naba ne'mo Izesu' aza O'moso ivile' olosa gamazi goloso lihe lo gala giline' nene ngelebizelesa asi've ngolokine' genegana've nene do nohikelo ti' lo line': Lihime've li soto' ilizavemu' nene gohi nanimu' vise' olone. 
MRK.14.64	O'moso ivile' o-do gamazi goloso line' nene langisetine mo gilikeve. Nemu' lingine gilikevo nadi' o neive. Lavo ingine mukito' ti' li lani': Aza nene mo lihime naba daanako mo helelido' ogave. 
MRK.14.65	Ne'mine likevo malite gituho' i-di velelo' hiti mini a'ine gavoso nibili ti' li lani': Zaho nogibilihe. Gaza polohetelite laa' adi'mine ogo lo soto' ogo lo-lemezo. Likevo gelekele' izipe nete Izesu'ni di a'ine gatapa' gavoso bilani'.
MRK.14.66	Ne'mine igi nizavo Petolo' aza numuno vodo vodo ogo minavo oluso' omo' naba minido' gala'muda neivo eveneto' medelo mino O'moso inite' lehize-daa' ive nabali'mi gelekele' alu mali'mo ogo 
MRK.14.67	Petolo' nene olo' lahizo neivo ningo ninge lamine' ogo ti' lo line': Gazasi nene Nasalete ve Izesukisi minaa' asive ma nene nane. 
MRK.14.68	Ti' lo line'za aza o've lo gaza laine' gamazi nene gelamo a'mine'mi monovosi gele lamine' amuve line'. Ne'mine loo gateda lemo vo minine'. 
MRK.14.69	Minavo gelekele' alu ne'mo gohi eze ningo a'mida minave gohi lo-ngimine': Mene ve nene a'mine zuhouti' ma ne neive. 
MRK.14.70	Lavo gohi ataize gehepeve line'. nGomo lasolo ma nimini a'mida minave nete Petolo'ni ti' li li-imani': nGalilaialati' nainako gaza nene mo lamine' eze zuho nane. 
MRK.14.71	Ne'mine likevo aza gosoho' noluvo ma O'moso'mo usi' ize-nidivo loo lamineto' noluve. O'moso'mi velelo' lo huko noluve lo ti' lo line': Lingine naza ma ningo gelamuvemu' nilave. 
MRK.14.72	Lavo okoloho ne'mo a'mido' geto nolo gohi ma molavo gamene seta' ine'. Ne'mine ogavo Petolo' aza Izesu' lo-imine' gamazi nene okoloho nolo gamene seta' olihe molamivo gaza gamene setohamo nenikumu' ataize lo-nedelesane lo line' gamazi nene gohi gelo ive naba goloso ine'.
MRK.15.1	Nedenga' go' nolivo eveneto' medeli mini O'moso inite' lehizi-daa' ave nabasi mono' gizebo vesi mono' apizi ngimaa' avesi kanisole muki' nesi ingine lovo gizi gamazi li huki Izesu'ni analo' nala' di-di ele'mizi vi Pilato' anau' milani'. 
MRK.15.2	Ne'mine ikevo Pilato' aza longo' o-do ti' lo line': Gaza nene Zuda veti guve'inesi ve naba nabe. Olo. Ne'mine lo longo' o-davo ti' lo lo-imine': Mo gasika nene nolaine' ve. 
MRK.15.3	Lavo eveneto' medeli mini O'moso inite' lehizi-daa' ave naba nete inite' mukikumu' goni' i-dikevo 
MRK.15.4	Pilato' ti' lo gohi longo' o-dine': Ingine ne'mine mana'mine nitekumu' goni' nogidune li inite' mukikumu' nilani' nene gele nabe. Nemu' do velepe' izo gamazi gaza ma lo-ngemeline' nomihe. 
MRK.15.5	Ne'mine lo longo' o-dine'za Izesu' aza gamazi gohi ma do velepe' izo lamivo Pilato' aza gala muki' giline'.
MRK.15.6	Kilisimasilo' kilisimasilo' O'moso'mo Zuda veti avotemotine ise'ine izingumu' gelo holise' minaa' une' gamenelo' gamenelo' nene Zuda ve nete galapuso ve muki' minanguti' nene hamo' ma heta vilive li gulive ikevo Pilato' aza a'mine ve nene nala' numunguti' hulo heta o-ngedaa' ine' ve. 
MRK.15.7	Ido' ve malite ngamani lovo ngimi evene' ngibilavo galapuso numungu' huli-ngidikevo a'mine gamenelo' nene inginesi a'mingu' minani'. A'mine veuti' nene ve ma gulive Balabasi' minine'. 
MRK.15.8	Minine' nenako evene' muki' di gese' igi Pilato' neida vi kilisimasilo' kilisimasilo' oga' ine' ma'mine ogo evene' ma hulo heta o-delive li longo' i-di minikevo 
MRK.15.9	Pilato' aza do velepe' izo ti' lo longo' o-ngidine': Lengi' Zuda veti guvetinesi ve iseve izo hulo-delongumu' nilahe. 
MRK.15.10	Ido' ne'mine lo longo' o-ngidine' nene evene' vai' Izesu'ni e'metani' nenako nemu' eveneto' medeli mini O'moso inite' lehizi-daa' ave naba nete ezemu' mulu'ningu' goloso gilii nemu' gonito' ele'mizi milikeni' neivo nemu' Pilato' aza ningo gelo longo' o-ngidine' ve. 
MRK.15.11	Ti' lo line'za eveneto' medeli mini O'moso inite' lehizi-daa' ave naba nete evene' muki' ga'ine di a'mine vemu' lami Balabasi' ve lilo likevo a'mido' gili ngimi Balabasi' ve lani'. 
MRK.15.12	Ne'mine likevo Pilato' aza gohi longo' o-ngedo ti' lo line': Zuda veti guvetinesi ve ve lave nene nadi' o-delove. 
MRK.15.13	Ti' lo longo' o-ngedavo di velepe' izi gamazi nabauti' ti' li lani': Gaza lanivo lohoto' zalo' bili hililizave. 
MRK.15.14	Likevo Pilato' aza ti' lo lo-ngimine': Nanitekumu' lohoto' zalo' belelone. Inite' goloso ine' nene nanite' nolive. Ti' lo lo-ngimine'za ingine amuzo mili lohoto' zalo' bele'navo li gohi geligelinga lani'. 
MRK.15.15	Ne'mine likevo Pilato' nene eveneliti mulu'ine do hongu lo Balabasi'ni hulo heta o-davo engita vine'. Ne'mine ogo Pilato' aza lavo ngibilaa' ani' gavosodunu' Izesu'ni mehene izivi' ledivi' igi bilikevo di vi lohoto' zalo' bililizave lo Loma veti ami pilisi ve neti a'ningu' molani' ve.
MRK.15.16	A'ningu' molavo ele'mizi ngamanilo' gizebo ve nabali'mi numuno oluso' misubo vovo minido' vii ami lingela asi li-ngidikevo ikevo 
MRK.15.17	gulehe' lavolavo guve'inesi vetevo' ngilaa' ani' ne'mine ma oko'nolo' di ngili-di uhoni nala' nene di gangi guve'inesi ve nabalitevo' madu'nido' gihaa' ani' nite' ne'mine ma apa nite' igi lili' igi gihi-di 
MRK.15.18	api' igi geke' voke' li-dika' li-dika' igi mini Zuda veti guve'inesi ve naba ma nene gopo'ni nolo-gidune lii 
MRK.15.19	angabadunu' godololo' bilaa' bilaa' ido' gituho' i-daa' i-daa' ido' gubi' izi imaa' imaa' igi golo izi minani'. 
MRK.15.20	Ne'mini golo izani' nene osu' lavo lavolavo gulehe' nene apasi di huli-di ei' oko'nolo' inite've nene gohi di izi-di lohoto' zalo' bililisa ele'mizi vani'.
MRK.15.21	Ne'mine igi nivavo ve ma gulive Simoni' aza Kilene ebetoti' ve Alekisadeki Luhuki me'nibo aza Zelusalemi tauni hetati' a'mingu' dizo volosa navo votene' igi Izesu' lohoto' za'velo' nene gehe-delive li amuzonga li-dikevo geho vine'. 
MRK.15.22	Ne'mine ogavo Izesu'ni ele'mizi vi ebe' ma gulive Goligota nene leze gamaziuti' nene godolo amuzo ebe' ve lado' nene vi heteli 
MRK.15.23	vaini nosou' mulumo gilamaa' inite' gulive mula nene di gopo igi imani'za namine'. 
MRK.15.24	Namivo lohoto' zalo' nilidunu' bilisa genegana've nene ize' mili dalisa do nado ize' molalone li zohi' igi geheni mulo ngomo ma hulika' hulika' ikevo ngivile' igi hulave nete dika' dika' ani'.
MRK.15.25	Ho' olihe amuzo nomolavo 9 kiloku ne'mido' nene zalo' bili di otani'. 
MRK.15.26	Ne'mine ikevo goni' i-dani' lihime li soto' igi luhuvo ti' li gizikevo minine': Zuda veliti guve'inesi ve naba ve. 
MRK.15.27+MRK.15.28	Ido' gizengize ve seta' ezesi maka' lohoto' zalo' ngibili ma ne ana zamela di oti-di ma ne ana adavala di oti-dani'. 
MRK.15.29	Ne'mine ikevo evene' igi vigi ave nete ungumu' ungumu' izi gize' i-di ti' li lani': Oho, mono' numuno naba izo kuso gamene setohamo novivo gohi gizelove laa' anive gaza 
MRK.15.30	gei' okonga nene do gu' izo lohoto' zaloti' nene apaso lemevo. 
MRK.15.31	Nilavo eveneto' medeli mini O'moso inite' lehizi-daa' ave nabasi mono' apizi ngimaa' avesi a'mine'mine igi gize' i-di li volelo' melo' igi ti' li lani': Aza evene' linge ma nene do ngu' izive lani'za ei' oko'no nene ngelo do u' izamiline' ogave. 
MRK.15.32	O'moso'mo Isilaele' ve do lu' izelive lo imiselelesa live leli' guvetesi ve naba noline' nene lohoto' zaloti' lemelive. Ne'mine ogavosa laza ningo ezemu' gele ele'vole' olone' nenako ve li lani'. Likevo lohoto' zalo' maka' ngibilave sita' nesi a'mine'mine igi gamazi goloso li-dasine'.
MRK.15.33	Ido' tuvelu (12) kiloku ogavo neloti' nene ebe' mukiku' liti'muso ize gese' ogo mine do vo tili (3) kiloku nivenga' ogavo gohi labana' iline'. 
MRK.15.34	Ido' tili kiloku ogavo Izesu' aza amuzo molo asi naba lo ti' lo line': Eloi Eloi lama sabahatani. Leze gamaziuti' ne'mi monovo nene ne'mino neive: O'mosoo, O'moso'ne make, nanitekumu' hulo-nedane. 
MRK.15.35	Lavo eze minine' gahevela minave linge ma nete nene gili ti' li lani': Gililo. Polohete Elia'nimu' asi nolive. 
MRK.15.36	Likevo ve mali'mo nosou' lupizisa lipi naa' ani' inite' ma do ekese' oga' ine' vaini nosou' lupizo vai' lavo viliki' viliki' lo nalive lo ngongo'nolo' izo noemo ti' lo line': Elia' lemo apase-delihe ninge minelone. 
MRK.15.37	Lavo Izesu' asi naba lo ahu' do dizo hulo hiline'. 
MRK.15.38	Nohilivo mono' numuno nabau' izi hukikani' lavolavo nene veletati' gala'muda limivo izo ho'lo seta' ine'. 
MRK.15.39	Izesu' ahu' do dizo hulo nohilivo ami pilisi veliti gizebo ve'ine naba ma Izesu' velela ote minive ne'mo ningo ti' lo line': Ve mene lamineto' mo O'moso'mi gipele minani' neive.
MRK.15.40	Ido' vene' linge ma nene hoto' gidini mini ningi minani'. A'mine vene' muki' minangu' nene Mangadala numudoti' vene' Malia' nesi ido' ei' abalaho ado' Zoseki ido' Zakobo' ngomogi netise ize'nibo nesi ido' Salome' nesi nene maka' minani'. 
MRK.15.41	Ingine nene Izesu' nGalilaia misubola mono minido' e'meti moni hize ele' i-di maka' minani' vene' minani'. Ido' vene' linge muki' Izesulesi Zelusalemi numuda dizi ani' vene' nesi nene maka' minani' ve.
MRK.15.42	Nivenga' molavo holisekumu' inite' di va'va' ani' gamene nene a'mido' geto osu' lo holise' minaa' ani' gamene nene olosa neivo nemu' nene 
MRK.15.43	Alimataia numudoti' ve Zosehe' aza evenelite gilavo dizo minavo gili imaa' ani' kanisole mino ido' O'moso'mo eveneto' gizebo iline' gamene alingumukovo' nene gizebo ogo minaa' ive ne'mo aza ehelele izine' nene gele hulo Pilatoda vo Izesu' oko'no nene nemelive lo longo' o-dine'. 
MRK.15.44	Longo' o-davo Pilato' aza mo Izesu' hilihe lo gala seta' gelo ami pilisi veliti gizebo ve naba asi lo-davo ogavo Izesu' mo helahe lo longo' o-dine'. 
MRK.15.45	Longo' o-davo mo helave lavo gonoso nene Zosehe'ni do vilive lo lo huko-davo 
MRK.15.46	aza lavolavo mokono' lamine' ma vo meni hizosa Izesu'ni nene lohoto' zaloti' apaso do lemo a'mine lavolavodunu' asabu' ize-do gonoso milaa' ani' ebe' lili' igi gehengu' golo'vatikangu' nene do vo molo-do gonoso galese velelo' nene geheni naba ma do velehe' molo do tilekine'. 
MRK.15.47	Galeseu' nomolo-divo Mangadala numudoti' vene' Maliakisi ido' abalaho Zose' izelehosi engi' nene ningi minasine'.
MRK.16.1	Gohi nivenga' molo sigisi (6) kiloku ogavo holise' nene mo osu' lave li Mangadala numudoti' vene' Maliakisi ei' abalaho Zakobo' izelehosi Salomekisi gonosolo' holalone li unuvo lamine' oga' ine' uveli nene vi meni hizani'. 
MRK.16.2	Meni hizi di vi ingi Sadeu' go' lolosa neivo gonoso ebeta vani'. 
MRK.16.3	Nivi ti' li li volelo' melo' i'mi vani': Gonoso galese velelo' geheni naba ma nene zaho do velehe' molo hulo-ledelive. 
MRK.16.4	Ti' li'mi visa ningi huli gonoso galesela milani' nene a'mine geheni naba goloso ma nene velehe' mili hulikeni' neivo ningani'. 
MRK.16.5	Ne'mine igi gonoso mili-dani' geheni muliku' dizi ningani' nene goso've ma saketi mokono' ha'na ha'na izo a'ine hulaa' ada mito' neivo ningi ngehelele izine'. 
MRK.16.6	Ne'mine neivo nizavo ti' lo lo-ngimine': Lengehelele izamivo. Nasalete ve Izesu'ni lohoto' zalo' bilave ma nene ningilisa ahe. Aza nene meu' nomive. Mo oto vaze. Mili-dani' ebe' mene ningilo. 
MRK.16.7	Nemu' lingine vi izipahala zuhosi ido' Petolo' ei' nesi nene nGalilaia misubouko gomu' molo lengemo volosuve lo lo-lingimine' ma'mine ogo vo neivo a'mida vi ningilisave li li-ngimilo. 
MRK.16.8	Ne'mine lo lo-ngemavo luvoluvo izi gopo ga'ine gili mini heto' limi gonoso ebetoti' golise vani'. Ido' ngehelele izine' nemu' nene ve masi vetete' igi li-ngimamani'.
MRK.16.9	Zuda velite gono do do vaa' une' gamene api' neivo Sadeu' nedenga' go' nuvonuvo neivo Izesu' nene hilinguti' otosa sikalahu' goloso seveni lulouti' ngimiselo do huline' vene' Mangadala numudoti' vene' Malia'ni nene gana' soto' pize imine'. 
MRK.16.10	Soto' pize emavo aza nene vo Izesulesi monaa' ave nene mulumo alumo gili-di ive nama igi nizavo lo-ngimine'. 
MRK.16.11	Hilinguti' oto ha neivo ninguve lo lo-ngemavo ingine line' gamazi nene gili ele'vole' amani' ve.
MRK.16.12	Ne'mine ogavo alinge' nene engikuti' ve seta' nene numuno ebe' naba nene huli ebe' ngomola nivasivo Izesu' aza ei' emeni do atoli'mine ogosa soto' pize ngimine'. 
MRK.16.13	Soto' pize ngemavo ingine tine' mili vi ingi zuho linge nene li-ngimasine'za nesi gili ele'vole' amani' ve.
MRK.16.14	Alinge' nene izipahala zuho leveni (11) di gese' igi noso' nite' ni nizavo engitasi soto' pize ngemo ti' lo ngelemine': Hiluvonguti' nene mo ote nouvo ningave nete a'minemu' li-lingimani'za lingine lutine hize tilavo a'manapa igi engi' gamazi nene gili ele'vole' amave. 
MRK.16.15	Ne'mine lo ngelemosa ti' lo lo-ngimine': Lingine numudo' namado' misubou' misubou' vi osu' li evene' zuho ato ato' muki' nizani' nene mono' gamazi lamine' nene li soto' igi li-ngimilo. 
MRK.16.16	Li-ngimikevo gili gamazi gihile ve li gili ele'vole' igi mono' noso hilalizave nene O'moso'mo golosouti' do ngu' izeleseiha ve ma gili ele'vole' amilizave nene O'moso'mo goni' o-ngedo lihime ngemeleseive.
MRK.16.17	Ido' ingine nezemu' gili ele'vole' i minilizave nene neze amuzo ne'minisa di soto' ilisave: Ado' sikalahu' goloso neni' ve'nemu' ngimiseli hulilisave. Ido' ato ato' no'ninguti' gamazi lilisave. 
MRK.16.18	Ido' gosihe' nene ngibilamavo a'inedunu' nene ha dalisave. Ido' zahemede noso nalizani' nene ma do goloso o-ngedamoloseive. Inite' gizi daveti oko'nido' a'inetunu' hitikevo lamine' ilisave.
MRK.16.19	Guvetesi ve Izesu' aza ne'mine lo mo lo-ngemavo O'moso'mo Okulumokuko ele'mizo do dizavo O'mosoloti' lemo minidi'mo O'moso'mo ana hulaa' ida mo'mosi'velo' mito' neive. 
MRK.16.20	Ne'mino neivo eze izipahala zuho ingine numudo' namado' vi eze gamazi nene li soto' igi nili-ngimavo gamazi laa' ani' nene gihile izave li ningilizave lo Guvelesi ve aza inginesi mino hize ele' o-ngidivo ingine amuzo nite' ato ato' igi mili minani' ve.
LUK.1.1+LUK.1.2+LUK.1.3+LUK.1.4	Evene' Naba Teohilo', Gaza Izesu'nimu' li-gimani' gamazi nene mo laminetokovo' li-nimikeve lo geleline lo luhuvo nite' mene nogize-giduze. Ningezo. Ee, leli' vovoteu' soto' ani' inite' nene api' ogo soto' idoti' ningave linge ma nene a'mine soto' ine' mono' gamazi'mi gonolo' ve lili' igi mini lelita li hulikevo evene' muki' nene a'mine li hulani' gamazilo' nene e'meti di lisihe' igi luhuvo gizani' ve. Ido' ne'mine angumukisi ido' a'mine Izesu' gono do ogo molo minine' inite' mata' api' ogo soto' o'mo o'mo vo miningumu' nene naza a'mine'mi monovo danava've ngomo' naba' nene vise' ogo geleka' geleka' ogo gele osu' luvoni' nenako nemukisi nene nazasi a'mine soto' ine' initeli'mi gamazi've nene do lisihe' ogo luhuvo gizeloni' nene lamine' oloseive losa gei' nene nogize-giduve.
LUK.1.5	Naza ti' lo nolo-gimuve: Helode' aza Zudaia misubou' guvelesi ve naba lolo' ogo minine' gameneu' nene eveneto' medelo mino O'moso inite' lehize-daa' ive ma minine' nene gulive Zakalia' ve. Aza nene eveneto' medeli mini O'moso inite' lehizi-daa' ave Aloni' a'vopilemo' zuhouti' mino ido' O'moso inite' lehizi-daa' gono senisi senisi igi daa' ani' mulise ma Abia' muliseuti' minine' ve. Ido' vene' ma do minine' gulive Elisabete' nesi nene Aloni' a'vopilemo' zuhouti' minine' ve. 
LUK.1.6	Ingine sita' nene Guvelesi ve'mo lou' gamazi lo huko line' vaito' nene e'meti mini gamazi'inesi nomine' aleve mini O'moso'mi velelo' nene evene' lisihe' minasine' ve. 
LUK.1.7	Evene' lisihe' minasine'za Elisabete' nene gohuno lizo neivo ingine nene izipaha'inesi gidami mini setato' nene ozoho mili minasine' ve.
LUK.1.8	Ido' Zakalia' zuho muliselite Zelusalemi ebeku' mono' numuno nabau' nene gono dalizado' vavo Zakalia' nene O'moso inite' lehize-daa' gono O'moso'mi velelo' doka' doka' ogo neivo 
LUK.1.9	a'mine Zakalia' muliseuti' nene kekeize lo minine' mono' numuno lulou' dizo unuvo lamine' oga' ine' inite' nene oloku' gizo O'moso emelive ma di kegesilisa eveneto' medeli mini O'moso inite' lehizi-daa' aveti monovolo' e'meti evene' mali'mi gulive di soto' iga' zohiku' zohi' ikevo Zakalia' gulive've soto' ogavo di kegesi-dani' ve. 
LUK.1.10	Di kegesi-dikevo unuvo lamine' oga' ine' inite' oloku' gizi O'moso imilizani' gamene ogavo evene' muki' nene mono' numuno naba heta nene mulise mili mini O'mosola li nizavo engito' medelo Zakalia' aza mono' numuno kekeize lo miningu' nene dizo a'mine unuvo lamine' oga' ine' inite' nene gizo O'moso noimivo 
LUK.1.11	Guvelesi ve'mi angelo' mali'mo soto' o emo unuvo lamine' oga' ine' inite' gizaa' ani' holomo ne'mi zamela ote minine'. 
LUK.1.12	Ote neivo Zakalia' ningosa upuho' ogo golise gelo minine' ve. 
LUK.1.13	Golise giline'za angelo' ne'mo ti' lo lo-imine': Zakaliazo, gaza golise gelamozo. O'moso'mo ezela loka' loka' naine' initekumu' nene mo gele gemave. Nemu' elengaho Elisabete' nene gipa ma gedeleseize. Gulive nene Zohane' ve lo molalosane. 
LUK.1.14	Ido' gaza nene mulungau' lamine' goloso gelo golize izelesane. Ido' evene' linge muki' nesi nene ei' soto' ilingumu' lamine' gililisave. 
LUK.1.15	Aza nene Guvelesi ve'mo gilivo eze velelo' nene evene' naba ne'mine mineleseive. Aza nene vaini nososi mo namo sipaki oga' noso ato ato' nesi nene mo namoloseive. Ido' aza nene izelehi mulunou' neivo minilidokisi nene O'moso'mi Sikalahu' ne'mo lulou' minevo dovo' ogo minivo O'moso'mi gono dalive lo ele'mize molaloseive. 
LUK.1.16	Ne'mine ogo aza neve Isilaele' aleve linge muki' nene aka golosolo' nivanguti' nene engi' Guve'inesi ve O'mosola do tine' molo-ngedeleseive. 
LUK.1.17	Ido' aza nene gomu' polohete Elia' ei' amuzo ido' emeni dameni ne'mine do otuhosa Guvelesi ve nene gomu' molo emo novo me'ninge nete izipaha'ine nene monovo do goloso goloso i-ngidamavo laminivo' minilizave lo do hamo' o-ngedo ido' hokolize' igi bikiheti iga' ave nene evene' lisihe' laminelite gili daa' nani' mono' nene lo-ngemavo gili dalisave. Ne'mine ogo Guvelesi ve alingumu' nene evene' ma ingine eze evenele zuho ma lili' igi e'metilizado' lisihe' gehepeve i minilizave lo do lisihe' o-ngedeleseive. Nemu' a'mine gipa nene soto' ogavo gazasi evene' linge mukikisi longolize izilisave. 
LUK.1.18	Angelo' aza ne'mine lavo Zakalia' ti' lo longo' o-dine': Nazasi ele'nahosi nene mo eleni vani molokusine' nenako gipe'ne ma gedelongumu' nolo-nemaine' nene mo lamineto' lo-nemane' neive lo nado gelelove. 
LUK.1.19	Ne'mine lavo angelo' aza ti' lo lo-imine': Naza nene O'moso'mi velelo' minaa' nouvoni' angelo' nGabiliele' ma ne nouve. O'moso asi've nene gei' gamazi lo-gemo ido' gamazi lamine' lo-gimuvoni' nemukisi lo-gemelongumu' nene nimiselavo nouve. 
LUK.1.20	Nemu' nene gelezo. Gaza neni' gamazi luvoni' gele ele'vole' amane' nemu' nene gamazi lamo tihine hizo nanivo a'mine luvoni' initekumu' nene gamene'velo' lisihe' ogosa ogo gihile izeleseive. Ido' ne'mine ogavo gaza gohi gamazi lolosane.
LUK.1.21	Ido' evene' nete mono' numuno naba'mi heta mini Zakalia' geto nonida lemo alihe li ezemu' gizebo igi minani'za angelo' ne'mo gamazi lo-emo minidi'mo nene gamene ha'na mino lemo heta amivo nemu' nene evene' ingine ga'ine muki' gili minani' ve. 
LUK.1.22	Ne'mine igi nizavo Zakalia' aza heta lemo ani'za gamazi ngelo lamiline' ogavo tihine hize mino evene' gamazi lo-ngemelesa nene anadunu' avazahavo' o-ngimine' ve. Ne'mine noo-ngimivo evene' nete aza nene mono' numungu' nene inite' ma velelo' o molo noloseive li gilani'. 
LUK.1.23	Ido' Zakalia' nene a'mine gono've nene do do vo neivo gono do do viline' gamene've nene osu' lavo Zelusalemi numuno ebe' nene hulo numu'vela tine' molo vine'. 
LUK.1.24+LUK.1.25	Ido' neloti' alinge' nene elenaho Elisabete' neve izipahala minavo ti' lo line': Idise naza izipaha'ne minine' nene Guvelesi ve'mo neze ninge lamine' do gohuno lizo minuvongumu' eveneliti ve'nido' novozo helo minaa' uvoni' nene gohi nenita novozo minamilive lo gelavo izipaha'ne minine' ve. Ne'mine lo mine haleko neivo ike'ni faef (5) nene ogo vine' ve.
LUK.1.26	Elisabete' nene izipahala minavo neivo ike'ni sigisi (6) ne'mine ogo vavo O'moso ne'mo angelo' nGabiliele'ni nene imiselavo nGalilaia misubou' numuno ebe' ma gulive Nasaletela lemo ani'. 
LUK.1.27	A'mida nene alungo olihe velo' vamine' alu ma gulive Malia' nene Zuda veti guve'inesi ve naba Davidi' a'vopilemo' zuhouti' ve ma gulive Zosehe'ni izeni imikani' alu neida lemo ani'. 
LUK.1.28	Angelo' aza ogo a'mine alu Malia'ni nene mese' aseka lo-do ti' lo lo-imine': Guvelesi ve'mo ninge lamine' do hize ele' o-gidivo nane' vene' gaza nabe. Guvelesi ve nene geikisi neive. 
LUK.1.29	Ne'mine lo lavo Malia' aza a'mine mese' aseka lo-do line' gamazi nemu' nene monovo nanitekumu' lihe lo gopo gala gelo minine'. 
LUK.1.30	Ne'mino neivo angelo' aza ti' lo lo-imine': Maliazo, gaza gehelele izamivoo. O'moso'mo gei' nene ninge lamine' dave. 
LUK.1.31	Gaza gelezo. Gaza nene mo izipaha minavo gipe ma gedelesange. Gulive've Izesu' ve lo molalosane. 
LUK.1.32	Aza nene evene' naba lolo' ogo mineleseive. Ne'mine ogo neivo eikumu' nene O'moso hozila minive'mi gipele ve lavo mineleseive. Ido' Guvelesi ve O'moso ne'mo avoloho Davidi' guvelesi ve naba lolo' ogo minine' mo'mosi've nene emavo 
LUK.1.33	Zakobo' zuho Isilaele' aleveti Guve'inesi ve naba lolo' ogo engito' nene minevo' minevo' ogo gizebo o-ngedo neivo a'mine gizebo ogo mine do viline' nene osu' lamoloseive. 
LUK.1.34	Angelo' aza ne'mine lavo Malia' aza ti' lo longo' o-dine': Naza nene olihe vemohokisi bizo ongamusine' nenako gaza laine' gamazi nene nenita nado soto' ilive. 
LUK.1.35	Ne'mine line'za angelo' aza ti' lo lo-imine': O'moso'mi Sikalahu' nene geita ogo minavo O'moso hozila dizo minive ne'mi amuzo ne'mo asabu' ize-gedavo ne'mo nene izipaha mineleseive. Nemu' nene a'mine izipahaka gedeline' nene O'moso'mi gipele gehepeve ve lavo mineleseive. 
LUK.1.36	Ido' ma nene gelezo. Geze zuhouti' vene' gohaho Elisabete' nene gohuno vene' ve li-daa' ani'za idise nene izipahala minavo gipe gatunosi neivo ike'ni sigisi (6) nene novive. 
LUK.1.37	Ido' ne'mine noluvoni' nene O'moso aza ne'mine mana'mine inite' iline' amuzo've nene nomine' nevoba aza olove lo liline' inite' muki' nene ha ogakovo' iline' nenako ha oloseive losa nemu' noluze. Gaza gaka muki' gelamozo. 
LUK.1.38	Ne'mine lavo Malia' aza ti' lo line': Naza nene Guvelesi ve'mi gelekele' alu nouvoni' nenako nemu' nene gaza laine' ne'mino soto' o-nidivoo. Ne'mine lavo angelo' aza Malia'ni hulo-do vine'.
LUK.1.39	Ido' angelo' hulo-do vavo neloti' nene Malia' aza mine ha'na amo Zudaia misubou' golo muki' lo minida numuno ebe' ma minida nene geto vo heteline'. 
LUK.1.40	A'mida nene Zakalia' numungu' dizo elenaho Elisabete'ni nene mese' aseka lo-dine'. 
LUK.1.41	Ne'mino mese' aseka nolo-divo Elisabete' aza nogilivo izipe ne'mo mulunouko gabe kabe' neivo O'moso'mi Sikalahu' ne'mo Elisabeteda mino hize ele' o-divo 
LUK.1.42	nolo nabauti' geke' lo ti' lo Malia'ni lo-dine': O'moso'mo gei' nene vene' muki' ngivile' ogo ninge lamine' do no'noho' ize-gedavo nane. Ido' gei' mulungau' neine' izipaha nesi nene no'noho' ize-davo neive. 
LUK.1.43	Nemu' nene Guve'nesi ve'mi izeleho gaza nene neni' haza vene' nouvoda alinido' lisihe' amane' nenako mo oganivo lanite' nogiluve. 
LUK.1.44	Gelezo. Gaza ogo hetelo mese' aseka nolo-nedanivo nogiluvo gatu'neu' izipe ne'mo olize izo moi' moi' ogavosa nemu' nene noluve. 
LUK.1.45	Gaza Guvelesi ve'mo lo-gimine' gamazi nene gihile izeleseive lo gele ele'vole' aine' nenako nemu' Guvelesi ve'mo no'noho' ize-gedavo golize izo mineline' akalo' mine molo nane.
LUK.1.46	Elisabete' aza ne'mine lavo Malia' aza nama gosoho' bele molo ti' lo line':
LUK.1.46	Naza lu'nedunu' nene Guvelesi ve do naba noo-duve.
LUK.1.47	Ido' lu'ne ne'mo nene nu' izaa' ive O'mosomu' nene olize noizive.
LUK.1.48	Naza ne'mine uvoni' nene nanitekumu' ve.
LUK.1.48	O'moso aza ne'mo naza nene haza gelekele' aluvo lemo minuvoni' nemu' nene ningo gelo do'mo dize-nedo do lamine' o-nedave.
LUK.1.49	Ee, amuzo malehe minive O'moso aza nene inite' lamine' goloso nenita o-nidine' nene
LUK.1.49	ei' emeni dameni atoli'mine goloso ogo lamine' neivo opo'ni noluve.
LUK.1.50	Ido' ezemu' lehelele izivo mino e'meto nonive leli' nene mulumote ningo hize ele' o-ledo neine' monovo've nene
LUK.1.50	evene' soto' igi mini di vilizadasi nene ha mine do vo mineleseive.
LUK.1.51	Ido' ve ma ingine amebe ve none li lu'ine ga'ningu' gili gavele ve gehesave nene
LUK.1.51	aza amuzolo atoli'mine ogo minine' do soto' ogo do gopo o-ngedavo hutile' igi vani' ve.
LUK.1.52	Ido' guve'inesi naba minave nene evene' gizebo i-ngidi minaa' ani' mo'mosi'nidoti' nene ngehuso' ogo do huline' gelavo guve'inesi ve nene gohi minamaa' ani' ve.
LUK.1.52	Ido' haza ve limi minave nene aza lavo evene' dizi minave ve naba ne'mine lili' iga' ani' ve.
LUK.1.53	Ido' goho' gahali' mini initekumu' ga'na hili minave nene inite' lamine' vai' ngemavo di vai' li minaa' ani'za
LUK.1.53	heneni ve minave nene inite' ma ngemamo do hulo-ngedavo haza minaa' ani' ve.
LUK.1.54+LUK.1.55	Aza nene Abalahamukisi ei' a'vopilemo' zuho engi' nesi mulumo'ine ningo hize ele' o-ngede'mo vo mineloni' nene
LUK.1.54+LUK.1.55	mo huko vamo ha minevo' minevo' ogovo' mineleseive lo lo huko
LUK.1.54+LUK.1.55	avotemotine lo-ngimingumu' nene gala molamivo ha gele mino
LUK.1.54+LUK.1.55	eze gelekele' o-daa' unive Isilaele' zuho nene hize ele' o-ledave.
LUK.1.54+LUK.1.55	Nemu' nene naza ezemu' nolize noizuve.
LUK.1.56	Malia' aza mo ne'mine lo osu' lo Elisabetekisi maka' mino ike'ni sito hamo do hulosa numu'vela tine' molo vine'.
LUK.1.57	Ido' Elisabete' aza izipahala gedeline' gamene nene mo alitavo gipele gidine'. 
LUK.1.58	Ne'mine ogavo nemu' nene Guvelesi ve'mo Elisabete'ni atoli'mine ogo mulumolo ningo nasahili' o-do hize ele' o-dingumu' nene eze zuho netesi ido' oholomote zuho netesi nene gili ezesi inginesi ngolize makato' izani'. 
LUK.1.59	Ne'mine igi nizavo izipe nene soto' idoti' gamene eiti (8) ogo vavo a'mine gameneu' a'mine izipe nene O'moso'mi noso mili-di oko'no lolovo huki-dilisa igi gulive've nene melehido' Zakalia' ve li milalisa ani'za 
LUK.1.60	izeleho ne'mo o've lo-ngedo gulive've nene Zohane' ve lo mineleseive line'. 
LUK.1.61	Ne'mine lavo ingine ti' li li-imani': E'e, geze zuho mukikuti' nene ne'mine gulive'inesi minave hamokisi ma minamave. 
LUK.1.62	Ne'mine li a'inedunu' avazaha igi melehine ti' li longo' i-dani': Gaza gulive nadive lo molo-delesa gele nane. 
LUK.1.63	Ne'mine li longo' i-dikevo meleho aza luhuvo gizo lo-ngemelesa luhuvo gizeline' initekumu' anadunu' avazaha ogo longo' o-ngedavo ma di imikevo ti' lo gizine': Gulive've nene Zohane' ve lo mineleseive. Ne'mine lo gizavo evene' ingine vo'ine vavo gopo ga'ine gili minani'. 
LUK.1.64	Ne'mine igi nizavo Zakalia' aza gamazi liline' aka've hize tile-davo minine' inite' nene osu' lo-davo gohi tihine hizamo a'mido' lite' lo gamazi api' ogo nolo O'moso opo'ni lo minine'. 
LUK.1.65	Ido' inite' ne'mine soto' ingumu' nene a'mine ebeku' mini'mi monave muki' nene gili ngehelele izivo nizavo a'mine soto' ine' inite' ne'mi gamazi've nene Zudaia misubou' golola numuno ebe' mukiku' minave ingine nene li volelo' melo' igi minani'. 
LUK.1.66	Ne'mine igi mini a'mine gamazi gilave muki' ingine nene Guvelesi ve'mi amuzo eita soto' ogo minine' nemu' nene gilani' nenako nemu' a'mine gamazi nene di madu'ningu' mili mini ti' li lani': A'mine izipe nene soto' olosa neivosi ido' soto' neivosi vote vine' inite' ne'mine soto' ine' nenako alinge' nani'mine ve lolo' ogo mine' nalivo. Mo evene' naba ne'mine ma lolo' ilido' o noloseive li lani' ve.
LUK.1.67	Ido' Zohane' meleho Zakalia' aza nene O'moso'mi Sikalahuli'mo ogo hize ele' o-divo O'moso'mi veleti' gamazi ti' lo lo soto' ogo nama line':
LUK.1.68	Isilaele' aleveti Guvetesi ve O'moso nene do naba o-do opo'ni lolone.
LUK.1.68	Aza nene ogo evenele zuho leli' nene mulumote ningo goloso ogo minuninguti' nene kuluhize-ledave.
LUK.1.69+LUK.1.70	Ee, O'moso'mi veleti' gamazi li soto' iga' ave polohete gozopo' aka'mila minani' nete
LUK.1.69+LUK.1.70	O'moso'mo lo huko-lidine' gamazi've gozopo' li soto' ani' nene do gihile izo
LUK.1.69+LUK.1.70	gomu' O'moso gelekele' o-do minive guvetesi ve Davidi' a'vopilemo' zuhouti' nene
LUK.1.69+LUK.1.70	amuzo malehe ve leli' do lu' izelive nene mo do ote-dave.
LUK.1.71	Ido' do ote-dine' nene evene' ma lelikumu' muso ga'ine dizavo biluva' i-lidaa' aveti a'ningu' minuninguti' nene
LUK.1.71	kuluhize-ledo do lu' izelive losa do ote-dave.
LUK.1.72+LUK.1.73	Ee, ne'mine ine' nene gomu' ei' gulive'velo' ele'vole' gamazi leli' avotehine Abalahamu'ni lo huko-dine' mamu' nene
LUK.1.72+LUK.1.73	gala gele mino a'mine gamazi leli' Isilaele' aleveti avotemotinemu' nene
LUK.1.72+LUK.1.73	lengi' zuho mulumo'ine ningo hize ele' o-ngede'mo vo minelesuve lo lo huko-ngidine' nene
LUK.1.72+LUK.1.73	do gihile izelesa ne'mine ine' ve.
LUK.1.72+LUK.1.73	Ido' a'mine gamazi lo huko lingu' nene ne'mine olosa line':
LUK.1.74+LUK.1.75	Aza nene leze biluvateliti a'ninguti' do kuluhize-ledavo
LUK.1.74+LUK.1.75	laza nene lehelele izamivo mino mene misubouko eze velelo' vetesi mine do voloningu'
LUK.1.74+LUK.1.75	laza nene monovo lisihe' laminekovo' ogo molo mino
LUK.1.74+LUK.1.75	ezemu' gele lamine' o mino opo'ni lo mine do vo minelone.
LUK.1.74+LUK.1.75	Ido' ne'mine ine' nemu' nene Isilaele' aleveti Guvetesi ve O'moso nene do naba o-do opo'ni lolone.
LUK.1.76+LUK.1.77+LUK.1.78+LUK.1.79	Ne'mine lo Zakalia' aza gipele ngomo Zohane'nimu' nene ti' loo imine' molo line':
LUK.1.76+LUK.1.77+LUK.1.78+LUK.1.79	Ido' gipe'ne gaza nene Guvelesi ve'mi aka vele-delesa eze evenele ti' lo lo soto' o ngeme'mo gomu' molo-do volosane:
LUK.1.76+LUK.1.77+LUK.1.78+LUK.1.79	Leli' O'mosote aza nene lelikumu' mulunou' mulumo naba giline' nenako
LUK.1.76+LUK.1.77+LUK.1.78+LUK.1.79	nemu' aza nene lihimete hulo-ledo do lu' izeline' aka vele-ledelesa neive.
LUK.1.76+LUK.1.77+LUK.1.78+LUK.1.79	Ee, O'moso aza leli' mulumote ningo Guvelesi ve imiselavo
LUK.1.76+LUK.1.77+LUK.1.78+LUK.1.79	aza Okulumokuko hozi minidoti' nene lemo
LUK.1.76+LUK.1.77+LUK.1.78+LUK.1.79	leli' luteu' liti'muso ize minivo mino helo vo tolovo olone' akalo' mine molo minuniveti vovoteu' mino
LUK.1.76+LUK.1.77+LUK.1.78+LUK.1.79	go' lo labana' elaa' neine' ne'mino luteu' hize labana' ele-ledo
LUK.1.76+LUK.1.77+LUK.1.78+LUK.1.79	hongu lo minelone' akalo' lele'mize molaloseive.
LUK.1.76+LUK.1.77+LUK.1.78+LUK.1.79	Ido' gipe'ne gaza evene' ne'mine lo lo-ngeme'mo vo mino Guvelesi ve gomu' molo-do aka've vele-deline' nenako
LUK.1.76+LUK.1.77+LUK.1.78+LUK.1.79	nemu' nene geikumu' evenelite Okulumoku' atoli'mine ogo dizo minive'mi polohete ve li
LUK.1.76+LUK.1.77+LUK.1.78+LUK.1.79	li-gidaa' ilisave lo lo-imine'.
LUK.1.80	Ido' neloti' a'mine izipe Zohane' nene naba o'mo vo mino gala gele ngenga lo minine'za eze gono daline' gamene O'moso'mo molo-dine' nene olihe amivo Isilaele' aleveti ve'nido' nene soto' amo ebe' hadive goko' lo minaa' idaavo' nene ongo mono minine' ve.
LUK.2.1	A'mine Izesu' soto' olosa ine' gamenelo' nene Loma veti guve'inesi ve ngamani naba Augusito' Kaesale' nene ei' gizebo ine' misubo ato ato' mukiku' numudo' namado' nene evene' takisi hulaakumu' gulive'ine dalizave lo lo huko gamazi hulavo vine' ve. 
LUK.2.2	A'mine gulive'ine di lisihe' igi luhuvo gizaa' gono nene gomu' Zuda veti misubou' nene ma damaa' ani'za Loma vete Silia misubo ve langu' nene Kilinio' aza ngamani naba lolo' ogo minelive lo Kaesale' doote-davo neivo Zuda veti misubo nene a'mine Silia misubo ne'mi lingelati' minine' nenako a'mine gameneu' nene gana' api' igi a'midasi a'mine gono dani' ve. 
LUK.2.3	Ne'mini nidavo evene' muki' nene gulive'ine gizi di lisihe' ilizangumu' goto' numu'ine ebe'ine minida minida vani' ve. 
LUK.2.4+LUK.2.5	Ido' nivavo Zosehe' azasi nene gomu' guvelesi ve Davidi' a'vopilemo' zuhouti' minine' nenako nemu' a'mine minine' numuno ebe' Nasalete nGalilaia misubou' minine' nene hulo izeni elenahine Malia'ni nesi nene gulivete vo gizo do lisihe' olosive lo ele'mizo avoloho Davidi' numuno ebe' Betelehemi Zudaia misubou' minida nene dizo vine'. Ido' a'mine gameneu' nene Malia' aza izipe gatunosi neivo vasine'. 
LUK.2.6	Ne'mine o neivo vasine' nenako ingine vi Betelehemi numungu' nizasivo izipe gedeli gamene nene mo ogavo 
LUK.2.7	gana' gipele nene api' ogo gidine'. Ne'mine ine' nene venenga vete meni hizi ingaa' ani' numungu' nene evene' giki' igi minikevo ingine minilisine' numuno nene ma nomivo a'mida nene ize ato atoliti numuno ma miningu' nene vi nizasivo gidine' nenako nemu' a'mine gipele nene gedosa izipe ngomo asabu' izi-ngidaa' ani' lavolavodunu' asabu' ize-do ize noso' nite' mili-ngidaa' ani' bokisiu' nene ongo-mikivo minine' ve.
LUK.2.8	Ne'mino neivo a'mine holukaku' nene a'mine Betelehemi numuno ebe' gaheve guvisela sipisipi izelo' gizebo ve linge ma ingine nene sipisipi ize'nido' gizebo igi minani'. 
LUK.2.9	Ne'mine igi nizavo Guvelesi ve'mi angelo' mali'mo engita ogo hetelo soto' neivo Guvelesi ve'mi labanala ne'mo ogo hize labana' ele-ngedavo ingine golise goloso gilani'. 
LUK.2.10	Ne'mine navo angelo' ne'mo ti' lo lo-ngimine': Lingine golise gilami mini gililo. Naza nene evene' mukito' ngolize izilizani' initekumu' nene gamazi lamine' ma do nouve. 
LUK.2.11	Naza gamazi lamine' ma do nouve noluvoni' nene evene' muki' lengikumu' lengi' do lungu' izelive ma nene idise mene mo soto' o neive. Ado' gomu' guvelesi ve minive Davidi' numuno ebe' meu' nene soto' o neive. A'mine izipe nene O'moso'mo a'mine do lungu' izaa' gono nene dalive lo ele'mize molo imiselelesa live Guvelesi ve ma ne neive losa noluve. 
LUK.2.12	Ido' lingine vi a'mine izipe neize li ningi gililizangumu' nene ti' lo nolo-lingimuve: Lingine vi ningilizani' a'mine izipe nene izipe asabu' izaa' ani' lavolavodunu' asabu' izi-dikevo izelitine noso' nite' mili-ngidaa' ani' bokisiu' nene ongo neivo ningilisave. 
LUK.2.13	Ne'mine nolo-ngimine' velesi angelo' mulise naba Okulumoku' ami pilisi ve ne'mine minani' nene limi igi gono'nibo minida nene maka' O'moso opo'ni li nama ti' li lani':
LUK.2.14	Guvelesi ve mo soto' oganako
LUK.2.14	nemu' nene Okulumokuko hozi O'moso opo'ni lolone.
LUK.2.14	Ido' misubouko nene
LUK.2.14	aza ninge lamine' daa' neine' alevela nene hongu monovo mineleseive.
LUK.2.15	Ido' angelo' nete sipisipi izelo' gizebo ve nene huli-ngidi Okulumokuko tine' mili dizi vikevo ingine li volelo' melo' igi ti' li lani': Betelehemi numuda vuke'zo. A'mine soto' ine' inite' Guvelesi ve'mo lo-limine' initekumu' nene vo ningelone lani'. 
LUK.2.16	Ne'mine li ingine a'mida nene geti vi Maliangi Zosehengi nene ningi izipe ngomo nene ize noso' nite' mili-ngidaa' ani' bokisiu' nene ongo neivo ningani'. 
LUK.2.17	Mo ningi a'mine izipemu' angeloli'mo lo-ngimine' gamazi nene vetete' igi li soto' soto' ani' ve. 
LUK.2.18	Ido' a'mine sipisipi izelo' gizebo velite li-ngimani' gamazimu' gilave muki' nene aizo li vo'ine vavo minani' ve. 
LUK.2.19	Ne'mine igi minani'za Malia' aza soto' ine' inite' mukikumu' lani' gamazi nene do madunou' molo a'minemu' nene gala gelevo' gelevo' ogo minine' ve. 
LUK.2.20	Ido' sipisipi ize gizebo ve ingine nene inite' muki' angeloli'mo lo-ngimido' gehepeve soto' ogavo a'mine gili ningani' inite' nemu' nene O'moso di naba i-di opo'ni li'mi li'mi sipisipi ize gizebo igi minaa' ani' ebeta gohi vani' ve.
LUK.2.21	Ido' izipe soto' idoti' nene gamene eiti (8) ogo vavo oko'no lolovo huki huli-di O'moso'mi noso nene mili-dilizani' gamene ogavo O'moso'mi noso nimili-di gulive mili-dani' nene Izesu' ve li milani' ve.
LUK.2.22+LUK.2.23+LUK.2.24	Ido' Mose' lou' gamazi'mo lido' e'meti izipe gididoti' nene izelehi oko'nolo' di lamine' i-di di heto' i-dilizani' gamene alitavo ne'mine i-dilisa Izesu' izelehoi melehoi ingine Zelusalemi numuda vasingu' nene Izesukisi ele'mizi vasine' ve. Ido' vasine' nene Guvelesi ve'mi lou' gamazi'mo ti' lo lido' nene e'meti ilisa vasine':
LUK.2.22+LUK.2.23+LUK.2.24	Ize'ninge ingine izipaha'ine gidikevo
LUK.2.22+LUK.2.23+LUK.2.24	oko'nido' di lamine' i-ngidilizani' nene
LUK.2.22+LUK.2.23+LUK.2.24	lingine nama viluso he a'mine ne'mine nama gohi ma he
LUK.2.22+LUK.2.23+LUK.2.24	neti' nama sita' di igi ngibili O'moso lehizi-dilisave
LUK.2.22+LUK.2.23+LUK.2.24	lo minido' e'meti ilisa vasine' ve. Ido' ele'mizi vasine' nene Guvelesi ve'mi lou' gamazi gohi malo' nene e'meti Izesu'ni nene Guvelesi ve lehizi-dilisa vasine'. A'mine lou' gamazi nene ti' li gizi nizave:
LUK.2.22+LUK.2.23+LUK.2.24	Gana' soto' ilizani' gipe muki' nene Guvelesi ve'mine ve li
LUK.2.22+LUK.2.23+LUK.2.24	di kegesi-ngidaa' ilisave li gizi nizani' ve.
LUK.2.25	Ido' Zelusalemi numuno ebeku' nene ve ma minine' gulive Simeoni'. Aza nene ve lisihe' mino O'moso gelekele' o-do mino O'moso'mo Isilaele' aleve do ngu' izeline' gamenemu' nene gizebo ogo neivo O'moso'mi Sikalahu' ne'mo nene ezela mino lulou' gono do minine' ve. 
LUK.2.26	Ne'mine ogo neivo a'mine O'moso'mi Sikalahu' ne'mo nene ti' lo lo soto' ogo lo-emavo gele minosa minine' ve: Gaza nene Guvelesi ve'mo do lungu' izelive ma ele'mize molo imiselelesa live nene gaza ningamo helelinivoba mo ningosa helelesane. 
LUK.2.27	Ido' Izesu' izele mele ingine nene Mose' lou' gamazi'mo ilizave lo lido' lido' nene i-dilisa mono' numuno nabau' ele'mize dizi nasivo Sikalahu' ne'mo do ote-davo a'mine ve Simeoni' nesi nene a'mingu' dize minidoti' 
LUK.2.28	izipe nene do abasalau' molo O'moso opo'ni lo ti' lo line' ve:
LUK.2.29+LUK.2.30	Guvekasi ve make,
LUK.2.29+LUK.2.30	gaza do lu' izelive do soto' o-daine' nene
LUK.2.29+LUK.2.30	naza neni' ve'nedunu' gehepeve idise mo ningekuvoni'
LUK.2.29+LUK.2.30	nemu' nene gaza gomu' laine' gamazilo' e'meto gelekele' veka neni' nene
LUK.2.29+LUK.2.30	mudise aka viline lo gele nemanivo
LUK.2.29+LUK.2.30	mulu'neu' hongu lo minivo volosuve lo noluve.
LUK.2.31	Ido' gaza a'mine leli' do lu' izelive mene
LUK.2.31	evene' ato ato' mukilite ningilizave lo do soto' o-do ele'mize molane.
LUK.2.32	A'mine ve mene olo' livi' ne'mino mino
LUK.2.32	Zuda ve minamave heta ato' ve nesi nene hize labana' ele-ngedeleseive.
LUK.2.32	Ido' ei' soto' ogo mineline' ne'mo
LUK.2.32	geze zuho Isilaele' aleveti guve'ine nene moneleseive.
LUK.2.33	Ne'mine lavo Izesu' izelehoi melehoi ingine nene Simeoni' a'mine izipemu' line' gamazi nemu' nene vo'ine vavo gopo ga'ine gili minasine' ve. 
LUK.2.34	Ne'mine igi nizasivo Simeoni' aza O'moso lengikisi mino hize ele' o-lengedo minivo lo izipeli'mi izeleho Malia'ni ti' lo lo-imine': Gelezo. O'moso'mo me izipe ele'mize molani' ne'mo nene Isilaele' aleveuti' evene' linge muki' nene ezemu' gosele' ngibilivo mini limi ingi goloso ilisave. Ido' evene' linge ma nete nene ezela vi gi'mizikevo do ngu' izo do ote-ngedelive losa ele'mize molani' ve. Ee, aza do ngu' izivo minilizani' aka do soto' ogo ngelebizeleseine'za evene' muki' ingine ezemu' divi' ledivika li-dilisave. 
LUK.2.35	Ne'mine nili-davo gei' mulunga hukiline' nene bainati miteli'mo hizo sokulu' line' geleleseive. Ido' divi' ledivika li-dilizani' ne'mo evene' muki' lu'ningu' gilaa' nani' gamazi nene mo soto' ogo mineleseive lo line'.
LUK.2.36	Ido' a'mida nene O'moso'mi veleuti' gamazi lo soto' oga' ine' vene' ma minine' gulive Hana'. Aza nene Zakobo' gipele Aseli' a'vopilemo' zuhouti' ve Hanueli' aluvo mino eleni gehepeve molo minine'. Ido' gana' api' ogo velo' vidoti' nene kilisimasi seveni (7) ogo vavo 
LUK.2.37	neloti' nene vanaho helavo vene' gevono' mino kilisimasi eiti fo'a (84) ne'mine minine' ve. Aza nene gamene gamene holukakisi holisekisi mono' numuno naba nene hulo vamo O'mosomu' gelelesa noso' nite' malise ogo mino O'mosola lo O'moso opo'ni lo minaa' ine' ve. 
LUK.2.38	Ne'mino minaa' ine' nenako Izesu'ni ele'mizi mono' numungu' ani' gamenelo' nene a'mine vene' azasi nene a'mida ogo Izesu' soto' ingumu' nene O'moso isaa' neve lo tangezo' lo-do O'moso'mo Zelusalemi aleve goloso igi minanguti' do ngu' izeli gamenemu' gizebo igi minave nene a'mine izipe Izesu'nimu' gamazi've nene lo soto' o-ngeme' ngeme' o'mo ogo minine'.
LUK.2.39	Ido' Zoseheki Maliaki ingine Guvelesi ve'mi lou' gamazilo' e'meti ilisa asine' inite' muki' nene di pili engi' numu'ine ebe'ine Nasalete nGalilaia misubouko nene tine' mili vani'. 
LUK.2.40	Ido' neloti' a'mine izipe Izesu' nene naba o'mo vo ngenga lo otohato gala gelo neivo O'moso ne'mo ninge lamine' do hize ele' o-daa' ine' ve.
LUK.2.41	Ido' kilisimasilo' kilisimasilo' Izesu' izele mele ingine nene engi' Zuda veti avo'ningine O'moso'mo ise'ine izingumu' gohi gili mini noso' nite' naa' ani' holise' nene alitavo a'mine noso' nite' nalisa Zelusalemi numuda vaa' asine'. 
LUK.2.42	Nemu' nene Izesu' aza kilisimasi've tuvelu (12) neivo a'mine holise' mini noso' nite' nalisa ingine mo vaa' ani' ma'mine igi Zelusalemi numuda dizi vani' ve. 
LUK.2.43	Ido' dizi mini a'mine noso' nite' nene ni osu' li numu'nida api' igi tine' mili nivavo Izesu' aza engikisi vamo ha minine'. Ido' a'mida ha miningumu' nene izele mele ingine gilami 
LUK.2.44	aza nene leze alevesi naahe li gili nivasivo liti'muso izavo engi' alevela nene ezemu' api' igi vise' asine'. 
LUK.2.45	Vise' igi mo ningami gohi ezemu' viseto' Zelusalemi numuda tine' mili vasine' ve. 
LUK.2.46	Tine' mili vi vise' igi nizasivo gamene sito hamo ogo vavo Izesu' nene mono' numuno nabau' mono' apizi ngimaa' aveti vovo'ningu' mino gamazi lado' gapepe' ogo gelo mino inite' ato' atokumu' nene longo' o-ngedo gelo neivo ningasine'. 
LUK.2.47	Ido' Izesu' gamazi line' gilave muki' ingine nene aza gala gele nge lo mino gamazi lingumu' nesi ido' longo' i-dani' gamazilo' do velepe' izo laminetokovo' lo-ngimine' nemukisi nene vo'ine vavo aizo li gilani'. 
LUK.2.48	Ido' izelehoi melehoi ingine Izesu' nene ne'mine ogo neivo ningi vo'ine goloso vavo upuho' asine'. Ne'mine igi izeleho aza Izesu'ni ti' lo lo-imine': Gipe'ne, gaza nene ne'mino minanivo mahosi nezesi nene geikumu' gopo gate gelo vise' goloso okusiko nanimu' ne'mine ane. 
LUK.2.49	Ne'mine lavo Izesu' aza izelehingi melehingi nene ti' lo lo-ngimine' ve: Nenikumu' nene nanimu' vise' asive. Naza nene me'nehi numungu' nene minelodo' o neine' nene gili minilisinako gilamasihe. 
LUK.2.50	Ne'mine line'za ingine nene a'mine line' gamazi ne'mi monovomu' nene ma gili hehe lamasine' ve. 
LUK.2.51	Ne'mine ikesivo aza nene izelehoi melehosi maka' limi vi Nasaletela heteli minani' ve. Ido' Izesu' nene mo izelehi melehi gamazi'nido' nene gele do minaa' ine'. Ne'mino neivo izeleho aza nene a'mine Zelusalemi numuda soto' ine' inite' muki' nemu' nene gelo do madunou' molani' ve. 
LUK.2.52	Ne'mine ogo neivo Izesu' aza nene naba o'mo vo neivo ezela gala gele nge laa' monovo've nene vai' lo'mo novivo evene' nete ningi lamine' nidavo ido' O'moso ne'mosi nene ninge lamine' dani' ve.
LUK.3.1	Ido' Tibelio' Kaesale' aza kilisimasi fiftini (15) ne'mine Loma veti guve'inesi ve lolo' ogo neivo Podio' Pilato' nene Zudaia misubou' ngamani naba lolo' o-davo eveneto' gizebo ogo neivo ido' Helode' aza meleho gomu' gizebo ine' misubo linge ma nGalilaia misubou' nene guvelesi ve lolo' ogo neivo ido' akunolo Hilipo' nene misubo linge ma Itulia misuboukisi Talakonito misuboukisi nene guvelesi ve neivo ido' Lisania' nene misubo linge ma Abilene misubou' nene guvelesi ve neivo 
LUK.3.2	ido' Anasi' ve Kaiaha' ve ingine nene eveneto' medeli mini O'moso inite' lehizi-daa' asive naba nizasivo ne'mine igi minani' gamenelo' nene Zakalia' gipele Zohane' aza ebe' hadivela miningu' nene O'moso ne'mo eze gamazi've evene' lo-ngeme ngeme' ilive lo a'mine Zohane' veleu' molavo lo-ngeme ngeme' ine'. 
LUK.3.3	Ne'mine o'mo novo Zodani noso gahevela misubo muki' mine'mo moningu' nene ti' lo lo-ngeme ngeme' o'mo vine': O'moso'mo lengi' lihimetine nene hulo-lengedelingumu' ve li lingine lutine di velepe' izi mono' noso hilalo. 
LUK.3.4	Ne'mino lo-ngeme ngeme' o'mo vo minine' nene mono' godolou' polohete Isaia' ti' lo line' gamazi gizani' minine' malo' nene vo gihile izine' ve:
LUK.3.4	Ebe' hadivelati' evene' mali'mo asi naba ma ti' lo nolive:
LUK.3.4	Guvelesi ve alingumu' ve li aka've di va'va' igi lutine di lisihe' i-dilo.
LUK.3.5	Gi'mize ga'mize nene misubo mili di lisihe' igi
LUK.3.5	golo ngomo' naba' dizaa' lemaa' o neine' nene bili di'mi limi di lisihe' igi
LUK.3.5	aka zovo' zava' izo minine' nene di pehe li
LUK.3.5	ido' aka goloso o noline' nene hasa' igi di lisihe' ilisave.
LUK.3.6	Ne'mine ikevo evene' muki' ingine
LUK.3.6	O'moso'mo eze evenele do ngu' izeline' aka nene ningilisave.
LUK.3.7	Ido' polohete Isaia' nene Zohane' ne'mine gamazi lilingumu' line' nenako nemu' nene evene' vai' goloso ne'minete Zohane' noso holo-ledelive li ei' neida ikevo aza ti' lo lo-ngeme ngeme' ogo minine': Lingine satali'mi izipahala goloso mene O'moso'mo lihime lengemelinguti' ha olovo' ilisave lo ve mali'mo lo-lengemavosa olovo' ilisa nahe. 
LUK.3.8	Nemu' nene lingine a'minguti' olovo' olone lii ma lingine lu'ine di velepe' lamine' izaveti monovo nene di mini inite' lamine' gihilevo' nene igi mili minilo. Ido' gililo. Lingine laza Abalahamu' a'vopilemo' O'moso'mo no'noho' ize-ledelesuve live nounako O'moso'mo lihime lemo do goloso o-ledamivo laminekovo' ha minelesune li mo lamilo. Naza ma lo-lengemeloze. Lengi' nene do hulosa O'moso'mo Abalahamu'ni lo huko-dine' gamazi do gihile izelesa Abalahamu' a'vopilemo' gohi ma do soto' o-delove lo gilidiniko geheni nevote Abalahamu' a'vopilemo' lili' adine. Nemu' nene lingine laza Abalahamu' a'vopilemo' nounako lihime lemamoloseive li gilamilo. 
LUK.3.9	O'moso'mo idise lihime lemo mo lebelelesa do nene ogo mino evene' za belelesa za monovola luno bai gamuno' oga' neine' ne'mine o neive. Za muki' gihile lamine' izamani' nene mono' gilamani' aleve ne'minosa nenako huko oloku' gizeleseive. 
LUK.3.10	Ne'mine lavo evene' nete ti' li longo' i-dani': Ido' gaza ne'mine laine' nemu' nene O'moso'mo ne'mine o-ledamilingumu' nene laza nadi' olone. 
LUK.3.11	Ne'mine likevo Zohane' ti' lo lo-ngimine': Lingine nene okodido' izaa' nani' inite' saketitine nene sita' neivo ma nene saketi've ma nomivo nolive nesi nene ize' mili dalisive. Ido' a'mine'mine igi ve ma ingine noso' nite'ine ma neivo minaa' nave nete nene ma nomivo minaa' nave nene ize' mili ngimi ni minilizave. 
LUK.3.12	Ido' takisi moni daa' ave nesi nene mono' noso holo-ledelive li Zohane' neida igi ti' li longo' i-dani': Ido' Tisazo, leli' nene nadi' olone' o neive. 
LUK.3.13	Ne'mine likevo aza ti' lo lo-ngimine': Lingine nene evene' takisi moni di-ngidilizangu' nene ngamani'mo moni ne'mine makilo' dalizave lo-lengede noline' maki nene ivile' igi di gopo igi vai' damilo. 
LUK.3.14	Ne'mine lo-ngedavo ami pilisi ve netesi nene igi ti' li longo' i-dani': Ido' leze nene nadi' olone' o neive. Ne'mine likevo Zohane' aza ti' lo lo-ngimine': Lingine evene' mamu' nene lengebelalone ido' goniku' lengele'mize molalonge moni limilo li soza sakupo gamazi li-ngidi ngehelele izeline' inite' i-ngidi moni gumine damilo. Moni gohi gohi dalisa amuzo milami menitine lingimilizanikovo' lisihe' igi dalo.
LUK.3.15	Ido' Zohane' ne'mine ogo miningumu' gili evene' nete leze do lu' izelive lo O'moso'mo imiselelesa live nene mo soto' olosa neihe li lanite' gilii a'minemu' gizebo igi mini evene' mukilite a'mine ve nene a'mine Zohane' nolihe li lu'ningu' nigilavo 
LUK.3.16	Zohane' aza a'mine evene' muki' nene ti' lo lo-ngimine': Naza nene mono' noso holo-lengede'mo vo nouvoni' nene haza nosodunu' holo-lengede'mo vo nouvoni'za evene' ma neni' amuzo nesi ivile' o neine' amuzo'vesi minive nene mo nave. Naza a'ne'mine goboni gono do-do ei' suu'veloti' nala've nesi nene apase hulo-delodo' nene lisihe' amuve. A'mine ve ne'mo noso ne'mine holo-lengedeline' nene O'moso'mi Sikalahukisi olokisi ne neive. 
LUK.3.17	Ee, a'mine ve nene evene' laminekisi golososi do gizeka' olosa do nene ogo mino ve ma viti gihilesi losuvosi gopo igi minani' nene do kegeselesa gono daa' inite've do anau' ogo do nene ogo minaa' neine' ne'mine o neive. Aza viti gihile losuvosi minanguti' a'mine vai' nene do lamino ize' moloo naa' inite' nene do nubo ogo numu'veuko molo losuvo nene lovo' lovo' ogo minaa' neine' oloku' nene gizeleseive.
LUK.3.18	Ido' ne'mine gamazi nene ato ato' vai' lo-ngemo lu'ine do ngi lo-ngedo mono' gamazi lamine' nene evene' lo soto' o-ngemo minine' ve. 
LUK.3.19	Ne'mine ogo minine'za guvelesi ve Helode' aza akunolo'mi elenahine ipe' ogo dangumukisi ido' goloso nite' vai' dangumukisi Zohane' aza elemavo 
LUK.3.20	Helode' aza a'mine goloso nite' vai' dado' nene imine' molo monovo goloso gohi ogo Zohane'ni nene galapuso numungu' hulo-dine' ve.
LUK.3.21	Ido' Helode' aza Zohane'ni galapuso numungu' olihe hulo-damivo Zohane' aza evene' muki' nene mono' noso holo-ngedo osu' losa neloti' Izesu'ni nesi nene noso holo-davo O'mosola lo neivo Okulumo' nene ngolo' lavo 
LUK.3.22	O'moso'mi Sikalahu' nene nama viluso ne'mine oko'no do otuho Izesuda lemo ani' ve. Lemo navo Okulumokuti' gamazi ma ti' lo limine' ve: Gaza nene vo'nelo' gipe'ne hamo' nene nane. Gezemu' nene mo mulu'neu' lamine' nogiluve.
LUK.3.23	Ne'mine ogo neloti' Izesu' aza gono've gihile nene api' ogo do do vine' nene kilisimasi've teoti (30) ne'mine minosa gono've gihile nene api' ine' ve. Ido' evenelite gilavo Izesu' aza Zosehe' gipele minine' ve.
LUK.3.23	Ido' a'mine Zosehe' nene Heli' gipele minine' ve.
LUK.3.24	Ido' Heli' nene Matati' gipele minine'.
LUK.3.24	Ido' Matati' nene Levi' gipele minine'.
LUK.3.24	Ido' Levi' nene Meleki' gipele minine'.
LUK.3.24	Ido' Meleki' nene Zanai' gipele minine'.
LUK.3.24	Ido' Zanai' nene Zosehe' gipele minine'.
LUK.3.25	Ido' Zosehe' nene Matatia' gipele minine'.
LUK.3.25	Ido' Matatia' nene Amosi' gipele minine'.
LUK.3.25	Ido' Amosi' nene Nahumi' gipele minine'.
LUK.3.25	Ido' Nahumi' nene Hesili' gipele minine'.
LUK.3.25	Ido' Hesili' nene Nagai' gipele minine'.
LUK.3.26	Ido' Nagai' nene Maati' gipele minine'.
LUK.3.26	Ido' Maati' nene Matatia' gipele minine'.
LUK.3.26	Ido' Matatia' nene Semeini' gipele minine'.
LUK.3.26	Ido' Semeini' nene Zoseke' gipele minine'.
LUK.3.26	Ido' Zoseke' nene Zoda' gipele minine'.
LUK.3.27	Ido' Zoda' nene Zoana' gipele minine'.
LUK.3.27	Ido' Zoana' nene Lesa' gipele minine'.
LUK.3.27	Ido' Lesa' nene Zelubabeli' gipele minine'.
LUK.3.27	Ido' Zelubabeli' nene Sealetieli' gipele minine'.
LUK.3.27	Ido' Sealetieli' nene Neli' gipele minine'.
LUK.3.28	Ido' Neli' nene Meleki' gipele minine'.
LUK.3.28	Ido' Meleki' nene Adi' gipele minine'.
LUK.3.28	Ido' Adi' nene Kosamu' gipele minine'.
LUK.3.28	Ido' Kosamu' nene Elimadamu' gipele minine'.
LUK.3.28	Ido' Elimadamu' nene Eli' gipele minine'.
LUK.3.29	Ido' Eli' nene Zosua' gipele minine'.
LUK.3.29	Ido' Zosua' nene Eliezele' gipele minine'.
LUK.3.29	Ido' Eliezele' nene Zolimi' gipele minine'.
LUK.3.29	Ido' Zolimi' nene Matati' gipele minine'.
LUK.3.29	Ido' Matati' nene Levi' gipele minine'.
LUK.3.30	Ido' Levi' nene Simeoni' gipele minine'.
LUK.3.30	Ido' Simeoni' nene Zuda' gipele minine'.
LUK.3.30	Ido' Zuda' nene Zosehe' gipele minine'.
LUK.3.30	Ido' Zosehe' nene Zonamu' gipele minine'.
LUK.3.30	Ido' Zonamu' nene Eliakimi' gipele minine'.
LUK.3.31	Ido' Eliakimi' nene Melea' gipele minine'.
LUK.3.31	Ido' Melea' nene Mena' gipele minine'.
LUK.3.31	Ido' Mena' nene Matata' gipele minine'.
LUK.3.31	Ido' Matata' nene Natani' gipele minine'.
LUK.3.31	Ido' Natani' nene Zuda veti guve'inesi ve naba
LUK.3.31	Davidi' gipele minine'.
LUK.3.32	Ido' Davidi' nene Zesai' gipele minine'.
LUK.3.32	Ido' Zesai' nene Obedi' gipele minine'.
LUK.3.32	Ido' Obedi' nene Boazi' gipele minine'.
LUK.3.32	Ido' Boazi' nene Sala' gipele minine'.
LUK.3.32	Ido' Sala' nene Nasoni' gipele minine'.
LUK.3.33	Ido' Nasoni' nene Aminadabu' gipele minine'.
LUK.3.33	Ido' Aminadabu' nene Adimini' gipele minine'.
LUK.3.33	Ido' Adimini' nene Alani' gipele minine'.
LUK.3.33	Ido' Alani' nene Hezeloni' gipele minine'.
LUK.3.33	Ido' Hezeloni' nene Peleza' gipele minine'.
LUK.3.33	Ido' Peleza' nene Zuda' gipele minine'.
LUK.3.34	Ido' Zuda' nene Zakobo' gipele minine'.
LUK.3.34	Ido' Zakobo' nene Isaka' gipele minine'.
LUK.3.34	Ido' Isaka' nene Abalahamu' gipele minine'.
LUK.3.34	Ido' Abalahamu' nene Tela' gipele minine'.
LUK.3.34	Ido' Tela' nene Naholi' gipele minine'.
LUK.3.35	Ido' Naholi' nene Seluga' gipele minine'.
LUK.3.35	Ido' Seluga' nene Legu' gipele minine'.
LUK.3.35	Ido' Legu' nene Peleko' gipele minine'.
LUK.3.35	Ido' Peleko' nene Ebeli' gipele minine'.
LUK.3.35	Ido' Ebeli' nene Sela' gipele minine'.
LUK.3.36	Ido' Sela' nene Kenani' gipele minine'.
LUK.3.36	Ido' Kenani' nene Alahasada' gipele minine'.
LUK.3.36	Ido' Alahasada' nene Semi' gipele minine'.
LUK.3.36	Ido' Semi' nene Noa' gipele minine'.
LUK.3.36	Ido' Noa' nene Lameki' gipele minine'.
LUK.3.37	Ido' Lameki' nene Metusela' gipele minine'.
LUK.3.37	Ido' Metusela' nene Enoku' gipele minine'.
LUK.3.37	Ido' Enoku' nene Zaledi' gipele minine'.
LUK.3.37	Ido' Zaledi' nene Mahalaleli' gipele minine'.
LUK.3.37	Ido' Mahalaleli' nene Kenani' gipele minine'.
LUK.3.38	Ido' Kenani' nene Enosi' gipele minine'.
LUK.3.38	Ido' Enosi' nene Seti' gipele minine'.
LUK.3.38	Ido' Seti' nene Adamu' gipele minine'.
LUK.3.38	Ido' Adamu' nene O'moso'mo lolo' o-davo gipele ne'mine minine' ve.
LUK.4.1+LUK.4.2	Ido' Izesu'ni nene O'moso'mi Sikalahu' ne'mo lulou' lemo mino gono dadi'mo do zau' o-davo Zodani nene hulo misubo ga'meta vavo a'mida O'moso'mi Sikalahu' aza gamene foti (40) ne'mine ele'mizo nomonivo Satani ne'mo emengu' moloka' moloka' ogo minine'. A'mine gameneu' nene Izesu' aza velesi namo minine' nenako a'mine gamene foti (40) nene ogo vo osu' nolivo ga'na naba helo minine'. 
LUK.4.3	Ne'mine neivo Satani aza ogo Izesu'ni ti' lo lo-imine': Gaza nene O'moso'mi gipele noo ma nene gaza geheni mevoomu' lanivo naline' inite' beleti lolo' ozo lovo. 
LUK.4.4	Ne'mine lavo Izesu' ti' lo lo-imine': O'ove. Mono' godolou' gamazi ma ti' li gizi nizani' ma neive:
LUK.4.4	Evene' minevo' alevote nene noso' nitekukovo' nomive.
LUK.4.4	Ne'mine li gizi nizani' nenako nemu' nene gei' laine' ne'mine nene mo amolosuve.
LUK.4.5	Ido' neloti' nene aza golo malo' Izesu'ni ele'mizo dize mino misubou' misubou' minani' evene' zuho ato ato' muki' misubo'ningu' misubo'ningu' minani' nene lite' lo elebizo osu' lo 
LUK.4.6	ti' lo lo-imine': A'mine evene' zuho ato ato' mukito' gizebo oga' amuzo nesi ido' engi' guve'ine vaa' neine' nesi nene neni' inite' lolo' ogo neine' nenako evene' ma emelove lo geleloni' nene zaho nolihe a'mine ve nene ha emelodo' o nouve. 
LUK.4.7	Ido' a'mine amuzo emelove lo giluve nene ha emelodo' o nouvoni' nenako gaza gubi' ize nemo obuvoka hize nemeline' a'mine inite' nene gemekuvo muki' nene gei' inite' lolo' oloseive. 
LUK.4.8	Ne'mine lavo Izesu' aza ti' lo lo-imine': Mono' godolou' ti' li gizi nizani' ma neive:
LUK.4.8	Laza Guvetesi ve O'moso ei' hamo' nene opo'ni lo gubi' ize emo minelesune.
LUK.4.8	Ee, ei' hamokovo' nene gelekele' o-do minelesune.
LUK.4.8	Ne'mine li gizi nizani' nenako nemu' nene gaza laine' ne'mine amolosuve.
LUK.4.9+LUK.4.10+LUK.4.11	Ido' aza gohi ele'mizo Zelusalemi ebeku' vo mono' numuno naba ha'na ha'na minine' ne'mi gololo' ele'mizo dize mino ti' lo lo-imine': Mono' godolou' ti' li gizi nizani' ma neive:
LUK.4.9+LUK.4.10+LUK.4.11	O'moso'mo gei' gizebo i-gidilizangumu'
LUK.4.9+LUK.4.10+LUK.4.11	angelo've gono gamazi lo-ngedeleseive.
LUK.4.9+LUK.4.10+LUK.4.11	Ido' ma nene: Gizenga gehenilo' gebele gulutilinguti' angelo' nete alete mili di hozi li-gidilisave li gizi nizani' ve. Ido' a'mine gamazi lido' igi ne'mine i-gidilisaze. Gaza lamine' O'moso'mi gipele noo ma nene meloti' oluto aka'melo' izevo. 
LUK.4.12	Ne'mine lavo Izesu' ti' lo lo-imine': Ne neiha mono' godolou' gamazi ma ti' lo neive:
LUK.4.12	Lingine Guvetinesi ve O'moso nene golo izamilo.
LUK.4.12	Ne'mine lo-leme neine' ma nenako geze nolaine' nene O'moso golo izaa' noloseinako ne'mine amolosuve. 
LUK.4.13	Ne'mine lavo Satani aza emengu' molo osu' lo gamene ma emengu' molalosa hulo-do vine' ve.
LUK.4.14	Ido' Izesu' nene O'moso'mi Sikalahuli'mo amuzo emo hize ele' o-davo nGalilaia misubouko do tine' molo vine'. Tine' molo vavo a'mida nene ei' guvele ne'mo buu lo nGalilaia misubo gahevela ebe' mukiku' nene mone osu' line'. 
LUK.4.15	A'mine nGalilaia misubou' nene mono' numuno miningu' miningu' mono' apize ngeme ngeme' ivo evene' muki' di naba i-di geke' li-dani' ve.
LUK.4.16	Ne'mine ikevo Izesu' aza mino naba ine' ebe've Nasaletela vo hetelo aza oga' idi'mine ogo holise' gamene ogavo mono' numungu' mono' gili nizangu' nene dizine'. Dizo mito' neivo mono' godolouti' polohetelite gizani' gamazi linge ma gililizani' gamene ogavo Izesu' aza a'mine mono' gato ngemelesa ote neivo 
LUK.4.17	mono' numudo' gizebo ve aza polohete Isaia' gizine' mono' buku nene do emavo buku nene do patelo gamazi ma ti' lo gizine' minine' nene do soto' ine':
LUK.4.18	Guvelesi ve'mo neni' nene eze gonolo' nele'mize molani' nenako
LUK.4.18	ne'mo ei' Sikalahu've nene nenita omo neive.
LUK.4.18	Ee, Guvelesi ve aza gono gamazi ti' lo lo-nimine':
LUK.4.18	Gaza evene' goho' gahali' ne'mine minani' nene
LUK.4.18	neni' gamazi'ne lamine' nene lo soto' o-ngemeline lo
LUK.4.18	nele'mize molani' ve.
LUK.4.18	Ido' biluvaliti a'ningu' galapuso ve ne'mine gili minave nene
LUK.4.18	kuluhizi vilizani' akatine nene mo idise ngolo' lave lo
LUK.4.18	lo soto' o-ngemeline lo nele'mize molani' ve.
LUK.4.18	Ido' ve'ine likive ne'mine minavemu' nene
LUK.4.18	gohi ve'ine ningilizani' aka nene mo ngolo' lave lo
LUK.4.18	lo soto' soto' ogo lo-ngemeline lo nimiseline' ve.
LUK.4.18	Ido' goboni mala' mala' i-ngidavo geni initeli'mi lulou' minave nene
LUK.4.18	gaza a'minguti' hulo heta o-ngedosa
LUK.4.19	Guvelesi ve'mo ninge lamine' o-ngedeline' gamene nene
LUK.4.19	mo alitave lo lo soto' o-ngemeline lo nimiseline' ve.
LUK.4.20	Ido' a'mine gamazi nene mo gato ngemo buku nene do gango mono' numudo' gizebo ve nene do emo mito' minavo a'mine mono' numungu' minave muki' nene mono' lo-lemelihe li vonu' bili minani' ve. 
LUK.4.21	Ne'mine igi nizavo aza gamazi api' ogo ti' lo lo-ngimine': A'mine mono' godolouti' gamazi mene lingine nigilavo idise a'mene gihile noizive. 
LUK.4.22	Ne'mine lavo ingine di naba i-di gamazi lamine' ei' veleuti' line' nemu' nene ve'ine gahava nomivo mini ti' li lani': Aza nene ha Zosehe' gipele nenako ne'mine gamazi nene nadosa nolive. Olo. 
LUK.4.23	Ne'mine likevo aza aneza gamaziuti' ti' lo lo-ngimine': Naza giluvoni' lingine ti' li li-nimilisa gilani' ve: Dotazo, gaza evene' ato' do lamine' o-ngedaa' naine' ne'mino gei' okongasi do lamine' ovo. Nemu' nene a'mine gamazilo' e'meto gaza Kahanaumi numuda do soto' ane lavo gilune' inite' nene gaza gei' numunga ebeka melokisi do soto' ovo. 
LUK.4.24	Ido' ne'mine lo ti' lo lo-ngimine': Naza lamineto' ti' lo lo-lengemeloze. Gililo. O'moso'mi veleti' gamazi laa' unive polohete muki' leli' numudela leli' zuho gihile nete leli' polohetelite lunido' nene ma gili limisa'mave. 
LUK.4.25	Nemu' nene naza lamineto' ma ti' lo nolo-lingimuve: Isilaele' misubou' mene gozopota polohete Elia' minine' gameneu' nene O'moso'mo goline izeline' aka hize tilavo kilisimasi setohamosi hapusi ogo novivo goline izamivo a'mine misubo mukiku' nene ga'na naba soto' ogavo minani' gamenela nene Isilaele' vene' engikuti' nene vene' gevono' muki' minani'za 
LUK.4.26	O'moso'mo Elia'ni nene hize ele' o-ngedelingumu' engi' mukita imiselamo asi Sidoni misubou' numuno ebe' ma gulive Zalehati nela heta ato' vene' gevono' minida imiselavo vine' ve. 
LUK.4.27	Ido' Isilaele' misubou' mene polohete Elisa' minine' gameneu' nene ganadise gizi dave vai' minani'za polohete Elisa' aza a'minguti' hamokisi ma do lamine' o-ngedamo asi heta ato' ve Silia misubouti' ve Naamani'ni nene do lamine' o-dine' ve. 
LUK.4.28	Ne'mine lavo a'mine mono' numungu' mini line' gamazi gilave muki' nene aza lelita gono dalido' lisihe' amune nolive li gili ngizebolo' goloso molani' ve. 
LUK.4.29	Ne'mine ogavo oti Izesu'ni nene ehuso' ahasa' igi numuno ebe'ine ne'mi heta di vi a'mine numu'ine ebe'ine minine' gololoti' nene aveseu' ehuso' i hulilisa ani'za 
LUK.4.30	aza vovo'ninguti' olovo' ogo vo mala vine' ve.
LUK.4.31	Ido' Izesu' aza nGalilaia misubou' numuno ebe' ma Kahanaumi nela lemo vine'. A'mida vo neivo holise' gamene ogavo mono' apize ngemo minine'. 
LUK.4.32	Ne'mino neivo mono' gamazi lo-ngimivo gilave ingine Izesu' aza nene gamazi evene' malite lado' do molo lamo asi gamazi ne'mi meleho ne'mine mino lo-ngimidi'mo vo'ine vavo upuho' ani'. 
LUK.4.33	Ne'mine igi nizavo a'mine engi' mono' numungu' nene Satanilati' sikalahu' goloso lulou' minive ma minidi'mo geke' geke' lo ti' lo line': 
LUK.4.34	Agae, Nasalete ve Izesuvo, leli' nonida mene nanimu' ane. Gaza do goloso o-ledelesa abe. Geze nene naza mo ningo gele nouve ma nene nane. Gaza nene O'mosolati' kegeso lamine' minanive ma nene nane. 
LUK.4.35	Ne'mine line'za Izesu' aza elemo ti' lo lo-imine': Gamazi lamo zegene' oko mino evene' hulo-do lemo ogo vozo. Lavo sikalahu' goloso ne'mo evene' nene evene' mukiliti vovo'ningu' nene ehuso' ogo do ongo-do lulouti' lemo ogo vine'za evene' nene do goloso o-damine' ve. 
LUK.4.36	Ne'mine ogo lemo vavo evene' ingine ningi upuho' igi ti' li li gele ha gele ani': Mene nani'mine gamazi live. Aza nene mo gavele ve mino atoli'mine amuzo do mino lavo sikalahu' goloso netesi eze gamazi gili dii evene' neti lu'ninguti' nesi limi vaa' naanako eze gamazi've nene amuzo'vesi minine' atoli'mine gamazi neive. 
LUK.4.37	Li likevo Izesu' guvele ne'mo a'mine ebe' ne'mi gahevela numuno ebe' mini'mi monani' mukiku' nene buu lo mone osu' line'.
LUK.4.38	Ne'mine ogavo Izesu' aza oto mono' numuno hulo lemo voo Simoni Petolo' numu'veu' vo dizine'. A'mingu' nene Simoni elenahi izeleho nene oko'nou' olo' naba goloso lavo neivo a'mine vene' nene do lamine' o-delibo li Izesuda lani'. 
LUK.4.39	Ne'mine likevo aza ogo vene' neida ote mino a'mine oko'nou' olo' lo minine' inite' nene mate-delive lo amuzonga lo-davo oko'nou' olo' line' nene osu' lo-dine'. Ne'mine ogavo vene' aza lite' lo oto ngele'mize lamine' ogo nasahili' o-ngedo minine' ve.
LUK.4.40	Ido' nivenga' ho' nolimivo evene' muki' ingine engi' zuhouti' inite' ato ato' gizi dave minani' nene Izesu' neida ngele'mizi ikevo Izesu' aza a'mine inite' gizi dave muki' nene oko'nido' do geleka' geleka' ogo do lamine' o-ngidine' ve. 
LUK.4.41	Ne'mine noo-ngedo evene' mukiliti lu'ninguti' sikalahu' goloso minani' nesi ngimiselo do nohulo-ngidivo a'mine sikalahu' goloso nete ti' li lani': Gaza nene O'moso'mi gipele ma nene nane. Ne'mine li evene' lu'ninguti' huli-ngidi limi nivavo a'mine sikalahu' goloso nete Izesu' nene O'moso'mo do ngu' izelive lo do kegese-do imiselelesa live ma ne neive li gili nizani' nenako nemu' nene Izesu' aza sikalahu' goloso ingine gamazi lami zegeni limi vilizave lo ngelemine'.
LUK.4.42	Ido' go' lavo nedenga' Izesu' aza numunguti' lemo evene' nizamada guvisela vo minine'. Vo neivo evene' muki' ingine ezemu' vise' i' moni moni neida igi hulo-ngedo vamilive li lani'za 
LUK.4.43	aza ti' lo lo-ngimine': O'moso'mo evene' eze gizebou' vi hilalizani' aka'mi gamazi lamine' nene lo soto' soto' ogo evene' muki' lo-ngemeline lo nimiseline' nenako naza nene numuno ebe' mala malasi vo a'mine gono nene daloni' o neive. 
LUK.4.44	Aza ne'mine lo Zuda veti misubou' mono' numuno miningu' miningu' nene dizo mono' lo-ngeme ngeme' o'mo mono minine' ve.
LUK.5.1	Ido' gamene ma Izesu' aza nGalilaia noso ohuno ne'mi gulive gohi ma nGenesalete ne'mi gahevela ote mino mono' nolo-ngimivo a'mine O'moso'mi gamazi line' nene gililisa evene' vai' nubo nubo igi Izesu'nisi lisikelizani' o vivo 
LUK.5.2	aza ningine' nene noso gahevela sipi sita' ma nizasivo ningine'. Ningine' nene alaha' daa' ave nete a'mine sipiuti' nene limisa alaha' daa' ani' golaleze'ine nene noso' izi nizavo a'mine sipi sita' gahevela haza minasine' nene ningine'. 
LUK.5.3	A'mine sipi sitakuti' hamo' ma Simoni' sipi miningu' nene dizo Simoni'ni ti' lo lo-imine': Sipi mene ngomo ma ehuso' ogo hulo nosola ozo. Ne'mine lavo Simoni' aza sipi nene ngomo ma ehuso' ogo hulo nosola ogavo Izesu' aza a'mingu' mito' mino evene' muki' nene mono' apize ngemo minine'. 
LUK.5.4	Ido' ne'mino gamazi lo-ngemo osu' lo Simoni'ni ti' lo lo-imine': Sipi mene do vo noso ohuno naba moladaa hulozo. Hulanivo lingine alaha' dalizangumu' ve li alaha' daa' ani' golalezetine nene di huli nosou' ilo. 
LUK.5.5	Ne'mine lavo Simoni' ti' lo lo-imine': Guvekasi ve, laza idise holuka' nene alaha' daa' une' golaleze' nene huloka' huloka' o'mo monevo' monevo' une'za alaha' hamokisi ma damune' nenako ha gei' laningumu' golaleze' nene gohi hulolosuve. 
LUK.5.6	Ne'mine lavo golaleze'ine nene huli nosou' ikevo alaha' nene vai' goloso likevo golaleze'ine nene hukoti' hukoti' ogo minivo 
LUK.5.7	evene' masi gelelehe' ilizani' ogavo engikisi maka' gono daa' ave sipi mau' minani' nene igi hize ele' i-lidavo gelelehe' olone li a'ine ngumungumu' izani'. Ne'mine ikevo ingine igi golaleze'ine nene makato' gelelehe' igi alaha' nene sipiu' di tululu likevo sipi sita' nene vai' lo geni goloso ogavo sipi sita' nene nosou' limilisa asine' ve. 
LUK.5.8	Ne'mine ogavo Simoni Petolo' aza ningo Izesu' gizenela obuvolo hizo gubi' ize emo ti' lo line': Guvekasi ve, naza lihime daa' uve goloso nouvoni' nenako gaza neni' hulo-nedo vozo. 
LUK.5.9	Ido' Simoni Petolo' ne'mine ine' nene ingine alaha' vai' goloso dangumu' nene vono vavo nemu' nene ne'mine ine' ve. Ee, ido' alaha' vai' goloso dangumu' nene Simonikisi minave muki' nene vo'ine vavo 
LUK.5.10	ezesi gono maka' daa' asive Zebedaio' gipele Zakoboki Zohaneki nesi nene vo'ine vavo minasine' ve. Ne'mine igi nizavo Izesu' aza Simoni'ni nene ti' lo lo-imine': Gaza gopo gaka gelo golise gelamozo. Idise meloti' nene api' ogo alaha' daa' aine' ne'mino evene' do nenita olosane. 
LUK.5.11	Ne'mine lavo ingine sipi di seveto' igisa inite' mata' muki' nene mudise mo hulisa Izesu'ni e'meti vani'.
LUK.5.12	Ido' Izesu' aza numuno ebe' ma minido' vo neivo a'mida ganadiseli'mo oko'no vovosi nomivo gize dave ma ogo Izesu'ni ningo aza vo gizeneu' lemo golo hizo ongo do lamine' o-delingumu' ti' lo line': Guvekasi ve, gaza do lamine' o-nedeline' amuzokasi naine' nene naza mo gele mino do lamine' o-nedeline lo gele nouve. Gaza do lamine' o-nedelesa gele nabe. 
LUK.5.13	Ne'mine lavo Izesu' aza ganadise gizi dave i-ngidisa'mani' inite' o-do ana hulo molo oko'nolo' nohito ti' lo lo-imine': Naza do lamine' o-gedelesa gele nouve. Nemu' gaza lamine' ozo. Ne'mine lavo ganadise ne'mo lite' lo oko'noloti' hulo-do vavo lamine' giline'. 
LUK.5.14	Ido' Izesu' do lamine' o-dingumu' evene' hamokisi mo vetete' ogo lo-ngemamilive lo lo huko-do ti' lo lo-imine': Eveneto' medelo mino O'moso inite' lehize-daa' ive ne'mo ganadise okongaloti' hulo-gedo vine' nene ningo lo soto' ogavo gaza lamine' aine' nemu' nene evenelite ningi gililizangumu' ve lo ne'mine ozo: Ganadise gizi dave ingine lamine' igi ma ize inite' ne'mine ne'mine O'moso imilisave lo Mose' lo huko lido' nene e'meto eveneto' medelo mino O'moso inite' lehize-daa' ive nene inite' ma O'moso oloku' gize emelingumu' nene do vo emezo. 
LUK.5.15	Ne'mine lo line'za Izesu'nimu' gamazi nene gohi buu naba lo mone osu' lavo evene' vai' nene gili ei' gamazi gelelone li evene' muki' nene inite' gizi di minavesi nene do lamine' o-ledelive li Izesu' neida igi di gese' iga' ani'za 
LUK.5.16	aza nene haza ebe' evene' minamada vo O'mosola lolosa vaa' ine' ve.
LUK.5.17	Ne'mino minaa' ine' gameneu' nene gamene ma Izesu' aza gamazi lo-ngemo neivo Halisaio' mono' gilaa' avesi O'moso'mi lou' gamazi apizi ngimaa' avesi nGalilaia misubou' numuno ebe' ngomo ngomo mine'mo moningutikisi Zelusalemi numuno ebekutikisi Zudaia misubo lingelatikisi ave nene a'mida di nubo igi nizavo Izesu' evene' ma do lamine' o-ngedavo Izesuda nene Guvelesi ve'mi amuzo ne'mo nene evene' do lamine' o-ngedelingumu' amuzo molo minine' nene mo ningani' ve. 
LUK.5.18	Ne'mine ogo neivo evene' amuzolo hele vivo gebili ma ngakaku' zalo' mili di igi Izesu' neida di dizi huli-dilisa ani'za 
LUK.5.19	evene' nete giki' igi aka hizi tilikevo ingine numuno nubito' di dizi mini nubiku' ngolo' li ngakaku' neivo huli-dikevo eveneliti vovo'ningu' Izesu' velela limine'. 
LUK.5.20	Lemavo za gohovo mili di ave ingine gebili ma ha do lamine' o-deleseive li gili ele'vole' ani' nene Izesu' aza mo ningo gelo a'mine amuzolo hele gese' o vive nene ti' lo lo-imine': Ve melo, gaza lihimeka nene mo hulo-gedekuve. 
LUK.5.21	Ne'mine lavo Halisaio' mono' gilaa' avesi O'moso'mi lou' apizi ngimaa' avesi ingine a'mine line' gamazimu' lu'ningu' ti' li gilani': Evene' hamolitesi lihimete huli-lidilizado' lisihe' amavo asi O'moso eikovo' nene lihimete hulaa' ive neine' nenako ve meve nene O'moso nevoba gamazi ne'mine lo O'moso ivile' oga' gamazi noline' nene edamive. 
LUK.5.22	Ne'mine li lu'ningu' nigilavo Izesu' aza ningo gelo ti' lo lo-ngimine': Lingine lutingu' ne'mine gatine nanimu' nigilave. 
LUK.5.23	Lingine nenikumu' nene sozavo' laa' neive li gilaa' nahe. Naza amuzolo hele vive nemu' lihimeka mo hulo-gedekuve luvoni' nene soza lolohe lamine' lolohe ma gilamilisave lo lapa nomivo noluvoni'za sozalo' ve minuvodini amuzolo hele vivemu' mene naza oto vozo nolo-duvo oto vamivo soza luvoni' nene soto' ogavo novozo helalove lo gelo oto vozo lo ma lamuvodine. Olo. 
LUK.5.24	Ne neiha O'mosolati' ve gihile naza misubouko lengi' lihimetine apase-lengedaa' amuzo do nouve luvoni' nene soza lamo mo lamineto' noluvoni' nene ningi gililizangumu' naza idise ogo molo oloni' inite' nene ningilo. Ne'mine lo amuzolo helavo minive nemu' ti' lo line': Naza ti' lo nolo-gimuve: Gaza oto ongo minaine' initeka nene do geho numungala vozo. 
LUK.5.25	Lavo amuzolo helavo minive aza nene evene' mukiliti ve'nido' nene lite' lo oto ongo minine' inite've nene do geho O'moso do naba o-do opo'ni lo'mo lo'mo numu'vela vine'. 
LUK.5.26	Ne'mine neivo evene' ingine ningi upuho' igi vo'ine vavo O'moso opo'ni li di naba i-di ngehelele goloso izavo idise nene atoli'mine inite' goloso ningekune li lani' ve.
LUK.5.27	Ido' neloti' nene Izesu' aza heta lemo vo takisi moni daa' ive gulive Levi' nene takisi moni daa' ine' opisi'veu' gono do neivo ningo ti' lo lo-imine': Gaza ne'meto ano. 
LUK.5.28	Ne'mine lavo aza inite' muki' nene hulo oto e'meto vine'. 
LUK.5.29	Maka' Levi' numu'veu' vii Levi' aza Izesu'ni noso' nite' naba gize vata' o-divo evene' muki' takisilo' vesi ido' evene' ato' masi nene maka' mini noso' nite' ni minani'. 
LUK.5.30	Ni nizavo Halisaio' mono' gilaa' avesi mono' gamazi apizi ngimaa' avesi ingine Izesu' izipahala zuhomu' nene ngemenga li ti' li lani': Lingine takisi moni daa' ave golososi ido' lihime daa' ave lingesi nene noso' nite' maka' namilizanako nanimu' ninave. 
LUK.5.31	Likevo Izesu' aza ti' lo lo-ngimine': Luso ve aza haza lamine' minave do lamine' o-ngedelesa osa'miha inite' gizi davemukovo' nene oga' neive. 
LUK.5.32	A'mine'mine ogo naza nene evene' lisihe' i minavemu' amuvoni'za evene' lihime'inesi nizave nene lu'ine di velepe' izilizave lo lo-ngemelesa uvoni' ve.
LUK.5.33	Ido' Izesu' ne'mine lo lavo ingine ti' li li-imani': Zohane' izipahala zuho ingine monokumu' ve li noso' nite' malise ika' ika' igi mini O'mosola lika' lika' navo Halisaio' mono' laa' aveti izipaha'ine zuho nesi nene a'mine'mine iga' nani'za gei' izipaha zuho ingine nene a'mine'mine igi noso' nite' malise ilizado' o neine' nenako ne'mine ami noso' nite' gopo naakovo' iga' nako nanimu' nave. 
LUK.5.34	Ne'mine likevo Izesu' aza aneza gamazi ma ti' lo lo-ngimine': Ve mali'mo eze vene' huki imiliza gameneu' olize izo eze zuho noso' nite' gize vata' ogo molo-ngedavo aza a'mingu' neivo eze zuhomu' nene lingine noso' nite' malise ilizave lilizado' nene ha gili lingimilizado' o neihe. Ne nomive. A'mine'mine igi neze izipaha'ne zuho nene naza nouvodo' nene noso' nite' malise amilisave. 
LUK.5.35	Idise ne'mine amilisani'za ne'mine ilizani' gamene ma aloseive. Engi' vovo'ninguti' biluvalite neze nele'mizi di vilizani' gamene alitavo a'mine gameneu' nene ingine mulumo gili-nidisa noso' nite' malise ilisave.
LUK.5.36	Ne'mine lo lo-ngemo imine' molo aneza gamazi ma ti' lo lo-ngimine': Evene' malite saketi gosohototi' lavolavo ngomo ma huki saketi litehe hukido' nene ma mili ongotisa'mave. Ne'mine igi ma ongotilizani' nene saketi gosoho' nene huki di goloso ilisave. Ido' lavolavo gosoho' saketi litehelo' mineline' nene atokuti' gelo edamoloseive. 
LUK.5.37	Ido' a'mine'mine igi lingine vaini noso gosoho' ne'mo meme' ize losuvodunu' lili' ani' gomise nene izo pou' lavo vaini noso lepo vo gomise'vesi nene goloso ogalive li vaini noso gosoho' gituho' galakala' neidi'mo nene lulu izavo gomise liteheli'mo ngipu lo hukiline' o miningu' nene ma ohizi milisa'mave. 
LUK.5.38	Vaini noso gosoho' gituho' galakala' neivo nene meme' ize losuvo gosohotunu' lili' ani' gomise gosohoku' nene ohizeso' o neive. 
LUK.5.39	Ido' gozopo' vaini nosovo' naa' ave nete gozopo' nite' mene lamine' ve li vaini noso gosoho' ma nalisa gilamilisave. Ne'mine line' nene aza mono' lo-ngemaa' ine' nene gosoho' nenako izipahala zuho igi mili ilizani' monovo ne'mo a'mine Zuda veti monovo litehe malo' vo damivo ingine gozopo' monovo'ine mamu' lanite' gili a'mine monovo gosoho' nene di ti' amilizani' o miningumu' line' ve.
LUK.6.1	Holise' gameneu' Izesu' aza izipahala zuhosi viti mingu' nivavo izipahala zuho nete viti godololati' gihile nene ili a'ningu' hupu' izi ni'mi vani'. 
LUK.6.2	Ne'mine ani'za Halisaio' mono' gilaa' ave malite ti' li lani': Lingine lou' gamaziu' nene holise' gameneu' gono damilo li nizani' mako ne'mine nanimu' nave. 
LUK.6.3	Likevo Izesu' aza ti' lo lo-ngimine': Ido' Zuda ve leli' avotemoti guve'inesi ve naba Davidi' aza ezesi monave ga'na hili minangumu' nene lou' gamazi'mo inite' mamu' namaa' ve lo hize tilavo tile minine' aka nene goloso amivo ha do ngolo' loo Davidi' ine' inite' nene mono' godolou' gati gilahe gilamahe. 
LUK.6.4	Aza ne'mine ine' ve. O'moso'mi mono' numungu' dizavo eveneto' medelo mino O'moso inite' lehize-daa' ive ne'mo O'moso'mi velelo' milani' beleti nene evene' gohi malitesi namilizave lo asi eveneto' medeli mini O'moso inite' lehizi-daa' avetevo' ha nalisave lo lou' gamazi'mo lavo minine' beleti nene Davidi'ni do emavo ido' ezesi maka' monave ngemavo mukito' ezesi nani'. Nemu' nene goloso amivo neni' izipaha'ne zuho nene a'mine'mine igi viti gihile mene ha nalisave. 
LUK.6.5	Ne'mine lo ti' lo lo-ngimine': O'mosolati' ve gihile naza nene holiseli'mi meleho mino a'mine holiseku' iliza initekumu' ido' amiliza initekumu' laa' uve nene nenikovo' nouve.
LUK.6.6	Ido' holise' gamene mau' Izesu' aza mono' numungu' dizo mono' apize ngemo neivo a'mingu' nene ve ma ana zamela goloso ogo gilizevo o vive ma minine'. 
LUK.6.7	Neivo lou' gamazi apizi ngimaa' avesi Halisaio' mono' gilaa' avesi ingine Izesu' aza a'mine ve nene idise do lamine' o-deline' nene holisekumu' lani' lou' gamazi ma nene avuto' oloseinako nemu' goni' o-delone' aka ma soto' ilihe li vonu' bili ningi minani'. 
LUK.6.8	Ne'mine igi nizavo Izesu' aza ingine gilani' inite' nene mo ningo gelo ana goloso o vive nene ti' lo lo-imine': Gaza oluso' mene ogo otezo. Ne'mine lavo aza oto ogo a'mido' ote minine'. 
LUK.6.9	Ote neivo Izesu' aza ti' lo lo-ngimine': Naza ti' lo longo' noo-lingiduve. Leze lou' gamazite ne'mo nadive lo neive. Holise' gameneu' nene monovo lamine' ilo lo neihe goloso ilo lo neive. Ado' evene' di lamine' i-ngidilo lo neihe di goloso i-ngidilo lo neive. 
LUK.6.10	Lo lo-ngemo evene' muki' vonu' ngebele osu' lo ana goloso o vive ma nene ti' lo lo-imine': Anga do pehe lozo. Lavo do pehe lavo ana nene gohi lamine' ine' ve. 
LUK.6.11	Ne'mine ine'za lou' gamazi apizi ngimaa' avesi Halisaio' mono' gilaa' avesi ingine Izesu'nimu' ngizebolo' goloso molavo nemu' li volelo' melo' igi nadi' o-delone li lani' ve.
LUK.6.12	A'mine gameneu' nene Izesu' aza O'mosola lolosa golola dizo vine'. Dizo vo O'mosola lovo' lovo' ogo neivo liti'muso izo go' line'. 
LUK.6.13	Ido' go' lavo nedenga' nene eze e'meti monaa' ave izipahala zuho muki' nene asi lo-ngedavo ikevo engikuti' evene' tuvelu (12) ngele'mize kegeso ezelo' medeli mini gamazi lilizave aposolo ve lo ngele'mize molani'. 
LUK.6.14	Ingine gulive'ine nene ne'mino minine': Simoni' nene gulive've gohi Petolo' ve lo molani' ido' Petolo' nakunolo Adelea' ve ido' Zakobo' ve Zohane' ve ido' Hilipo' ve Batolomaio' ve 
LUK.6.15	Mataio' ve Tomasi' ve ido' Alahaio' gipele Zakobo' abalaho ve ido' Loma ve leli' misubouti' ngimisele hulolone li amuzo milaa' aveuti' minive lave Simoni' gohi ma neeve 
LUK.6.16	ido' Zakobo' gohi mali'mi gipele Zuda' ve ido' alinge' Izesu'ni do soto' o-dive ado' Kelioto' numuno ebetoti' ve Zuda' engi' neve nene minani' ve.
LUK.6.17+LUK.6.18	Ido' Izesu' aza a'mine evene' tuvelu (12) inginesi gololati' limi ikevo izipahala zuho linge vaikisi ido' evene' muki' goloso eze gamazi've gililisa avesi ido' inite' gizi dave do lamine' o-ledelive li avesi Zelusalemi numuno ebetatikisi ido' Zudaia misubo linge mukitatikisi ido' Tilo ido' Sidoni numuno ebe' minasine' misubo guvo noso gahevelatikisi igi di gese' ikevo Izesu' aza a'mida nene misubo geledo' lemo ogo ote minine' ve. Neivo evene' lu'ningu' sikalahu' golososi minave ezela ikevo do lamine' o-ngidine'. 
LUK.6.19	Ido' Izesudati' amuzo ne'mo evene' do lamine' o-ngidine' nemu' nene evene' muki' ingine ei' oko'nolo' do gelosa lamine' olosune li oko'nolo' di gililisa ani' ve.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ne'mine ikevo Izesu' aza izipahala zuhola vonu' nongebelo ti' lo line':
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Initetine nomivo goho' gahali' aleve lingine nene O'moso'mo gizebo o-ledelingu' vi hilalizani' o neine' nenako lamine' iliza akalo' mini mili nizaze.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Nemu' longolize izilizani' o neive.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ne'mine igi nizani'za initetine vai' lo neivo heneni ve nizave lingine longolize izi inite' muki' mo dikeve. Alinge' gohi ma damilisaze.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Nemu' nene agae, ehetine ve.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ido' idise ga'na hili minaa' nave lingine nene
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	alinge' O'moso'mo noso' nitetine vai' lengemeline' nenako lamine' iliza akalo' mini mili nizaze. Nemu' longolize izilizani' o neive.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ne'mine igi nizani'za idise gatudinevo' o minivo minaa' nave
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	lingine alinge' ga'na hilivo' minilizani' o neine' nenaze.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Nemu' nene agae, ehetine ve.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ido' minevo' alevotine goloso o vivo idise agae agae li ive namavo' igi minaa' nave lingine alinge' O'moso'mo minevo' alevotine do lamine' ogavo
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	lamine' gili gize zohi' igi minilizani' o neine' nenako
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	lamine' iliza akalo' mini mili nizaze.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Nemu' longolize izilizani' o neive.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ne'mine igi nizani'za idise gize zohi' igi minaa' nave lingine alinge' mulumo alumo gili
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	ive nama igi minilizani' o neine' nenaze.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Nemu' agae, ehetine ve.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ido' O'mosolati' ve gihile neni' ne'meti minangumu' ve li evene' lengikumu' gosele' goloso ngebelavo vasa izi-lingidi gamazi goloso li lengelemi gulivetine nesi goloso neine' nenako mo gohi gelamolone li gulivetine di hulilizani' nene engi' avo'ninge nete gozopo' polohete minave i-ngidani' inite' goloso ne'mine i-lingidilizani' nenako lingine poloheteliti gonolo' nene medeli minikevo O'moso'mo menitine naba Okulumokuko molo-lengedeleseize. Nemu' nene a'mine ne'mine mana'mine i-lingidilizani' gameneu' nene longolize goloso izi ganine hizi gizedine adine izisa minilo. Ee, ne'mine i-lingidikevo ma lamine' iliza akalo' mini mili nizaze. Nemu' longolize izilizani' o neive.
LUK.6.20+LUK.6.21+LUK.6.22+LUK.6.23+LUK.6.24+LUK.6.25+LUK.6.26	Ne'mine ilizani' o neine'za evene' muki' nete longopo'ni li di naba nii-lingidavo ma avo'ninge nete soza polohete goloso gomu' minave di naba i-ngidaa' ani' ne'mine i-lingidilizani' nenako lingine a'mine soza polohete minavelo' medeli minilizani' o neine' nenako agae, ehetine ve.
LUK.6.27	Ne'mino neine'za neze gamazi'ne nigilave nene naza ti' lo nolo-lingimuve: Biluvatine nene lutine ngimi lengikumu' gosele' ngebelaa' neive nene nasahili' i-ngidi di lamine' i-ngidilo. 
LUK.6.28	Ido' initeli'mo ma lingibilivoo li usi' izi-lingidaa' nani' aleve nene O'moso'mo no'noho' ize-lingidivoo li-lingimilo. Ido' goboni mili-lingidilizavemu' nene do lamine' o-ngedelive li O'mosola li minilo. 
LUK.6.29	Ido' ve mali'mo gatido' noizivo ma nene helalasi izelize mine velepe' izilo. Ido' ve mali'mo saketika nene dalove nolivo ma nene siotika ngomo lulou' nesi nene do a'manapa amozo. 
LUK.6.30	Ido' lengitati' inite' ma dalone li longo' navo ma nene ha ngimilo. Ido' lengitati' inite' ma ipe' igi di vikevo ma nene gohi di ti'ni limilo li lamilo. 
LUK.6.31	Ido' lingine evenelite lelita ne'mine mana'mine i-lidilizave li gili ma nene engitasi a'mine'mine i-ngidilo.
LUK.6.32	Ido' evene' ma lu'ine lengi' lingimaa' avevo' lutine ngimilizani' nene mono' gilamave lihime daa' ave netesi nene evene' lu'ine engita ngimave nene lu'ine ngimaa' nani' nenako lingine nene evene' ma ngivile' igi monovo lamine' ma damave. O'moso'mo evene' linge ngopo'ni liline' votigile ivile' ivosa lengi' longopo'ni goloso lilido' minamani' ve. 
LUK.6.33	Ido' evene' ma lengi' lengele'mize lamine' avevo' ngele'mize lamine' ilizani' nene mono' gilamave lihime daa' ave netesi nene a'mine'mine igi ingine ngele'mize lamine' ave nene ngele'mize lamine' iga' nani' nenako lingine evene' ma ngivile' igi monovo lamine' ma damaze. O'moso'mo ve mamu' ngopo'ni laa' neine' votigile ivile' ivosa lengi' longopo'ni goloso lilido' minani' nehe. O'ove. 
LUK.6.34	Ido' lingine nene evene' ma inite' ngemekunivo ingine alinge' a'mine inite' gohi limilizado' ve li gili mini ngimilizani' nene mono' gilamave lihime daa' ave netesi nene a'mine'mine igi a'mine inite' gohi dalosune li a'mine inite' ngimaa' nani' nenako lingine nene evene' ma ngivile' igi monovo lamine' ma damaze. O'moso'mo evene' linge ngopo'ni liline' votigile ivile' ivosa lengi' longopo'ni goloso lilido' minani' nehe. O'ove. 
LUK.6.35	Ne neiha lingine lengi' biluvatine nene lutine ngimilo. Ido' ngele'mize lamine' i-ngidilo. Ido' evene' inite' ngimilizani' nene alinge' gohi dalone lami haza gidini ngimilo. Ne'mine igi haza ngimilizani' nene O'moso'mo menitine naba molo-lengedeleseive. Atoli'mine ogo dize minive O'moso aza evene' goloso nene nasahili' o-ngedaa' neine' nemu' gilavo haza nite' lolo' ogavo ezemu' opo'ni lisa'mave nesi haza gopo nasahili' o-ngedaa' neine' nenako lingine nene evene' inite' ma haza gidini ngimilizani' nene a'mine atoli'mine ogo dizo minive ne'mine gili vani' mini ei' izipahala gehepeve minilisave. 
LUK.6.36	Nemu' nene lingine metibo ne'mo evene' muki' mulumotine ningo hize ele' o-lengedaa' neine' ne'mine igi linginesi evene' mulumo'ine ningi hize ele' i-ngidi minilo.
LUK.6.37	Ido' ne'mine igi O'moso'mo lengi' monovotinemu' dovo' ledevo' ogo ize' molo lamilingisi lingine evene' maliti monovomu' divi' ledivi' igi ize' mili lamilo. Ido' O'moso'mo lingine monovo goloso dikeve lo lengemenga lamilingisi lingine evene' mamu' monovo goloso dikeve li ngemenga li'mi monamilo. Ido' O'moso'mo lengi' lihimetine nene hulo-lengedelingisi lingine evene' lihime di-lingidaveti lihime'ine nene huli-ngidilo. 
LUK.6.38	Ido' O'moso ne'mo inite' mata' lengemelingisi lingine nene evene' inite' mata' ngimilo. A'mine O'moso'mo lengemeline' inite' nene vauve goloso elosa lengi' di miniliza votigile nesi ivile' ogosa lengemeleseive. A'mine inite' lengemeline' nene lingine evene' ngimiliza votigilelokovo' lengemeleseinako nemu' lingine a'mine'mine igi inite' vauve ili ngimi minilo.
LUK.6.39	Ne'mine lo Izesu' aza aneza gamazi ti' losasi ma imine' molo lo-ngimine' ve: Vele likive mali'mo vele likive ato' ma aka elebizo analo' do do ha vilihe. Ne nomive. Mo sitato' vi galeseu' limilisasive. 
LUK.6.40	Ido' sukulu izipe malite tisa'ine nene ivile' igi ma minamilisani'za mukito' nene inite' mukikumu' apizi ngimi osu' likevo inite' mukikumu' gili osu' lavetevo' nene tisa'ine ne'mine lili' ilisave. (Nemu' nene lingine evene' nene aka lamine' ngelebizelone li ma ve'ine likive ne'mine minami lo-lengemaa' nouvoni' gamazi muki' nene gili lamine' igisavo' apizi ngimilizado' minilisave.)
LUK.6.41	Ido' gaza veka gihileu' za lana naba vo neine' nemu' nene ningo gelamo ve mali'mi vele gihileu' inite' ngomo lasolo vo neine' nemu' nene nanimu' ningaa' nane. 
LUK.6.42	Ido' ge'mo vekau' nene za lana naba vo neivosa gaza ve mamu' ve melo, vekau' inite' ngomo vo neine' nene do hulo-gedelove lo-delinido' o neihe. Ne nomive. Soza sunolavo' monanive gaza za lana vekau' vo neine' nene gomu' do hulokosavo' nene ve mali'mi veleu' inite' ngomo lasolo vo neine' nene ninge guno o minosa do hulo-deline' o neive. Ee, monovo goloso naba daa' naine' nene gomu' hulosavo' mali'mo monovo goloso ngomo ma do noline' nene do lisihe' o-delesane.
LUK.6.43+LUK.6.44	Gohuno gihile nene uhoni zaloti' ngelo ma elamolosane. Ido' vaini gihile nene gasavasi nala' golosoloti' nene ngelo ma elamolosune. Nemu' za mukiliti monovo nene gihile'ine izeline' ne'mo do soto' ogavo ningelonido' o neine' nenako nemu' nene za ma lamine' noline' ne'mo nene gihile've goloso ma izamoloseive. Ido' za ma goloso noline' ne'mo nene gihile've lamine' ma izamoloseive. 
LUK.6.45	Ido' evene' a'mine'mine igi nizave. Evene' lu'ningu' go'zikani' inite' nene ve'ninguti' li hulaa' nanako evene' lamine' ne'mi lulou' nene gamazi lamineli'mo vai' lo neinako ne'mo nene monovo lamine' do soto' oga' neive. Ido' evene' goloso ne'mi lulou' nene gamazi goloso ne'mo nene vai' lo neinako ne'mo nene monovo goloso do soto' oga' neive.
LUK.6.46	Ido' evene' nene guve'inesi veti gamazi gili dalizadokovo' minaa' nani' nenako lingine nenikumu' Guvetesi ve, Guvetesi ve, li-nidi minaa' niigisa neze gamazi'ne gili hulaa' nani' nene nanimu' nave. 
LUK.6.47	Ido' evene' ma ingine nenita igi gamazi'ne gili di luvodo' luvodo' igi mili e'metilizani' nene ingine nani'mine ve nizahe nemu' lo-lengemelove: 
LUK.6.48	Ve mali'mo numuno gizelesa posi galese ha'na elo homi gehedo' ogo posi nene gehedo' hize gili' loo numuno gizavo goline izo noso naba velo numudo' nene biline'za numuno nene do lamine' ogo gehedo' gizine' nenako ne'mo numuno nene lemo ongamo amuzo molo haza minine' ve. Ido' ingine neni' gamazi luvodo' luvodo' igi mili e'metilizave nene a'mine numuno gizive ne'mine minikevo inite' igi mili minilizani' nene lemo ongamoloseive. 
LUK.6.49	Ne neiha evene' ma ingine neze gamazi'ne gili gili huli luvodo' luvodo' e'metamilizani' nene numuno gizive gohi ma ne'mine minilisave. A'mine ve aza numuno gizelesa posi galese elo hulo homiu' ogo posi nene gehedo' hize gili' lamo galese avilelo' eleko gizavo goline izo noso naba velo numudo' ogo belavo numuno nene eii, do goloso ogosa izevo etevo' ogo lemo ongani' ve. Ido' a'mine'mine ogo neni' gamazi'ne gili huli luvodo' luvodo' igi mili e'metamilizavete igi mili minilizani' inite' nene lemo ongaloseive.
LUK.7.1	Izesu' aza a'mine mono' gamazi nene evene' a'mida minani' nene lo-ngemo osu' lo Kahanaumi numuno ebeku' vine'. 
LUK.7.2	A'mida nene Loma amiliti gizebo ve ma minine'. Eze gelekele' izipeuti' vonolo' minive nene inite' gize do helaa' akalo' vo minine'. 
LUK.7.3	Ne'mine ogo neivo amiliti gizebo ve aza nene Izesu' guvele gelo aza ogo gelekele' izipe do lamine' o-delive li vi li-imilizave lo Zuda veti gizebo ve'ine linge ma ngimiseline'. 
LUK.7.4+LUK.7.5	nGimiselavo ingine Izesuda vi heteli a'mine gamazi li-imi amuzonga ti' li li-imani': Isaa' neve. Loma amilo' gizebo ve aza lulo nene leli' Zuda ve lemaa' neive. Ido' mono' numude nesi nene gizilizave lo moni huko hulavo gizune. Ne'mine oga' neine' nenako gaza ei' line' inite' nene ha o-delinido' lisihe' o neive. 
LUK.7.6	Ne'mine li li-imikevo Izesu' aza inginesi maka' vani'. Izesu' aza olihe numudo' vo hetelamo avita navo amilo' gizebo ve aza gamazi ti' lo loo eze zogo ve linge Izesuda ngimiselavo vani': Guvekasi ve, naza evene' goloso nouvonako a'ne'mine'mi numu'neu' alinido' lisihe' amaninako hotati' ogo mela alinido' gabusoka elalive. 
LUK.7.7	Ido' naza geita vamuvoni' nene naza heta ato' ve goloso nouvonako nemu' geita alodo' lisihe' amuve. Nemu' nene gaza gamazivo' lo lamine' ozo lolosane. Lanivo neni' gelekele' izipe'ne nene lamine' ilive lo gele nouve. 
LUK.7.8	Ido' lamine' ilive lo gele nouvoni' nene naza evene' maliti gizebolo' nouve. Ido' neze gizebolo' nesi nene ami ma nizave. Nemu' nene engikuti' ve mamu' vozo lokuvo ha voloseive. Ido' mamu' ano loloni' nene ha aloseive. Ido' gelekele' izipe'ne nene ne'mine ozo loloni' ha oloseive. Ido' a'mine'mine ogo gaza lanivo siki inite' ne'mo gei' gamazi nene ha gele do gelekele' izipe'ne nene ha hulo-do voloseive losa gele nosa noluve. 
LUK.7.9	Lavo Izesu' aza gamazi line' nene gelo aizo lo gelo mine velepe' izo e'meti vave muki' nene ti' lo lo-ngimine': Naza ti' lo nolo-lingimuve. O'mosomu' gili ele'vole' iga' ave gehepeve ve lave lengi' Isilaele' aleve lengikutikisi nene heta ato' ve mene'mo gele ele'vole' ine' ne'mini ve hamolitesi gili ele'vole' avo ma ningamuvoni' ve. 
LUK.7.10	Ne'mine lavo amilo' gizebo ve'mo ngimiselive ingine tine' mili numu'vela vi ningani' nene gelekele' izipe aza lamine' ogavo ningani'.
LUK.7.11	Ne'mine ogavo neloti' gamene ha'na vamivo Izesu' aza numuno ebe' ma gulive Nainila novivo izipahala zuhosi evene' mukikisi nene e'metavo makato' vani'. 
LUK.7.12	Maka' vo numuno ebeli'mi gateda nohetelivo vene' geto' ma minine' ne'mi gipele hamokovo' minine' nene helavo vene' geto' nene a'mine numuno ebekuti' evene' vai' nene mulumo gili-di e'meti minavo a'mine gonoso nene zalo' mili numuno ebekuti' galese izi-dilisa di heta ani'. 
LUK.7.13	Ne'mine navo Guvelesi ve aza hilive'mi izelehine nene ningo muluno hukavo a'mine vene' nene ti' lo lo-imine': Gaza ive nama amozo. 
LUK.7.14	Ne'mine lo avito' vo a'mine hilive ongo minine' initeto' nene davo gonoso zalo' milave nene a'mido' legeni oti minani'. Oti nizavo ti' lo line': Goso' ve, gaza gohi veka gizo oteline nolo-giduze. Otezo. 
LUK.7.15	Lavo hilive aza oto mito' mino gamazi api' ogo nolivo a'mine hilive nene izelihida gohi do ti'no imine'. 
LUK.7.16	Ne'mine ogavo vene' vemoho' muki' nene ngehelele naba goloso izavo O'moso opo'ni li ti' li lani': Leli' vovoteu' nene polohete naba ma soto' ogave. Ido' O'moso ne'mo eze evenele mulumote ningo hize ele' o-ledave. 
LUK.7.17	Likevo Izesu' ne'mine ine' guvele ne'mo Zudaia misubo mukikukisi ido' Zudaia misubo gaheve gahevela misubo mukiku' nesi nene buu lo mone osu' line'.
LUK.7.18	Ido' mono' noso holo-ngedaa' ive Zohane' izipahala zuho nete Izesu' ne'mine mana'mine monovo do soto' ogo minine' nemu' nene Zohane'ni li-imani'. 
LUK.7.19	Ne'mine ikevo Zohane' aza izipahala zuho sita' vise lo-ngedo gamazi ti' li longo' i-dilisive lo Guvelesi vela ngeletine': Gaza nene O'moso'mo imiselavo aloseive li li-limave ma nene nabe ido' ve gohi ato' mamu' gizebo olone' o neive. 
LUK.7.20	Ne'mine lavo a'mine ve sita' ingine Izesuda vi heteli ti' li li-imasine': Laza nene noso holo-ngedaa' ive Zohane' ti' lo losa leletavo nousive: Gaza nene O'moso'mo imiselavo aloseive li li-limave ma nene nabe ido' ve gohi ato' mamu' gizebo olone' o neive. 
LUK.7.21	Ne'mine likesivo a'mine minasine' gameneu' gehepeve nene aza inite' ato ato' gizi dave vai' do lamine' o-ngedo evene' lu'ninguti' sikalahu' goloso ngelete hulo ido' ve'ine likive muki' nene do lamine' o-ngedavo gohi ve'ine ningi minani' ve. 
LUK.7.22	Ne'mine ogosa aza Zohane' izipahala ti' lo lo-ngimine' ve: Lingine tine' mili vi Zohane'ni nene neni' gono noduvo gilasine' ido' ningasine' initekumu' nene ti' li li-imilizo: Ve'ine likive ingine ve'ine gohi niningave. Ido' gize'ine goloso ive nene gohi aka nimonavo ganadise gizi dave nene gohi kululu' niizave. Ido' ga'ine molave nene ingine gohi nigilavo hilave nene gohi do noote-ngidive. Ido' goho' aleve nene mono' gamazi lamine' nigilave. 
LUK.7.23	Lingine ne'mine li li-imi ti' li li-imilizo: Gaza neni' monovomu' gaka sita sata' nogelaine' ma nene hulo nenikumu' gele ele'vole' iline' nene mine lamine' ogo mineline' akalo' e'meto volosane. Ido' evene' muki' ingine ga'ine sita sata' gilami nenikumu' gili ele'vole' ilizave nene mine lamine' igi miniliza akalo' e'meti vilisave.
LUK.7.24	Ne'mine lo lavo Zohane' ngimiselive ingine tine' mili nivasivo evene' vai' minani' nene Izesu' aza Zohane'nimu' api' ogo ti' lo lo-ngimine': Lingine evene' muki' Zohane'ni ningilisa ebe' hadivela vani' ma nene nanite' ningilisa vani' neve. A'mida nene hepeli'mo do gabe' kabe' oga' neine' inite' gepe' ne'mino gamazi do ti'ne vati'ne ogo laa' ive ma ningilisa vani' nehe. 
LUK.7.25	Nanite' ningilisa vani' neve. Ve mali'mo genegana lamine' goloso ngolo minine' ningilisa vani' neve. E'e, a'mine ne'mine genegana ngili minaa' nave nene guve'inesi ve nabavo' minangu' mini inite' lamine' taminekovo' di ngolize izi minaa' nave. 
LUK.7.26	Nemu' nene nanite' ningilisa ebe' hadivela vani' neve. Polohete ningilisa vani' noloseive. Olo. Ee, a'mine vi ningave nene polohete ma ve. A'mine ve nene polohete gomu' minani' ne'mine minamo ngivile' ogosa neive. 
LUK.7.27	Ido' a'mine vemu' nene mono' godolou' O'moso'mo do lu' izelive lo imiselelesa live lo-emo line' gamazi ma ti' li gizi nizani' ma neive:
LUK.7.27	Gelezo. Naza neze gamazi lo-ngeme ngeme' ilive ma imiselekuvo
LUK.7.27	aza do gomu' molo akaka vele-gedeleseive.
LUK.7.27	A'mine gamazi nene a'mine ve Zohane'nimu' gizani' ve.
LUK.7.28	Ne'mine ani' nene naza ma lo-lengemelove. Evene' misubouko soto' igi mini di aveuti' nene mono' noso holo-ngedaa' ive Zohane'ni nene ivile' igi minave ma minamani' ve. Ne neiha O'moso'mo evene'velo' gizebo iline' gamene've soto' ogavo a'mine gizebo o-ngedelingu' vi hilalizave engikuti' ma lemo minilive'mosi nene Zohane' minine' monovo nene ivile' ivo minilizado' o neive.
LUK.7.29	Ido' evene' linge masi ido' takisi moni daa' avesi nene gomu' Zohanedati' noso hili minani' ne'mo Izesu' Zohane'nimu' line' gamazi nene gili hize ele' igi O'moso opo'ni lani'za 
LUK.7.30	Halisaio' mono' laa' avesi ido' lou' gamazi apizi ngimaa' avesi ingine Zohanedati' mono' noso hilamani' ne'mo nene O'moso'mo engikumu' ne'mine ne'mine ilizave lo galau' gelo ilizani' aka do soto' o-ngidine' nene ningi hulikeve.
LUK.7.31	Ido' Izesu' imine' molo ti' lo line': Idise mene gamenela mine do vuvoni' ningi nizani' alevemu' nene nani'mine inite' ne'mine nizave lo lo molo lolove. Ido' engikumu' nene naniteto' lo molo lokuvo vo dalive. 
LUK.7.32	Engikumu' nene izipe linge malo' lo molo lolosuve. A'mine izipe nene gili gosele' asele' izipe mini do gese' oga' ebeto' zohi' igi mini gono'ninginemu' nene ti' li laa' nave:
LUK.7.32	Laza lengikumu' huhunale' mulunido' nene
LUK.7.32	longolize izi gizedine adine izisa'mave.
LUK.7.32	Ido' nama muhele' ahele' ogo lunido' nene
LUK.7.32	lingine a'mine'mine igi muhele' ahele' igi lisa'mave.
LUK.7.33	Naza ne'mini nizave luvoni' nene ne'mine minangumu' luvoni' ve: Mono' noso holo-ngedaa' ive Zohane' aza gono've do do vingu' nene noso' nite' lamine' namo ido' vaini nososi namo neivo lingine ningi gosele' lengebelavo ti' li lani' ve: Ve mene sikalahu' goloso mali'mo lulo do gopo o-davo ne'mine neihe li lani' ve. 
LUK.7.34	Ido' O'mosolati' ve gihile naza ogo noso' nite' di gese' igi ni nizangu' vo naa' ido' vaini nososi nene naa' nouvo lingine ningi gosele' lengebelavo soza gamazi li ti' li laa' nave: Ve mene ningilo. Aza nene vele gohi nave mino ido' noso geligelo naa' ive mino takisi moni daa' avesi ido' mono' gilami lihime daa' ave gohi masi nene zogo molo ngemaa' ive ne neive. 
LUK.7.35	Ne'mine laa' nani'za O'moso'mo otohato monovolo' ogo molo minaa' neine' emeni dameni do ti' o nonive muki' nene a'mine emeni dameni lamine' neine' nene lengelebizaa' noune.
LUK.7.36	Ido' Izesu' nene Halisaio' mono' laa' ive mali'mo numu'veu' noso' nite' maka' naakumu' elese molo-davo a'mine ve'mi numu'veu' dizo noso' nite' no minine'. 
LUK.7.37	Neivo a'mine numuno ebekuti' vene' ma monovo golosolo' monaa' ine' vene' minidi'mo Izesu' nene Halisaio' ve'mi numu'veu' noso' nite' no minine' nene mo gelo luhuvo laminekisi gehenidunu' lili' ani' botoloku' unuvo laminekisi uveli minine' nene do ogo 
LUK.7.38	mehenela ogo gizenela mino ive neivo vele novozo ne'mo Izesu' gizenelo' nene lemavo maduno zopovo nedunu' gilite hulo-do gizene nene upa' ele-do mino a'mine unuvo laminekisi uveli nene holo-dine'. 
LUK.7.39	Noholo-divo Halisaio' ve Izesu'ni noso' niteto' elese molo-dive aza nene ningo asi've lulou' ti' lo line': A'mine ve nene polohete minidiniko a'mine oko'nolo' nodo giline' vene' nene monovo golosolo' monaa' ine' vene' neive lo gele mino oko'nelo' do gelamozo lo o've lo-didine. 
LUK.7.40	Ne'mine lo nogilivo Izesu' aza a'mine Halisaio' ve ti' lo lo-imine': Simonizo, nenitati' nene gei' lo-gemeloni' gamazi ma neive. Lavo aza ti' lo line': Tisazo, a'mine gamazika nene lovo. 
LUK.7.41	Ne'mine lavo Izesu' ti' lo line': Ve mali'mo alinge' nimilisingumu' ve lo moni dina' ogo faef hadeti kina (K500) ve ma emo ve ma nene fifti kina (K50) imine'. 
LUK.7.42	Ne'mine ine'za ingine alinge' nene ngeli bekimi i-damilisine' ogavo moni dina' ogo ngimive aza nene nevo alamilizo lo o've lo-ngidine'. Ne'mine lavosa engikuti' nene ezemu' mulunou' lamine' nabalo' zaho gele nolive. 
LUK.7.43	Ne'mine lavo Simoni aza ti' lo line': Naza giluvoni' nene moni nabalo' goloso dina' ogavo lihime nabalo' goloso hulo-dive nene noloseive lo lavo Izesu' ti' lo line': Gaza mo gihile lane. 
LUK.7.44	Ne'mine lo Izesu' velepe' ize veneta ogo Halisaio' ve Simoni'ni nene ti' lo lo-imine': Gaza vene' mene ninge nabe. Gaza nene Zuda ve leli' monovotelo' e'meto nele'mize lamine' olosa gei' iline' inite' nene amanivo vene' me'mo noo-nidive. Gaza nene numungau' okuvo gize'ne noso' izeloni' noso ma lepe molo-nedamanivo vene' me'mo nene vele novozodunu' gize'nelo' nene noso ize-nedo maduno zopovodunu' nene nogilite-nidive. 
LUK.7.45	Ido' go'ne ve'ne elo namanivo vene' me'mo naza ogo numungau' dizuvodoti' gize'ne nene upa' lo-nedo neine' nene osu' lamive. 
LUK.7.46	Ido' madu'neu' nene gaza uveli ma lepo holo-nedamanivo vene' me'mo nene unuvo lamine' oga' ine' uvelidunu' gize'nelo' holo-nedave. 
LUK.7.47	Nemu' nene naza ma lo-gemelove. Vene' aza nene lulo nabalo' goloso nimine' ne'mo lihime've nabalo' goloso minine' apase-dine' nene soto' o neive. Ne'mine ogani'za ve ma aza lihime've ngomo apase-delove ne'mo nene lulo ngomo ne'mine nemaa' neive. 
LUK.7.48	Ne'mine lo vene' nene ti' lo lo-imine': Gei' lihimeka nene mo apase-gedekuve. 
LUK.7.49	Ne'mine lavo noso' nite' maka' ni minave ingine nene api' igi lu'ningu' ti' li lani': Ve mene ve nani'mine ve minidi'mo lihime'ine hulo-ngedaatokisi lisihe' o neive. 
LUK.7.50	Ne'mine li lu'ningu' nilavo Izesu' aza vene' nene ti' lo lo-imine': Nenikumu' gei' gele ele'vole' aineka ne'mo lihime akaloti' gele'mize lamine' ogaze. Mulungau' zou lo minivo numungala vozo lo lo-dine'.
LUK.8.1	Neloti' ngomo ma nomino alinge' nene Izesu' aza nGalilaia numuno ebe' ngomo nabaku' nene mone mone ogo O'moso'mo gizebo o-ledaa' neine' ne'mi gamazi lamine' nesi nene do vo lo-ngeme ngeme' o'mo monine'. Ne'mine o'mo vingu' nene eze izipahala zuho tuvelu nesi nene maka' monani'. 
LUK.8.2	Ido' vene' ma Izesu' gomu' sikalahu' goloso lu'ninguti' ngimisele huline' venekisi ido' inite' gizi dani' do guno o-ngidine' venekisi nene maka' monani'. A'mingu' vene' ma nene Malia' minine' nene ezemu' Mangadalati' vene' ve li-daa' ani' vene' minine' ei' lulouti' nene sikalahu' goloso seveni Izesu' gomu' ngimisele huline' ve. 
LUK.8.3	Ido' vene' ma nene Helode' numudo' gizebo ve Kuza' elenaho Zoana' nesi ido' Susana' nesi ido' vene' linge ma nesi nene maka' Izesulesi vani' ve. Ingine a'mine vene' nete nene Izesu'nisi izipahala zuho nesi nene engi' inite' mata' ido' noso' nite'ine nedunu' nene nasahili' i-ngidi hize ele' i-ngidavo monani' ve.
LUK.8.4	Ido' evene' muki' nene Izesuda ika' ika' navo numudoti' numudoti' nesi nene golovo' izi igi nihitavo ningo aneza gamazi ma ti' lo lo-ngimine': 
LUK.8.5	Ve ma zuho inite' tile' oga' ive nene zuho inite've tile' olosa vine'. Vo mo tile' o'mo novivo linge ma nene aka gahevela di'mozi minikevo evene' nete a'mido' lisi di goloso ikevo nama nete igi di nani'. 
LUK.8.6	Ido' linge ma nene gehedo' di'mozi gala ho'li dizani'za gehedo' mino misubo nene naba minamo goko' gidini minidi'mo nene gulugulu izani'. 
LUK.8.7	Ido' linge ma gasava guvise hukikevo luhive ma ha miningu' di'mozi gala ho'li dizani'za gasava guvise nene gohi dizi mili hiti-ngidani'. 
LUK.8.8	Ido' ne'mine ani'za linge ma misubo lamineto' di'mozani' nete nene gala ho'li dizi gihile izani' nene hamo hamolite vanu hadeti (100) ne'mine izi'mi vani' ve line'. Ne'mine lo ti' lo line': Gatine ngolo' live nii ma nene gili lamine' igi gililo.
LUK.8.9	Ne'mine lo lavo a'mine aneza gamazi ne'mi' monovomu' izipahala zuho nete longo' i-dikevo 
LUK.8.10	Izesu' aza ti' lo lo-ngimine': O'moso'mo gizebo o-ledelingumu' suno' gamazi nene lengi' ha gililisave lavo lo soto' o-lengemaa' nouvoni'za evene' ma ato ato' nene aneza gamazivo' gililizave lo lo-ngemaa' nouve. Ne'mine nouvoni' nene ingine ningi ningi ningilizaha ninge lamine' amilisave. Ido' gili gili gililizaha gili lamine' amilisave losa nene aneza gamazivo' lo-ngemaa' nouve.
LUK.8.11	A'mine gepe' gamazi luvoni' ma nene ne'mino neive: Zuho inite' nene O'moso'mi gamazi ne'minosa nene neive. 
LUK.8.12	Ido' zuho inite' ma akalo' di'mozikevo evenelite lisi di goloso ikevo namalite nave luvoni' ma nene evene' malite O'moso'mi gamazi nene gilani'za gili di lu'ningu' milalisa ani' nene ve goloso ne'mo gili ele'vole' ikevo O'moso'mo do ngu' izalive lo ogo a'mine gamazi nene do vaa' neingumu' luvoni' ve. 
LUK.8.13	Ido' gehedo' di'mozave luvoni' nene evene' ingine mono' gamazi nene gili ngolize izi lite' li lu'ningu' di go'zi gili ele'vole' ani'za di gili' li damavo luhise'ine damivo gamene ha'na gili ele'vole' amavo ngemengu' soto' o ngimingu' nene mo mudise limi ingaa' nave. 
LUK.8.14	Ido' ma nene gasava guviseu' di'mozi gala ho'li dizani'za gasava guvise goloso ne'mo molo hite-ngidive luvoni' nene evene' ma ingine O'moso'mi gamazi nene mo gili a'mido' e'meti vani'za oko'ine losuvo'mi inite' do soto' ogakumu' gopo ga'ine gilaa' ido' moni henenimu' gilaa' ido' me misubou' initekumu' gopo ga'ine gilaa' ani' ne'mo O'moso'mi gamazi nene molo hitavo inginela nene gulupese ogo gihile izesa'mine' ve. 
LUK.8.15	Ido' misubo lamineku' di'mozi gala ho'li dizi gihile izave luvoni' ma nene evene' ma a'mine O'moso'mi gamazi nene li-ngimikevo lite' li gili di monovo'ine laminetoti' ido' lu'ine laminekisi minadoti' mono' nene di gili' li dani' nene ingine gosele' ngebelamivo a'mine mono' nene di gili' li di mini mini di dizi minikevo ne'mo nene engita gihile lamine' ize'mo vo minaa' neive.
LUK.8.16	Evene' ingine livi' lamu vite' igisa somo naba a'mido' ma hitikisa'mave. Ido' a'mine lamu nene vite' igisa sebengu' ma di milikisa'mave. Asi evene' numungu' dizilizave nene hize labana' ele-ngedelingumu' soto' lamu molaa' holomolo' milalisave. 
LUK.8.17	Ido' a'mine'mine ogo idise mene hito neine' inite' muki' nene alinge' soto' oloseive. Ido' idise mene haleko suno' neine' inite' muki' nesi nene soto' ogavo ningi gililisave. 
LUK.8.18	Ve ma ingine mono' ma di minilizave nene O'moso'mo gohi ma ngemavo di vai' li minilisave. Ido' mono' ma di minamilizave nene ingine mono' nene mo do none li gili ma di nilizani' nesi nene ipe' ogo do voloseive. Lingine mono' gilili ma nene gopo abeleni abeleni igi gilami di guni igi gili guni igisa gililo.
LUK.8.19	Ido' Izesu' izelehosi ido' nakunolomotesi nene Izesu' neida ani'za numungu' nene evene' giki' ikevo neido' ngeli vamilizado' ogavo heta ha minani'. 
LUK.8.20	Oti nizavo evene' nete izahosi nakuna zuhosi heta gei' ningi-gidilisa igi oti nizave li Izesu'ni li-imani'. 
LUK.8.21	Li-imani'za Izesu' aza ti' lo lo-ngimine': Neze ize'neho ido' naku'ne zuho nene ve ma ingine O'moso'mi gamazi gili a'mido' e'meti igi mili iga' ave nene nizave lo line'.
LUK.8.22	Ido' gamene ma izipahala zuhosi sipiu' dizi izipahala zuho ti' lo lo-ngimine': Laza noso ohuno mene hulo helala holene volone. Lavo mo vani'. 
LUK.8.23	Mo nosolo' ledi nivavo Izesu' nene okise ongani'. Ongo neivo hepe' naba goloso elo noso nene golo gidini ele' ala' ogo noso nene sipiu' velo nodizivo ingine nene ganala di helaa' akalo' mini mili minani' ve. 
LUK.8.24	Ne'mine neivo izipahala zuho ingine vi Izesu'ni u'muko' igi ti' li li-imani': Ve naboo, ve naboo, laza nene mo osu' loso' o neine' lae. Likevo aza oto hepe' nesi noso monine' nesi nene ngelemavo hepe' nene matavo noso nesi mato ngi lo lamine' minine'. 
LUK.8.25	Ne'mine ogavo izipahala zuho nene ti' lo lo-ngidine': Lingine nene O'mosola gili ele'vole' ilizanako nanimu' gili ele'vole' amave. Ne'mine lavo izipahala zuho ingine ngehelele goloso izo vo'ine vavo ti' li li volelo' melo' ani': Ve me'mo hepe' masi noso masi matilisive lo-ngedavo gamazi've gili dikesiko ve mene atoli'mine ve goloso noloseive li lani'.
LUK.8.26	Ne'mine igi ingine nene nGalilaia noso ohuno ne'mi helala Gelegesa misubola vi hetelani'. 
LUK.8.27	Vi heteli Izesu' sipiuti' lemo noso gahevela novivo a'mida minine' numuno ebekuti' ve sikalahu' goloso lulou' minive masi votene' asine'. A'mine ve nene mo gamene ha'nalo' oko'nolo' inite' ma izamo mino numungukisi ongosa'mo gonoso galese minida mono ongoka' ogo monaa' ine'. 
LUK.8.28+LUK.8.29	Ne'mino neivo evenelite senidunu' gizene analo' nene nala' izi-di gizebo i-daa' ani'za sikalahu' goloso ne'mo a'mine seni nala' nene izo huko evene' nene ele'mizo ebe' hadivela vaa' ine' ve. Ido' Izesukisi votene' igi a'mine ve ne'mo Izesu'ni nene ningo geke' lo Izesu' velela vo lemo pou' lo ongavo a'mine sikalahu' goloso ne'mo gamene gamene a'mine ve'mi lulou' nene minavo nemu' nene Izesu' aza sikalahu' goloso nemu' sikalahu' goloso gaza ve ne'mi lulouti' nene hulo-do lemo ogo vozo lo-dine' ve. Ido' a'mine gamazi lo-dingumu' a'mine ve ne'mo gamazi naba lo ti' lo line': Izesuvo, O'moso dizo minive'mi gipele mene gaza nouvoda naniteka' nane. Nenita mulumo gono nemamiline losa geita amuzonga nolo-giduve. 
LUK.8.30	Ne'mine lavo Izesu' aza a'mine sikalahu' goloso lulou' minive nene ti' lo longo' o-dine': Gaza guliveka nene zaho nane. Ne'mine lavo sikalahu' goloso lulou' minive aza sikalahu' goloso vai' minani' nenako nemu' nene aza gulive've nene Mangilise' nouve line'. 
LUK.8.31	Lavo sikalahu' goloso ingine limisele hulo galese lulou' amilive li amuzonga li geligelinga lani'. 
LUK.8.32	Ido' a'mida golola nene ize muki' goloso galese ni nizavo sikalahu' goloso ingine a'mine izeliti lu'ningu' nene limisele hulavo vo dizelone li Izesuda amuzonga goloso lani'. Ne'mine likevo vi a'mingu' dizilizave lo Izesu' gele ngimine'. 
LUK.8.33	Ne'mine ogavo ingine a'mine eveneli'mi lulouti' limi vi ize neti lu'ningu' dizikevo ize mulise ingine mangilise hizi loti' izi golo aveselo' nene limi noso ohunou' vi noso nii hilani' ve.
LUK.8.34	Ne'mine ikevo ize gizebo ve ingine golise vi a'mine ningani' inite' nemu' a'mida numuno ebe' nabau' nesi ido' hazala nesi nene li-ngimi osu' lani'. 
LUK.8.35	Ne'mine ikevo evene' ingine a'mine soto' ine' inite' nene ningelone li Izesu' neida igi ningani' nene a'mine lulouti' sikalahu' goloso limi igi vave nene gamazi gelaa' inite've maduno nesi nene mo lamine' ogavo genegana've nesi do izo Izesu' gizeneu' mito' mino gapepe' o neivo ningi ngehelele izine'. 
LUK.8.36	Ido' ve ma ingine a'mine sikalahu' goloso lulou' minave Izesu' do lamine' o-dine' ningave nete a'mine monovo nemu' evene' muki' li-ngimani'. 
LUK.8.37	Ne'mine ikevo Gelegesa misubou' aleve ingine nene ngehelele naba goloso izavo engi' misubo nene hulo vilive li amuzo mili Izesuda lani'. Ne'mine likevo gohi sipiu' dizo tine' molo vine'. 
LUK.8.38	Novivo sikalahu' goloso lulouti' do hulo-ngidive aza Izesuda gi'mizo maka' monelove lo amuzonga line'za Izesu' aza o've lo imisele hulo ti' lo lo-dine': 
LUK.8.39	Gaza nene numungala vo O'moso'mo amebe inite' o-gidine' nemu' nene ne'mine o-nidive lo lo soto' ogo lo-ngemezo. Ne'mine lo-davo sikalahu' goloso lulouti' igi vave aza a'mida minine' numuno ebeku' nene vo Izesu' amebe inite' o-dine' nemu' lo-ngeme ngeme' o'mo vine'.
LUK.8.40	Ne'mine ogavo evene' ingine Izesungumu' gizebo igi nizavo Izesu' aza tine' molo vo hetelavo geke' voke' li-dani'. 
LUK.8.41+LUK.8.42	Ne'mine nili-davo ve ma mono' numudo' gizebo ve gulive Zailo' aza aluvo kilisimasi've tuvelu (12) ne'mido' minine' aluvo hamo' nene mo nohilivo loti' izo ogo Izesu' gizeneu' lemo golo hizo Izesu' nene numu'veuko alive lo amuzonga lo-dine'. Ne'mine lo-davo Izesu' aza a'mida novivo evene' muki' nene mulolo' mulolo' igi e'meti vani'. 
LUK.8.43	Ne'mine igi nivavo vene' ma venelite ike'nilo' ike'nilo' ningaa' nani' siki nene mate-desa'mivo mino gamene ha'nalo' ninge do vo neivo kilisimasi tuvelu do hulo minine'za ve malitesi ma di lamine' i-damavo ha minine' nene 
LUK.8.44	Izesu'ni e'meto mehenela ogo genegana've ne'mi lolovola do gelavo a'mido' lite' lo siki inite've minine' nene oku' lo-dine'. 
LUK.8.45	Ne'mine ogavo Izesu' aza oko'nelo' zaho do gilive line'za evene' muki' ingine nene laza ma do gelamune li o'ove likevo Petolo' aza ti' lo line': Evene' nabazo, evene' muki' goloso mulolo' mulolo' igi nizave nete gei' okongalo' nene hitikeve lo line'. 
LUK.8.46	Ne'mine line'za Izesu' aza ti' lo line': Evene' mali'mo oko'nelo' do gelavo nenitati' amuzo ezela vine' nene mo gelekuve lo line'. 
LUK.8.47	Ne'mine lavo oko'nolo' do giline' vene' aza nene monovo'ne mo soto' ogave lo gelo luvo luvo ize do ogo Izesu' velelo' lemo golo hizo ongo Izesu' genegana'velo' do giline' nene nanitekumu' do gilihe ne'mi monovosi ido' venelite ike'nilo' ike'nilo' ningaa' nani' siki inite' ningo minine' lite' lo osu' lo-dine' monovo nemukisi nene evene' muki' neti ve'nido' lo soto' ine' ve. 
LUK.8.48	Ne'mine ogavo Izesu' aza ti' lo lo-imine': Aluneve, gele ele'vole' anidi'mo nene lamine' ogange. Mulungau' hongu lo lamine' o minivo vozo.
LUK.8.49	Ne'mine lo nolivo mono' numudo' gizebo ve'mi numungukoti' evene' ma ogo ti' lo line': Gaza aluva ma nene mo helave. Nemu' nene gaza tisa'ni nene lihiteheka lo gohi ele'mizo amozo. 
LUK.8.50	Ne'mine line'za Izesu' aza gelo mono' numudo' gizebo ve nene ti' lo lo-imine': Gaza gopo gaka gelamo aluva ha do lamine' o-delongumu' nene gele ele'volekovo' nene ogo minezo. Ne'mine oganivo aluva neve lamine' oloseive. 
LUK.8.51	Ne'mine lo mo aluvo hilive'mi numudo' ogo hetelo evene' muki' nene aza numungu' dizelongu' nene ma dizamavo Petolo' ve Zohane' ve Zakobo' ve ido' alungo ne'mi izelehoi melehoi engi' neevo' nene dizilisave ido' evene' muki' nene o'ove lo lo huko-ngidine'. 
LUK.8.52	Ne'mine lavo numungu' dizangu' nene evene' muki' ive nama igi mulumo alumo gili minani'za Izesu' aza ti' lo line': Alungo nene helamine' haza okise ongo neize. Lingine ive nama amilo. 
LUK.8.53	Ne'mine line'za evene' a'mingu' minave ingine alungo nene mo helavo ningi gili nizani' nenako nemu' Izesu'ni nene gize' i-dani'. 
LUK.8.54	Gize' i-dani'za Izesu' aza alungo nene analo' nodo vise lo-do ti' lo line': Izipaha'ne, otevo. 
LUK.8.55	Ne'mine lavo vonahaza gohi omo izavo lite' lo otine'. Otavo Izesu' aza a'mine alu nene naline' inite' ma imilizave lo line'. 
LUK.8.56	Ne'mine lavo alungo ne'mi izelehoi melehoi nene vo'ine goloso vavo minasine'za Izesu' nene a'mine gamazi nemu' evene' vetete' igi li-ngimamilizave lo lo huko-ngidine' ve.
LUK.9.1	Izesu' aza izipahala zuho tuvelu nene vise lo do nubo o-ngedo evene' lu'ninguti' sikalahu' goloso vai' nene ngimisele hulaa' amuzo atoli'minesi ido' inite' gizi dave di lamine' i-ngidiliza amuzo nesi nene ngimine'. 
LUK.9.2	Ne'mine ogo O'moso'mo gizebo o-ledelingumu' gamazi lamine' nene li-ngimaa' ilizave lo ido' inite' gizi dave nene di lamine' i-ngidaa' ilizave lo ngimiseline'. 
LUK.9.3	Nongimiselo ti' lo lo-ngidine': Aka vilizada nene inite' mo di vamilo. Hatuso nesi di vami ido' gokisi nene di vami ido' beleti nesi nene dami ido' monisi nene go'zi di vami ido' sioti nesi nene sita' izi vami hamokovo' izikisa vilo. 
LUK.9.4	Ido' lingine nene vi numuno mau' nidizi ma nene a'mine numungu' nene ingi'mi nivi viliza gameneu' nene vilo. 
LUK.9.5	Ido' numuno malo' nivavo lengele'mize lamine' amavo ma nene lingine a'mine numuno ebe' huli vilisa niigi ma nene ingine engi' monovo'ine gililizangumu' ve li avazaha igi gizedidoti' u'musupo nene okoho' izi di huli vilo. 
LUK.9.6	Ne'mine lo-ngedavo ingine nene vi numuno ebe' ngomo ngomou' ido' ebe' mukiku' nene mono' gamazi li-ngimi' ngimi' igi inite' gizi dave di lamine' i-ngidi'mi vani' ve.
LUK.9.7	Ne'mine i'mi nivavo guvelesi ve naba Helode' aza Izesu' gono've do ogo molo ine' initekumu' nene gelo gopo gala giline'. Gopo gala giline' nene ve malite mono' noso holo-ngedaa' ive Zohane' nene hilinguti' gohi otosa ne'mine neive nilavo 
LUK.9.8	ido' malite nene polohete Elia' ma nene gohi soto' ogave li nilavo ido' ma nete nene gomu' polohete linge minani' mauti' ma vele gizo gohi oto ne'mine gono nodave li nilavo 
LUK.9.9	Helode' aza gelo ti' lo line': Zohane' nene luvono gitekuvoni' ma neine'za ido' gamazi've nogiluve mene zaho nolive line'. Ne'mine lo a'mine Izesu'ni nene ningelesa giline'.
LUK.9.10	Ido' aposolo ingine mono' gonolo' ngimiselidoti' nene tine' mili igi inite' igi mili monani' nemu' nene Izesu'ni vetete' igi li-imani'. Ne'mine ikevo evene' linge ma nene huli-ngidi Izesu' nene izipahala zuho ngele'mizo gililihe' ivo vi numuno ebe' ma gulive Betesaida nela vi hetelani'. 
LUK.9.11	Evene' muki' ingine Izesu' vine' nemu' gili e'meti vani'. E'meti nivavo aza ngele'mize lamine' ogo O'moso'mo gizebo o-ledelingumu' gamazi lamine' nene lo-ngemaa' ido' inite' gizi dave ado' di lamine' i-ngidiliza akalo' mini mili minave nene do lamine' o-ngedaa' ine' ve.
LUK.9.12	Ne'mine neivo ho' nene lemo voo nivenga' nomolavo izipahala zuho tuvelu ingine Izesu' neida igi ti' li li-imani': Laza ebe' hadivelo' mene none' nenako nemu' evene' nene ngimisele hulovo. Ingine nene mevola mini'mi monani' luhuvo numungu' nehe haza numuda nehe vi noso' nite'ine meni hizi naa' ido' ingaa' ilizangisi. 
LUK.9.13	Ne'mine lani'za aza ti' lo lo-ngimine': Lengi' nene noso' nite' di ngimilevo. Ne'mine lavo ingine ti' li lani': Laza nene sikoni faef (5) ido' alaha' sita' a'nevo' molo none' nenako evene' muki' memu' nene gohi ma vo hizelesune lo nolabe. 
LUK.9.14	Ne'mine lani' nene ve faef tauseni (5,000) ne'mine minani' nenako nemu' nene lani' ve.
LUK.9.14	Ne'mine likevo Izesu' izipahala zuhomu' ti' lo line': Evene' nene fifti fifti (50) ne'mine ve hizi guviselo' nene mito' minilizave li li-ngidilizave lo lo-ngidine'. 
LUK.9.15	Ne'mine lavo izipahala zuho ingine Izesu' lido' lido' igi evene' nene di lisihe' i-ngidikevo vaito' nene mito' minani'. 
LUK.9.16	Nizavo sikoni faef nesi alaha' sita' nesi nene do Okulumota vonu' noogo O'moso opo'ni lo a'mine noso' nite' nene gito apilo izipahala zuho nete ize' mili evene' ngimilizave lo ngemavo moni ngimani'. 
LUK.9.17	nGimikevo evene' mukito' ni gatu'ine ani'. Ne'mine ikevo izipahala zuho ingine lumo sama minine' nene gosuvaha' tuvelu (12) ne'mine go'zi vai' lani' ve.
LUK.9.18	Gamene ma Izesu' aza eikovo' O'mosola lo neivo izipahala zuho nesi maka' imi nizavo ti' lo longo' o-ngidine': Evene' nete nenikumu' nene zaho ve li laa' nave. 
LUK.9.19	Ne'mine lavo izipahala zuho ingine ti' li li-imani': Evene' linge ma nete nene mono' noso holo-ngedaa' ive Zohane' nene hilinguti' otosa oloseive li laa' nave. Ido' linge ma nete nene gozopo' polohete Elia' aza gohi soto' oloseive lave ma nene tine' molo abe li laa' nave. Ido' ma nete nene gomu' minani' polohete hilani' linge engikuti' otanive nolibe li laa' nave. 
LUK.9.20	Ne'mine likevo Izesu' gohi ti' lo longo' o-ngidine': Ido' ingine nene mo ne'mine laa' nani'za lingine nenikumu' nene zaho neve li laa' nave. Ne'mine lavo Petolo' aza ti' lo lo-imine': O'moso'mo do lu' izeline lo do kegese-gedo gimiselelesa live ma nene nane. 
LUK.9.21	Ne'mine lo line'za Izesu' aza ne'mine li evene' hamokisi li-ngimamilizave lo o'ove lo lo huko-ngidine'.
LUK.9.22	Ido' Izesu' aza neni' nene do lungu' izelongumu' do kegese-nedo O'moso'mo nimiselelesa live neive li evene' hamokisi li-ngimamilizave lo lo huko-ngedo ti' lo lo-ngimine': Neni' gono ne'mo gihile've do soto' ilingumu' O'mosolati' ve gihile neni' nene mulumo gono naba geho helosa gohi otelodo' o neine' nenako mono' gizebo vesi ido' eveneto' medeli mini O'moso inite' lehizi-daa' ave nabasi ido' Zuda vete mono' gozopotati' laa' ani' apizi ngimaa' avesi ingine mehe'ine nimi mulumo inite' muki' nimi nibili hililisave. Ne'mine ikevo galeseu' lemo gamene sitohamo minekuvo O'moso'mo gohi do ote-nedeleseive.
LUK.9.23	Ne'mine lo evene' muki' nene ti' lo lo-ngimine': Ve ma ingine ne'meto alone li gilii ma gomu' nene engi' minevo' alevo'ine gizebo iga' nani' monovo'ine nene huli alami neni' ne'metilizangumu' ve goloso nizave li lohoto' zalo' ngibili hililizangumu' nene gamene gamene gili hulisa ne'meti alizave. 
LUK.9.24	Ido' ne'mine igisa ne'meti alizave lo noluvoni' nene nanitekumu' luhe. Lingine mene gililo. Ve ma ingine neni' ne'metelone' nene geni initeli'mi lulou' vo minevo' alevote hulalone li ne'metamilizave nene minevo' minevo' minaa' ngemeni dameni nene ma damilisave. Damilisaha ve ma ingine ne'meti vilizangu' ngibili hilikevo minevo' alevo'ine hulilizani' nene alinge' minevo' minevo' ngemeni dameni dalisave. 
LUK.9.25	Ee, misubouko mene minevo' alevo' igi mini misubou' inite' vai' nene di engita igi minilizangu' nene minevo' minevo' minaa' ngemeni'ine hulilizahe vo tolovo ilihe iline' nene a'mine inite' vai' nete nene ma hize ele' i-ngidamilisave. 
LUK.9.26	Ido' me misubou' minevo' alevo'inemu' gili neni' ne'metamilizave ingine minevo' minevo' ngemeni ma damilisave noluvoni' nene ve ma ingine libilikevo minevo' alevote hulalone li neni' evenele none lilisa ngovozo hililizani' nene O'mosolati' ve gihile naza labanalasi amuzo'nesi ido' me'nehi amuzosi ido' ei' angelo'veti amuzosi nene do mino aloni' gamenela a'mine alevemu' nene neni' evene'ne nizave lolosa ingine adi'mino novozo helo lamuvo minevo' minevo' ngemeni dameni nene ma damilisave. 
LUK.9.27	Naza lamineto' ma lo-lengemelove: Melo' nizave lengikuti' nene linge ma hilami ha nizavo O'moso'mo gizebo o-ledaa' monovo nene soto' ogavo ningilisave.
LUK.9.28	Izesu' aza a'mine gamazi lo-ngimidoti' gamene eiti (8) ogo vavo O'mosola lolosa Petolo'ni ve Zohane'ni ve Zakobo'ni ve nene ngele'mizo gololo' dizo vine'. 
LUK.9.29	nGele'mizo dizo O'mosola lo neivo golo vele nene do atoli'mine lolo' noo-divo genegana'veloti' nene mokono' hego hego lo minine'. 
LUK.9.30	Ne'mine neivo Okulumokuti' limi asine' nene ve sita' ma Izesulesi gamazi li volelo' melo' igi minani' nene Moseki Eliaki minasine' ve. 
LUK.9.31	Ingine nene labana'ine atoli'minesi soto' igi mini Izesu' Zelusalemi numuda heleline' ne'mo O'moso'mo imine' gono nene do pelo me misubo hulo dizo viline' nemukisi nene li volelo' melo' ani'. 
LUK.9.32	Ne'mine li nilavo Petolo' ve Zohane' ve Zakobo' ve ingine nene ve'ine hihi' ogavo mo ingalisa gilani'za ingami ha oti mini Izesu' labanala nene ningisa ido' ve sita' nesi maka' oti minasine' nene ningani'. 
LUK.9.33	Ido' ve sita' nene Izesu'ni huli-di nivasivo Petolo' ti' lo lo-imine': Ve naboo, maka' melo' minune' nene lamine' ogave. Nemu' nene melo' azibe sitohamo ma gizelone. Ma nene gei' ve ido' ma nene Mose'ni ve ido' ma nene Elia'ni ve. Ne'mine line' nene nadive noluhe lo gelamo gopo gani line' ve.
LUK.9.34	Petolo' aza ne'mine nolivo limusoli'mo ogo molo hite-ngidine'. Molo nohite-ngidivo limuso lulou' halekani' nemu' ngehelele izine'. 
LUK.9.35	Ne'mine neivo limuso lulouti' O'moso'mi gamazi ma ti' lo soto' ine': Meve nene neni' gipe'ne do lungu' izelive lo do kegese-de nouvoni' nenaze. Lingine eze gamazi've gili dalo. 
LUK.9.36	Ne'mine lo limusouti' lavo izipahala zuho sitohamo ingine Izesu' nene eikovo' neivo ningani'. Ido' ingine a'mine ningani' inite' nene evene' hamokisi li-ngimami legene' iki ha nizavo gamene ha'na gidini vine' ve.
LUK.9.37	Ne'mine igi mini go' lavo gololati' limi navo evene' muki' nene Izesulesi votene' ani'. 
LUK.9.38	Votene' navo a'mine evene' muliseuti' ve mali'mo geke' lo ti' lo line': Tisazoo, neni' gipe'ne hamo' gehepeve mene ninge-deline lo geita noluve. 
LUK.9.39	Eze nene sikalahu' goloso mali'mo do ote-davo upuho' ogo geke' naba lavo sikalahu' goloso ne'mo gohi do upuho' o-davo ahezeve izo neivo vele lavozo ogo gituho' galakala' ogo neivo sikalahu' goloso nene a'manapa ogo hulo-do vamolosa inguti' hulo-do vavo oko'no malalapa izo minavo amuzolo nomivo minaa' neive. 
LUK.9.40	Naza izipaha zuho nete sikalahu' goloso nene imiseli hulilizave lo engita luvoni'za ingine nene ngeli imiseli hulilizado' minamani' ve. 
LUK.9.41	Lavo Izesu' aza a'mido' ti' lo line': Eii, ngeli imiseli hulisa'mani' nehe lingine O'mosomu' gili ele'vole' amani' zuho lutine zovo' ize vine' mene lengikumu' gosele' nebele'mo novivo lengi' vovotingu' gamene gohi ma imine' molo mino langamuzo hize'mo vo mineloni' nemu' nene agae lo noluve. Ne'mine lo gipa nene ele'mizo ano lavo 
LUK.9.42	ele'mizi ikevo a'mine izipe olihe navo sikalahu' goloso ne'mo ehuso' o hulavo lemo pou' lo ongo neivo do gabe' kabe' o-divo ahezeve izo minine'. Ne'mine o-dine'za Izesu' aza sikalahu' goloso nene elemo izipe nene do lamine' o-do melehine gohi do imine'. 
LUK.9.43	Ne'mine ogavo evene' muki' ingine O'moso'mi amuzo atoli'mine goloso nene ningi upuho' goloso ani' ve.
LUK.9.43	Ido' Izesu' ogo molo ine' inite' muki' nemu' evene' nene vo'ine vavo gopo ga'ine ha gili nizavo Izesu' aza izipahala zuho ti' lo lo-ngimine': 
LUK.9.44	Gamazi mene loloni' nene lingine mili gatingu' iki gili minilo. Ado' O'mosolati' ve gihile neni' nene nibililizani' eveneliti a'ningu' nele'mizi milalisave. 
LUK.9.45	Ne'mine lo line'za a'mine gamazi'mi monovo geti gilikelizave lo O'moso'mo ga'ine do ngolo' lo-ngedamivo a'mine gamazi ne'mi monovo nene gili lamine' amani' nenako nemu' nene a'mine gamazimu' longo' i-dilisa ngehelele izine' ve.
LUK.9.46	Ne'mine igi izipahala zuho ingine lelikuti' nene zaho livile' ogo dizosa nolive li nemu' gamazitunu' lovo no'ningu' ani'. 
LUK.9.47	Ne'mine igi lolize gamazi nilavo Izesu' aza lu'ningu' gilani' nene mo ningo gelo izipe ngomo ma ele'mize do ogo minida do ote-do 
LUK.9.48	ti' lo lo-ngimine': Ve ma ingine nenikumu' ve li izipe ngomo me'mine ma ngele'mize lamine' ilizani' nene neni' nele'mize lamine' ani' geleleseive. Ido' ve ma ingine neni' ma nele'mize lamine' ilizani' nene nimiselive O'moso nene ele'mize lamine' ani' geleleseive. Nemu' nene O'moso'mo gilivo lengikuti' mali'mo eikumu' neni' nene lemo nouve lo gele nolive ne'mo lengi' nene lingivile' ogosa mineleseive.
LUK.9.49	Ne'mine lavo a'mido' Zohane' aza ti' lo lo-imine': Ve nabazo, ve mali'mo gei' guliveka lo soto' ogo gei' vekamu' ve lo sikalahu' goloso nongimiselivo laza ningo a'mine ve nene lezesi bizo gei' ge'metesa'mine' nenako nemu' ne'mine amozo lo o'ove lo-dekune. 
LUK.9.50	Ne'mine lo line'za Izesu' aza ti' lo lo-imine': Ve ma ingine biluva' i-lidamilizave nene lelita ve nene nizaze. Nemu' lingine o'ove li-damilo line' ve.
LUK.9.51	Izesu' nene O'moso'mo mo Okulumokuko gohi ele'mizo dizeline' gamene alitavo mo Zelusalemi numuno ebeta volosa amuzo molo giline'. 
LUK.9.52	Ido' ne'mine ogosa ei' vilingumu' gamazi di gomu' vilizave ma ngimiseline'. nGimiselavo ingine Samalia alevetingu' numuno ebe' mau' vi numuno di lisihe' i-dilisa ani'za 
LUK.9.53	a'mingu' aleve nete Izesu' aza engikisi bizisa'mani' aleveti numuno ebe' Zelusalemi numuno ebeta volosa ingumu' nene eze ele'mize lamine' amolosune lani'. 
LUK.9.54	Ne'mine likevo izipahala zuhouti' ve sita' ma Zohaneki Zakoboki ingine ne'mine lani' nemu' ningi gili Izesu'ni ti' li li-imasine': Guvekasi ve, laza lokunivo okulumokuti' ololi'mo lemo a'mine mene aleve ngebele gese' ilive lo nogelabe. 
LUK.9.55	Ne'mine lasine'za Izesu' aza mine velepe' izo ngelemine'. 
LUK.9.56	Ne'mine ogavo numuno ebe' gohi mala vani'.
LUK.9.57	Akalo' nivavo ve mali'mo Izesu'ni ti' lo lo-imine': Naza nene gei' vilinida alinida ha ge'meto volosuve. 
LUK.9.58	Ne'mine lavo Izesu' ti' lo lo-imine': Inite' muki' loposo gulosi ido' namasi nene ingalizani' numu'inesi minaa' nani'za O'mosolati' ve gihile neni' ongalo numu'ne nene nomine' nenako ha ne'metelibe. 
LUK.9.59	Ido' ne'mine lo ve mamu' nene ne'meto ano lo-dine'za aza ti' lo Izesu'ni lo-imine': Guvekasi ve, gaza gele nemanivo me'nehine vo do galese ize-dosa ogo ge'metelove lo line'za 
LUK.9.60	Izesu' aza ti' lo lo-imine': Gaza gelezo. Lu'ine hele vive angise nete hililiza oko'ine nene di galese izi minilisaze. Gaza nene vo O'moso'mo gizebo o-ledelingumu' gamazi nene lo soto' soto' ozo. 
LUK.9.61	Ido' ve ma ne'mo ti' lo lo-imine': Guvekasi ve, nazasi nene ge'metelesuze. Gaza gele nemanivo neze aleve nene vo a'nido' do mo minilo lo alove. 
LUK.9.62	Ne'mine lavo Izesu' ti' lo lo-imine': Evene' ma ingine gono di di nivilizanguti' velepe' izi mehe'nida ningaa' nave nete nene O'moso'mo gizebo o-ledelingumu' ve li gono dalizado' nene lisihe' isa'mave.
LUK.10.1	Ne'mine ogo alinge' nene Guvelesi ve'mo evene' sevedi tuu (72) gohi ma do kegese-ngedo aza alinge' a'mida viline' numuno ebe' mukiku' nene gomu' mili nivilizave lo sita' sita' ngimiseline'. 
LUK.10.2	Nongimiselo ti' lo lo-ngidine': Evene' mene gopo ikelizaze. Mingu' nene noso' nite' muki' goloso o molani'za a'mingu' gono dalonive nene ngomosi' minekunge. Nemu' nene lingine mine melehida likevo gonolo' ve ma ngimiselavo vi minamuno dolizilizave line'. 
LUK.10.3	Eii, lingine nene sipisipi ize angale ne'minisa minilisave. Sipisipi ize ingine lovo ve'inelite ngibililisa ikevo ingine a'mido' alete mili ngibililiza gavoso'ine nomivo minaa' nani' ne'minisa nene vi minilisave. Ido' lingine vovo'ningu' vi miniliza aleve neve nene sipisipi ize ngibilaa' ani' loposo gulo ne'minisa nene minilisaze. Mo vilo. 
LUK.10.4	Nemu' lingine vilizada nene moni go'zaa' hanipausi nene di vami kisi di monaa' go' nesi di vami gizedido' suu' nesi ma di vami ido' akalo' vilizado' nesi nene di ti' militi' igi evenekisi gamazi lamilo. 
LUK.10.5	Ido' lingine vi numuno mau' dizi ma nene a'mine numungu' miniliza alevemu' nene lengita hongu lo minaa' monovo minelive li gomu' li-ngidilo. 
LUK.10.6	Ido' a'mine numungu' hongu ve ma mineline' nene a'mine hongu lo minaa' monovo minelive lani' ma nene a'mine velo' mino gihile izeleseive. Ido' engita hongu lo minaa' monovo ma minamivo nilizani' nene a'mine hongu lo minaa' monovo nene gohi tine' molo lengita aloseive. 
LUK.10.7	Ido' gonou' ve nene meni'ine dalizado' lisihe' o neine' nenako a'mine numungu' nene ha mini noso' nite' ido' noso avoso lingimilizani' nene ni numuno neu' ongoku meu' ongoku li minami a'mine numuno hamokukovo' nene ha minilo. 
LUK.10.8	Ido' numuno ebe' mala nivavo ingine di lamine' i-lingidi lengele'mize nimilavo ma nene noso' nite' nani'mine di igi mili-lingidilizahe nene ha nalo. 
LUK.10.9	Ido' inite' gizi dave a'mingu' nilizani' nene di lamine' i-ngidi ti' li li-ngimilo: O'moso'mo gizebo o-lengedeli gamene nene mo avito' ogave li li soto' igi li-ngimilo. 
LUK.10.10	Ido' ne'mine ilisani'za lingine numuno ebe' mala nivavo gamazitine gilami di lamine' i-lingidamavo ma a'mine numuno ebeli'mi aka ngomo ngomou' nene nivi ti' li lilo: 
LUK.10.11	Lengi' monovotine goloso neine' nene gililizave lo numuno ebetinguti' u'musupo gizedelo' gi'mize neine' nene gohi lengita tile' ogo do nohulune. Do nohulune'za O'moso'mo gizebo o-ledeline' gamene nene mo avito' o neive lo nolo-lingimune' nene gili minilo. 
LUK.10.12	Naza ti' lo nolo-lingimuve: Gamene nabau' nene a'mine aleve O'moso'mo lihime ngemeline' nene evene' goloso gehepeve Sodomi aleve mulumo inite' naba ngemeline' nesi nene ivile' ogosa naba goloso ngemeleseive.
LUK.10.13+LUK.10.14	Agae, Kolazini aleve ido' Betesaida aleve lengikumu' nene mulumo nogele-lingiduve. Lengita mulumo inite' goloso alinge' soto' o-lengedeleseive. Lengita ato ato' suno do soto' uvoni' ma nene Tilo alevetingukisi Sidoni alevetingukisi do soto' uvodiniko ingine O'mosomu' gilamani' aleve minikeni'za a'minguti' aleve ingine nene mo lute do velepe' izekune li geti lani gisi hili inite' huko pako ine' nene di ngili minadine. Lingine Tilo alevemukisi Sidoni alevemukisi gilavo gamene nabala O'moso'mo lihime naba' naba ngemeleseive li gilaa' nahe. Ne neiha engi' lihime ngemeline' nene ivile' ivosa O'moso'mo lihime naba' naba goloso lengi' lengemeleseive. 
LUK.10.15	Ido' Kahanaumi alevekizo, lengi' gulivetine nene Okulumoku' dizelive li di hozi laa' nahe. Lingine nene O'moso'mo olo' galeseu' lengehuso' o huloloseive.
LUK.10.16	Ido' ne'mine lo izipahala ti' lo lo-ngimine': Ve ma ingine lengi' gamazitine gililizave nene lengi' gamazitine nogilube li gililizani' nene neni' gamazi gililisave. Ido' ve ma ningi gosele' i-lingidi gamazitine gilamilizani' nene neni' ninge gosele' igi gamazi'ne gilamilisave. Ido' ve ma neni' ninge gosele' igi gamazi'ne gilamilizani' nene nimiselive ei' nene ningi gosele' i-di gamazi've gilamilisave.
LUK.10.17	Ne'mine lo ngimiselavo a'mine evene' sevedi tuu (72) nene visa gohi tine' mili igi mulu'ningu' lanite' goloso gili ngolize izi'mi igi ti' li lani': Guvetesi ve, gei' guliveka ogo sikalahu' golosomukisi gamazi lune' nene inginesi ha gili di vaa' ave. 
LUK.10.18	Ne'mine li likevo Izesu' aza ti' lo lo-ngimine': Lingine ne'mine navo Satani nene gopa'na ne'mino Okulumokuti' velehe' limine' gelavo ningekuve. 
LUK.10.19	Gilahe. Naza nene amuzo mo lengemekuvoni' nenako ne'mo nene lingine satato' lisilizanikisi ido' evene' ngibilaa' ani' inite' netesi nene ngeli di goloso i-lingidamilisave. Ee, naza Satani'mi amuzo ato ato' vai' nene ivile' ivosa amuzo mo lengeme nouvoni' ne'mo nene inite' hamolitesi lengi' nene ngeli di goloso i-lingidamilisave. 
LUK.10.20	Ne'mine o neine'za sikalahu' goloso nete lengi' gamazitine gili di vaa' nani' nemu' nene gilikevo dizavo longolize izami asi O'moso'mo do ngu' izeliveti gulive'ine gizingu' lengi' gulivetinesi Okulumokuko gize neine' nemukovo' nene gilikevo dizavo longolize izi minilo.
LUK.10.21	Ido' Izesu' ne'mine lo nolo-ngidivo mo a'mido' O'moso'mi Sikalahuli'mo do ote-davo olize noizo ti' lo line': Me'neho ve, gaza Okulumo' misubo gizebo o mino Guvekasi ve minanivelike, naza lo soto' ogo noluvoni' gamazi mene evenelite gilikevo evene' ma gili nge li gamazi monovo gilaa' ave minani' nete a'mine'mi monovo nene ningi gilikelizave lo gaza do halekosa a'mine monovo nene evene' izipe ngomo ne'mine mini inite' mukiliti monovomu' olihe gilamavemu' do soto' o-ngedaine' nemu' nene isaa' neve nolo-giduve. Ee, Me'neho ve, gaza ne'mine olosa lamine' gelo ne'mine aine' nemu' nene isaa' neve nolo-giduve. 
LUK.10.22	Ne'mine lo gohi ti' lo line': Me'neho aza inite' mata' muki' nene a'neu' molave. Ido' O'moso'mi gipele neni' nene O'moso'mi gipele ve li ningi ma gilamave. Me'neho ei' ne'movo' nene ningo gele neive. Ido' me'nehinemukisi nene zaho nehe ma ningi gilamavo gipele nenikovo' nene ningo gele nouvonako ezemu' nene evene' masi gililizave lo eze monovo lo soto' o ngemeloni' alevesi lelikovo' nene me'nehinemu' ningo gele minelesune. 
LUK.10.23+LUK.10.24	Ido' mine velepe' izo izipahala zuho vonu' nongebelo engikumukovo' ti' lo lo-ngimine': Naza lamineto' ma lo-lengemelove. Gomu' polohete minani' netesi ido' guve'inesi ve linge ma netesi ingine neni' ogo molo nouvoni' inite' idise lingine niningani' memu' nene ningelobo li gilani'za ma ningamani' ve. Ido' laa' nouvoni' gamazi idise lingine gatinedunu' nigilani' nene gelelobo li minaa' ani'za gilamani' ve. Nemu' nene a'mine ningi gili nizani' inite' nene O'moso'mo inite' gihile nene lengeme neize. Longolize izi minilo.
LUK.10.25	Ido' Zuda velite mono' gozopotati' laa' ani' sukulu naba lo monekive mali'mo oto Izesu'ni emengu' nomolo ti' lo line': Tisazo, O'moso'mo minevo' minevo' nemeni dameni nemeline' nene naza nadi' okuvosa nemelive. 
LUK.10.26	Ne'mine lo longo' o-davo Izesu' ti' lo lo-imine': Gaza longo' o-nidaine' gamazimu' nene O'moso'mi lou' gamazi neu' nene nadive li gizi nizavo gataa' nane lo longo' o-dine'. 
LUK.10.27	Longo' o-davo Gozopo' laa' ani' mono' apize ngemaa' ive aza ti' lo lo-imine': O'moso'mi lou' gamaziu' nene ti' li gizi nizave: Lutine gatine vodinesi amuzotine vai' nesi nene Guvelesi ve O'mosotida nene mili osu' li lutine imivo' minilo. Ido' lingine lengi' okodinemu' gilaa' nani' ne'mine igi evene' avita gidini nizavemukisi nene gilii lutine ngimilo. 
LUK.10.28	Ne'mine lavo Izesu' ti' lo lo-imine': Gaza mo lamine' gehepeve laange. Minevo' minevo' oga' gemeni dameni doo mineliningisi gaza laine' ne'mine ozo.
LUK.10.29	Ne'mine lo-davo a'mine ve aza ovozo helo ovozo hiline' aka've hize tilelove lo gelo Izesu'ni ti' lo longo' o-dine': Ido' a'mine O'moso'mi lou' gamazi nene evene' avita gidini nizave lutine ngimilo line' nene zamotine zamotine lute ngemeloningumu' live. 
LUK.10.30	Ne'mine lavo Izesu' ti' lo lo-imine': Leli' Zuda veuti' ve ma aza Zelusalemi numuno ebe' hulo Zeliko numuno ebeta lemo novivo lasikoli nete akalo' novido' ningi inite' mata've ipe' igi di bili huli akalo' iki vikevo helaato' minine'. 
LUK.10.31	Ne'mino ongo neivo eze mulumolo ningo do lamine' o-delido' o minive gehepeve leli' Zuda veuti' evene' gohi ma eveneto' medelo mino O'moso inite' lehize-daa' ive nene a'mine akalo' nene lemo viline' ogavo lemo novo a'mine bili hulikave nene ningo ninge hulo-do aka do zovo' izo vine'. 
LUK.10.32	Vavo a'mine'mine ogo mono' numuno nabau' gono daa' ive Levi' a'vopilemokuti' ve ma nene a'mida lemo ogo a'mine bili hulikave nene ningo aka do zovo' izo vine'. 
LUK.10.33	Vavo Zuda ve leli' biluva' Samalia ve ma nene Zuda ve sita' vasidi'mine ogo vo bili hulikave nene ningo muluno goloso hukavo 
LUK.10.34	neida vo bilado' nene holo-ngedaa' inite' uvelisi vaini nososi nene holo-do banisi like-do ele'mizo do hozi lo dongi ize'velo' nene molo-do maka' ele'mizo do vo venenga ve meni hizi ingaa' ani' numungu' nene do lamine' o-dine'. 
LUK.10.35	Ne'mine igi ingi go' lavo Samalia ve aza mo volosa a'mine venenga ve ingaa' ani' numudo' gizebo ve nene moni tu kina (K2) ma noemo ti' lo lo-dine': Gaza ve mene gizebo lamine' o-dezo. Ne'mine o-do nanivo moni nene osu' lavo ei' oko'nolo' inite' nanite' haza o-delibe naza tine' molo alodo' nene ogo bekimi ogo meni gemelesuve. 
LUK.10.36	Ne'mine lo line' nemu' nene gaza nadive lo gele nane. Evene' setihami ani' neuti' nene akalo' bili hulikave ne'mi evenele avita gidini minive nene zaho minive. 
LUK.10.37	Ne'mine lavo gozopotati' laa' ani' mono' apize ngemaa' ive aza ti' lo lo-imine': Muluno goloso hukive neve ne neive. Lavo Izesu' ti' lo lo-imine': Gaza vo ei' ine' ne'mine ogo minelesane.
LUK.10.38	Ne'mine lo neloti' akalo' gohi vi numuno ebe' ngomo ma miningu' vi hetelani'. Vi hetelikevo a'mine numudo' nene vene' ma minine' gulive Mata' aza Izesu'ni nene ei' numu'veu' ele'mize molani'. 
LUK.10.39	A'mingu' nene Mata' alunolo ma minine' gulive Malia' aza nene ogo Guvelesi ve'mi gizenela mino gamazi've gelo minine'. 
LUK.10.40	Ne'mino neivo Mata' aza noso' nitekisi inite' vaikisi do lisihe' ogo mino gono mene mo nivizeline' ogave lo gelo Izesuda vo ti' lo lo-imine': Guvekasi ve, alu'ne nene ninge lede-nimikivo gono naba mene nenikovo' do nouvoni' nemu' nene ma gelamabe. Gaza lo-danivo ogo hize ele' o-nidivo makato' gono dalosive. 
LUK.10.41	Ne'mine lavo Guvelesi ve'mo ti' lo lo-imine': Eii, Matazo, gaza nene inite' mukikumu' gaka muki' gelo mulungau' nene goloso nogelaine'za 
LUK.10.42	inite' hamokumukovo' gelelone' o neine' nenako Malia' nene a'mine inite' lamine' nene dalosa gelave. Nemu' nene laza daline' aka nene ma hize tile-damolosusive lo line'.
LUK.11.1	Gamene ma Izesu' aza ebe' malo' O'mosola lo minine' nene osu' lavo izipahala zuhouti' mali'mo Izesu'ni ti' lo lo-imine': Gaza nene mono' noso holo-ngedaa' ive Zohane' O'mosola laakumu' izipahala zuho apize ngimine' ma'mino leze apize lemevo. 
LUK.11.2	Ne'mine lavo Izesu' aza ti' lo lo-ngimine': O'mosola nili ma ne'minisa lilo:
LUK.11.2	Meteho ve,
LUK.11.2	Gei' guliveka nene evene' vai' gelekunivo dizosa miniliho.
LUK.11.2	Ido' eveneka gizebo o-ledeline' nene lelita mudise soto' iliho.
LUK.11.3	Ido' nalone' noso' nitete nene gamene gamene lemezo.
LUK.11.4	Ido' lihime di-lidave mukiliti lihime'ine nene
LUK.11.4	mo hulo-ngedaa' noune' nenaze.
LUK.11.4	A'mine'mine ogo leze lihimete nene hulo-ledezo.
LUK.11.4	Ido' lemengu' molaa' akalo' nene lele'mizo vamozo.
LUK.11.5+LUK.11.6	Ne'mine lo lo-ngemo ti' lo lo-ngimine': Lengikuti' ve mali'mo okise ongo velepe' izaa' gamenelo' nene zogo ve'mi numuda vo ti' lo lo-emelihe: Zogone, neni' zogone ma aza aka ha'nati' ogo noheteline'za noso' nite' emeloni' ma nomize. Beleti setohamo ne'mine ma lehize-nedevo. 
LUK.11.7	Ne'mine loloseine'za zogo ve ongo mineline' ne'mo nene numuno luloukoti' nene ti' lo ha lilido' o neihe: Idise akahe tile neivo vene' izipaha'ne zuhosi ongo noningu' nene goseleka lo-ledamozo. Naza oto inite' ma ngelo gemamolosuve lilihe. 
LUK.11.8	O'ove. Ne'mine lamoloseive. Asi a'mine ongo minive nene zogo ve nolinekisi nene inite' ma emelesa gelamo ongo mineline'za ongalosa nouningu' mene lihiteheka lo minalive lo oto a'mine vise' ine' inite' nene ha do emeleseive.
LUK.11.9+LUK.11.10	Ne'mine oloseinako naza ti' lo nolo-lingimuve: Inite' ma dalone li O'mosola lilizave muki' nene inite' ha dalisave. Ido' O'mosolati' nene inite' ma vise' ilizave nene ha ningilisave. Ido' akahelo' okoho' izilizave nene O'moso'mo ha si'ze-ngedeleseive. Nemu' linginesi O'mosola inite' mamu' longo' ilizani' nene ha lengemeleseive. Ido' vise' ilizani' nene O'moso'mo ha lengelebizeleseive. Ido' akahelo' okoho' izilizani' nene O'moso'mo ha si'ze-lengedeleseive. 
LUK.11.11	Ido' lengikuti' gipele'mo alahakumu' ma liline' nene meleho zaholike alaha' ma do emamo sata' ma do emeline. 
LUK.11.12	Ido' okoloho mulomu' liline' nene gaza ongovuso' beleline' inite' sata' gazehe nevo'mine emelibe. 
LUK.11.13	Lingine nevo ha evene' golososi nilizaha izipahatine zuho nene ha gizebo lamine' i-ngidi inite' lamine' nene ha ngimaa' nave. Nemu' nene linginesi lingivile' ogo lamine' minive Okulumoku' metibo ne'mo nene evene' ingine voku' li ezela laa' nave nene Sikalahu've lehize-lengedamilihe. O'ove. Mo atoli'mine ogo lehize-lengedeleseive.
LUK.11.14	Sikalahu' golosoli'mo ve mali'mi lulou' mino vele hize langolo' ogavo gamazi lamive'mi lulouti' nene gamene ma Izesu' aza sikalahu' goloso imisele hulavo a'mine ve aza gamazi api' ogo laa' ine'. Ne'mine ogavo evene' nene vo'ine goloso vine'za 
LUK.11.15	linge ma nete ti' li lani': Ve mene sikalahu' goloso ngimiselo do nohuline' nene sikalahu' golosoliti guve'inesi ve Belezebulodati' nene amuzo do minosa ne'mine neive li lani'. 
LUK.11.16	Ido' linge ma nete emengu' mili ti' li lani': Okulumoku' minive aza geikisi noline' nene amuzo gemavo atoli'mine suno ma do soto' oganivo ningelone li lani'. 
LUK.11.17	Ne'mine lani'za Izesu' aza lu'ningu' gamazi gili minani' nene ningo nogelo ti' lo lo-ngimine': Misubo mau' minilizani' aleve ingine nene hizi ho'li mini lovo hizilizani' nene mo evene' sime' nikevo ebe' nene ga'me' pizeleseive. Ido' vani hamoli'mi izipahalalite hizi ho'li mini lovo hizilizani' nene ingine mo hutile' ilisave. 
LUK.11.18	Ido' a'mine'mine ogo neze nene Belezebulodati' amuzo do sikalahu' goloso nene ngimiselo do nohulive laa' nani' nene Satani aza eze zuhosi ho'li ato ato' minadiniko a'mine zuho nene ngeli ele'vole' igi minadibe. O'ove. Mo limi ingi vi gopo' napa' adine. 
LUK.11.19	Ido' nenikumu' nene Belezebulodati' amuzo dosa sikalahu' goloso nene ngimiselo do nohulive nilahe. Ido' lengi' zuholite sikalahu' goloso ngimiseli hulaa' ani' ma nene amuzo zahidati' disa neve. Lingine engikumu' nene Belezebulodati' amuzo disa sikalahu' goloso nene ngimiseli nihulave li ma li-ngidadiniko lengi' nene mo di gonito' i-lingidadine. O'ove. Ingine Belezebulodati' amuzo damaa' ani' ne'mino nazasi ezelati' damo O'mosolatikovo' amuzo daa' nouve. 
LUK.11.20	Ido' sikalahu' goloso ngimisele hulaa' nouvoni' nene O'moso'mi amuzodunu' ne'mine oga' nooloni' nene O'moso'mo evene'velo' gizebo oga' amuzo've nene lengita mo do soto' ogo nolengelebizive.
LUK.11.21	Ido' amuzo malehe ve mali'mo gimise elese ogo mino numu'velo' gizebo ogo mineline' nene inite' mata've muki' nene lamine' ha mineleseive. 
LUK.11.22	Ha mineleseine'za eze nene ivile' ogo amuzo ve ma mineline' ne'mo ogo lovo o emo ivile' iline' nene aza gimise elese mene do nouvoni' ne'mo nene nivile' amilisave lo gele ele'vole' ine'za ivile' ogo a'mine gimise elese ipe' ogo do hulo inite've nene ize' molo ngemeleseive. A'mine'mine ogo naza Satani ivile' okuve. 
LUK.11.23	Ido' ve ma ingine nenita gi'mizi minamave nene neni' lovo i nimaa' ave nene nizave. Ido' ve ma ingine nenikisi maka' mino evene' do nenita amunive nene evene' ngimiseli di hutile' i huli-ngidaa' nave.
LUK.11.24	Sikalahu' goloso mali'mo ve mali'mi lulou' mininguti' hulo-do viline' nene mine gelo mineline' ebekumu' nene ebe' gokota viseto' voloseive. Vo vise' iline'za ma ningamiline' nene ti' lo loloseive: Naza gana' hulo uvoni' numu'ne mala tine' molo volove. 
LUK.11.25	Ne'mine lo tine' molo ogo ningeline' nene pipia' gisi di lisihe' ikeni' neiha evene' nizamani' neivo ningeleseive. 
LUK.11.26	Ningo gohi vo sikalahu' goloso seveni eze ivile' igi goloso naba gehepeve minani' nene ngele'mizo ogavo a'mingu' dizi a'mine ve'mi lulou' nene ingine numu'ine lolo' ogavo minilizani' nene gomu' a'mine ve minaa' ine' nesi ivile' ogosa goloso nabalo' mine molo mineleseive.
LUK.11.27	Ti' lo nolivo evene' di gese' ani' muliseuti' vene' ma minidi'mo vise lo Izesu'ni ti' lo lo-imine' ve: Gei' nene gedosa amine've gimine' vene' nene O'moso'mo no'noho' ize-do do lamine' o-de neine' ma neive. 
LUK.11.28	Ne'mine line'za Izesu' ti' lo line': Ne neiha asi O'moso'mi gamazi gili a'mido' e'metaa' nave nene O'moso'mo no'noho' ize-ngedo do lamine' o-ngede neine' ma neive lolone' nene lamine' o neive.
LUK.11.29	Ne'mine lo-ngemo neivo evene' ika' ika' igi vai' nilavo Izesu' aza api' ogo ti' lo lo-ngeme'mo vine': Mene gamenelo' mine do nouvoda ningi nizave lingine nene evene' golosovo' minii nenikumu' atoli'mine inite' do soto' ogo O'moso'mo amuzo nimine' nene lengelebizelongumu' nilani'za ma lengelebizamuvo O'moso'mo gozopo' eze veleti' gamazi lo soto' oga' ive Zonada ato' suno do soto' ogo amuzo've ngelebizine' ma'minevo' ma nenita soto' ogavo neve ningilisave. 
LUK.11.30	A'mine ningilizani' inite' nene Zonada ato' suno soto' ogavo Nineve alevete ningani' ne'mino idise mene nizani' aleve lengitasi nene O'mosolati' ve gihile nenita nene inite' ma soto' ogavo ningilisave. 
LUK.11.31	Ido' guvelesi vene' naba aza emala misubo monovo liginela gizebo o minine' misubo Seba nene hulo avotemoti guve'inesi ve naba Solomoni' laa' ine' gamazi lamine' nene gelelesa aka ha'na ha'na goloso ani'za neni' nene Solomoni'ni ivile' ogo mino mela lengi' vovotingu' soto' ogo mino gamazi lamine' noluvoni' nene lingine gilisa'mave. Nemu' nene gamene nabala a'mine guvelesi vene' naba ne'mo nene oto lihimetine lo soto' ogo goni' o-lengedeleseive. 
LUK.11.32	Ido' Nineve aleve ingine Zona' mono' gamazi lo-ngimine' nene gilii lu'ine di velepe' izani'za lingine gili'nalo. Naza Zona'ni ivile' ogo minuve mene ogo lengi' vovotingu' mino gamazi lo-lingimuvodo' nene gilii lutine di velepe' izamanako gamene nabala nene Nineve aleve nete oti lengi' lihimetine li soto' i-lingidi gonito' lengele'mizi milalisave.
LUK.11.33	Ve ma lamu vite' igisa galese lulou' nehe ido' somo lulou' nehe nene ma haleki milamilisave. Asi evene' numungu' dizilizave hize labana' ele-ngedelingumu' nene soto' lamu molaa' holomolo' milalisave. 
LUK.11.34	Evene' volone' akate nene vete ne'mo olo' livi' ne'mino mino do soto' o-ledaa' neive. Ido' lukali'mi vele lamine' ha mineline' nene O'moso'mo okonga luka muki' nene hize labana' ele-gedeleseive. Ido' lukali'mi vele've goloso o noline' ne'mo nene okonga lukau' liti'musovo' ize vai' lo mineleseive. 
LUK.11.35	Ve ma gaza lukau' nene labana' neivo nouhe lo gelo nanivo lukau' liti'muso ize mininekisi minalinge. Ehe' ogo minezo. 
LUK.11.36	Ido' gei' okonga lukau' nene liti'muso ngomosi' minamo labanali'mo vai' lo mineline' nene lamu hize labana' goloso ele neine' gelavo luka okonga mukiku' nene labana' goloso elo mineleseive.
LUK.11.37	Ido' Izesu' aza gamazi lo-ngemo minine' nene osu' nolivo Halisaio' ve mali'mo noso' nitekumu' elese molo imine'. Ne'mine ogavo Izesu' aza numungu' dizo noso' nite' nalosa noso' nite' naa' holomolo' minine'. 
LUK.11.38	Ne'mine ogo noso' nite' no neivo Halisaio' ve aza ningine' nene Izesu' aza Zuda ve engi' monovolo' e'meto ana gomu' noso' ize hulamo noso' nite' nonavo ningo gopo gala giline'. 
LUK.11.39	Ne'mine neivo Guvelesi ve'mo ti' lo lo-imine': Gaza gelezo. Halisaio' ve lingine nene kapu ido' lapese naba heta evene' ningilizadavo' noso' izaa' nani' ne'minisa nene nizani'za lutinguko nene gumine daminelo' monovo ido' monovo goloso nene vai' lo neive. 
LUK.11.40	Lingine mo negi nizave. O'moso ne'mo inite' oko'no heta lolo' ogosa lulouko nesi nene a'mine'mine ogosa lolo' o neine' nemu' nene gilamahe. 
LUK.11.41	Ido' lutinemu' nene lo-lengemelove. Lingine evene' ma ngele'mizi lamine' ilisa inite' ma ngimaa' ilizani' ne'mo lutingu' goloso minine' ma nene do lamine' ogavo lisihe' lamine' minilisave. 
LUK.11.42	Ne'mine ilisani'za lingine Halisaio' ve nene ehetine' neve. Lingine Mose' lou' gamazilo' ma gili dii mingu' inite' ngomo ngomo noso' nite' do lanite' oga' ine' inite' nevo'minguti' linge ngomo nene ize' mili O'moso imaa' naha lou' gamazi ma ado' evene' nene monovo lisihekovo' i-ngidilo ido' lutine O'moso imilo lo neine' ma nene gili hulaa' nani' nene Mose' lou' gamazilo' e'meti mingu' inite' ngomo ngomo O'moso imaa' nani' ne'mini ha gili dalizanako gili disa'mave. 
LUK.11.43	Ido' Halisaio' ve lingine mono' numungu' numungu' evene' nabalitevo' minaa' ani' holomolokovo' minilisa gilaa' nani' nemukisi ido' maketilo' evene' muliseu' siza li-lidilizave lii gilaa' nani' nemukisi nene ehetine' neve. 
LUK.11.44	Lingine gonoso galese soto' igi minami haleki nizavo evene' gopo a'mido' lisi moni goloso iga' nani' ne'mine gonoso galese gili minani' nemu' nene agae, ehetine' neve. 
LUK.11.45	Izesu' ne'mine lavo lou' gamazi apize ngemaa' ive mali'mo Izesu'ni ti' lo lo-imine': Tisazo, gaza ne'mine nolaine' nene lelikisi nolelemaine' gelave. 
LUK.11.46	Lavo Izesu' ti' lo lo-imine': Lou' gamazilo' sukulu naba li monikeve lingine lou' gamazi ngomo' naba' di nubuho igi evene' gili dalizave li geni'vesi lou' gamazi vai' nene gata'nido' gihi-ngidaa' nave. Gihi-ngidaa' nani'za a'mine geni'vesi lou' gamaziuti' lou' hamo' ma ngomo lasolo ne'minesi langisetine ma gihisa'mani' nenako nemu' nene agae, ehetine' neve. 
LUK.11.47	Ido' gozopo' polohete minave nene avotingelite ngibili hilaa' ani' ve. Ne'mine ado' nene lingine imine' mili a'mine poloheteliti gonoso galeselo' nene gono di di lamine' iga' nani' nemu' nene ehetine' neve. 
LUK.11.48	Ee, avotingelite polohete ngibilikevo hilaveti gonoso galese'nido' nene lingine gono di di lamine' iga' nani' ne'mo avotingelite igi mili iga' ado' nene hize ele' i-ngidaa' nani' monovo nene di soto' ikeve. 
LUK.11.49	Nemu' nene gele vevesaa' ive O'moso ne'mo ti' lo lave: Polohetesi ido' aposolokisi ngimiselekuvo engita vi gono nidavo linge ma nene ngibili hili ido' ma nene goboni mala' mala' i-ngidilisave. 
LUK.11.50	Ne'mine ilizani' ne'mi lihime nene gamene gala'muda vomine O'moso'mo misubo do soto' idati' polohete ngibili'mi igi mini idisesi ngibili'mi vi nizani' lihime nene lengi' idise mene gamenelo' nizani' aleve neti okodida dizeleseive. 
LUK.11.51	Ee, naza lamineto' nolo-lingimuve. Abeli'ni uvoloho'mo bele hilidoti' nene polohete ne'mine ve muki' ngibili hili'mi dizi Zakalia'ni O'moso lehizi-dani' inite' oloku' gizaa' ani' holomosi ido' mono' numuno naba nesi oluso' neivo bili hilado' ivo ngibili hilani' neti lihime'ine nene idise mene gamenelo' nizani' aleve neti okodida dizeleseive. 
LUK.11.52	Ido' lou' gamazilo' sukulu naba li monikeve lingine nene mono' monovo gele ngolo' laa' amuzo nene di minilizanako mo hulikeve. Ee, langisetine nene mono' monovo gili ngolo' lami evene' ma mono' gili ngolo' lilisa ave nene aka'ine hizi tili-ngidaa' nave. 
LUK.11.53+LUK.11.54	Ne'mine loo numunguti' lemo novivo lou' gamazi apizi ngimaa' avesi Halisaio' vesi ingine Izesu' nene gamazi do gopo ogo ma liline' nene analo' do goni' o-delone li amuzo mili golo izi longo' ato ato' vai' goloso i-dani' ve.
LUK.12.1	Ne'mine navo evene' vai' goloso tauseni ne'mine igi di nubo igi giki' igi oko'nido' oko'nido' igi nizavo Izesu' aza izipahala zuho nene do gomu' molo-ngedo api' ogo ti' lo lo-ngimine': Halisaio' mono' laa' avetidati' zisiti bekini paula gele vine' nene dikelizaze. Lingine ningisa minilo. Zisitimu' noluvoni' nene ingine lu'ningu' monovo goloso di haleki mini go'ine izi evene' lisihe' gili monaa' nani' monovo'inemu' nene zisitilo' lo molo noluve. 
LUK.12.2	Idise mene hito neine' inite' muki' nene soto' ogavo ningi gililisave. 
LUK.12.3	Nemu' nene lingine suno' haleki liti'musou' ne'mine lengikovo' laa' nani' gamazi nene evene' mukilite soto' gililisave. Ido' lengi' numudingu' lengikovo' mini nununga li lilizani' gamazitine nene numuno o'mota mini asi naba li li soto' i-lingidilisave.
LUK.12.4	Ido' zogo zuhokizo, naza ti' lo nolo-lingimuve: Evene' ingine lingibili hilisa a'midoti' nene gohi gohi ma di goloso i-lingidilizani' nomize. Nemu' nene engikumu' golise gilamilo. 
LUK.12.5	Gilamilizani'za golise've gili-dilizave nene lo-lengemelove. nGebele helosa vo'ine haza nesi mudise ngebelo hulo oloku' oga' amuzo'vesi minive ei' nemukovo' nene golise've gililo. Ee, mo lamineto' nolo-lingimuze. Golise've gililo. 
LUK.12.6	Gilahe. Nama ngomo ngomo oso'moho' ne'mine nene haza inite' ve li gili gulehe' moni ngomo sita' nene huli nama faef (5) meni hizaa' nave. Ne'mine iga' nani'za O'moso'mo gizebo o-ngedo minidoti' nene hamokisi ma gala molosa'mive. 
LUK.12.7	Ne neiha lengita inite' ngomo lasolosi goloso ogalive lo godotine zopovo muki' nene gate osu' lo nelokisi gizebo oga' neive. Ido' nama ngomo ngomo muki' nesi nene ngivile' igi lingine inite' naba nizanaze. Nemu' lingine nene golise gilamilo.
LUK.12.8	Ido' naza ti' lo nolo-lingimuve: Ve ma ingine eveneliti ve'nido' neni' evenele none li li soto' ilizani' nene O'mosolati' ve gihile naza a'mine'mine ogo O'moso'mi angeloliti ve'nido' engikumu' nene neni' evene'ne nizave lo lo soto' o-ngedelesuve. 
LUK.12.9	Ido' ve ma eveneliti ve'nido' neni' evenele nomune li lilizani' nene naza a'mine'mine ogo O'moso'mi angeloliti ve'nido' ingine neni' evene'ne nizamave lo lolosuve. 
LUK.12.10	Ido' ve ma ingine O'mosolati' ve gihile nenikumu' gamazi goloso li-nidi divi ledivi' i-nidilizani' nene O'moso'mo a'mine lihime nene ha apase-ngedeleseine'za O'moso'mi Sikalahu' nemu' gamazi goloso li-di divi ledivi' i-dilizani' nene O'moso'mo a'mine lihime nene apase-ngedelido' nomive.
LUK.12.11	Ido' mono' numungu' nehe ngamani nabala nehe ido' guve'inesi ve nabala nehe lengele'mizi di vi neni' ne'metaa' nangumu' goni' nii-lingidavo ma nene engi' liliza gamazilo' nadive lolobe ido' nani gamazi lolobe li gopo gatine nene gilamilo. 
LUK.12.12	Lingine liliza gamazi nene a'mine gonito' lengele'mize milaliza gamenelo' gehepeve nene O'moso'mi Sikalahuli'mo lo-lengeme' lengeme' ivo lilisave. Nemu' nene lingine gopo gatine gilamilo.
LUK.12.13	Ne'mine lavo di gese' igi minani' aleveuti' ve mali'mo Izesu'ni ti' lo lo-imine': Tisazo, gaza uvo'nehine lo-danivo me'nehi inite' mata' nene ize' molo lingela nemelive. 
LUK.12.14	Ne'mine lo line'za Izesu' ti' lo lo-imine': Nadi' ive. Lengi' goni' gele-lengedaa' ido' inite' mata' ize' molo-lengedaa' olongumu' nene zaho nele'mize molo neine' neve. 
LUK.12.15	Ne'mine lo ti' lo lo-ngimine': Minevo' alevo' gihile laminekisi minaa' nene inite' ato ato' vai' minadoti' nene ma soto' osa'mine' nenako nemu' nene inite' gohi gohi daliza gatine nene mo keke' gilami ehe' igi ningisa minilo. 
LUK.12.16	Ne'mine lo lo-ngemo gepe' gamazi ma ti' lo lo-ngimine': Moni heneni ve mali'mi mi'veu' nene noso' nite' vai' goloso o molani'. 
LUK.12.17	Ne'mine ogavo aza lulou' ti' lo gala giline': Naza noso' nite' dolizo do molaloni' numuno nene naba nominako nadolove lo gala giline'. 
LUK.12.18	Ne'mine ogo ti' lo giline': Naza noso' nite' molaa' numuno nene kuso do naba ogo gizelove. Ne'mine ogosa a'mingu' nene inite' mata'ne lamine' nesi noso' nite'ne nesi nene molalove. 
LUK.12.19	Do molosa naza ti' lo gelelove: Inite' mata'ne nene muki' goloso neinako a'mine nene osu' lo-nidamivo kilisimasi vai' goloso ogo voloseive. Nemu' nene naza mine gelo nolize izo noso avoso no noso' nite' no minelove. 
LUK.12.20	Ne'mine lo gelo line'za O'moso'mo ti' lo lo-imine': Gaza negi hize vane' mene naza geitati' vongahaza nene idise holuka' dokuvo helelesainako gaza inite' mataka do salani molaine' ma nene zaho dalive. Gasika ha do minelibe. 
LUK.12.21	Ido' evene' ma angise'inemukovo' ve li heneni vai' di milisa O'moso'mi velelo' heneni ne'mine monovo lamine' engita vai' lo minamivo minavela nene a'mine heneni vela soto' ine' suno nene soto' o-ngedeleseive.
LUK.12.22	Ne'mine lo Izesu' aza izipahala zuho ti' lo lo-ngimine': Evene' oko'ine losuvo'mi initekumukovo' gili minaa' avela nene luvoni' ne'mine inite' nene soto' o-ngedaa' neine' nenako nemu' nene naza ma ti' lo nolo-lingimuve. Ga'nali'mo helamo vetesi ha mineloningumu' noso' nite' nene nani nalonivo lii gopo gatine gilaa' nani' nene alamilo. Ido' okodidokumu' nene nanite' ngolalonivo lii gopo gatine gilaa' nani' nesi nene mo alamilo. 
LUK.12.23	Vetesi minevo' alevo' ogo minaa' ne'mo noso' nite' nene ivile' ogosa inite' naba neivo ido' okode ne'mosi nene okodelo' inite' nene ivile' ogo inite' naba neine' nenaze. Nemu' nene gopo gatine gilamilo. 
LUK.12.24	Ido' lingine namaliti monovo nemu' nene gatine ma gili'nalo. Ingine naliza noso' nite'ine nene ma zuho' igi dolizi di milaliza numu'ine nesi nene ma nomivo ma dolizi milisa'mavo O'moso ne'mo nene noso' nite' ngemaa' neive. Ne'mine o-ngedaa' neine'za lengi' nete nama nene ngivile' igi inite' naba nizani' nenako O'moso'mo lengikumu' nene ha gele minaa' neive. 
LUK.12.25	Lengikuti' ve zaholi'mo inite' matakumu' gopo gala ma gele do vo minelidi'mo eze mino molo iline've nene do ha'na ilive. Mo ngelo ngomosi ma do ha'na amoloseize. Nemu' nene gopo gatine gilamilo. 
LUK.12.26	Ido' lingine inite' ngomo a'ne'minesi nene ma amilizado' o neine' nenako lingine inite' linge ma nemu' nene gopo gatine nanimu' gilaa' nave. 
LUK.12.27	Guviseu' guvovo inite' nene dizi guvovo iga' nani' nemu' nene ningi gililo. Ingine gono di oko'nido' inite' nene ma ongoti ngilisa'mani'za O'moso'mo do lamine' o-ngedaa' neive. Gozopo' guvelesi ve Solomoni' nene oko'nolo' inite' lamine' goloso ngolaa' ine'za naza ma lo-lengemelove. Aza ngolaa' ine' inite' nene lamine' minani'za guvovo iga' naani' inite' nene mo ngivile' isa'mani' ve. 
LUK.12.28	Ido' a'mine guvovo inite' nene inite' lamine' ne'mine minamo gamene ha'na minesa'mive. Idise ha mineline'za aize' nene goko' lavo evenelite oloku' di gizilisave. Ne'mino neine'za O'moso ne'mo a'mine guvovo inite' nene do lamine' goloso oga' neive. O'moso ne'mo haza inite' a'ne'mine nene ha do lamine' o-ngedaa' neine' nenako lengi' nene guvovo inite' ngivile' igi inite' naba nizani' nenako okodido' inite' nene ma lengemamilido' o neihe. Ha lengemelido' o neive. Nemu' nene lingine amuzo mili O'mosomu' gili ele'vole' ilizanako gili ele'vole' amave. 
LUK.12.29	Ido' lingine nani nalonivo li naliza initekumu' vise' igi gopo gatine gili minamilo. 
LUK.12.30	Misubo mukiku' aleve muki' nete nene nevo'mine mana'mine ga'ine nene gilii a'mine inite' nene viseto' minaa' nave. Ne'mine igi minaa' nani'za Okulumoku' metibo ne'mo nene a'mine a'mine inite' nene dami haza ma minamilisave lo gele neive. 
LUK.12.31	Okodine losuvo'mi initekumu' nene gopo gatine gilami asi O'moso'mo gizebo o-lengedelingumu' ve li ei' gele neidokovo' di mili a'mine gizebo o-lengedelingumu' nene vise' igi minilo. Ne'mine ilizani' nene a'mine inite' nesi lehize-lengedo ido' okodine losuvo'mi inite' nesi nene ha lehize-lengedeleseive.
LUK.12.32	Lingine O'moso'mi zuho sipisipi ize mulise ngomo ne'mine gili minave, lingine nene lengehelele izamivoo. Metibo ne'mo ei' gizebo o-lengedeli monovo lehize-lengedelesa gala gelaa' neine' nene lanite' gele minosa gelaa' neive. 
LUK.12.33	Lingine inite' matatine nene evene' ma meni hizilisa ilizave nene ma ngimii a'midoti' moni dalizani' nene goho' aleve hize ele' i-ngidi ngimilo. Ne'mine ilizadi'mo henenitine nene Okulumokuko salani milalisave. Moni nehe inite' ma nehe hanipausiu' salani molalone' nene a'mine hanipausi nene hulupo elo hukavo do'mozeleseize. Okulumo' nene hulupo elamiline' hanipausitine ne'mine minavosa henenitine a'mingu' salani milalizani' nene osu' lamivo ido' guminelo' ve netesi a'mida vamavo ido' naba' naba kolokolosi netesi nene di goloso amilisaze. Nemu' henenitine nene Okulumokuko milalo. 
LUK.12.34	Ido' henenitine Okulumokuko milalo noluvoni' nene eveneliti lutine nene henenitine minida vo minaa' neine' nenako nemu' ne noluve.
LUK.12.35	Lingine nene oti lavolavotine di liki letitine nene gopodido' di izi gili' li lamutine nene lo minivosa di nene igi minilo. 
LUK.12.36	Ido' gizebo ve'ine vene' huki mili-di noso' nite' gize vata' ado' monosa ogo akahelo' izeline' lite' lo si'ze-deloningumu' ve li ve ma ingine gizebo igi minaa' nani' ne'mine igisa minilo. 
LUK.12.37	Ido' gizebo ve'ine ne'mo ogo ningivo okise ingami nizavo ningelive ingine nene ngolize iziliza akalo' mini mili minilisave. Naza lamineto' ma lo-lengemelove. Gizebo ve'ine ne'mo ogo gonou' lavolavo nene do liko lingine igi noso' nite' nalo lo-ngedo asi've nene noso' nite' ize' molo ngemeleseive. 
LUK.12.38	Gizebo ve'ine holuka' ongo velepeto' nehe go' lalosa neivo nehe ogo ningivo gelekele' izipahala ingine ha gizebo igi nizavo ningeline' nene ingine mo ngolize iziliza akalo' nene mini mili minilisave. 
LUK.12.39	Ido' lingine mene gili'nalo. Guminelo' ve'mo bedine' numuno ne'mi meleho aza guminelo' ve olihe amivosa aline' gamenemu' nene ma gele minidiniko numu'velo' nene gizebo ogavo guminelo' ve ne'mo nene ma bedamidine. 
LUK.12.40	O'mosolati' ve gihile naza nene aloseive li gilamiliza gamenelo' alosuze. Nemu' lingine nene a'mine'mine igi di nene igi minilo.
LUK.12.41	Ne'mine lo lavo Petolo' aza ti' lo lo-imine': Guvekasi ve, gaza gepe' gamazi nolo-lemane' mene lelikumukovo' nolo-lemabe ido' evene' mukikumu' nene nolane. 
LUK.12.42	Ne'mine lavo Guvelesi ve'mo ti' lo lo-imine': Gelekele' izipe peleseve' izamaa' ave otohato i minave mukikumu' noluve. Ido' Guvelesi ve'mo gelekele' izipe ma do kegeso ele'mize molo neni' gelekele' izipe'ne mukito' nene gizebo o-ngedo ingine noso' nite' naliza gamenelo' gamenelo' nene noso' nite' ngemeka' ngemeka' ogo minelive lo ele'mize molavo gelekele' izipe aza peleseve' izamaa' ive otohato o minive noline' nene aza nadi' o'mo vo minelido' o neive. 
LUK.12.43	A'mine do kegeso ele'mize molani' gelekele' izipe ne'mo a'mine meleho imine' gono nene dovo dovo' ogo neivo Guvelesi ve ogo hetelo ningeline' ne'mo gelekele' izipe eze nene lamine' iline' akalo' mine molo mineleseive. 
LUK.12.44	Nemu' nene naza lamineto' ma lo-lengemeloze. Guvelesi ve aza ogo a'mine gelekele' izipe nene monovolo ningo inite'ne mukito' nene gizebo o-nedelive lo lo-emavo gizebo o-deleseive. 
LUK.12.45	Ne'mine iline'za a'mine gono imive gelekele' izipe ne'mo nene neni' gizebo ve'ne ma nene mo lite' lo amiko nomino gamene alingeta alihe lo gala gelo eze gizebo o-ngedo minine' vene' vemoho' nene ngebeledo' ngebeledo' ogo mino noso' nite' haza gidini no mino ido' noso no sipaki ogo minaa' noilingu' nene 
LUK.12.46	a'mine gelekele' izipe aza gizebo ve'ne nene ne gamenelo' aloseive lo gelamo ngelo amoloseive lo gelo mineline' gameneu' nene gizebo ve've ogo hetelo ezemu' gili ele'vole' isa'mave o-ngedaa' idi'mine ogo belo do goloso gehepeve o-deleseive.
LUK.12.47	Ido' gelekele' izipe mali'mo ei' iline' initekumu' guvelesi ve'mo lulou' gele minine' nene ningo gele mino do va'va' ogo a'mine lulolo' e'metamiline' nene guvelesi ve'mo do goloso ogosa beleleseive. 
LUK.12.48	Ne'mine oloseine'za gelekele' izipe gohi mali'mo ei' iline' initekumu' guvelesi ve'mo lulou' gele neine' nemu' ningo gelamo gavoso beleline' votigilelo' ogo monovo goloso daline' nene guvelesi ve'mo mo beleline'za nabosa belamoloseive. O'moso'mo vauve elo hize ele' o-ngedaa' neive muki' nene ingine o-ngiduvoni' votigilelo' di mili vauve ili neni' gono nene hize ele' ilizave lo gelo mineleseive. Ee, O'moso'mo gizebo i-nidilizave lo inite' vai' ngemaa' neivemu' nene a'mine ngimine' initeto' golo hizi inite' vai' goloso di-nidilizave lo amuzo molo gele minosa a'minemu' gizebo ogo minaa' neive.
LUK.12.49	Naza me misubouko lemo uvoni' nene evene' engiku' olo' enge vite' olosa uvoni' ve. Agae, a'mine olo' nene idisesi mene lo miniliko lo amuzo molo nogiluve. 
LUK.12.50	Naza mulumo alumo nite' gihi-nidikevo a'mine'mi lulou' ma mineloni' o neive. Nemu' nene lu'neu' geni naba nonibilive. A'mine lu'neu' geni nonibiline' osu' lo-nedeline' nene a'mine mulumo alumo inite' gihi-nidilizani' nene gehe pelekuvosa nene osu' loloseive. 
LUK.12.51	Lingine naza lemo uvoni' nemu' nene misubo mukiku' lovo muki' nene osu' lavo evene' muki' nene honguvo' li minilisave li gili nizahe. O'ove. Naza lemo uvoni' ne'mo nene evene' hizi ho'li minilisave losa nolo-lingimuve. 
LUK.12.52	Ne'mine noluvoni' nene ado' idise meloti' nene evene' numuno hamoku' ingaa' ani' aleve faef ne'mine minilizanguti' linge ma nenita gi'mizikevo ma nene gi'mizamavo ho'li mini seta' netise setohamo nene biluva' i-ngidasivo setohamo nete seta' nene biluva' i-ngidavo minilisave. 
LUK.12.53	Hizi ho'li minilizani' nene meleholi'mo gipele biluva' o-divo gipele'mo melehine biluva' o-divo ido' izeleho'mo aluvo biluva' o-divo aluvo'mo izelehine biluva' o-divo ido' avoloholi'mo onohulo biluva' o-divo onohulo'mo avolohine biluva' o-divo minilisave.
LUK.12.54	Ne'mine lo lo-ngemo di gese' ani' aleve nene gohi ti' lo lo-ngimine': Lingine Isilaele' misubou' mene ho' lemaa' idati' limuso nene ma navo ningi ti' li laa' nave: Goline mo izeleseive li laa' nave. Ne'mine likevo goline nene lingine lado' lamineto' mo izaa' neive. 
LUK.12.55	Ido' hepe' emalati' naba elo oduvo ani' nene lingine ti' li laa' nave: Ho' naba goloso loloseive laa' nave. Ne'mine likevosa lingine mo lado' ho' naba goloso laa' neive. 
LUK.12.56	Soza sunolavo' monave lingine mene Okulumotasi misubolasi ningisa ne'mine inite' soto' oloseive li ize' mili ningi gilaa' nani'za lingine idise mene ogo molo nouvoni' nemu' nene nanimu' ize' mili gilisa'mave.
LUK.12.57	Ido' lengi' igi mili ilizado' lisihe' o mineline' monovo nene langisetine di kegesi ningaa' ilizanako nanimu' ningisa'mave. 
LUK.12.58	Ve mali'mo goni' o-gedelesa gele'mize do zasila novivo ma nene mo zasila gele'mizo vavo zasi ne'mo pilisi veti a'ningu' molavo huli galapusolo' i-gidikelizaze. Akalo' olihe nivi ma nene a'mine goni' o-gedelesa ive nene amuzo molo mulunou' do hongu lo-dezo. 
LUK.12.59	Naza lamineto' ma lo-gemeloze. Gaza zogo emo mulunou' do hongu lo-damanivo galapusolo' huli-gidilizani' nene gaza a'mingu' mino lihimeka apaseka' apaseka' ogo mino meni hize osu' gehepeve losavo' nene osu' losa volosange. Zogo emezo.
LUK.13.1	Ido' Izesu' a'mine gamazi lo osu' lo nolo-ngimivo nGalilaia ve malite ize ngibili O'moso lehizi-di nizavo Pilato' lavo a'mine ve nene ngibili hilave li a'mine gamenelo' gehepeve nene evene' ma igi heteli Izesu'ni vetete' igi li-imani'. 
LUK.13.2	Ne'mine li li-imikevo ingine lado' ti' lo lo-ngimine': Ido' nemu' lingine gilani' a'mine nGalilaia ve ngebelavo hilave nene nGalilaia ve linge muki' nene ngivile' igi lihime nabalo' daa' ave minadi'mo nene mulumo gili hilani' noloseive lisa nigilahe. 
LUK.13.3	O'ove. Mo ne'mino nomive losa ti' lo lamineto' nolo-lingimuve. Lingine lutine ma di velepe' izamilizani' nene linginesi a'mine'mine igi vi tolovo ilisave. 
LUK.13.4	Ido' Siloamu numuno ebekuti' numuno ha'na gizi di dizi vani' numunoli'mo ngutoko lemo evene' eitini (18) ngibilive nete Zelusalemi numuno ebeku' minani' aleve nene ngivile' igi monovo goloso naba daa' ani' noloseive li nigilahe. 
LUK.13.5	O'ove. Mo ne'mino nomive losa ti' lo lamineto' nolo-lingimuve: Lingine lutine ma di velepe' izamilizani' nene linginesi a'mine'mine igi vi tolovo ilisave.
LUK.13.6	Ne'mine lo aneza gamazi ma ti' lo lo-ngimine': Ve mali'mo vaini nala' zuho' oga' ine' mi'veu' gohuno za ma zuho' okingu' nene aza alinge' ogo gihile izihe izamihe lo elelesa vise' ine'za ma izamivo 
LUK.13.7	mido' gizebo ve nene ti' lo lo-imine': Ningezo. Gohuno za mene ningeka' ningeka' uvoni' kilisimasi setohamo nene gihile've izine' ma ningamuze. Misubo ngilisi hazamu' no minalize. Bele hulozo lo-dine'. 
LUK.13.8	Ne'mine lavo mido' gizebo ve aza ti' lo lo-imine': Ve nabo, idise kilisimasi nene ha minelive. Naza nene a'mine gohuno za ne'mi monovouko nene omo' do guno ogo gono dosa za nene lamine' dizo gihile izelingumu' bulumaka' ise ne'mine molalove. 
LUK.13.9	Ne'mine okuvo ma kilisimasiu' nene gihile lamine' izelihe ningelone. Ido' lamine' ogo gihile ma izamiline' nene belo huko do hulolosane lo line'.
LUK.13.10	Holise' gameneu' nene Izesu' aza mono' numuno mau' mono' apize ngemo minine'. 
LUK.13.11	Lo-ngemo neivo a'mingu' vene' ma minine' nene sikalahu' golosoli'mo kilisimasi eitini (18) ne'mine vene' ne'mi lulou' mino mehene do hilingize-divo mehene hili-ngize vine' mino ote pehe lamiline' o vine' minine'. 
LUK.13.12	Neivo Izesu' aza ningo asi lo-do ti' lo lo-imine': Vene' gaza gize do nane' inite' nene mo do mate-gedekuve. 
LUK.13.13	Ne'mine nolo vene' ne'mi oko'nolo' ana hitavo a'mido' lite' lo mehene hilingize minine' nene lisihe' ine'. Ne'mine ogavo vene' aza api' ogo O'moso opo'ni lo'mo vo minine'. 
LUK.13.14	Ne'mine neivo mono' numudo' gizebo ve naba ne'mo holiseku' vene' do lamine' o-dine' nemu' nene mulunou' goloso gelo evene' ti' lo lo-ngimine': Lingine inite' gizi dani' do lamine' o-lengedelingumu' ve li ma nene holise' gameneu' nene ami asi gono gameneu' gamene sigisi (6) neine' neukovo' nene alizave. 
LUK.13.15	Ne'mine lo lavo a'mido' Guvelesi ve'mo ti' lo lo-imine': Lingine evene' lisihe' lamine' gili monii lutingu' monovo goloso di haleki minaa' ave mene lengi' hamo hamo' dongi izetine nehe bulumaka' izetine nehe nene noso nalizangumu' ve li ize numunguti' nene holiseku' vi kuluhizi di vamaa' nani' nehe. Ne'mine iga' nani' nene a'minesi ne gono ve. 
LUK.13.16	Nemu' nene vene' Abalahamu' a'vopilemo' mene Satani'mo do goloso o-davo mino kilisimasi eitini (18) ivile' ine' nenako naza holise' gameneu' a'mine gize dani' inite' do lamine' o-deloni' nene edamilihe. 
LUK.13.17	Ne'mine lo lavo eze biluva' gidini i-di minave muki' nene ngovozo hilani'. Ne'mine navo evene' muki' ingine nene atoli'mine suno lamine' do soto' ine' vai' nemu' nene ngolize naba goloso izani'.
LUK.13.18	Ido' neloti' gohi ma ti' lo line': O'moso'mo evene'velo' gizebo iline' aka've nene nadi' ogo neive lolove. Ido' naniteto' lo molo lokuvo vo dalive. 
LUK.13.19	A'mine O'moso'mi gizebo nene naba'mine sakave' zuho ne'minosa ne neive. A'mine nene ngomo ha nite' gehepeve neiha ve mali'mo do vo mi'veu' zuho' ogavo dizo za ne'mine lolo' ogavo nama nete a'mine'mi a'navau' nene numuno gizi ingaa' nave.
LUK.13.20	Ido' aneza gamazi gohi ma ti' lo line': O'moso'mo ei' gizebo o-ngedeline' alevetingu' gono daa' neine' nene naniteto' lo molo lokuvo vo dalive. 
LUK.13.21	Beleti do lulu izaa' neine' inite' zisiti ne'mine nene neive. Vene' mali'mo beleti lolo' olosa palauva' beki ngomo sitohamo nene do nososi do gopo ogo a'mingu' zisiti ngomosi do gopo ogavo ne'mo beleti nene lulu izo naba ine'.
LUK.13.22	Izesu' aza Zelusalemila volosa aka vida numuno ebe' ngomo nabaku' nene gamazi apize ngeme ngeme' o'mo vine'. 
LUK.13.23	Ne'mine o'mo novivo ve mali'mo ti' lo longo' o-do line': Guvekasi ve, O'moso'mo evene' do ngu' izelive nene ngomosi' nizahe. Lavo Izesu' ti' lo lo-ngimine': 
LUK.13.24	Lingine gateni ngomou' nene dizili ma dizilisa ele'vole' goloso ilo. Nanitekumu' ve. Naza ti' lo nolo-lingimuve: Evene' muki' nete a'mine gateni ngomou' nene dizelone li dizilisa ilizani'za ngeli ma dizamilisave. 
LUK.13.25	Ne'mine igi nizavo numuno meleho naza oto akahe nene gize gili' lokuvo lingine heta oti mini vise li ti' li lilisave: Gaza Guvekasi ve make, akahe si'ze-ledevo. Likevo naza ti' lo lolosuve: Lingine nene zaa' ve nizahe. Ningo gele-lengedamuve. 
LUK.13.26	Ne'mine lavo lingine ti' li li-nimilisave: Gezesi maka' mino noso' nite' naa' une' ma ve. Ido' gaza numudela aka vida nene gamazi apize leme' leme' oga' aine' ma ve. 
LUK.13.27	Ne'mine li li-nimilizani'za naza ti' lo lo-lengemelesuve: Lingine zaa' ve nizahe ma gelamuve. Lingine goloso initetokovo' monaa' ave lingine nene mo vi haha ilo lolosuve. 
LUK.13.28	Ne'mine lo lingine hulo heta o-lengedekuvo mini ningilizani' nene Abalahamu' ve Isaka' ve Zakobo' ve ido' polohete muki' nesi nene O'moso'mi gizebou' vi nizavo ningi nemu' vetine ingihi langolo' igi mini ive nama igi mulumo alumo gili minilisave. 
LUK.13.29	Lingine ne'mine navo O'moso'mo gizebo ine' ebeku' nene ato' aleve ho' dizaa' idati' ido' lemaa' idati' ido' eza gahevelati' ido' ema gahevelati' nene igi mo'mosi'ine di ngolize izi noso' nite' ni minilisave. 
LUK.13.30	Lingine gililo. Idise mene limi nilizani' aleveuti' linge ma alinge' dizi minilisave. Ido' idise mene dizi nilizani' aleveuti' linge ma nene alinge' limi minilisave.
LUK.13.31	A'mine gamenelo' nene Halisaio' evene' linge ma igi Izesu'ni ti' li li-imani': Guvelesi ve Helode' aza nene gebele helelesa nolize. Me ebe' nene hulo vozo. 
LUK.13.32	Ne'mine likevo aza ti' lo lo-ngimine': Lingine a'mine lovo gulo gele vive nene ti' li li-imilo: Gaza gelezo. Naza nene geikumu' golise gelamo idisesi aizekisi nene sikalahu' goloso ngimiselo mino evene' inite' gizi dani' nene do lamine' o-ngedo mino okozo' nene gono'ne do pelelesuve. 
LUK.13.33	Ne'mine o neine'za polohete ngibili hilaa' nani' ebe' nene Zelusalemi ebe' neevo' neine' nenako polohete ma ebe' atota bili hililizani' nene mo edamiline' nenako nemu' nene a'mine Zelusalemi numuda nene idisesi aizekisi ido' okozokisi nene vo'mo vo'mo voloni' o neive. 
LUK.13.34	Agae, Zelusalemi alevekizo, lingine polohete ngibili hilii ido' O'moso'mo lengita gono dalizave lo ngeletivesi geheni gavoso ngibili hilaa' ave lengi' nete gamene gamene lengi' nene okoloholi'mo goduvo' do holoke'ne'veko do nubuho o-ngidine' ma'mine ogo lengele'mize lamine' uvoni'za lingine gosele' lengebelave. 
LUK.13.35	Lingine gililo. Numuno nabatine minine' ebetingu' nene O'moso aza gohi minamo mo hulo-lengedelesa neive. Naza ti' lo nolo-lingimuve: Idise meloti' nene oko'nelo' ningami mini'mi dizi alingeta gohi soto' nouvo ti' li li-nimilisave: Guvetesi ve O'moso'mi velemu' anive nane' ma nene no'noho' geita minivoo. Ne'mine lii li-nimilizani' gameneu' nene neze ningilisave lo line'.
LUK.14.1	Holise' gamene mau' Izesu' aza Halisaio' veti ve naba'ine mali'mi noso' nite' no neivo aza inite' ma do gopo ilingumu' ve li gizebo igi ningi minani'. 
LUK.14.2	Ne'mine igi nizavo a'mingu' nene ve ma oko'no lulu izive nene Izesu' neida avita minine'. 
LUK.14.3	Neivo Izesu' aza Halisaio' vesi ido' lou' gamazilo' sukulu naba li monikevesi nene ti' lo longo' o-ngidine': Leze lou' gamazite ne'mo nadive lo neive. Holiseku' nene laza evene' do lamine' o-ngedelobe ma do lamine' o-ngedamolone. 
LUK.14.4	Ne'mine lavo ingine gamazi'inesi nomivo minani'. Ne'mine ikevo oko'no lulu izive nene do lamine' o-do hulo-davo vine'. 
LUK.14.5	Ne'mine ogo ti' lo lo-ngimine': Lengikuti' ve mali'mi dongi ize've nehe bulumaka' ize've nehe holise' gameneu' galeseu' leme neivo lite' lo vo gono do gelelehe' ogo hulo hazala o-damilido' o neihe. 
LUK.14.6	Ne'mine lavo ingine a'mine gamazilo' nene ngeli di ti'ni li-imamani'.
LUK.14.7	Ne'mine ikevo a'mine noso' nite' nalisa ave ingine nene evene' naba gelo holomo lamineto' minelone li minilisa navo Izesu' aza ningo gamazi ma ti' lo lo-ngimine': 
LUK.14.8	Lingine nene ve mali'mo noso' nite' nabamu' elese molo-lengemavo niigi ma nene holomo lamineto' nene gomu' igi minamilo. Lengikisi makato' elese molo-lengede nolive ma lengi' lingivile' igi dizi nilizani' nene 
LUK.14.9	aza elese molo-lingidive ne'mo ogo ti' lo lo-lengemeleseive: Lingine minani' holomolo' nene me vete minilizaze. Otilo. Ne'mine lavo lingine longovozo hili holomo mehe'nida nene minikelizaze. 
LUK.14.10	Ve mali'mo noso' nitekumu' elese molo-lengemavo niigi ma holomo mehe'nida nene vi minilo. Ne'mine igi nizavo elese molo-lingimive ogo ningo zogone, holomo lamineta dizi minilo lo lo-lengedeleseive. Ne'mine ogavosa a'mine noso' niteta maka' vi minaveti ve'nido' nene mo dizi minave minilisave. 
LUK.14.11	Ido' ne'mine noluvoni' nene nanitekumu' ve. Ve ma oko'ine di dizaa' ave muki' engi' nene O'moso'mo do leme-ngedeleseive. Ido' ve ma oko'ine di limi minaa' nave engi' nene O'moso'mo do dize-ngedeleseive.
LUK.14.12	Ne'mine lo lo-ngemo noso' nitekumu' elese molo-dive nene ti' lo lo-imine': Noso' nite' gize vata' ogo molo evene' elese molalosa gelo ma geze alinge' elese mili-gidikevo ge noso' nitekalo' golo hizani' gelalize. Geze zuho gihile nilizahe ido' zogo veka zuho nilizahe ido' geze nanida heneni aleve minaa' nilizahe ne'mine aleve muki' nene elese molo-ngedamozo. 
LUK.14.13	Asi noso' nite' gize vata' ogo evene' elese molalosa gelo ma nene goho' gahali' nilizahe gebili si'zi miniliza aleve nilizahe ido' ve'ine likive nilizahe ne'mine alevevo' nene elese molo-ngedezo. 
LUK.14.14	Ne'mine iline' nene ingine a'mine noso' niteto' nene ngeli golo hizamavo O'moso'mo evene' lisihe' hilanguti' do ote-ngedeline' gamenelo' nene meni gemeline' nenako ne'mine iline' ne'mo gaza mine lamine' iline' akalo' minelesane.
LUK.14.15	Ne'mine lavo noso' nite' makato' ni minave mali'mo gelo Izesu'ni ti' lo lo-imine': O'moso'mo gizebo ingu' vo holo mino noso' nite' no minelonive leli' nene mine lamine' olone' akalo' mine molo none. 
LUK.14.16	Ne'mine lo lavo nemu' aneza gamazi Izesu' ma ti' lo lo-ngimine': Ve mali'mo noso' nite' naba do va'va' olosa evene' muki' nene elese molo-ngimine'. 
LUK.14.17	Elese molo-ngemavo noso' nite' naliza gamene nene alitavo gonou' ve nene a'mine elese molo-ngidive nene lo-ngemelive lo imiselavo vo ti' lo lo-ngimine': Lingine noso' nite' nene mo do va'va' ogaze. Alo. 
LUK.14.18	Ne'mine lo lo-ngimine'za ingine mukito' vamoloniko lii api' igi amiliza monovomu' abelenga li-imika' li-imika' ani' ve. Mali'mo nene api' ogo ti' lo lo-imine': Agae, naza nene misubo ma meni hizuvoni' nenako a'mida vo ningeloni' o neive lo guvelesi ve nene lo-emezo. 
LUK.14.19	Ne'mine lo lavo mali'mo ti' lo line': Agae, naza nene gono dalizani' bulumaka' teni meni hizo hulo nouvoni' nene gono lamine' dalizahe damilizahe lo ningelesa volosa nouze. Nemu' guvelesi ve lo-emezo. 
LUK.14.20	Lavo mali'mo ti' lo line': Naza nene mo idise a'ne vene' dosa nouvonako nemu' nene vamoloni' o neive lo line'. 
LUK.14.21	Ne'mine likevo gonou' ve aza lani' gamazi nene vo noso' nite' naba gize vata' ive nene lo-emavo aza izebolo' goloso molavo gonou' ve nene ti' lo lo-imine': Gaza nene numuno ebe' nabala aka ngomo' nabaku' nene vo goho' gahali' aleve ido' gize'ine a'ine goloso ine' ido' ve'ine likine' ido' gebili aleve nene ngele'mizo ano lo imiseline'. 
LUK.14.22	Ne'mine lo imiselavo gonou' ve aza a'mine lido' ogosa ogo gizebo ve've nene ti' lo lo-imine': Ve nabo, gaza lo-nedaine' ma'mine nene mo okuvoni'za minaa' holomo linge nene lumo haza neive. 
LUK.14.23	Ne'mine lavo noso' nite' gize vata' ive ve naba ne'mo gonou' ve ti' lo lo-imine': Gaza aka nabalo' vaa' ido' mine akau' vaa' ogo evene' nilizani' nene amuzo molo ngele'mizo do oganivo numu'ne nene vai' lilive. 
LUK.14.24	Naza ti' lo nolo-gimuve: Naza gomu' elese molo-ngiduvoni' aleveuti' nene hamolitesi neni' noso' nitekuti' nene mo namilisave lo line'.
LUK.14.25	Evene' muki' goloso nene Izesu'ni e'meti nivavo aza mine velepe' izo ti' lo lo-ngimine': 
LUK.14.26	Ve ma nenita igi gi'mizi minilizave ingine nene ize'ningine me'ningine vene' izipaha'ine ingine zuhomu' ido' engi' oko'inemukisi gilavo dizavo nenikumu' gilavo ngomo ma lemo mineline' nene neni' izipaha'ne lili' igi minamilisave. 
LUK.14.27	Ido' ve ma mulumo inite' i-lidi lohoto' zalo' libilikelizave li gili a'manapa igi ne'metamilizani' nene neni' izipaha'ne zuho lolo' igi minamilisave. 
LUK.14.28	Ido' lengikuti' ve malite numuno ha'na dizo mineline' numuno ma gizelone li gili ma ingine nene a'mine numuno gizelone' meni've nene vo dahe damihe li gomu' gati gilaa' nave. 
LUK.14.29	Ne'mine igi gati ningi gilamilizani' nene alinge' posi di hizisa numuno gizilizani' inite'ine nene geto osu' lavo ngeli gizi osu' lamilizani' ogavo evene' ingine ningi gize' i-ngidi 
LUK.14.30	ve mene gosoho' nite' di numuno ha'na di hizi ti' aha hulikevo go'nupo o neive lilisave. Nemu' nene ne'mine ikelizaze. Numuno ha'na gizili ma gomu' nene moni'ine nehe numuno giziliza inite'ine nehe nene vo dahe damihe li gati ningi gilaa' nave. 
LUK.14.31	Ido' guvelesi ve mali'mo neze zuhosi guvelesi ve mali'mi zuhosi lovo hizelone lo geleline' nene olihe lovolo' vamo lovo di alizave engi' nene tuvedi tauseni (20,000) ami nizavo eze nene teni tauseni (10,000) amivo' do neine' nemu' engi' nene ha ngivile' olobe amolobe lo gomu' nene lulou' ize' molo gala geleleseive. 
LUK.14.32	Ido' gala gilivo ngeli ngivile' amilizani' ine' nene lovo ve ingine hoto' olihe navo evene' ma lovo hizamoloningumu' nene gamazi do lisihe' olone lo ngimiselaa' neive. 
LUK.14.33	Ido' a'mine'mine igi neni' ne'metilisa ilizani' nene ingine nanite' naniteli'mo kostim o-ngedelihe gomu' nene ningi gili minisavo' nene ne'metilisave lo noluve. A'mine'mine ogo lengikuti' ve mali'mo ei' inite' mata've muki' mehene emamiline' nene neni' izipaha'ne minamoloseive.
LUK.14.34	Guvo nene lamine' neine'za a'mine guvo nene goloso ogavo lanite've osu' liline' nene gohi ma lamine' amoloseive. 
LUK.14.35	A'ne'mine guvo nedunu' ne'mine mana'mine inite' ma amolosunako mo do hulolosune. Nemu' lingine gatine gili nge laa' ave ma nii ma nene gili lamine' igi gililo.
LUK.15.1	Ido' takisi moni daa' avesi lihime daa' ave linge ma nesi Izesu' mono' gamazi line' gililisa ezela ika' ika' igi minani'. 
LUK.15.2	Ne'mine navo Halisaio' vesi ido' lou' gamazi apizi ngimaa' ave ingine ningi goloso gili Izesu'nimu' ti' li lani': Ve mene lihime daa' ave ma nene zogo ngemo engikisi noso' nite' maka' naa' neine' nene edamive. 
LUK.15.3	Ne'mine likevo Izesu' aza gelo aneza gamazi ma ti' lo lo-ngimine': 
LUK.15.4	Lengitati' ve mali'mi sipisipi ize've vanu hadeti (100) minilizanguti' hamo' ma vo halekeline' nene a'minemu' vise' amilihe. Ne'mino nomive. Sipisipi naedi naeni (99) nene guvisela hulo-ngimiko hamo' vo halekine' nemu' nene vise' ogo do soto' oloseive. 
LUK.15.5	Mo vise' ogo do soto' ogo mulunou' lamine' gelo olize ize'mo ize'mo abuti' izo do geho numuda aloseive. 
LUK.15.6	Do ogo eze zuho elese molo-ngedo ti' lo lo-ngemeleseive: Naza sipisipi ize'ne vo halekine' ma nene mo ningo do soto' okuze. Maka' lolize izelone loloseive. 
LUK.15.7	Nemu' naza ma lo-lengemelove. Okulumoku' nene a'mine'mine ogo evene' lisihe' naedi naeni lu'ine di velepe' izamilizado' i minilizavemu' ngolize izaa' nani' nene ivile' ivosa ve goloso hamo' lulo do velepe' izeline' nemu' nene ngolize naba goloso izilisave.
LUK.15.8	Ido' ma nene vene' mali'mo moni siluva' teni kina (K10) go'zekelinguti' vanu kina ma vo halekiline' nene aza mo livi' gizo vise' ovo' ovo' ogo ningo do soto' oloseive. 
LUK.15.9	Ningo do soto' ogo vene' gonolomotine nene ti' lo lo-ngemeleseive: Naza moni'ne hamo' vo halekine' ma nene mo ningo do soto' okuze. Lolize makato' izelone. 
LUK.15.10	Ido' naza ma lo-lengemelove. A'mine'mine igi O'moso'mi angelo' nete lihimelo' ve hamo' ma lulo do velepe' izine' nene ngolize naba goloso izaa' nave.
LUK.15.11	Ido' Izesu' aza gamazi gohi ma ti' lo lo-ngimine': Ve mali'mi gipele sita' ma minasine'. 
LUK.15.12	Minasinguti' alingeni ne'mo melehine nene ti' lo lo-imine': Ahono, gaza moni heneni inite' uvo'nehingisi ize' molo lemelesa molaine' ma nene neze nemelida idise ize' molo nemezo line'. Lavo me'nibo moni heneni inite' muki' nene ize' molo ngimine'. 
LUK.15.13	nGemavo alingeni izipe aza inite' ize' molo ngimidoti' nene mine ha'na amo a'mine inite' mata'veloti' nene moni do osu' lo do ebe' hota ma vo minine'. A'mido' nene vo mino moni heneni've nene monovo danava golosolo' nene hulo osu' line'. 
LUK.15.14	Ne'mino hulo osu' lavo a'mine minine' misubolo' nene ga'na naba' naba soto' neivo ezela nene inite' hamokisi ma lumo minamivo ga'na'mo helelido' mine molo minine'. 
LUK.15.15	Ne'mine ogo a'mine misubou' ve ma minido' vo gonomu' lavo Zuda ve leli' O'moso'mo malise o-lede neine' inite' izelo' nene vo gizebo ilive lo lo-davo agae lo gopo vo gizebo ogo minine'. 
LUK.15.16	Ne'mino neivo noso' nitekisi imamavo izeliti noso' nitekuti' nene ha nalove lo giline'za ma imamani'. 
LUK.15.17	Ne'mine ikevo aza gala gele veveso ti' lo line': Me'nehi gelekele' izipe muki' nene noso' nite' lamine' muki' ni nilisani'za naza nene mela mino ga'na'mo helelesuve. 
LUK.15.18	Nemu' nene naza numu'nela tine' molo vo me'nehine ti' lo lo-emelove: Ahono, naza do goloso ogo lihime O'moso'mi velelokisi gei' vegalokisi dokuvo edamive. 
LUK.15.19	Nemu' nene gei' gipa minuvoni' ma nene gohi gei' gipa minelodo' lisihe' amuvonako nemu' nene gelekele' izipaha ne'mine lolo' o-nedanivo minelove lo lo-emelove lo gala gelo 
LUK.15.20	oto meleho neida vine'.
LUK.15.20	Vine'za meleho aza gipele olihe hoto'ile navo ningo muluno gitihine' ogavo aza loti' izo vo abuti' izo golo elo nani'. 
LUK.15.21	Ne'mine ogavo gipele aza melehine ti' lo lo-imine': Ahono, naza do goloso ogo lihime O'moso'mi velelokisi gei' vekalokisi dokuvo edamive. Nemu' nene gei' gipa minuvoni' ma nene gohi gei' gipa minelodo' lisihe' amuve. 
LUK.15.22	Ne'mine lo line'za meleho aza ei' gelekele' izipe've nene ti' lo lo-ngidine': Lingine lite' li vi oko'nolo' inite' lamine' ma vi di igi ngili-dilo. Ido' analo' nene lini ma di izi-di ido' gizenelo' suu' nesi nene di igi izi-dilo. 
LUK.15.23	Ne'mine igi vi bulumaka' angale ado' geheso ma mineline' ma di igi bili gize vata' i-dilo. Laza lolize izo mino no minelone. 
LUK.15.24	Gipe'ne mene mo vo haha ogavo hilihe luvonako helanguti' gohi vele gizo ogave lavo nemu' ngolize izi ti' igi minani'.
LUK.15.25	Ne'mine igi nizavo gipele gana've nene mida ha minine'. A'midati' ogo numuno avita ani' nene beni bili huhunale' mili melengeni igi minani' nene giline'. 
LUK.15.26	Gelo nanitekumu' ne'mine igi nizahe lo gelekele' izipe ma vise lo-do longo' o-dine'. 
LUK.15.27	Longo' o-davo aza ti' lo lo-imine': Gei' nakuna ma nene velesi lamine' ha mino gohi tine' molo numuda mene angumu' nene maho ma bulumaka' angale ado' geheso ma minine' nene ma belavo noso' nite' gizi vata' nave. 
LUK.15.28	Ne'mine lo lo-imine'za aza neve izebolo' molavo a'mingu' dizelesa gosele' biline'. Ne'mine ogo numungu' dizamivo me'nibo nene lemo eze mulunou' do zou lo-dine'za 
LUK.15.29	melehine ti' lo lo-imine': Gaza gelezo. Kilisimasi vai' goloso mene gei' gonoka do minuvoni' nene haza gelekele' izipe ne'mine lolo' ogo mino gono do minuvoni' ve. Ido' ne'mine mana'mine ozo lo-nidaine' nene ma gele hulosa'muvoni' ve. Ne'mine oga' uvoni'za gaza meme' angale ne'minesi keke' mo ma nemanivo neze zogone zuhosi belo ma gize vata' ogo nosa'mune' ma neive. 
LUK.15.30	Ma nemesa'mane'za gipa aza nene initeka muki' do vine' ma nene pasidia' vene' alulo' hulo osu' line' ma neine'za gaza nene bulumaka' ize gehesine' nene bele-dabe. Olo. 
LUK.15.31	Ne'mine lavo meleho ti' lo lo-imine': Gipe'ne, gaza nenikisi maka' minaa' nosine' nene inite' muki' nenita neine' nene gei' initeka nene neive. 
LUK.15.32	Ido' nakuna nene mo hilihe lunako helanguti' gohi soto' ogave. Nemu' nene muludeu' lamine' gelo lolize noizunivo lamine' neive lo line'.
LUK.16.1	Izesu' aza izipahala zuho gamazi gohi ma ti' lo lo-ngimine': Heneni ve mali'mi heneni'velo' gizebo ve've ma minine'. A'mine henenilo' gizebo ve ne'mi gamazi've ma ti' li likevo heneni ve ma'mo giline': Henenilo' gizebo ve aza nene heneni do gopo' napa oga' neive. Ne'mine lani' gelo 
LUK.16.2	henenilo' gizebo ve nene vise lo-do ti' lo lo-imine': Gaza gamazika ma lani' nene gelekuko nadi' ive. Gaza gohi henenilo' gizebo ve minamolosange. Nemu' nene gaza gono do'mo vo minaine' luhuvo ma nene do nelebizezo. 
LUK.16.3	Ne'mine lo-davo henenilo' gizebo ve aza gala gelo ti' lo giline': Naza henenilo' gizebo ve minuvoni' maloti' nene do nohulo-nidiko nadi' olove. Naza savoli hizo ledo daa' amuzo'ne nomivo ido' evenetati' noso' nite' voku' lo dalosa novozo helalove lo giluvoni' nemu' nene 
LUK.16.4	neze gono'neuti' nimisele hulavo naza vo evene' ma ingine numu'ningu' nele'mize mili di lamine' i-nidavo dizo lemo olongumu' nene engita inite' ma o-ngedelove. 
LUK.16.5	Ne'mine lo gala gelo a'mine heneni velati' dina' ave nene hamo hamo' vise lo-ngedavo neida ani'. Ve mali'mo gomu' ogavo henenilo' gizebo ve aza ti' lo longo' o-dine': Gaza neni' gizebo ve'ne nabalati' nene inite' nanike' dina' ogo daine' neve. 
LUK.16.6	Lavo ve aza ti' lo lo-imine': Noso' nite' gize vata' oga' uveli dalamu ngomo ngomo vanu hadeti (100) duvoni' ve. Lavo henenilo' gizebo ve aza ti' lo lo-imine': Lite' lo dina' aine' luhuvou' mene hadeti do hulo fifti (50) ve lo gizezo. 
LUK.16.7	Ne'mine lo lo-do ve gohi ma nene ti' lo longo' o-dine': Ido' gaza nene inite' nanike' dina' o nane' neve. Lavo ve aza ti' lo line': Viti beki vanu hadeti duvoni' ve. Lavo henenilo' gizebo ve aza ti' lo lo-imine': Dina' aine' pepaka mene do hadeti do hulo eiti (80) ve lo gizezo line'. 
LUK.16.8	Ido' me misubou' aleve O'mosomu' gilamani' nete engi' inite'inemu' inite' iga' naani' ne'mo nene O'moso'mi evenele lu'ningu' labana' ele neive nene ngivile' ivosa otohato inite' iga' naani' nenako a'mine do goloso oga' ive henenilo' gizebo ve nene otohato inite' ogave lo eze gizebo ve've heneni ve ne'mo nene opo'ni line' ve. 
LUK.16.9	Izesu' ne'mine losa imine' molo gohi ti' lo line': Naza ti' lo nolo-lingimuve: Me misubo golosou' neine' heneni nene lengi' zogo vetine minilizangumu' ve li evene' zogo mili-ngidi ngimilo. Ne'mine ilizani' ne'mo alinge' heneni osu' liline' gamenela nene minevo' minevo' ebeku' nene lengele'mize lamine' ilisave.
LUK.16.10	Ve ma aza inite' ngomolokisi vomene do guno gizebo lamine' iline' nene inite' nabalo' nesi a'mine'mine ogo gizebo lamine' oloseive. Ido' ve ma aza inite' ngomo ngamalo' nesi nene do gopo' napa ogo mineline' nene inite' naba' nabalo' nesi nene do gopo' napa oloseive. 
LUK.16.11	Ido' lingine me misubo golosou' neine' heneni nganeni nene ma di guni gizebo amilizani' nene lutine'mi heneni nganeni gihile lamine' nene zaho lengemelivoba ma lingimamilisave. 
LUK.16.12	Ido' ve maliti initeto' gizebo lamine' i-ngidamilizani' nene O'moso'mo salani molo-lingidine' lengi' initetine gehepeve nene zaho lengemelivoba ma lingimamilisave.
LUK.16.13	Ido' gonou' ve mali'mo evene' sitato' nene mo gono ngelo damoloseive. A'mine ve sitato' gono dalosa iline' nene ve hamota ma lulo emeleseiha sita' nene lulo ngelo ngemamoloseive. Mala lulo emeline' nene mala lulo emamoloseive. Ido' ma velo' gi'mizo eze gono amuzo molo daline' nene ma vemu' gosele' belavo gono gamazi lo-deline' nene ngelo damoloseive. A'mine'mine ogo gaza monilo' gono do luka a'mine moniu' molo lamine' iline' nene luka O'moso emo gamazi lido' gele do eze gelekele' o-daa' anive ngelo minamolosane.
LUK.16.14	Ne'mine lo lavo moni henenimu' lanite' gilaa' ave Halisaio' ve ingine gili gize' i-dani'. 
LUK.16.15	Ne'mine ani'za aza ti' lo lo-ngimine': Lingine nene evene' ve'nido' veveso minunive ma nene none li amuzo mili inite' igi mili iga' naani'za lengi' lutine'mi monovo've nene O'moso'mo ha ningo gelaa' neive. Evenelite inite' ma di igi di hozi lilizani' nene O'moso'mi velelo' a'mine inite' nene muso gala dizaa' inite' lolo' oga' neive.
LUK.16.16	Lou' gamazi nesi ido' poloheteliti gamazi nesi nene mine do ogo mono' noso holo-ngedaa' ive Zohane' soto' ogo minine' gamenelo' nesi amuzo molo minine' ve. Ne'mine ogavo neloti' nene O'moso'mo gizebo o-ledelingumu' gamazi lamine' nene li soto' soto' igi nilavo evene' muki' nene a'mingu' vi hilalisa amuzo goloso mili vi hilaa' nave. 
LUK.16.17	Ido' okulumo' misubo nene ha vi tolovo ilisido' i nizasine'za O'moso'mi lou' gamazi lingelati' ngomo nesi nene mo vo tolovo amo amuzo molo mineleseive.
LUK.16.18	Ve mali'mo elenahine hulo-do vene' gohi ma daline' nene O'moso'mi lou' gamazi avuto' oloseinako lihime naba daloseive. Ido' vanahine hulo-dosa noline' vene' ve mali'mo ma daline' nesi nene lou' gamazi avuto' oloseinako lihime naba daloseive.
LUK.16.19	Moni heneni ve ma mino gamene gamene oko'nolo' inite' nene gulehe' kalehe' inite' lamine' taminekovo' ngolaa' ine'. Ido' noso' nite' neve lamine' taminekovo' no minaa' ine'. 
LUK.16.20	Ido' a'mine heneni ve ne'mi numuno gatedo' nene goho' gahali' ma minaa' ine' nene gulive Lasalo'. Oko'nolo' huso'movo' o vine' mino 
LUK.16.21	a'mine heneni ve ne'mo noso' nite' nalinguti' lumo sama do'mozeline' nalove lo vo minine'. Neivo gulo nete igi husolo' nene ge'ne ge'ne i-daa' ani'. 
LUK.16.22	Neloti' alinge' a'mine goho' gahali' nene helavo O'moso'mi angelo' nete di vi Abalahamu' neingu' huli-dikevo maka' minasine'. Ido' heneni ve masi nene helavo galese izi-dani'. 
LUK.16.23	Ne'mine i-dikevo aza nene lovo' lovo' ogo minaa' ine' oloku' nene vo mino mulumo alumo naba goloso gelo minine'. Mino ninge hulo veleta ine' nene Abalahamu' aza hoto' goloso hozene neivo ningo goho' gahali' Lasalo' nesi maka' Abalahamukisi nizasivo ningine'. 
LUK.16.24	Ningo moni heneni ve aza ti' lo vise line': Abalahamuvo me'neho make, oloku' mene mulumo alumo gelo nouze. Neni' nene mulumo'ne gele-nido Lasalo'ni nene imiselanivo lemo ogo nosou' ana lolovolo' lupizeko ve'ne nahunolo' mene do gelavo hongu lo-nideliho lo line'. 
LUK.16.25	Ne'mine line'za Abalahamu' aza ti' lo lo-imine': Gipe'neho, idise mene gaza gaka ma gele'nazo. Gaza misubouko gomu' vekasi mino inite' lamine' tamine' ningo do nanivo Lasalo' nene mulumo alumo gelo mino goho' gahali' minine' ma neine'za idise nene ele'mize lamine' navo geze ma nene mulumo alumo goloso gelo nane. 
LUK.16.26	Ne'mine ogo nane' nenevo' nevoba leze mela nonivo lingine minikevo olusoteu' nene O'moso'mo avese naba molo neive. Ne'mo nene mela nizave nete a'mine avese nene avuto' igi vi helala vilisa ilizani' nene ngeli vamilisave. Ido' nela nizave nete a'mine avese nene avuto' igi mela alisa ilizani' nene ngeli amilisave.
LUK.16.27+LUK.16.28	Ne'mine lavo moni heneni ve aza ti' lo line': Ne'mino neine' neivo ma nene me'neho make, neze naku'ne zuho faef (5) ne'mine nizani' nene mulumo alumo gelaa' ebeku' mene inginesi ikelizaze. Lasalo' nene imiselanivo me'nehi numuda vo hungo' ngemo ga'ine dalive. 
LUK.16.29	Ne'mine lo line'za Abalahamu' aza ti' lo lo-imine': Inginela nene Mose' gamazisi ido' polohetelite lani' gamazisi nene neine' nenako a'mine gamazi nene gililizado' o neive. 
LUK.16.30	Ne'mine lavo heneni ve aza ti' lo line': Abalahamuvo me'neho ve, ne neiha o'ove, evene' ma hilikedati' vi gamazi li-ngimilizani' nene lu'ine di velepe' izilisave. 
LUK.16.31	Ne'mine lavo Abalahamu' aza ti' lo lo-imine': Ido' Mose' gamazisi ido' poloheteliti gamazisi gili damilizani' nene ve ma helosa tine' molo ogo lo-ngemeline' nesi nene ma gili ele'vole' igi gili damilisave.
LUK.17.1	Izesu' aza ne'mine lo izipahala zuho gamazi gohi ma ti' lo lo-ngimine': Evene' ngimimise' igi aka golosou' ngele'mizi milaliza nite' nene soto' amilizavoba mo vai' soto' ilisaha a'mine inite' di soto' ilizave nene O'moso'mo lihime naba ngemeleseinako engikumu' agae lo mulumo nogele-ngiduve. 
LUK.17.2	Neni' izipaha'ne limi minanguti' mene aka golosou' ma ngele'mizi milalizave nene O'moso'mo mulumo gono atoli'mine goloso ngemalive li a'mine izipaha'ne olihe aka golosou' ngele'mizi milalisa naveti luvo'ningu' nene geheni naba' naba izi-ngidi noso nabau' ngehuso' i hulikevo noso ni hililizani' nene lamine' oloseive. 
LUK.17.3	Nemu' lingine nene lutido' gizebo lamine' igi minilo. Ido' gei' zuho mali'mo monovo goloso do lihime nodavo ma gala do elemezo. Ne'mine oganivo lulo do velepe' izavo ma nene lihime've hulo-dezo. 
LUK.17.4	Ido' gamene hamokukovo' geita monovo goloso o-gedo lihime gamene seveni ogosa aza ogo do goloso okuve lo geita ogo lulo do velepe' noizivo ma nene lihime've gamene seveni ne'minesi nene ha hulo-deka' hulo-deka' olosane.
LUK.17.5	Ne'mine lavo aposolo ingine Guvelesi ve nene ti' li li-imani': Gaza gele ele'vole' ogate nene do naba o-ledezo. 
LUK.17.6	Ne'mine likevo Guvelesi ve aza ti' lo line': Lingine O'mosomu' gili ele'vole' igatine nene sakave' zuho ngomo ne'minesi ma minidiniko gihile izaa' ine' za menemu' luhivekasi kiselo vo guvo nosou' zuho' o minezo lilizadokisi nene ha gele lingimidine.
LUK.17.7	Lengikuti' ve mali'mi gelekele' izipe've ma minelidi'mo mingu' gono do minelihe ido' sipisipi izelo' gizebo ogo minelihe ilidoti' nivenga' gonou' osu' lo ogavo lite' lo gaza ogo mito' mino noso' niteka nonozo lo gizebo ve've ne'mo nene ha lo-delihe. 
LUK.17.8	Mo ngelo lo-damoloseive. Asi ti' lo lo-emeleseive: Noso' nite'ne gize vata' o-nedosa gono daliningumu' do nene ogo gonou' inite' do ngolo noso' nite' hizo do nemeka' nemeka' nanivo neni' no osu' lokuvosa gaza nene alinge' nalosane. 
LUK.17.9	Ido' gelekele' ve aza nene ei' lido' e'meto gamazi've gele davo aza ne'mine ingumu' nene tangezo' ve ha lo-delihe. O've, mo ne'mine lamoloseive. 
LUK.17.10	Lingine mo a'mine'mine igi neni' gamazi'ne gili di a'mido' e'meti osu' lii ma nene lingine ti' li gililo: Laza nene gono atoli'mine lamine' guvetesi ve lopo'ni liline' votigilelo' ma damune. Asi evene' gono daa' nani' ne'mine ha olonido' o minine' inite' ma nene okune li lilo.
LUK.17.11	Izesu' nene mo Zelusalemi numuno ebeta volosa nGalilaia misubosi Samalia misubosi olusota vo 
LUK.17.12	numuno ebe' ngomo ma minido' vo nohetelivo ganadise gizi dave teni (10) ingine nete ningi siki zuho ngemalone li a'mida hota ha mini 
LUK.17.13	vise li-di ti' li lani': Evene' naba Izesuvo, leli' mulumote ningevo. 
LUK.17.14	Ne'mine li likevo ningo ti' lo lo-ngimine': Lingine lamine' ilizani' okodine nene ningisa eveneto' medeli mini O'moso inite' lehizi-daa' ave nete gili lingimikevo lingine evene' gomu' golise i-lingidaa' ani' ma nene gohi bizi monilizangisi vi ngelebizilo. Ne'mine lavo ganadise gizi dave teni (10) ingine nene ngimiselida nivavo oko'nido' ganadise nene osu' lo-ngidine'. 
LUK.17.15	Osu' lo-ngedavo engitati' mali'mo oko'noloti' ganadise osu' line' nene ningo do tine' molo ogo geke' geke' lo O'moso opo'ni lo'mo lo'mo 
LUK.17.16	Izesu' neida ogo lemo golo hizo ongo isaa' neve lo-dine'. A'mine ve nene heta ato' ve Samalia misubouti' ve minine'. 
LUK.17.17	Ne'mine ogavo Izesu' ti' lo line': Evene' teni (10) ne'mine nene ganadise engi' oko'nidoti' nene osu' lo-ngedani'za ve naeni (9) nene zala vave. 
LUK.17.18	Ingine nene igi O'moso opo'ni lilizado' o neine'za ingine gopo nivavo ato' ve Samalia ve hamo' eikovo' mene nahe. 
LUK.17.19	Ne'mine lo ti' lo lo-dine': Gaza gei' gele ele'vole' aine' ne'mo lamine' ogange. Oto vozo lo-dine'.
LUK.17.20	Halisaio' ve ingine Izesu'ni ti' li longo' i-dani': O'moso'mo gizebo o-ledeli gamene nene nanihe' soto' ilive. Ne'mine li longo' i-dikevo aza ti' lo lo-ngimine': O'moso'mo gizebo o-ledeline' gamene nene vetinedunu' ningi nizavo ato ato' suno soto' neivosa nene ma soto' amoloseive. 
LUK.17.21	Ido' evene' malite mela neize. Ningilo ma lamilisave. Ido' holela neize. Hole ningilo ma lamilisave. O'moso gizebo o-ledaa' neine' nene lengi' vovotingu' neive. 
LUK.17.22	Ne'mine lo izipahala zuho nene gohi ti' lo lo-ngimine': Mine do vo alinge' gamene ma soto' iline' gameneu' nene O'mosolati' ve gihile naza nene ogo soto' ivo ningelone li lanite' goloso gililizani'za ma ningamilisave. 
LUK.17.23	A'mine gamenelo' nene ti' li li-lingimilisave: Ningilo. Hole neive. Ido' ningilo. Me neive. Ne'mine nili-lingimavo ma nene ingine gamazilo' e'meti a'mida vamilo. 
LUK.17.24	Lingine mo ningi gili nizani' ma neive. Gopa'na ine' nene okulumoto' vai' mone osu' lavo soto' oga' neive. A'mine'mine ogo aloni' gamene soto' ilingu' nene O'mosolati' ve gihile neni' nene evene' mukilite ningi osu' lilisave. 
LUK.17.25	Ne'mine o neine'za olihe ne'mine amivo idise mene gamenela mine do nouvoda ningi nizani' aleve nete nene mehe'ine nimi mulumo inite' muki' goloso gihi-nidilizani' o neive. 
LUK.17.26	Noa' minine' gameneu' igi mili minaa' ani' ma'mine nene O'mosolati' ve gihile neni' aloni' gameneu' nesi nene ha igi mili minilisave. 
LUK.17.27	A'mine Noa' minine' gameneu' nene noso naba olihe velamivo evene' ingine nene O'moso'mo iline' initekumu' gilami oko'ine losuvoli'mi initekumukovo' gili mini ado' noso' nite' naa' ido' noso naa' ido' vene' alu hizaa' ido' vene' huki milaa' igi nizavo Noa' nene sipiu' dizavo noso naba nene velo ogo evene' vai' ngebele gese' ine' ve. 
LUK.17.28	Ido' Loti' gameneu' nene a'mine'mine ogosa soto' ine' ma neive. A'mine gameneu' nene evene' ingine noso' nite' naa' ido' noso naa' ido' inite' maketi milaa' meni hizaa' igi ido' mine zuho' iga' numuno gizaa' igi minani'za 
LUK.17.29	Loti' a'mine numuno ebe' Sodomu nene hulo novivo O'moso'mo lavo olo' gulumo ogo minine' geheni nene okulumokuti' goline izaa' neine' ne'mino lemo ngebele gese' ine' ve. 
LUK.17.30	Ne'mine ine' nenako O'mosolati' ve gihile neni' soto' oloni' gamenela nene a'mine'mine igi gopo minilizanguti' upuho' ilisave.
LUK.17.31+LUK.17.32	O'moso'mo Sodomu aleve ngebele gese' neivo Loti' elenaho aza golise vido' nene lite' lo vamo a'mido' ha ninge miningumu' ezesi biline' ne'mino lengebelalize. Nemu' lingine gatine gili nge li minilo. A'mine gameneu' nene silibe ogo minaa' nene nominako ve ma ingine numu'ine avitasi nilizadoti' nene ihe' numu'ninguko vi inite' mata'ine nene di vamilisave. Ido' a'mine'mine igi mingukoti' nene tine' mili numunguko amilisave.
LUK.17.33	Ido' ve ma aza helelohe helelohe lo oko'nomu' ehelele izivo minaa' ilive nene alinge' minevo' minevo' emeni dameni damoloseive. Ido' ve ma aza neni' ne'meto novilingu' bili hililizani' nene alinge' minevo' minevo' emeni dameni nene mo daloseive.
LUK.17.34	Nemu' naza ti' lo nolo-lingimuve: A'mine gameneu' evene' sita' ma holuko' holomo hamoto' ingi minilisinguti' ve ma nene O'moso'mo do vavo ma ve nene ha mineleseive. 
LUK.17.35+LUK.17.36	Ido' vene' sita' noso' nite' di va'va' igi minilisinguti' ma nene O'moso'mo do vavo ma nene ha mineleseive. 
LUK.17.37	Izesu' aza ne'mine lo lavo izipahala zuho ingine ti' li longo' i-dani': Guvekasi ve, a'mine laine' inite' nene zala soto' ilive. Ne'mine li longo' i-dikevo aza ti' lo line': Evene' hilani' gonoso nolida nene gonoso naa' ani' namalite a'mida nene lite' li igi di gese' igi minilisave. A'mine'mine ogo evene' lu'nine unuvo o vine' minilizada nene O'moso'mo lihime ngemeleseive.
LUK.18.1	Ido' gamene ma nene Izesu' aza gosele' ngebelamivo gamene gamene O'mosola laakovo' igi mini hulami minilizave lo aneza gamazi ne'mino ma lo-ngimine': 
LUK.18.2	Numuno ebe' naba mau' zasi ma minine' ne'mo nene aza O'mosomu' golise gelamaa' ido' evenekumu' nene do haza nite' lolo' o-ngedosa gelaa' ine'. 
LUK.18.3	Ido' a'mingu' nene gevono' ma minine' ne'mo nene gamene gamene a'mine zasi neida ogo ti' lo lovo' lovo' ogo minine': Ve masi goni' olosa nosize. A'mingu' nene neni' gamazi'ne hize ele' ogo do lisihe' o-nedezo. 
LUK.18.4	Ne'mine loka' loka' ogo neivo a'mine zasi ne'mo gele hulosa ngomo ma minine'za alinge' nene ei' lulouko gala ti' lo gelo line': O'mosomu' golise gelamaa' ido' evenekumu' ningo do haza nite' lolo' o-ngedaa' nouve nouvoni'za 
LUK.18.5	gevono' me'mo nene lihiteheka lo neine' nenako nemu' nene aza oka' oka' ogo ne do gosele' gehepeve o-nedalive lo eze gamazi've hize ele' ogo do lisihe' o-delove line'. 
LUK.18.6	Ne'mine lo Guvelesi ve imine' molo ti' lo line': Monovolo goloso o vine' zasi ne'mo line' gamazi nene mo gilikeve. 
LUK.18.7	Ido' O'moso ne'mo a'mine zasi nene ivile' ogo eze do kegesine' evenele zuho go' laneme go' laneme ezela laa' nave nene hize ele' o-ngedamilihe. Ezela likevo hize ele' o-ngedamo gamene ha'na ha minelihe. O've. 
LUK.18.8	Naza lo-lengemelove. Aza lite' lo hize ele' o-ngedeleseive. Ne'mine oloseine'za O'mosolati' ve gihile aloni' gameneu' nene O'mosomu' gili ele'vole' avemu' nene vise' ogo vai' ningelohe. O've. Mo vai' ningamolosuve.
LUK.18.9	Izesu' aza aneza gamazi gohi ma imine' molo line' nene evene' malite engikumu' gilavo evene' lisihe' lamine' dizi minisa evene' linge mamu' nene gilavo leme minaa' ingumu' nene ti' lo lo-ngimine': 
LUK.18.10	Halisaio' mono' laa' ive mali'mo O'mosola lolosa mono' numuno nabau' dize minine'. Neivo ve gohi ma evene' gono goloso takisi moni daa' ive azasi nene O'mosola lolosa a'mine mono' numuno nabau' nene dizo minine'. 
LUK.18.11	Halisaio' ve aza nene ote mino O'mosola lulouko ti' lo line': O'mosoo, evene' linge muki' ingine evene' go'ine izi inite' gumine gidini daa' ave nizahe vene' longo' iga' ave nizahe monovo lisiheto' e'metamaa' ave nizahe naza engi' nevo'mine ve ne'mine minamo takisi moni daa' ive mene'minesi minamuvoni' nemu' nene mo lamine' ve lo gopo'ni noluve. 
LUK.18.12	Naza nene salele hamo' hamoku' gamene sita' sita' monokumu' ve lo noso' nite' malise ogo minaa' nouve. Ido' inite' mata'ne teni teni daa' nouvonguti' hamo' hamo' nene gei' gemaa' nouve line'. 
LUK.18.13	Halisaio' ve aza ne'mine line'za takisi moni daa' ive nene hota gidini ote mino vokene' igi okulumokuko vonu' igi O'mosola laa' ani' ne'minesi amo asi eita lihime monovomu' agae lo gelo losonolo' pou' pou' lo belo ti' lo line': O'mosoo, lihimelo' ve nouvoni' nenaze. Mulumo'ne ningo ise'ne izezo line' ve. 
LUK.18.14	Nemu' nene naza ti' lo nolo-lingimuve. Ingine oko'ine di dizaa' nave nene O'moso'mo do'mo leme-ngedo oko'ine di limaa' nave nene do'mo dize-ngedaa' neine' nenako Halisaio' ve nene O'moso'mo lihime've hulo-do do lisihe' o-divosa vivoba asi takisi moni daa' ive nene O'moso'mo lihime've hulo do lisihe' o-divosa numu'vela vine' ve.
LUK.18.15	Neloti' nene evene' ingine izipe ngomo ngomo nene Izesu' oko'nido' do gelo no'noho' ize-ngedelive li ngele'mizi di Izesu' neida ani'za Izesu' izipahala zuho ingine ningi evene' nene ngelemi o've li-ngidani'. 
LUK.18.16	Ne'mine ani'za Izesu' aza izipe nene ngele'mizi alizave lo vise nolo-ngedo ti' lo line': Izipe ngomo ngomo me'mine minave nene O'moso'mo gizebo o neingu' ngele'mize molaa' neinako huli-ngimikavo nenita ha alizaze. O've li-ngidamilo. 
LUK.18.17	Naza lamineto' nolo-lingimuve. Izipe ngomoliti ngemeni dameni ne'minesi mini O'moso nene gizebo vete minelive li gelekele' lapa nomine' i-damilizave nene ei' O'moso'mo gizebo o neingu' nene mo keke' vi hilamilisave.
LUK.18.18	Ido' evene' naba dizo minive mali'mo Izesu'ni ti' lo longo' o-dine': Tisa' lamino, naza nene nadi' okuvo O'moso'mo minevo' minevo' nemeni dameni nemelive. 
LUK.18.19	Ne'mine lavo Izesu' ti' lo lo-imine': Nezemu' nene ve lamino nanimu' nolo-nedane. Lamine' minave nene hamokisi mo nizamavo O'moso ei' hamo' nene lamine' minive nenako ne'mine laine' nene neni' monovo'ne nadi' o neive. 
LUK.18.20	Gaza aka gamazi nene mo gele nane'. A'mine gamazi nene ti' lo neive: Lingine vene' vemoho' lili' ikeni' nete bizivo' mini vene' nehe vemoho' nehe gohi masi gopo ingamilo. Ido' lingine evene' ngibili hilamilo. Ido' gumine amilo. Ido' evene' mamu' gopo' napa gamazi li-ngidi sakupo gamazi li-ngidamilo. Ido' izetingine metinginemu' gilikevo dizavo gelekele' i-ngidi minilo. 
LUK.18.21	Ne'mine lavo ve aza ti' lo lo-imine': A'mine laine' muki' nene naza izipeloti' gelo e'mete'mo ogo minuvoni' ve. 
LUK.18.22	Ne'mine lavo Izesu' aza nene gelo ve nene ti' lo lo-imine': Gaza inite' hamo' ma amanidi'mo nene olihe lisihe' gehepeve amane. Nemu' nene gaza inite' mataka vai' geita minine' nene meni dosa a'midoti' moni've nene ize' molo goho' gahali' minani' nene ngeme osu' lozo. Ne'mine iline' ne'mo nene henenika Okulumokuko nene ma mineleseive. Ido' ne'mine ogosa nene ogo neni' ne'metezo. 
LUK.18.23	Ne'mine line'za ve aza nene moni heneni ve goloso minine' nenako nemu' Izesu' line' gamazi nene aza gilivo geni belavo golo muhele' ine'.
LUK.18.24	Ne'mine ogavo Izesu' aza vonu' bele mino ti' lo lo-ngimine': Heneni nganeni vai' goloso di minaa' nave nene O'moso'mo gizebo o neine' ebeku' nene vilisa ge'nebe goloso ilisave. 
LUK.18.25	Ido' kamela ize nene naba neine' nenako nemu' nene nala' loloso' iga' nani' nakese ne'mi veleu' nene ma volosa iline' nene ge'nebe goloso oloseine'za heneni ve nete a'mine nene ivile' ivosa O'moso'mo gizebo o neine' ebeku' nene vilisa ge'nebe goloso ilisave. 
LUK.18.26	Ne'mine lo lavo a'mine gamazi gilave nete ti' li Izesu'ni li-imani': Laza nene O'moso'mo umo hilive nene heneni ve lolo' o-ngedaa' neihe lo gilune'za gaza heneni ve netesi O'moso'mo gizebo o neine' ebeku' nene mo vi hilamilisave lainako nemu' nene O'moso'mo evene' hamokisi mo ma do lu' izamivo eze gizebo ingu' nene vo holamolobe lo nogilune. 
LUK.18.27	Ne'mine li lani'za Izesu' aza ti' lo lo-ngimine': Evene' ingine ngeli amilizani' initekisi O'moso'mo oga' neive. Nemu' nene evene' do ngu' izelido' lisihe' o neive.
LUK.18.28	Ne'mine lavo Petolo' aza a'mido' ti' lo lo-imine': Gaza gelezo. Laza nene ebete initete muki' nene hulo osu' lo noge'metuniko a'mido' meni nani dalone. 
LUK.18.29	Ne'mine lavo Izesu' aza ti' lo lo-ngimine': Naza lamineto' nolo-lingimuve. Ve ma ingine O'moso'mi gizebou' vo holaloningumu' ve li a'minguko ne'meti alisa numu'ine ebe'ine nehe ele'ningine uvo'ningine naku'ningine zuho nehe ize'ningine me'ningine nehe izipaha'ine nehe nene huli osu' li ne'meti alizani' nene 
LUK.18.30	a'mine inite' vai' hulilizado' nene golo hizo me misubouko mini mili ilizangu' nene O'moso'mo vai' goloso imine' molo ngemavo dalisave. Ido' alinge' gamene nabala nene minevo' minevo' ngemeni dameni nene dalisave.
LUK.18.31	Ido' Izesu' aza izipahala zuho tuvelu nene ngele'mize abaza' ogo ti' lo lo-ngimine': Gililo. Laza nene Zelusalemi numuda dizo novune. A'mida vokunivo polohetelite O'mosolati' ve gihile nenito' soto' iline' initekumu' mono' godolou' li soto' igi gizani' malo' nene soto' o'mo vo gihile ize osu' loloseive. 
LUK.18.32	Ido' ne'mine noluvoni' nene nemu' noluve. Neni' nene Zuda ve minamani' ato' aleveti a'ningu' mili-nidikevo ingine gize zohi' i-nidi novozo suno goloso di-nidi gituho' i-nidi 
LUK.18.33	gasavasi nala' nedunu' mehe'ne izivi' ledivi' igi ido' nibili hililisave. Ne'mine ikevo helo gamene sitohamo mino gohi otelesuve. 
LUK.18.34	Ne'mine lo line'za ingine a'mine initekumu' nene ma gili guni amave. Ee, a'mine gamazi've nene hito minavo line' initeli'mi monovo nene gilamani' ve.
LUK.18.35	Izesu' aza mo Zeliko numuno ebeto' nene ogo hetelelesa navo aka gahevela nene vele likive ma mino moni voku' voku' lo minine'. 
LUK.18.36	Ne'mino mino giline' nene evene' vai' goloso igi nivavo gelo nanitekumu' nahe lo longo' o-ngedavo 
LUK.18.37	ti' li li-imani': Nasalete ve Izesu' ma nene ogo novive. 
LUK.18.38	Ne'mine likevo gelo vise naba lo ti' lo line': Izesuvo, guvelesi ve naba Davidi' a'vo ezelo' medelo minanive make, nenikumu' nene mulumo'ne ningevo. 
LUK.18.39	Ne'mine lavo gomu' ave nete nene legeno minelive li o've li-di elemani'za aza nene gohi amuzo molo vise naba lo gohi ti' lo line': Davidi' a'vo make, nenikumu' nene mulumo'ne ningevo. 
LUK.18.40	Ne'mine lo lavo Izesu' aza gelo vo akalo' ha ote mino a'mine vele likive nene neida ele'mizi alizave lo lo-ngidine'. Ne'mine lavo a'mine vele likive nene mo avita ogavo Izesu' ti' lo longo' o-dine': 
LUK.18.41	Gaza nene nadi' o-gedelove losa nogelane. Ne'mine lavo vele likive aza ti' lo line': Guvekasi ve, gaza ve'ne nene do lamine' oganivo gohi ningeloho. 
LUK.18.42	Ne'mine lavo Izesu' ti' lo lo-imine': Gaza nene gele ele'vole' anidi'mo lamine' ogange. Veka nene gohi ningezo. 
LUK.18.43	Ti' lo nolivo a'mido' lite' lo vele nene mo lamine' ogavo vele ningo e'meto novo O'moso opo'ni lo'mo vine'. Evene' muki' ingine a'mine nene ningi O'moso opo'ni li di naba i-dani'.
LUK.19.1	Izesu' aza ebe' mala volosa Zeliko numuno ebeku' dizo novivo 
LUK.19.2	a'mida ve ma minine' gulive Zakaio' aza takisi moni daa' ive naba mino mo heneni ve goloso minine'. 
LUK.19.3	Ido' Izesu' novivo zaho neve lo eze ningelesa ine'za evene' li'nibe ngomo minine' nenako evene' vailiti mehe'nida mino ngelo ningamiline' ine' ve. 
LUK.19.4	Nemu' nene eze ningelongumu' ve lo gomu' molo loti' izo vo gohuno za gele vine' ma Izesu' viline' akala minine' nenako a'mingu' nene vo dize minine' ve. 
LUK.19.5	Ne'mino dize neivo Izesu' a'mida vo hetelo a'mine zauko vonu' ogo Zakaio'ni ti' lo lo-imine': Zakaioo, idise nene gei' numungau' mineloni' nenaze. Lite' lo lemezo. 
LUK.19.6	Ne'mine lavo lite' lo lemo Izesu'ni nene olize numudo' mino ele'mizo numu'vela vine'. 
LUK.19.7	Ido' ne'mine ine' nene evene' muki' ningi aza nene lihimelo' ve'mi numungu' minelesa dizo vaave li Izesu'ni nene emenga lani'. 
LUK.19.8	Ne'mine navo Zakaio' aza ote mino Guvelesi ve nene ti' lo lo-imine': Guvekasi ve, gaza gelezo. Inite' mata'ne nene olusoto' molo mino ize' molo lingela nene goho' aleve ngemelesuve. Ido' naza evene' malitidati' inite' ma go'ine izo gumine gidini do noloni' nene naza a'mido' golo hizo inite' hamo hamoto' nene inite' sita've sita've molo ngemeka' ngemeka' olosuve. 
LUK.19.9+LUK.19.10	Ne'mine lavo Izesu' aza ti' lo lo-imine': O'mosolati' ve gihile naza uvoni' nene evene' ma vi tolovo iliza akalo' mini mili minave nene vise' ogo do ngu' izelove losa uvoni' nenako ve mene ve lulo do velepe' izo leli' oga' nounidi'mine ogo O'moso'mi lou' gamazi lido' e'metelesa nolinako ne'mo nene azasi Abalahamu' a'vopilemo' gihile minine' nene mo soto' oganako idise mene numungu' nizani' aleve menesi O'moso'mo mo do lungu' noizive.
LUK.19.11	Ne'mino Izesu' gamazi lo-ngimido' nene gapepe' igi gili nizavo aneza gamazi gohi ma imine' molo nemu' line' ve. Aza nene mo Zelusalemi numuno ebeku' vo hetelelesa do alite alite neine' nemukisi ido' maka' minave nete nene O'moso'mo gizebo o-ledeline' gamene nene mo a'ne soto' oke leive li gili minani' nemukisi nene mo ladeni ga'ine gilikeve losa nemu' nene O'moso'mo gizebo o-ledeline' gamene geto soto' amoloseinako lo a'minemu' gizebo igi minilizangu' igi mili ilizani' monovomu' aneza gamazi lo-ngimine' ve. 
LUK.19.12	A'mine aneza gamazi nene ti' lo line': Ve naba mali'mo nene misubo hoto' misubola nene vokuvo Guve'nesi ve naba lolo' i-nidikevo tine' molo numu'nela alove lo vine'. 
LUK.19.13	Ne'mino volosa gelekele' izipe've teni ne'mine vise lo-ngemo moni nene vanu hadeti kina (K100) ne'mine ngemeka' ngemeka' ine'. Ne'mino nongemo ti' lo lo-ngidine': Lingine nene a'mine monidunu' nene gono gihi'mi vi nizavo tine' molo alove. 
LUK.19.14	Ne'mine line'za eze gizebo o-ngede minine' aleve linge ma nete nene gosele' goloso ngebelavo a'mine ve vida nene evene' ma gamazi ti' li lisa ngimiselani': Ve meve nene guvetesi ve minamilive lo nolune. 
LUK.19.15	Ne'mine lani'za mo guvelesi ve lili' i-dikevo minidoti' tine' molo ani' nene moni ngimuve nene gono do nanike' imine' mili di soto' ahe ningeloni' nenaze. Nemu' nene nenita alizaze. Vise li-ngidilizave lavo vise li-ngidikevo ika' ika' ani'. 
LUK.19.16	Gana' ave ne'mo nene ti' lo line': Guvekasi ve, gaza hadeti kina (K100) nemaine' maloti' nene vanu tauseni kina (K1000) gohi ma do soto' okuve. 
LUK.19.17	Ne'mine lavo guvelesi ve'mo ti' lo lo-imine': Gelekele' izipe lamine' goloso nane. Gonolo' gizebo lamine' goloso ogane. Gono ngomolo' gizebo lamine' aine' nemu' nene numuno ebe' teni nelo' nene gizebo ve hulo-gedelesuve. 
LUK.19.18	Ne'mine lavo a'midoti' ave ne'mo nene ti' lo line': Guvekasi ve, gaza hadeti kina (K100) nemaine' maloti' nene faef hadeti kina (K500) gohi ma do soto' okuve. 
LUK.19.19	Ne'mine lavo guvelesi ve'mo ti' lo lo-dine': Gei' nene numuno ebe' faef ne'mido' nene gizebo ve hulo-gedelesuve. 
LUK.19.20+LUK.19.21	Ne'mine lavo gelekele' izipe gohi mali'mo ogo ti' lo line': Guvekasi ve, gaza hadeti kina (K100) nemaine' ma nene gohi do nogimuve. Gaza nene gasava ve mino evene' malite milikani' inite' nene gei' do ti' oga' nane. Ido' ve malite zuho' ani' inite' nene gei' do ti' o mino dolizo naa' nane. Nemu' nene naza gei' goliseka gelo a'mine moni nemaine' ma nene lavolavou' asabu' izo do haleko molokuvoni' nene do nogimuve. 
LUK.19.22	Ne'mine lavo guvelesi ve aza ti' lo lo-imine': Gelekele' izipe goloso gaza mene gei' vekati' laine' gamazika ma'mo goni' o-gedeleseive. Gaza nenikumu' ti' lo labe: Gaza gasava ve mino evene' malite milikani' inite' nene gei' do ti' oga' nane. Ido' ve malite zuho' ani' inite' nene gei' do ti' o mino dolizo naa' nane labe. 
LUK.19.23	Naza nene gei' laine' ne'mine oga' uve noloni' nene gaza moni'ne nene do vo beni numungu' molo-nedekelinako nanimu' ne'mine amane. Ne'mine anidiniko naza idise mene uvodo' nene polopetisi duvodine. 
LUK.19.24	Ne'mine lo-emo guvelesi ve'mo a'mida minavemu' nene ti' lo lo-ngimine': A'mine hadeti kina (K100) do neine' mene ipe' igi vanu tauseni kina (K1,000) do minive nene imilo. 
LUK.19.25	Ne'mine lavo ingine nene ti' li lani': Guvekasi ve, tauseni kina (K1,000) nene mo do neine' nenako emamoloinako gohi emelobe lani'. 
LUK.19.26	Ne'mine likevo guvelesi ve aza ti' lo lo-ngimine': Naza ti' lo nolo-lingimuve: Inite' ma di nilizave nene gohi ma ngimi a'mingu' ikevo dalisave. Ne'mine ilisani'za inite' ma dami minilizave engita nene ngomo ma di nilizani' nesi nene engitati' ipe' igi di vikevo haza minilisave. 
LUK.19.27	Ido' neni' biluva'ne nenikumu' engi' guve'inesi ve lolo' amiline lave ma nene ngele'mizi di igi ve'nelo' mene ngibili gese' ilo.
LUK.19.28	Izesu' aza ti' lo lo-ngemo Zelusalemi numuno akala nene do gomu' molo dizo vine'. 
LUK.19.29	Mo vo numuno ebe' sita' Betehagesi Betanisi Oliva Golo ve lado' minasida nene omo avito' ogo izipahala zuho sita' ma ngimiselo 
LUK.19.30	ti' lo line': Lingine a'mine ningi nizasine' numuno ebeku' volene vi dizi ningilisine' nene dongi ize angale naba evenelitesi a'mido' olihe mito' mini monamani' nene ningilisasize. A'mine nene vakesi di mela alizo. 
LUK.19.31	Ido' a'mine nene vi nivakesasivo evenelite lingine nanimu' nivakesasive nilavo ma lingine ti' li lilizo: Gono neivosa Guvelesi ve'mo a'mine ize memu' limiselavo usine' ve li lilizo. 
LUK.19.32	Ne'mino ngimiselavo ngimiselive ingine vi a'mine dongi ize nene Izesu' line' malo' e'meti ningasine'. 
LUK.19.33	Ningi nivakesasivo a'mine dongi ize ne'mi me'ninge nete ti' li li-ngimani': Dongi ize nene nanimu' nivakesasive. 
LUK.19.34	Ne'mine likevo ingine ti' li lasine': Guvelesi ve'mo gono neivo a'mine ize mamu' limiselavo nousive. 
LUK.19.35	Ne'mine li Izesu' neida di ikesivo saketi'ine nene apasi a'mine dongi ize ne'mi mehenelo' nene Izesu' minelive li hitikevo a'mido' mito' minine'. 
LUK.19.36	Mo mito' mino novivo evene' ingine genegana'ine nene apasi kuluhizi akalo' mili-dika' mili-dika' ani'. 
LUK.19.37	Ne'mine navo Izesu' aza Zelusalemi numuno ebe' nene mo do avito' noogo Oliva Gololati' lemo omo minine' akalo' nene vo nohetelivo eze e'meti ave muki' goloso ingine nene api' igi ngolize niizi gono lamine' ato ato' amuzo molo davo ningani' nemu' nene O'moso opo'ni nili geke' geke' li 
LUK.19.38	ti' li lani':
LUK.19.38	Guvetesi ve naba O'moso'mi velemu' anive nene no'noho' geita minivoo.
LUK.19.38	Okulumoku' minive'mo hongu lo minelone' monovo nene do soto' ogavosa
LUK.19.38	a'mine veleta Okulumoku' minivemu' nene opo'ni nolune.
LUK.19.39	Ido' evene' muliseuti' Halisaio' ve linge malite Izesu'ni ti' li li-imani': Tisazo, izipaha zuho nene ne'mine li geke' geke' lamilo lo o've lo-ngedo ngelemevo. 
LUK.19.40	Ne'mine likevo Izesu' ti' lo line': Naza lamineto' nolo-lingimuve. Idise mene geke' geke' li vise naba nilani' nene ma lamadiniko ado' geheni mevotesi nene geke' geke' li ne'mine ladine.
LUK.19.41	Ne'mine ogo Zelusalemi numuno ebeta nene omo avito' noogo a'mine Zelusalemi numuno ebe' nene noningo a'minemu' ive ine'. 
LUK.19.42	Ive noogo iveuti' nene ti' lo line' ve: Lingine hongu li minilizani' aka do soto' o-lengedeline' monovo nene alo' gozopotati' gililizanako idisesi nene mo api' igi gililizado' o neiha idisesi nene ha vetido' hite neinako gohi ngeli ma ningamilizani' oganako lengikumu' nene agae lo nogiluve. 
LUK.19.43+LUK.19.44	Ne'mine lo nogiluvoni' nene nanitekumu' ve. O'moso'mo lengi' do lungu' izelesa lengita ani' gamene nene ma ningi gilamani' ne'mo lengita nene gamene ato' ma aloseive. A'mine gameneu' nene biluvalite igi numudine gesi heta nene misubo mili di dizi numuno naba' nabali'mi lavelo' nene di lisihe' igi vilizani' akatine hizi tili-lingidi a'midati' a'midati' biluvalite mo lili gesi ne'mine hize-lingidi galapuso lingimilisave. Ne'mine i-lingidikevo a'mine numuno ebetinesi linginesi nene ingi gese' ilisave. A'mine numudine gizani' geheni nesi nene mo bili tululu li hulikevo a'minguti' geheni sita' nesi nene lobe' igi minamilisasive.
LUK.19.45	Neloti' nene mono' numuno nabau' vo dizo a'mingu' inite' maketi mili minave nene ngeleto do nohulo-ngedo 
LUK.19.46	ti' lo lo-ngimine': O'moso'mo line' gamazi mono' godolou' ma ti' lo neine' ma neive:
LUK.19.46	Neni' numu'ne nene evene' dizi nopo'ni li-nimaa' numuno mineleseive.
LUK.19.46	Ne'mine li gizi nizani' ma neine'za lingine a'mingu' igi mili minaa' nani' inite' ne'mo nene guminelo' vete igi mili minaa' numuno lolo' ogave line'.
LUK.19.47	Ido' a'mine gameneloti' api' ogo mono' numuno nabau' nene gamene gamene evene' mono' apize ngemo minine'. Ne'mino neivo eveneto' medeli mini O'moso inite' lehizi-daa' ave naba nesi lou' gamazi apizi ngimaa' ave nesi ido' eveneliti gizebo ve'ine nesi ingine a'mine Izesu'ni nene bili hililizani' akamu' vise' ani'za 
LUK.19.48	evene' nete ei' gamazi've gililisa amuzo mili minani' nenako ne'mo nene Izesu'ni bililizani' aka nene vise' igi ma ningamani' ve.
LUK.20.1	Gamene ma Izesu' aza mono' numuno nabau' nene evene' mono' gamazi apize ngeme ngeme' ogo ei' gamazi've lamine' nene lo-ngemo neivo eveneto' medeli mini O'moso inite' lehizi-daa' ave nabasi mono' gamazi apizi ngimaa' avesi ido' mono' gizebo ve nesi nene Izesu' neida igi 
LUK.20.2	ti' li longo' i-dani': Gaza inite' mene mela oga' naine' nene zahi velemu' oga' nane. Ido' zaho lavosa oga' nane. Nemu' lo-lemezo. 
LUK.20.3	Likevo aza ti' lo lo-ngimine': Nazasi inite' mamu' longo' o-lengedelesuze. Lingine li-nimilo. 
LUK.20.4	Mono' noso holo-ngedelive lo Zohane'ni imiselive ma nene O'moso'mo imiselihe haza misubou' velite imiselave. 
LUK.20.5	Ne'mine lavo angise'ine li volelo' melo' igi ti' li lani': Laza O'moso'mo imiselive loso' nene lingine eito' nene nanitekumu' gili ele'vole' amave lo lalive. 
LUK.20.6	Ne neiha haza misubou' velite imiselave loso' nene evene' ingine Zohane' nene polohete ve li gili nizani' nenako nemu' ingine geheni libililisave li ngehelele izavo golise gilani'. 
LUK.20.7	Ne'mine igi ti' li li-imani': Mono' noso holo-ngedelive lo imiselive nene zaho nolihe ma gelamune lani'. 
LUK.20.8	Ne'mine likevo Izesu' aza ti' lo lo-ngimine': Lingine li-nimamani' nemu' nene nazasi ogo molo oga' nouvoni' inite' mene iline lo nimiselivemu' nene ma lo-lengemamolosuve.
LUK.20.9	Ido' api' ogo aneza gamaziuti' evene' ti' lo lo-ngimine': Ve mali'mo vaini mine ma zuho' ogo evene' ma mine gizebo i-dilizave lo hulo-ngedo misubo mala vo gamene ha'na minine'.
LUK.20.10	A'mida neivo vaini nala' gihile elaa' gamene ogavo mine meleho aza a'mine vaini nala' gihile nene ma ili nimikevo do-nedo alive lo gelekele' izipe ma imiselavo mine gizebo avela vo heteline'za ingine bili imiseli hulikevo initekisi ma damo haza tine' molo vine' ve. 
LUK.20.11	Ne'mine ogavo gohi gelekele' izipe've ma imiselavo vine'za a'minesi bili di goloso inite' gehepeve i-di imiseli hulikevo initekisi ma damo haza tine' molo vine'. 
LUK.20.12	Ne'mine ogavo gohi setohamo ivo gelekele' izipe ma nene imiselavo vine'. Vavo a'minesi nene mine gizebo ve ingine bili di goloso igi huli heta i-dani' ve. 
LUK.20.13	Ne'mine ikevo mine meleho aza ti' lo line': Naza nene nadi' o' nalove. Naza lu'ne eme nouvoni' gipe'ne mene eze gamazi've gili di ele'mizi lamine' ma ilizahe imiselekuvo vilive. 
LUK.20.14	Ne'mine lo gelo imiselavo vo hetelavo mine gizebo ve ingine ningi angise ti' li lani': Me ve'mo melehido' medelo mino mine mene dalive neinako a'mine mine mene leli' mide lolo' ilingisi mo bele helelone. 
LUK.20.15	Ne'mine li vaini minguti' nene gelelehe' igi ele'mizi di vi gesi heta bilani' ve. Ne'mine ani' nenako nemu' nene vaini nala' mine ne'mi meleho aza nene nadi' o-ngedelive. 
LUK.20.16	Aza ogo hetelo a'mine gizebo ve nene ngebele helo mi'velo' nene evene' gizebo ilizave gohi ma hulo-ngedeleseive. Ne'mine lo Izesu' lavo eze gamazi gili minave ingine gili ti' li lani': E'e. Ne'mino soto' amilihoo. 
LUK.20.17	Ne'mine lani'za aza gelo vonu' ngebelo ti' lo line': Ido' lingine ne'mine lii ma mono' godolou' gamazi ma ti' li gizi nizani' ma nene neni' luvodo' nene mo vo damive lisa gili nizahe. O've. Mo vo do neive:
LUK.20.17	Numuno gizilizani' geheni mukikuti' geheni ma nene numuno gizaa' avete ningi
LUK.20.17	goloso o vive li di kegesi di hulani' geheni ne'mo nene
LUK.20.17	geheni muki' ngivile' ogo numuno do amuzo molaa' geheni lolo' ogave.
LUK.20.18	Ve ma ingine a'mine gehedo' velehe' limi ingalizani' nene izi iti hupu' izilisave. Ido' a'mine geheni ne'mo lemo evene' ma ngebeleline' nene izo lanahana o-ngedeleseive. 
LUK.20.19	Ne'mine lavo mono' monovo apizi ngimaa' avesi eveneto' medeli mini O'moso inite' lehizi-daa' avesi ingine aneza gamazi line' mene lelikumu' lo molo logave li gili a'mido' nene analo' di bililisa lani'za evenekumu' golise gilani'.
LUK.20.20	Ne'mine igi mini Izesu'ni nene gamazi lo gopo ilidoti' analo' do do vo guvelesi ve naba ne'mi anau' molalone li lelitati' evene' ma ngimiselekunivo ingine vi Izesu'ni gamazidunu' longo' i-di minavo gamazi gopo lilingumu' ve li evene' ma ngimiselikevo ingine vi evene' lamine' minave gili mini gamazi lo gopo ilingumu' amamaka' mili minani'. 
LUK.20.21	Ne'mine igi mini Izesu'ni longo' i-dilisa ti' li li-imani': Tisazo, gei' monovoka gele none. Gaza evene' gamazi apize ngemaa' naine' monovoka nene mo lisihe' laminekovo' o minaa' neive. Gaza gamazi lo-ngemeline' aleve nene nani'mine aleve nilizahe evene' dizi nizani' nilizahe limi minani' nilizahe gasava ve nilizahe hongu ve nilizahe nemu' gaka muki' gelamo O'moso'mi aka lelebizo gamazi gihilevo' lo lemaa' anive nane. 
LUK.20.22	Nemu' nene gaza laanivo gelelone. Loma veti guve'inesi ve ngamani naba Kaesale' aza takisi moni huli-nidilizave lo neido' nene e'meto Zuda ve laza ma hulo-deso' nene lisihe' o neihe lou' gamazite avuto' o neive. 
LUK.20.23	Ne'mine lani' nene Kaesale'ni takisi moni imilo liline' ne'mo Zuda ve nene ngizebolo' molavo ganala dalive. Ido' imamilo liline' nene Loma ve ngizebolo' molavo nesi ganala dalive li ingine gili mini ei' golo izi lani' nene Izesu' aza mo ningo gelo ti' lo lo-ngimine': 
LUK.20.24	Lingine moni ma di igi nelebizilo. Me monilo' eveneli'mi golo velesi gulivesi neine' nene zahi golo velesi gulivesi neive lo lo-ngedavo ingine ti' li lani': Kaesale' ma ve lani'. 
LUK.20.25	Ne'mine likevo Izesu' aza ti' lo lo-ngimine': Ti' li ma a'mine moni nene ngamani gizebo ve ei' Kaesale' inite've noloseinako a'minemu' nolivo ma nene ha imilo. Ido' a'mine'mine igi O'moso'mo lingimine' initeto' nene ha golo hizi imilo. 
LUK.20.26	Ne'mine lavo ingine evene' mukiliti ve'nido' nene gamazi've lidoti' nene ngeli di goni' i-damilizani' o vivo ingine longo' i-dado' gamazi do ti'no lo-ngimine' gamazi nemu' nene vo'ine vavo gamazi lami minani'.
LUK.20.27	Nizavo Sadukaio' mono' laa' ave engikuti' helaakuti' otaa' nene nomive laa' ave linge ma ingine Izesuda igi longo' i-di 
LUK.20.28	ti' li lani': Tisazo, Mose' aza luhuvo gize-lidine' nene ti' lo neive: Uvo'ninge naku'ninge ma minilizanguti' mali'mo vene' do mino izipe gedamo helavo ma engikuti' mali'mo a'mine gevono' vene' nene dosa a'mine hilive nemu' medelo izipe gedo molo-delive. 
LUK.20.29	Ne'mine ilisanako nemu' nene uvo'ninge naku'ninge seveni ma minani' ve. Gana' ve ne'mo vene' do izipahala ma soto' amavo hiline'. 
LUK.20.30	Ido' hilive ne'mi meheneloti' ne'mo dani'za a'mine'mine ogavo 
LUK.20.31	ma ne'mo do mino a'mine'mine ogo hiline'. Mo mukito' a'mine'mine ika' ika' igi izipaha'ine ma gidami hili osu' lani' ve. 
LUK.20.32	Ne'mine ikevo alinge' nene vene' nesi hiline' ve. 
LUK.20.33	Ne'mine ine'za evene' seveni a'mine vene' dani' nenako evene' muki' hilanguti' otiliza gameneu' nene vene' nene zahi elenaho lolo' ogo minelive. 
LUK.20.34	Aza a'mido' ngelo do velepe' izo lamivo gize zohi' o-delobe li ne'mine likevo Izesu' ti' lo lo-ngimine': Idise mene none' gamenelo' nizani' aleve lingine nene vene' daa' ido' velo' vaa' iga' nani'za 
LUK.20.35	evene' ma alinge' gamene vomila hili nilizanguti' gohi oti minevo' minevo' ngemeni dameni di otuhiliza aleve nene vene' daa' ido' velo' vaa' ami minilisave. 
LUK.20.36	A'mine aleve ingine nene angelo' ne'mine minilisanako mo hilamilisave. Ido' hili nilizanguti' otiliza aleve nene O'moso'mo do ote-ngidine' nenako mo ei' izipahala ne'mine lili' igi minilisave. 
LUK.20.37	Ido' helaakuti' otaa' nemu' nene Mose' ne'mosi nene do soto' ogo lelebizave. Ado' aza za ngomouti' olo' gulumo ine' gamazi gizida nene O'moso'mo line' gamazi ti' lo gizidoti' nene lelebizine' ma neive: Naza Abalahamule Isakale ido' Zakobole engi' O'moso'ine nouve line'. Ido' a'mine ve hili osu' ladiniko engi' O'moso'ine nouve ngelo ma lamidine. Engi' O'moso'ine nouve line' ne'mo mo hili osu' lami ha nizave lo gelelesune. 
LUK.20.38	Ido' nanitekumu' ve. O'moso'mo gelavo evene' muki' nene mo hili osu' lami ha nizani' nenako nemu' ve. 
LUK.20.39	Ne'mine lavo evene' mono' apizi ngimaa' ave linge malite Izesu' gamazi'velo' nene ti' li li-imani': Tisazo, gaza mo lamineto' goloso laane lani'. 
LUK.20.40	Izesu' ne'mine lo lo-ngimine' nemu' nene ingine longo' gohi i-dilisa vo'ine vavo alamani' ve.
LUK.20.41	Ne'mine igi nizavo Izesu' aza ti' lo longo' o-ngedo lo-ngimine': Do lu' izelive lo O'moso'mo imiselelesa live nene gozopo' guvelesi ve naba Davidi' a'vopilemo' ve laa' nani' nene nanimu' laa' nave. 
LUK.20.42	Asi've Davidi' mono' nama lingu' a'mine ve'mi monovo line' nene mono' godolou' ti' lo gize neine' ma neive:
LUK.20.42	Okulumoku' ve aza Guve'nesi vemu' ti' lo lo-imine':
LUK.20.42	Nezeloti' gei' nene nange. A'ne hulaa' uvoda minezo.
LUK.20.43	Nanivo biluvaka nene gizengala do'mo leme-ngedekuvo
LUK.20.43	gizenga lisaa' iline' inite' ne'mine lili' igi
LUK.20.43	gelekele' i-gidi minilisave.
LUK.20.44	A'mine ve nemu' nene Davidi' aza Guve'nesi ve ve line' nenako nemu' a'mine do lu' izelive lo O'moso'mo imiselelesa live nene Davidi' a'vopilemo' lemo minive minelido' nomive.
LUK.20.45	Izesu' aza ne'mine lo lo-ngemavo evene' muki' nete nigilavo izipahala zuho ti' lo lo-ngimine': 
LUK.20.46	Mono' apizi lingimaa' aveti monovo nene dikelizaze. Ehe' igi golise gili minilo. Ingine nene lavolavo ha'na ha'na liki monaakumukovo' ngumo helaa' neivo ido' maketilo' nimonavo evenelite ningi ngopo'ni li-ngidilizangumukovo' ngumo helaa' neivo ido' mono' numungukisi ido' noso' nite' naba nadaasi ingine nene ve nabalitevo' minaa' ani' holomolo' minaakumukovo' nene ngumo helaa' neive. 
LUK.20.47	Ido' vene' gono' neti inite' mata'ine di osu' li-ngidaa' ido' O'mosola opo'ni langu' nene evenelite ma ningilizahe li apa nite' igi gamazi ha'na ha'na laa' nave. Gamene nabau' a'mine ve nene O'moso'mo lihime naba goloso ngemeleseive.
LUK.21.1	Heneni nganeni aleve nete mono' numuno nabau' ofa moni milaa' ani' initeku' nene O'moso inite' lehizi-dika' lehizi-dika' navo Izesu' aza vokene' ogo ningine'. 
LUK.21.2	Ninge minine' nene gevono' goho' vene' mali'mo gulehe' moni sita' nomolavo ningo 
LUK.21.3	evene' nene ti' lo lo-ngimine': Naza lamineto' nolo-lingimuve. Goho' vene' gevono' minine' me'mo moni huline' ne'mo evene' muki' hulani' nene ngivile' ogosa hulave. 
LUK.21.4	Ne'mino ngivile' ogo hulave luvoni' nene evene' muki' ingine moni'ine vai' lo mininguti' hulani'za aza nene noso' nite've do soto' iline' inite' gohi ma minamivo inite' mata' goho' neinguti' nene hulave lo lo-ngimine'.
LUK.21.5	Izipahala zuho linge ingine mono' numuno naba ningi geheni laminedunu' luhuvo lahava izi gizani' nemu' nene siza nilavo Izesu' ti' lo line': 
LUK.21.6	Lingine a'mine mono' numuno lamine' niningani' mene alinge' bili ngululubizikevo a'minguti' geheni setakisi bizi minamilisi gamene ma aloseive.
LUK.21.7	Ne'mine lavo evene' ingine ti' li longo' i-dani': Tisazo, idise a'mine nolaine' inite' nene nanihe' soto' ogo ne'mine ilive. Ido' a'mine laine' inite' nene soto' ogo vo gihile izelesa neivo nene nanite' nanite' soto' ivo ningelone. 
LUK.21.8	Ne'mine likevo aza ti' lo lo-ngimine': Evene' muki' nete nene igi neni' gulive'ne li a'mine O'moso'mo do lungu' izelive lo nimiselelesa live ma nene na'mo nouve ido' O'moso'mo molani' gamene ma nene mo ogave li lilisaze. Nete di gopo i-lingidikelizaze. nGe'meti vami ehe' igi ningisa minilo. 
LUK.21.9	Ido' lovo soto' neive lilizahe ido' ngamanimu' lovo nihizave lilizahe nemu' gili ma golise gilami minilo. Ne'mine inite' nene ha soto' oloseine'za ne'mine inite' soto' o'mo viline' ne'mo nene gamene naba olihe do alitamoloseive. 
LUK.21.10	Ne'mine lo gohi ti' lo lo-ngimine': Ido' misubo mau' ve nene misubo mau' vesi lovo hizilisave. Ido' guvelesi ve naba mali'mi zuhote guvelesi ve naba mali'mi zuhosi lovo hizilisave. 
LUK.21.11	Ido' misubo ato atota nene mimi' nabasi ido' ga'na naba helaa' gamenesi soto' oka' oka' neivo a'midasi nene siki nite' naba hutile' oka' oka' o'mo vo mineleseive. Ne'mine neivo okulumoto' nene vodine vo lengehelele izeline' inite' muki' soto' oloseive. 
LUK.21.12	Ne'mine oloseine'za a'mine inite' muki' nene olihe soto' amivo evene' nete adido' di goboni mili-lingidi mono' numungukisi galapuso numungukisi lengele'mizi di vi goni' i-lingidaa' ido' guve'inesi ve nabaliti ve'nido' ido' ngamani nabaliti ve'nido' lengele'mizi milaa' ilizani' nene neni' gulive'ne lengita minavo di minangumu' nene ne'mine mana'mine i-lingidilisave. 
LUK.21.13	Ne'mine i-lingidilizani' ne'mo nene engi' ve'nido' neni' monovo'ne nene li soto' igi li-ngimilisave. 
LUK.21.14+LUK.21.15	A'mine gameneu' nene neni' nene vetine do lapa nomine' o-lengedo gamazi gili vevesi mini lilizani' gamazi nene lengemekuvo engi' gamazi lilizani' nene belavo a'mine biluvatine muki' nete lengi' gamazi nene bililisa ilizaha mo bilamilisave. Nemu' nene lingine ti' li gili nge likisa minilo. Olihe gonito' lele'mizi mili-lidilisa navo ma gomu' nene nadive lolone lo gopo gate gelamolone li gili nge likisavo' nene minilo. 
LUK.21.16	Ido' izetinge metinge nilizahe uvotinge nilizahe lengi' zuho nilizahe ido' zogo vetine nilizahe netesi nene adido' di goni' i-lingidikevo lengikuti' linge nene lingibili hililisave. 
LUK.21.17	Ee, neni' gulive'ne di minilizangumu' evene' muki' nete lengikumu' nene muso ga'ine goloso dizeleseive. 
LUK.21.18	Ne neiha ne'mine i-lingidilizangu' nene lengi' godotinguti' madudine zopovo hamo' nesi nene ngelo vo tolovo amoloseive. 
LUK.21.19	Ne'mine mana'mine i-lingidi nizavo lingine gili huli mudise nenita gi'mizi minilizani' neloti' nene minevo' minevo' oga' lengemeni dameni dalisave.
LUK.21.20	Ido' Zelusalemi numuno ebe' nene lovo vete igi di goloso ilisa mine vodo vodo igi gesi ne'mini nihizavo ma nene lingine ti' li gililo: Eii, numuno ebe' muki' nite' mene mo di goloso gehepeve ilizani' gamene nene mo alitave li gililo. 
LUK.21.21	Ne'mine navo ma nene a'mine Zelusalemi ebeku' nilizavesi ido' a'mine ebe' minine' misubo Zudaia misubo neukisi nilizave nene gololavo' nivilizave. Ido' Zelusalemi ebe' gahevela minani' aleve nene igi a'mine Zelusalemi numuno ebeku' nene dizamilizave. 
LUK.21.22	Ido' ne'mine noluvoni' nene nemu' noluve: A'mine gamene soto' iline' nene a'minemu' mono' godolou' gizikani' gamazi muki' ma nene do gihile izelove losa O'moso'mo monovo goloso di soto' iga' angumu' lihime ngemeline' gamene mineleseive. 
LUK.21.23	Agae, a'mine gameneu' nene izipaha'ine minine' venekumukisi ido' izipe amido' nizavo nizani' venekumukisi nene mo mulumo gele-ngedekuve. Ge'nebe goloso ilisave. A'mine gamenelo' nene me misubouko nene inite' goloso gehepeve soto' ogavo O'moso'mi izebolo've ne'mo me misubou' aleve nene do dingani hizo hite-ngedeleseive. 
LUK.21.24	Ido' evene' linge nene bainati mitedunu' ngibili hililisave. Ido' linge ma nene galapuso ngimi numudo' namado' ebe' mukiku' ngele'mizi di vilisave. Ne'mine igi Zuda ve minamani' aleve heta ato' ve nete igi Zelusalemi aleve nene di hupi' izi-ngidi ngibili gizisa a'mine ebe' nene di ti' igi mini di dizi nizavo O'moso'mo molo-ngidine' gamenelo' nene osu' loloseive.
LUK.21.25	Ho', ike'ni, sonohi' engiku' nene ato ato' suno soto' noo-ngidivo guvo noso ne'mo izo pou' paa' lo nolo nolo nomolavo nemu' evene' zuho ato ato' ingine a'mine nene nigili vo'ine vo mulu'ine pou' loloseive. 
LUK.21.26	Ido' Okulumoto' amuzo'inesi minani' inite' muki' nene mo'mongo' igi gabe' i gese' ilisanako ne'mine iline' nemu' evene' nete me misubou' nene inite' ato' ma soto' olosa neiko nanite' soto' ilivoo li gopo ga'ine gili mulu'ninguti' gohi dizo gohi dizo ivo minilisave. 
LUK.21.27	Ne'mine navo O'mosolati' ve gihile naza nene amuzo'nesi ido' labana'ne nabasi do soto' ogo limuso avilelo' nolimuvo ningilisave. 
LUK.21.28	Nemu' nene alinge' a'mine inite' soto' olosa api' neivo ma nene lingine O'moso'mo mudise do lu' izeline' gamene nene mo avito' ogave lisa lutine di upuho' i-di lutine otavo minilo.
LUK.21.29	Ido' Izesu' aza ne'mine lo aneza gamazi ma ti' lo lo-ngimine': Lingine lengi' Zuda veti misubotingu' mene gohuno zalo' nesi ido' za mukito' nesi nene ma ningi gili'nalo. 
LUK.21.30	Avile gosoho' soto' olosa api' ogo gulumo liselesa neivo ma lingine nene ho' liline' gamene mo avito' ogave li langisetine ningi gilaa' nave. 
LUK.21.31	Ido' a'mine'mine ogo a'mine veleta gomu' luvoni' inite' muki' nene soto' o'mo novivo ma lingine nene O'moso'mo eveneto' gizebo iline' gamene nene mo alitave li gililo.
LUK.21.32	Naza mo lamineto' nolo-lingimuve. A'mine inite' muki' soto' o'mo viline' nene idise nizani' aleve nesi nene olihe hili osu' lamavosi soto' oloseive. 
LUK.21.33	Ido' Okulumoki misubogi nene ha vi osu' lilisasine'za a'mine gamazi'ne nene mo osu' lamo ele'vole' ogo mineleseive.
LUK.21.34	Nemu' nene lingine negi hizi gopo minaa' ido' noso vauve ili ni sipaki igi minaa' ido' me misubou' minivi' alivi' ilizangumu' nesi giliivo' minaa' ilizani' nene gaha nete gelevuso neive li gilamado' lite' lo ngebelaa' neine' ne'mino gamene naba nene soto' o-lengedavo upuho' goloso ikelizaze. Monovotido' gizebo lamine' igi minilo. 
LUK.21.35	A'mine gamene nene evene' muki' misubo mukiku' mini'mi monada nesi nene soto' o-ngedeline' nenako nemu' noluve. 
LUK.21.36	Nemu' nene lingine lutine ongamivo mini O'moso'mo hize ele' o-ledavo a'mine soto' iline' inite' nene soto' o'mo novo a'mine'mo do gopo o-ledamivo mino O'mosolati' ve gihile aline' nene velelo' ha ote mineloningumu' ve li O'mosola gamene gamene liivo' minilo. 
LUK.21.37	Izesu' aza gamene gamene go' laneme go' laneme' mono' numuno nabau' nene evene' mono' apize ngemo minaa' ine' ve. Ido' holuka' holuka' nene golo ma gulive Oliva nela ongalosa dizo vaa' ine' ve. 
LUK.21.38	Ido' nedenga' holukati' aza ogo mono' numuno nabau' dize neivo evene' muki' ingine geti igi a'mine neida nene gamazi've gililisa di nubo iga' ani' ve.
LUK.22.1	Ido' lulu izamine' beleti naa' ani' holise' O'moso'mo Zuda veti avo'ningine ise'ine izingumu' gili minaa' holise' ve lani' nene alitine' ve. 
LUK.22.2	Noalitivo eveneto' medeli mini O'moso inite' lehizi-daa' ave nabasi ido' mono' apizi ngimaa' avesi ingine nene Izesu'ni bililisa gilani'za evenelite ningi lovo di soto' ilizahe li golise gili ingine evenelite a'minemu' ningi lamavo zegeni bili hililizani' akamu' vise' igi minani'.
LUK.22.3	Ne'mine igi nizavo Izesu' izipahala zuho tuvelu engikuti' Kelioto ve ve lave Zuda' ei' lulou' nene Satani ne'mo lemo mino do ote-davo 
LUK.22.4	aza nene eveneto' medeli mini O'moso inite' lehizi-daa' ave nabasi ido' mono' numuno nabau' gizebo iga' ani' pilisi veti gizebo vesi nizada vo hetelavo Izesu'ni bililizangumu' Izesu'ni do soto' ogo a'ningu' molaline' akamu' vise' igi engikisi gamazi lo gele ha gele ani'. 
LUK.22.5	Ne'mine ogavo nemu' ingine lanite' gili moni ma emelone li li hukani' ve. 
LUK.22.6	Ne'mine li li hukikevo aza lamine' ve losa Izesu' aza evene' vaikisi minami eikovo' nolido' ngelebizekuvo dalizave lo amamaka' molo'mo vo minine' ve.
LUK.22.7	Neloti' nene Zuda ve lulu izamine' beleti naa' ani' gamene O'moso'mo avo'ningine ise'ine izingumu' gili sipisipi angale bilaa' ani' gamene nene ogavo 
LUK.22.8	nemu' O'moso'mo avotemotine ise'ine izingumu' gelo mino naa' noso' nite' naloningumu' nene lingine vi di va'va' ilizo lo Izesu' aza Petolongi Zohanengi ngimiseline'. 
LUK.22.9	nGimiselavo ingine ti' li li-imasine': Gaza nene zaala vo do va'va' olosingumu' nolane. 
LUK.22.10	Ne'mine likesivo aza ti' lo lo-ngimine': Olopehe, numuno ebeta nene dizi vi nihetelasivo ve mali'mo misubo somou' noso ohizo geho navo votene' ilisaze. Lingine e'meti vilizo. Ve aza numuno mau' dizo novivo ma a'mingu' e'meti vi 
LUK.22.11	numuno ne'mi melehine nene ti' li li-imilizo: Tisate ma'mo ti' lo lo-gedave: Nazasi izipaha'nesi O'moso'mo avotemotine ise'ine izingumu' gelo naa' noune' noso' nite' nalone' numuno lulo nene zau' nalone. 
LUK.22.12	Likesivo numuno meleho aza numuno veleto' mino gala'mudo' mino inguti' veleto' nene lulo nabasi miningu' inite' mata' avilise' i nizani' nene lengelebizeleseive. A'mingu' nene noso' nitete di va'va' ilizo. 
LUK.22.13	Ti' lo lo-ngemavo ingine a'mida vi heteli ningasine' nene lo-ngimine' ma'mino neivo a'mingu' nene O'moso'mo ise'ine izingumu' gili naa' ani' noso' nite' nene di va'va' asine' ve.
LUK.22.14	Mo di va'va' ikesivo noso' nite' nalizani' gamene nene ogavo aposolo've zuhosi mini noso' nite' ni minani'. 
LUK.22.15	Ne'mine igi minangu' nene Izesu' ti' lo lo-ngimine': Mulumo alumo nite' gihi-nidilizani' gamene alitelesa olihe alitamivo holise' mino naa' noso' nite' mene lengikisi makato' mino nalone lo mulu'neu' huhu lo mulumo goloso ivosa gele minuvoni' ve. 
LUK.22.16	Nene nanitekumu' ve. Naza lo-lengemelove. O'moso'mo ise'ine izine' noso' nite' me'mine nene gohi ma namuvo a'mine noso' nite' avazahalo' minine' inite' gihile nene soto' ogosa O'moso'mi gizebo've soto' ogavo nalosuve. 
LUK.22.17	Ne'mine lo noso minine' gomise ma do O'mosola opo'ni lo ti' lo line': Lingine mene di ize' mili nalo. 
LUK.22.18	Nemu' naza ti' lo nolo-lingimuve. Naza nene idise mene vaini noso nonunidoti' nene gohi ma namo nouvo O'moso'mo evenelelo' gizebo iline' gamene soto' ilingu' nene gohi nalosuve. 
LUK.22.19	Ne'mine lo beleti ma do O'mosola opo'ni lo gito apilo nongemo ti' lo lo-ngimine': Mene neni' me'mele'ne [lengikumu' ve losa nenaze. Nenikumu' gili mini nika' nika' i'mi vi minilo. 
LUK.22.20	Noso' nite' nene mo nisa neloti' alinge' nene a'mine'mine ogo vaini noso minine' gomise do ti' lo line': Vaini noso gomiseu' neine' mene neni' vanise'ne lengikumu' hulokuvo O'moso'mo lo huko-lingidine' gamazi gosoho' ma nene do ele'vole' iline' vanise ma nene] neive. 
LUK.22.21	Ne'mine o neine'za lingine gililo. Biluvaliti a'ningu' neni' molo-nedelive nene idise tevolilo' mene maka' mino noso' nite' ade hulo do no nosive. 
LUK.22.22	Ee, O'mosolati' ve gihile nenikumu' nene O'moso'mo mo ne'mine olosane lo gele minido' do molo mo heleloni' akalo' novuvoni'za biluvalite neni' dalizave lo do soto' o-nedelive nene agae, mo mulumo gono goloso daloseive. 
LUK.22.23	Ne'mine lo lavo izipahala zuho ingine neve lelikuti' ne'mine zaho ilivoo lii engi' oko'ningu' nene viseka li minani' ve.
LUK.22.24	A'mine izipahala zuho engi' muliseu' nene lovo lolize soto' ine'. Ingine nene engikuti' mali'mo linge ma ngivile' ogo dizo minive ve li gililizado' lisihe' o minive nene zaho nolive li lolize hizi minani'. 
LUK.22.25	Ne'mine igi nizavo Izesu' aza ti' lo lo-ngimine': O'moso'mi zuho minamani' heta ato' ve engi' guve'inesi ve'ine naba nete nene amuzo goloso mili di gelekele' ve lili' i-ngidaa' nave. Ido' ne'mine igi mini engito' gizebo i-ngidiliza amuzo di minave ingine nene lelikumu' di lamine' i-lidaa' ave ve li-lidilizado' lisihe' o none laa' nave. 
LUK.22.26	Ne'mine igi minaa' nani'za lengita ne'minosa minamiline' o neive. Asi lengikuti' ma dizo minelive nene evene' limi minaa' nave ne'minosa lemo mineleseive. Ido' lengi' gizebo ve nete nene hize ele' iga' ave gelekele' izipe ne'mine lili' igi minilizado' o neive. 
LUK.22.27	Nemu' nene lingine ma li'nalo. Ve mali'mo noso' nite' noka' noka' neivo mali'mo gelekele' o-do noso' nite' do emeka' emeka' neivo minilisinguti' guvelesi ve dizo minive nene zaho nolive. Noso' nite' noka' noka' ogo minive nene noloseive. Olo. Ne neiha naza lengiku' nouvoni' nene gelekele' izipe ne'mine lolo' ogo nouve. 
LUK.22.28	Ido' naza mulumo gono geho minuvongu' nene olovo' ami nenikisi maka' gihi minaa' ave ma nene nizave. 
LUK.22.29	Nemu' nene nenikumu' nene me'neho neni' evene'nelo' gizebo olosane lo do kegese-nedo nele'mize molo neine' ne'mino linginesi nene lengele'mize molokuvo 
LUK.22.30	neni' evene'nelo' gizebo o minelongu' lingine holomo'nelo' noso' nite' ni'mi vi mini guve'inesi ve minaa' ani' mo'mosi' tuvelu (12) nene lengemekuvo mini Isilaele' aleveti mulise tuvelu nene gizebo i-ngidi minilisave.
LUK.22.31	Ne'mine lo Izesu' ti' lo line': Agae Simonizo, gaza gelezo. Noso' nite' losuvo ili mili ato' iga' nani' ne'mino Satani ne'mo lengi' nene lengemengu' molo do gizeka' o-lengedelesa lavo O'moso aza gele imine'za 
LUK.22.32	gei' nenikumu' gele ele'vole' aine' nene mudise hulamiline lo neni' nene geikumu' gelo O'mosola lokuve. Nemu' nene gaza gohi tine' molo ogo nenita gi'mizosa geze zuho nene hize ele' o-ngedezo. 
LUK.22.33	Ne'mine lo lo-emavo Petolo' aza ti' lo lo-imine': Guvekasi ve, ne'mino nomive. Gaza nene galapuso numungu' vilibe ido' gibilikevo helaa' akalokisi vilibe ne'mine iline' nene nazasi maka' a'mingu' ha volosusive. 
LUK.22.34	Ne'mine lavo Izesu' ti' lo lo-imine': Petoloo, naza ti' lo nolo-gimuze. Gelezo. Idise holuka' nene okoloho nolo olihe molamivo gaza nenikumu' nene ma ningamu ve ve lo ataize nolanivo gamene sitohamo oloseive.
LUK.22.35	Ne'mine lo ti' lo lo-ngimine': Gomu' mono' gonou' nolingimiselo moni go'zaa' pausi nehe ido' hanibeki go' nehe ido' gizedido' suu' nehe ne'mine initekisi ma di vami haza vilo lo lingimiselekuvo vani' mau' nene inite' mamu' vise' igi minani' nehe. Ne'mine lavo izipahala zuho ingine ma vise' amune' ve lani'. 
LUK.22.36	Ne'mine likevo aza ti' lo lo-ngimine': Gomu' nene evene' zogo nimili-lidavosa ne'mine ani'za idise hize ele' i-lingidami lovo i-lingimilizani' nenako nemu' idise nene moni go'zaa' pausi nehe ido' hanibeki go' nehe ma molo nolive ne'mo nene ha do vilive. Ido' bainati mite' ma molamo nolive nene oko'nolo' izaa' ine' inite' saketi nene salimi ogo moni do bainati mite' nene meni hizelive. 
LUK.22.37	Naza ne'mine lo nolo-lingimuvoni' nene mono' godolou' nenikumu' gomu' gizi nizani' gamazi vai' ma nene gihile izelidokovo' neine' nenako a'mingu' nenikumu' ti' li gizi nizani' gamazi nene mo a'nene gihile ize leive losa noluve: Ado' evene' nete ezemu' nene lou' gamazi avuto' igi monovo goloso daa' aveti muliseuti' minive ve li li-dilisave. 
LUK.22.38	Ne'mine lavo ingine ti' li lani': Guvekasi ve, gaza ningezo. Bainati mite' sita' mene ma neive. Ne'mine li likevo Izesu' aza moda a'nevo neive line'.
LUK.22.39	Ne'mine lo numunguti' heta lemo vo Oliva golola gomu' vaa' ine' ma'mine ogo dizo novivo izipahala zuho nene e'meti vani'. 
LUK.22.40	Ne'mine ogo mo a'mine ebeta dizo voo izipahala zuho ti' lo lo-ngimine': Lingine lengemengu' soto' o-lengedelingu' nene limi ingikelizaze. O'mosola li minilo. 
LUK.22.41	Ne'mine lo izipahala zuho nene hulo-ngedo ngomo ma vo hoto'ile ogo lemo obuvolo hizo O'mosola ti' lo line': 
LUK.22.42	Me'neho make, mulumo alumo ekese' nenita soto' olosa nani' nene gaza gei' lukalo' neivo ma do olovo' o-nedeline losa noluvoni'za gei' lukau' nene ato' neivo ma neni' lu'nelo' do molamo gei' lukalokovo' do molo e'meto iline losa noluve. [ 
LUK.22.43	Ne'mine lo nolivo Okulumokuti' angelo' mali'mo lemo soto' o emo hize ele' o-dine'. 
LUK.22.44	Ne'mine ogavo mulunou' mulumo naba goloso gelo mino O'mosola nene amuzo gohi ma molo nolivo gohise belavo gohise hiline' nene vanise ne'mine misubouko do'moze' moze' ine' ve.] 
LUK.22.45	Ne'mino neivo O'mosola lo minidoti' nene oto izipahala zuho minani' mala vine'. Vo ningine' nene ingine mulu'ningu' mulumo naba gili minadi'mo ngabuso'ine elavo okise ingi nizavo ningine'. 
LUK.22.46	Ningo ti' lo lo-ngimine': Lingine nene nanimu' okise ingi nizave. Lingine nene lengemengu' ma soto' iline' nene vi gopo ikelizaze. Oti O'mosola li minilevo.
LUK.22.47	Ne'mine ogo Izesu' nene gamazi nolivo evene' muki' a'mida ani' nene ve ma Izesu' izipahala zuho tuvelu engikuti' minive Zuda' nene do gomu' molavo a'mida igisa Izesu'ni nene golo elo nalosa Zuda' nene Izesu' neida ani' ve. 
LUK.22.48	Ani'za Izesu' aza ti' lo lo-imine': Zudazo, gaza neni' zogone minaine' gelo soza suno do O'mosolati' ve gihile neni' nene go'ne elo nosa lovo veti a'ningu' molo-nedelesa ogane. 
LUK.22.49	Ne'mine lo lavo a'mine Izesu' neida maka' minave nete evene' ani' nene mo Izesu'ni dalisa nave li mo ningi gilii ti' li lani': Guvetesi ve, Bainati mitedunu' nene ha ngebelelobe. 
LUK.22.50	Ne'mine li nilavo hamoli'mo oteko eveneto' medelo mino O'moso inite' lehize-daa' ive nabali'mi gelekele' izipe ma belo gala zamela hasa' o huline'. 
LUK.22.51	Ne'mine ine'za Izesu' aza ti' lo line': Ne'mine monovo nene modaze. Gohi amilo. Ne'mine lo galalo' nene nodo gelo gala nene do lamine' o-dine'. 
LUK.22.52	Do lamine' o-do eze analo' dalisa ave eveneto' medeli mini O'moso inite' lehizi-daa' ave nabasi ido' mono' numuno nabau' gizebo iga' ani' pilisi veti gizebo ve nabasi ido' mono' gizebo vesi nene ti' lo lo-ngimine': Gizengize ve dalisa iga' adi'mine igi bainati mite' di gavososi di nahe. 
LUK.22.53	Gamene gamene mono' numuno nabau' linginesi maka' minaa' une' ma nene lingine neni' oko'nelo' adine huli ma di gonito' i-nidisa'mani' ma ve. Ne'mine isa'mani' ma neine'za ee, mo ho' dize dize laa' inite' ma nenako idise nene liti'muso'mi meleho Satani ne'mi amuzo soto' o neingu' nene mo lengi' hotine nodizize. Lengitokovo' neive line'.
LUK.22.54	Ne'mine lavo neloti' nene Izesu'ni analo' disa eveneto' medelo mino O'moso inite' lehize-daa' ive naba'mi numunguko ele'mizi vani'. Ele'mizi nivavo Petolo' aza e'mete-do hoto'ile ani'. 
LUK.22.55	A'mine dizi minani' numuno nene vodo vodo ogo minavo oluso' omo' naba minido' nene evene' ingine igi olo' gizi lahizi nizavo Petolo' azasi nene ogo vovo'ningu' mito' maka' minani'. 
LUK.22.56	Aza nene olo' labanato' neivo gelekele' alu mali'mo ningo vonu' nobelo ti' lo line': Ve meesi nene Izesukisi maka' minasive ma ne neive. 
LUK.22.57	Ne'mine lavo Petolo' aza ataize ti' lo line': Vene' gaza nene neze ma ningo gelamu vemu' nolane. 
LUK.22.58	Ne'mine loosa ngomo ma nominivo ve mali'mo Petolo'ni ningo ti' lo line': Gazasi nene engi' zuho ma nene nane. Ne'mine lo line'za Petolo' ti' lo line': Ve melo, naza nene engi' zuho minamuve. 
LUK.22.59	Ne'mine lavo gohi ngomo ma aua hamo' ne'mine nomino ve gohi mali'mo amuzonga goloso lo ti' lo line': Aza nene nGalilaia nolosi ve neiko azasi nene mo makato' Izesukisi minasive ne neive. 
LUK.22.60	Ne'mine lo lavo Petolo' ti' lo line': Ve melo, gaza nolaine' gamazi nene ma gelamuvoni' gamazi nolane. Ne'mine lo nolivo a'mido' lite' lo okoloho nolo molani'. 
LUK.22.61	Okoloho nolo molavo Guvelesi ve aza mine velepe' izo Petolo'ni vonu' biline'. Vonu' nobilivo Petolo' aza Guvelesi ve'mo gomu' minada idise okoloho olihe nolo molamivo gamene sitohamo nenikumu' nene ningamu ve ve lo ataize lo-nedelesane lo gomu' line' gamazi nene gohi gelo 
LUK.22.62	heta lemo vo ive nabalo' goloso ine' ve.
LUK.22.63	Ne'mine ogavo neloti' nene Izesu' analo' di minave nete nene golo izi goboni mili-di bili minani'. 
LUK.22.64	Ido' velelo' nene lavolavodunu' liki hiti-mikisasi ti' li longo' i-di lani': Nogibilive nene zaho nolihe. Gaza nene polohetelite laa' adi'mine ogo lo soto' ogo lo-lemevo. 
LUK.22.65	Ne'mine li-dii divi ledivika li-di gamazi goloso palasa vai' goloso li-di minani' ve.
LUK.22.66	Ne'mine li-di nizavo go' lavo Zuda veti gizebo ve muki' eveneto' medeli mini O'moso inite' lehizi-daa' ave nabasi ido' mono' apizi ngimaa' avesi nene kanisole ma minani' nenako Izesu'ni nene engi' kanisoleliti numu'ningu' ele'mizi di vi mini ti' li longo' i-dani': 
LUK.22.67	Gaza nene O'moso'mo do lu' izelive lo imiselelesa live ma nene nabe. Gaza nemu' lo-lemanivo gelelone. Ne'mine li lani'za aza ti' lo lo-ngimine': Naza ma lo-lengemeloni' nene mo lamine' laave li ma gili ele'vole' amilisave. 
LUK.22.68	Ido' lengi' longo' ma o-lengedeloni' nesi nene mo ngeli li-nimamilisave. 
LUK.22.69	Li-nimamilisani'za alinge' nela O'mosolati' ve gihile neni' nene O'moso amuzo veloti' lemo gizebo ve naba mino ana hulaa' ida minelesuve. 
LUK.22.70	Ne'mine lavo ingine mukito' ti' li lani': Gaza nene mo O'moso'mi gipele nouve nolabe. Olo. Likevo aza ti' lo lo-ngimine': Langisetine nene mo nilani' ve. 
LUK.22.71	Ne'mine lavo ingine ti' li lani': Izesu' monovo goloso do nolingumu' gili nilizani' aleve gohi ma ato' nene nanimu' asi lo-ngedosa gamazi gohi gelelone. Asi've veleuti' nene mo O'moso avuto' ine' gamazi lavo la'lise mo gelekune.
LUK.23.1	Neloti' nene ingine mukito' oti ele'mizi Pilato' neida vani'. 
LUK.23.2	Pilato' neida vii api' igi ti' li goni' i-dani': Me ve'mo nene Zuda ve leli' aleve ngele'mizo gopo ogo mino takisi moni nesi nene guvelesi ve Kaesale'ni imamilo laa' ido' aza nene O'moso'mo leli' Zuda vemu' nimiselelesa live nouve noline' nene guvelesi ve naba mamu' nolinako mo guvelesi ve naba nouve losa nolive. 
LUK.23.3	Ne'mine likevo Pilato' aza ti' lo longo' o-dine': Gaza nene Zuda veti guve'inesi ve naba nabe. Olo. Ne'mine lo longo' o-davo Izesu' aza ti' lo lo-imine': Mo gasika nene nolaine' ve. 
LUK.23.4	Ne'mine lavo Pilato' aza nene eveneto' medeli mini O'moso inite' lehizi-daa' ave nabasi ido' evene' muki' nesi ti' lo lo-ngimine': Naza me ve'mi lihimemu' vise' uvoni'za ma ningamuve. 
LUK.23.5	Ne'mine lavo ingine amuzo mili ti' li lani': Evene' muki' nGalilaia misuboukoti' ogo Zudaia misubou' ogo mo melokisi omo pilivo nene ga'ine hizo gamazi apize ngemo lovo do soto' noo-ngimive.
LUK.23.6	Ne'mine li likevo Pilato' aza a'mine gamazi nene gelo longo' o-ngidine': Ve me ve nene nGalilaia misuboukoti' ve nehe. 
LUK.23.7	Ne'mine lo longo' o-ngedavo ingine oo likevo Pilato' aza Helode' gizebo o minine' misuboukoti' ve neine' neivo mo ningo gelo a'mine gameneu' Helode' nesi nene a'mine Zelusalemi numuda omo minine' nenako nemu' Pilato' aza nene Izesu'ni nene a'mine Helode' neida imiselavo ele'mizi vani'. 
LUK.23.8	Ne'mine ikevo Helode' aza nene Izesu'nimu' nene gozopoti' gele mino atoli'mine suno ma do soto' iline' ningelonako lo gala gelo gamene ha'na Izesu'ni ma ninguvoo lo gele'mo vo minaa' ine' nenako Helode' aza Izesu'ni ningo mulunou' lamine' giline'. 
LUK.23.9	Lanite' goloso gelo Helode' aza Izesu' ogo molo o'mo monine' initekumu' nene longo' o-deka' o-deka' o'mo vo minine'za Izesu' nene gamazi hamokisi ma bekimi ogo lo-emamine'. 
LUK.23.10	Ne'mine ogavo eveneto' medeli mini O'moso inite' lehizi-daa' ave nabasi ido' mono' apizi ngimaa' ave linge masi ingine igi velela oti amuzo goloso mili goni' i-dani'. 
LUK.23.11	Ne'mine i-dikevo Helode' ve eze ami pilisi ve've nete divi ledivi' i-di golo izi goboni mili-dani'. Ne'mine niigi guvelesi ve ma nange. Me izevo li oko'nolo' inite' lamine' goloso ma di ngili-dikevo Helode' ne'mo gohi Pilato' neida imiseline'. 
LUK.23.12	Ido' gomu' nene Pilatoki Helodeki ingine biluva' biluva' igi minasine'za a'mine Izesu'ni goni' i-dasine' gameneloti' nene zogo milasine' ve.
LUK.23.13	Ido' Helode' aza gohi Pilato' neida imiselavo Pilato' aza eveneto' medeli mini O'moso inite' lehizi-daa' ave nabasi gizebo vesi ido' evene' linge ma mukikisi do nubo o-ngedo 
LUK.23.14	ti' lo lo-ngimine': Lingine ve mene nenita ele'mizi igisa ve mene evene' ga'ine hizo lovo do a'ningu' izaa' neive likevo naza nene lengi' vetido' mo ne'mine ido' nilahe lo longo' o-do vise' uvoni' nene lingine gili' nalo. Lingine goni' nii-dangu' nene monovo do goloso ine' monovo nene ma ningamoloni' ogave. 
LUK.23.15	Ido' naza ve me'mo monovo goloso dani' monovolo'vemu' vise' ogo ma ningamuvoni' ma'mine ogo Helode' ezesi ma ningamosa nene imisele hulave. Aza ma vise' ogo ningidiniko mela imiselavo amidine. Nemu' lingine gili' nalo. Ve me ve nene bele helelone' votigilelo' ogo lihime ma damive. 
LUK.23.16+LUK.23.17	Nemu' nene naza ami ma lo-ngedekuvo ngibilaa' ani' gavosodunu' bilavo bilavo imiselekuvo vilive. 
LUK.23.18	Ido' evene' muki' ingine mukito' geke' li gamazi ti' li lani': Ve mene bele helo Balabasi'ni nene hulo heta o-danivo lelita alive li lani'. 
LUK.23.19	A'mine Balabasi' nene Zelusalemi numuno ebeku' Loma ngamanila lovo do soto' ogo evenekisi ma bele helavo di huli galapusou' imikavo minine' ve. 
LUK.23.20	Ne'mino minivemu' nene ne'mine likevo Pilato' nene Izesu'ni haza hulo-dekuvo vilive lo gelo evene' nene gohi gamazi lo-ngimine'za 
LUK.23.21	evene' ingine gama gama gizi ti' li lani': Lohoto' zalo' belezo, belezo lani' ve. 
LUK.23.22	Ne'mine li likevo Pilato' aza gomu' gamene sita' line' nene gilamavo gohi ti' lo lo-ngimine': Nanitekumu' lohoto' zalo' belelone. Inite' goloso ine' nene nanite' nolive. Monovo goloso davo bele helelone' monovo've nene ma nolihe lo vise' uvoni'za ma ningo do soto' amuve. Nemu' nene naza ami ma lo-ngedekuvo ngibilaa' ani' gavosodunu' bilavo bilavo imisele hulolove. 
LUK.23.23	Ne'mine lo line'za evene' ingine Pilato' line' gamazi nene gilahe gilamahe igi mini Izesu' nene mo lohoto' zalo' helelive li mili hiti hiti' igi geke' geke' goloso livi' livi' adi'mo Pilato' gamazi've nene ivile' ani' ve.
LUK.23.24	Ne'mine ogavo Pilato' aza engi' lani' gamazilo' nene gele ngemo Izesu'ni bililizave lo lo hukine' ve. 
LUK.23.25	Ne'mine ogo ve ma gomu' Zelusalemi numuno ebeku' lovo do soto' ogo evenekisi ma bele helavo galapusolo' huli-dikevo minive nene mo galapusoloti' osu' lo lelita alive li lave nene galapusoloti' osu' lo-dosa Izesu'ni nene engi' lu'nido' e'meto ami pilisi veti a'ningu' molavo di vani' ve.
LUK.23.26	Ne'mine ogavo Izesu'ni nene ele'mizi di nivavo ve ma Afilika misubo gaheve Kilene misuboukoti' minive gulive Simoni' aza nene Zelusalemi numuno ebe' hetati' ogo tauniko dizo voloso adoti' ogo akalo' neivo ningisa Izesu' gehe do vo minine' lohoto' za nene gehe do e'meto alive li gihi-dikevo geho e'meto vine' ve. 
LUK.23.27	Ne'mine igi nivavo evene' muki' goloso nene nge'meti nivavo a'mingu' vene' ma vani' nete Izesu'ni nene mulumo gili-di a'nine gesebe' izi ive nama i-di'mi e'meti vani' ve. 
LUK.23.28	Ne'mine i'mi nivavo Izesu' nene mine velepe' izo ti' lo lo-ngimine': Zelusalemi venekizo, nenikumu' nene ive nama ami asi langisetinemukisi ido' lengi' izipahatinemukisivo' nene ive ilo. 
LUK.23.29	Ido' lingine ne'mine ilizani' nene mene gili' nalo. Gamene ma soto' olosa neine' soto' ilingu' nene gohuno venekumukisi izipe gidamani' venekumukisi ido' izipe amine ngimamaa' nani' venekumukisi nene evenelite ti' li lilisave: Geni naba soto' o neingu' mene Izipaha'ine nomivo minani' ne'mo nene mo lamine' minikeve li lilisave. 
LUK.23.30	Ido' a'mine gamene nene evenelite golo nabamu' nene ngutoko lemo molo hite-ledevo ido' golo ngomomu' nene ogo do haleke-ledevo lilizani' gamene mineleseive. 
LUK.23.31	Ne'mine lo ti' lo lo-ngimine': Naza ne'mine noluvoni' nene ne'mine ma i-nidilizani' nene naza evene' lamine' olo' gosoho' ne'mine minuve ma nene ne'mine i-nidilisani'za alinge' gamene ato' ma soto' ilingu' lingine monovo goloso daa' nave olo' goko' ne'mine gili minave nene agae, inite' di nadi' i-lingidi' nalizavo.
LUK.23.32	Ido' gizengize ve sita' ma nesi nene Izesungisi maka' lohoto' zalo' ngibili hililisa ngele'mizi di vani' ve. 
LUK.23.33	Mo ngele'mizi vi ebe' ma gulive Godo'ine Amuzo ve laa' ado' nene heteli a'mido' nene Izesu'ni lohoto' zalo' bili badisa ido' gizengize ve sita' nesi nene ngibili hela hela ana hulaa' idaasi hulamaa' idasi badi-ngidani' ve. 
LUK.23.34	Ne'mine ikevo [Izesu' nene ti' lo line': Ahono, ingine mene igi mili nani' inite' nene gili guni amaze. Lihime'ine hulo-ngedezo. Ne'mine lavo] ingine Izesu' oko'nolo' inite' nene zaho dalihe dalihe li geheni ngomo ngomo hulaa' zohi' ani'. 
LUK.23.35	Ne'mine navo evene' ma nene a'mine ngibili badado' nene oti mini ningi minani'. Ido' Zuda veti gizebo ve'ine nete nene divi ledivi' igi gize' zohika eikumu' li mini ti' li lani': Aza nene evene' do ngu' izo do lamine' o-ngedaa' ive ve lani' nenako aza nene leli' do lu' izelive lo O'moso'mo imiselelesa live nene ei' neivo ma ei' oko'no nene do u' izezo lovo. 
LUK.23.36	Ne'mine likevo ami pilisi ve netesi nene gize' zohika li golo izi vaini noso ekese' o vine' nene nalihe li neida di igi imilisa igi 
LUK.23.37	ti' li lani': Gaza nene Zuda veti guve'inesi ve naba noo ma nene gasika gei' nene do gu' izevo. 
LUK.23.38	Ido' lohoto' za veleta nene luhuvo ma ti' li gizikani' nene bili gi'mizikani': Me ve nene Zuda veti guve'inesi ve naba ve.
LUK.23.39	Ido' gizengize ve ngibili badani' sitakuti' mali'mo nene Izesu'ni dovo ledevo' ogo ti' lo lo-dine': Gaza nene do lu' izelive lo O'moso'mo gimiselelesa live ma nene nane. Olo. Nemu' amuzokasi nane' noloseinako nemu' gasika gei' nene do gu' izo ido' lezesi do lu' izevo. 
LUK.23.40	Ne'mine lo line'za gizengize ve ma ne'mo nene elemo ti' lo lo-imine': Lezesi ezesi nene hamo' olo' nogizune' nenako gaza ne'mine gamazi lo-deliningumu' nene O'moso'mo lihime gemeleseinako O'mosomu' golisesi mo gelamabe. Olo. 
LUK.23.41	Leze mene libilani' nene gizengize oga' usine' lihimete malo' nene apasi nilibilani' nene mo lisihe' o neive. Ido' ve me ve nene inite' ma do goloso amido' hazau' nibilave. 
LUK.23.42	Ne'mine losa Izesu'ni ti' lo lo-imine': Izesuvo, gaza eveneto' gizebo iline' amuzo dosa aline' gamenelo' nene nenikumu' gelezo. 
LUK.23.43	Ne'mine lavo Izesu' aza ti' lo lo-imine': Naza mo lamineto' ti' lo nolo-gimuve. Idise mene Okulumo' ebe' gulive Paladisi ebeku' gesi nesi makato' bizo minelesusive.
LUK.23.44	Ne'mine lo nolivo holise' tuvelu (12) kiloku ne'mine neivo ho' lamivo ebe' mukiku' nene liti'muso ize gese' ogo mine do vo tili (3) kiloku nivenga' ogavo gohi labana' iline' ve. 
LUK.23.45	Ido' mono' numuno nabau' O'moso'mi kekeize numuno lulo ve li numuno lulo ma lavolavo naba' nabadunu' izi huki O'moso'mo minaa' ingu' dizaa' aka hizi tilikani' nene belo ho' lo sita' ogo ngolo' line' ve. 
LUK.23.46	Ne'mine ogavo Izesu' nene asi naba lo ti' lo line': Ahono, neni' vo'nehaza nene gei' angau' nomuluve. Ne'mine losa ahu' do dizo nohulo hiline'. 
LUK.23.47	Nohilivo ami pilisi veti gizebo ve aza nene soto' ine' inite' nene ningo O'moso'mi gulive do naba o-do ti' lo line': Mo lamineto' me ve ma nene mo evene' lisihe' minani' neive. 
LUK.23.48	Ne'mine lo lavo a'mine Izesu'ni bililizani' ningilisa a'mida igi di gese' ave muki' ingine a'mine soto' ine' inite' nene ningi mulumo naba goloso gili a'ine gesebe' izi'mi izi'mi numu'nida tine' mili vani' ve. 
LUK.23.49	Ido' ne'mine navo ei' zogo ve zuho mukikisi nGalilaia misuboukoti' maka' ani' venekisi nene hoto' ile mini a'mine soto' ine' inite' nene ningi minani' ve.
LUK.23.50+LUK.23.51	Ido' ne'mine ikevo ve ma gulive Zosehe' aza nene Zuda veti numuno ebe' ma Alimataiati' ve minine'. Aza nene evene' lamine' hehe lo minive Zuda veti kanisoleti muliseuti' ve minine'za kanisole linge nete Izesu'ni belelone li lovo gizi li hukisa a'mine nite' igi mili angu' nesi nene gele ngemamine' ve. Asi O'moso'mo eveneto' gizebo iline' gamene alingumukovo' nene gizebo ogo minaa' ive minine' ve. 
LUK.23.52	A'mine ve ne'mo nene Pilato' neida vo Izesu' oko'nomu' nene nemelive lo longo' ine' ve. 
LUK.23.53	Ne'mine ogavo ha do vo molo-delesane lavo Izesu'ni nene lohoto' zaloti' apaso do lemo lavolavo lamineku' asabu' izo do vo gonoso galese gehengu' ma golo'vati lili' angu' nene evene' hamokisi ma mili-ngidamangu' api' ogo molo-dine' ve. 
LUK.23.54	A'mine molo-dine' gamene nene holise' gameneu' nalizani' noso' nite' di va'va' igi mili minaa' gamene Falade minine' nenako engi' holise' minaa' ani' gamene nene mo alitelesa neivo molo-dine' ve. 
LUK.23.55	Ne'mine neivo nGalilaia misuboukoti' Izesu'ni e'meti ani' vene' nene Zosehe' aza Izesu'ni nene do zala molo-delihe li ningilisa e'meti vi a'mine gonoso galese nene ningi gonoso molo-dine' nesi nene ningani' ve. 
LUK.23.56	Mo ningisa tine' mili numu'nida vi gonoso nene geleso unuvo ogalive li gonosolo' hilaa' ani' uveli ato ato' nene di va'va' igi minisa holiseku' nene engi' lou' gamazi'mo lido' e'meti haza mini gili minani' ve.
LUK.24.1	Ne'mine igi mini gili minisa a'mine Zuda veti holise'ine Salele nene osu' lavo Sadeu' nedenga' holukati' nene a'mine vene' ingine a'mine gonosolo' hilaa' ani' uveli di va'va' igi milani' ma nene di gonoso galesela vani' ve. 
LUK.24.2	Vi heteli ningani' nene a'mine gonoso galeseli'mi velelo' geheni naba di tilikani' ma nene velehe' mili hulikeni' neivo ningisa 
LUK.24.3	ingine a'mingu' dizi vi ningani' nene a'mine gonoso Izesu' oko'no've nene nomivo ma ningamani' ve. 
LUK.24.4	Ma ningami a'minemu' nene gopo ga'ine gili nizavo aizo, evene' sita' ma lite' li soto' igi vene' minada nene oti minasine' ve. A'mine veti oko'nido' inite' ne'mo nene ve'ne ve'ne lo minine' ve. 
LUK.24.5	Ne'mine ivo nizasivo vene' ingine golise gili ngehelele noizivo gubi' izi misubouko go'ine ve'ine nihulavo ve sita' ingine ti' li li-ngimasine': Velesi neivemu' nene hilavetingu' mene nanimu' vise' nave. 
LUK.24.6	Aza nene meu' nomine'za asi mo kululu' izo otave. Ido' lingine nGalilaia misubouko velesi ha mino ti' lo lo-lingimine' mamu' gili' nalo: 
LUK.24.7	O'mosolati' ve gihile naza nene monovo goloso daa' aveti a'ningu' nele'mizi milikevo lohoto' zalo' nibili hilikevo gamene sito hamo minosa gohi otelesuve. 
LUK.24.8	Ne'mine lo neine' ma neive li likesivo vene' ingine gomu' a'mine ne'mine line' mala gohi ga'ine gilii 
LUK.24.9	gonoso galese nene hulii gohi tine' mili numu'nida vi ei' Izesu' izipahala zuho leveni engikisi ido' minani' aleve linge muki' nesi nene a'mine ningani' inite' muki' nemu' nene vetete' igi li-ngimi osu' lani' ve. 
LUK.24.10	A'mine ningani' initekumu' aposolo li-ngimani' vene' nene Zoana' ve Zakobo' izeleho Malia' ve ido' Mangadala ebetoti' vene' Malia' ato' gohi ma ve ido' vene' ma maka' monani' vene' nete nene li-ngimani'za 
LUK.24.11	ingine aposolo nete nene a'mine venelite li-ngimani' gamazi nene abelenga gamazi nilave lii gili ele'vole' amani' ve. 
LUK.24.12	Ne'mine ani'za Petolo' nene oteko loti' izo gonoso galesela vo hetelo a'mingu' gubi' izo ningine' nene inite' ma nomivo Izesu' oko'nolo' asabu' izani' lavolavo mavo' nene ha neivo ningo a'mine soto' ine' initekumu' nene gala gele'mo gele'mo numuda tine' molo vine' ve.
LUK.24.13	Ido' a'mine Izesu' galeseu' nomivo ningani' gameneu' nene Izesu'ni e'metaveuti' ve sita' ma Emausi numuda vilisa vasine'. A'mine numuno ebe' nene Zelusalemi numuno ebetoti' leveni kilomita (seveni maili) ne'mine minine' nenako 
LUK.24.14	ingine a'mine Emausila vilisa akalo' nivi nivi a'mine Izesu'ni bilani' gamazi nemu' vetete' igi li volelo' melo' i'mi vasine' ve. 
LUK.24.15	Ne'mini gamazi li volelo' melo' igi li'mi nivasivo asi've Izesu' nene ogo a'mingu' maka' vine' ve. 
LUK.24.16	Maka' engikisi vine'za ve sita' netisi ve'nido' nene hitavo Izesu' ve li ma ningi gilamasine' ve. 
LUK.24.17	Ningi gilamasivo aza ti' lo longo' o-ngidine': Lingine gamazi li volelo' melo' igi li gili ha gele i'mi nivasine' nene nani gamazi li volelo' melo' i'mi nivasive. Ne'mine lavo ingine vi oti mini go'ine ve'ine di muhele' igi minasine'. 
LUK.24.18	Ne'mine igi mini engikuti' gulive Keleopa' ve lo minive ne'mo Izesu' line' gamazilo' nene ti' lo lo-imine': Ve melo, venenga ve Zelusalemi numuno ebeku' imi nizani' netesi nene aize' okozo' a'mene soto' ine' inite' nemu' nene mo gili osu' li nizani'za gei' hamo' nene ma gelamabe. 
LUK.24.19	Ne'mine lavo Izesu' aza ti' lo line': Inite' nanite' soto' ive. Ne'mine lavo ingine ti' li li-imasine': Laza gamazi lo volelo' melo' ogo lo'mo nousine' inite' nene Nasalete ve Izesu'ni mamu' nene nolusive. Aza nene O'moso'mo ningivo ido' evene' mukilite ningavo polohete mino gamazi laa' ido' inite' ogo molo oga' ine' nene ele'vole' ogovo' gamazi laa' ido' ogo molo oga' ine' ve. 
LUK.24.20	Ne'mine oga' ine'za eveneto' medeli mini O'moso inite' lehizi-daa' ave nabatelitesi ido' leli' gizebo vete netesi nene Izesu'ni bili hililizave li goni' i-dikevo lohoto' zalo' bili hilani' ve. Laza nemu' nene lo'mo nousive. 
LUK.24.21	Ne'mine igi bili hilani'za laza eikumu' nene gomu' ti' lo gele minune' ve: Evene' golosolite leli' Isilaele' aleve gizebo i-lidi minavo gelekele' o-ngedo minuninguti' aza nene do kuluhize-ledelive ma nene ei' ne neive lo gilune' ve. Ido' gamazi gohi ma nene a'mine inite' soto' idoti' nene gamene sito hamo ogo novine' nenako mo mudise inite' noloseive. 
LUK.24.22	Ne'mine o neine'za idise leli' zuhouti' vene' linge malite igi gamazi ma likevo upuho' okune. Ingine nene gonoso galesela nedenga' holukati' vani' nene 
LUK.24.23	a'mine gonoso ningami tine' mili numuda igi vamu' ne'mine vetelo' o molavo angelo' ma soto' i limi ti' li lasive li vetete' igi li-limave: Izesu' nene oto velesi neive. 
LUK.24.24	Ne'mine li vene' nete li-limikevo lelikuti' malite gonoso galesela vi ningani' nene venelite lani' ma'mino neivo ningani'za ei' Izesu'ni nene oko'nolo' ma ningamave. 
LUK.24.25	Ne'mine li li-imikesivo aza ti' lo eikumukisi lo-ngimine': Lingine nene ha evene' negi nizasive. Lingine polohetelite lani' gamazi muki' gili ele'vole' iga' ilisanako geni lingibiline' gelavo mini gamazi linge ma nene gili ele'vole' isa'masive. 
LUK.24.26	Ido' do lungu' izelive lo O'moso'mo imiselelesa live nene mulumo alumo nite' gehosavo' alinge' nene Guvelesi ve lolo' ogo minaa' mo'mosi've labana'vesi minine' nene daloseive li gizi nizani' nenako a'mine gamazilo' e'meto do gihile izamiline' o neihe. 
LUK.24.27	Ne'mine losa eikumu' mono' godolou' gizikani' gamazi muki' nene Mose' gizine' gamazi mukikuti' nene api' ogo lo ngolo' lo lo-ngeme'mo vo polohete mukilite gizangukotikisi nene lo-ngeme osu' line' ve.
LUK.24.28	Ne'mino lo-ngeme ngeme' ivo ingine vi a'mine velise vilisa asine' numuno ebe' Emausi nene di alitani' ve. Ne'mine igi aza nene a'mine numuno ebe' nene hulo ivile' oko volosa neivo 
LUK.24.29	ve sita' ingine o've li-di ti' li li-imasine': Ho' nene mo lemo vo mo liti'muso izelido' o neize. Gaza nene lelikisi maka' ongalone likesivo gele ngemavo numunguko nene maka' vani' ve. 
LUK.24.30	Mo numunguko dizi vi noso' nite' nalisa nene mito' minisa aza beleti ma dosa O'mosola opo'ni lo apilo ngimine' ve. 
LUK.24.31	Ido' ve sita' nene ve'nido' hite minivo Izesu' neive li ma ningamasivo ani' ma neine'za beleti nene apilo nongimivo Izesu' neive li ninge lamine' asine'. Mo ninge lamine' nasivo maka' minadoti' nene gopo ogavo gohi ningamasine' ve. 
LUK.24.32	Ne'mine ogavo ingine ti' li li volelo' melo' igi ti' li lasine': Aza nene akala unida gamazi lo-limingu' nene mono' godolouti' gamazi lo ngolo' lo lo-leme'mo navo luteu' gulumo liso minivo usine' ma nene ei' neive lo ningelosinako agae, nanimu' ningamusivo. 
LUK.24.33	Ne'mine lisa lite' li oti Zelusalemi numuda tine' mili vasine' ve. Vi Zelusalemi numuda heteli ei' Izesu' izipahala zuho leveni nesi ido' inginesi maka' minaa' ave linge ma nesi nene mulise mili nizavo vi hetelikesivo ingine 
LUK.24.34	ti' li ve sita' nene li-ngimani': Guvetesi ve ma nene mo lamineto' hilinguti' otosa Simoni'ni nene soto' o emave. 
LUK.24.35	Ne'mine li ingine likevo ve sita' ingine Emausi numuno akala nivasivo Guvelesi ve aza vovo'ningu' soto' o ngemavo ingine ei' ve li ningi gilamasivo makato' vi numungu' dizi mini beleti gito apilo nongimivo eze ningi hehe lasine' nemu' nene vetete' igi li-ngimasine' ve.
LUK.24.36	Li-ngimikesivo izipahala zuho ingine a'mine gamazi nene li volelo' melo' igi nizavo Izesu' asi've nene vovo'ningu' soto' ogo ote mino ti' lo lo-ngimine': Muludingu' nene lamine' hongu lo minivo. 
LUK.24.37	Ne'mine lo lo-ngimine'za ingine upuho' goloso igi ngehelele goloso izavo ingine nene holoso ne'mine ma noningube li ga'ine gilani' ve. 
LUK.24.38	Ne'mine li nigilavo Izesu' aza ti' lo lo-ngimine': Lingine upuho' igi lutingu' gopo gatine nigilani' nene nanimu' nigilave. 
LUK.24.39	Lingine idise niningani' oko'ne ne'mino holoso neve oko'inesi amuzohaza'inesi nene mo nomine' nizani' nenako nemu' naza mene neni' ma nene nouze. Lingine gize'ne a'nelo' hu'ne mene ningi oko'nelo' nesi di gili ningi gililo. [ 
LUK.24.40	Aza ne'mine lo lo-ngemosa gizene analo' bilani' hulo nene do ngelebizine'.] 
LUK.24.41	Ne'mine ine'za ingine nene lolize izaa' inite' atoli'mine goloso nene lelita ngelo soto' ilihe lisa Izesu' ma nene mo galeseuti' otave li gili ele'vole' ami gopo ga'ine ha gili nizavo Izesu' aza noso' nite' ma milahe milamave lo line'. 
LUK.24.42	Ne'mine lavo izipahala zuho ingine alaha' oloto' milivi' divi' igi gizani' ma di imikevo 
LUK.24.43	dosa ningi nizavo nani'.
LUK.24.44	Ido' Izesu' ti' lo izipahala zuho lo-ngimine': Naza gomu' linginesi maka' haza minunido' ma nene ti' lo lo-lengemaa' uvoni' ma neive: Mose' lou' gamazi ido' O'moso'mi veleti' gamazi li soto' iga' avete gizani' gamaziu' ido' O'moso di naba i-di laa' ani' nama gizangu' nenikumu' li mili luhuvo gizani' gamazi nene gihile ize osu' lilido' o neive lo lo-lengemaa' uvoni' ma neive. 
LUK.24.45	Ne'mine lo lo-ngemo a'mine mono' godolou' luhuvo eikumu' gizani' mamu' nene gili ngolo' li gililizave lo lu'ine ga'ine do ngolose-ngidine'. 
LUK.24.46	Ne'mine o-ngedo ti' lo lo-ngimine': Mono' godolou' nene do lungu' izelive lo O'moso'mo imiselelesa live aza nene mulumo alumo gelo helosa gamene sito hamo mino hilinguti' gohi oteleseive li gizi nizani' ma neive. 
LUK.24.47	Ido' ne'mine ogavosa evene' nene lutine di velepe' izikevo O'moso'mo lihimetine hulo-lengedeleseive li Zelusalemi numuno ebekuti' api' igi ei' velemu' li-ngimi ngimi' i'mi moni evene' zuho ato ato' minani' muki' nene li-ngimilisave li gizi nizani' ma neive. 
LUK.24.48	A'mine gamazi muki' nene gihile ize'mo novivo lingine ningi'mi nivani' nenako nemu' lengi' nene li soto' soto' iliza ve ma nene nizave. 
LUK.24.49	Ido' gililo. Me'neho aza Sikalahu've nene lehize-lengedelesuve lo lo hukine' malo' nene e'meto imiselekuvo lengita lemeleseive. Lemeleseiha olihe Okulumokuti' lemo do amuzo molo-lengedamido' nene Zelusalemi numuno ebe' mene lite' li huli mala vami ha gizebo i minilo.
LUK.24.50	Ido' Izesu' aza izipahala zuho nene ngele'mizo Betani numuno ebe' minida vo mino ana do hozi losa no'noho' ize-ngidine' ve. 
LUK.24.51	Ne'mine o-ngedosa mo hulo-ngedavo O'moso'mo Okulumokuko ele'mizo do dizo vine' ve. 
LUK.24.52	Okulumokuko dizo vavo izipahala zuho ingine di naba i-disa Zelusalemi numuda mulu'ningu' lamine' goloso gili tine' mili vi mini 
LUK.24.53	gamene gamene mono' numuno nabau' nene dizi O'moso opo'ni li minaa' ani' ve.
JHN.1.1	O'moso'mo inite' mata' olihe do soto' amine' gamenelo' vomine O'moso'mi gamazilo' medelive nene ha minine' ve. Ido' a'mine ve nene O'mososi maka' mino azasi O'moso minine' ve. 
JHN.1.2	Ganakuti' O'moso mine do ada nene azasi maka' minine' ve. 
JHN.1.3	Inite' mata' muki' soto' ani' nene a'mine O'moso'mi gamazilo' medelivelatikovo' soto' ani' ve. Eitati' soto' amine' inite' nene hamokisi ma nomive. 
JHN.1.4	Aza nene minevo' minevo' lemeni dameni'mi meleho minaavo evene' laza eitati' minevo' minevo' lemeni nene dokunivo ne'mo livi' ne'mino do labana' ele-ledaa' neive. 
JHN.1.5	A'mine labana' nene liti'musou' hize labana' elaa' neivo liti'muso ne'mo nene ngelo molo hite-desa'mivo ha labana' ele minaa' neive.
JHN.1.6	Evene' ma O'moso'mo imiselavo ani' nene gulive Zohane' ve. 
JHN.1.7	Aza evene' maliti gamazi li soto' iga' ave ne'mine lolo' ogo ogo heteline' nene a'mine labanali'mi melehi gamazi've lo soto' o ngemavo nemu' evene' muki' nene a'minemu' gili ele'vole' ilizave losa ogo heteline' ve. 
JHN.1.8	Ei' neve nene a'mine labanali'mi meleho gehepeve nene minivoba asi a'mine labanali'mi melehinemu' nene lo soto' soto' olosa ani' ve. 
JHN.1.9	Labanali'mi meleho gehepeve evene' muki' lute hize labana' ele-ledaa' ive nene mo me misubouko navosa lo soto' ine' ve.
JHN.1.10	A'mine O'moso'mi gamazilo' medelive aza nene me misubou' omo minine'za me misubo nesi nene do soto' ine'za me misubou' aleve nete nene eze ningi ei' monovomu' nesi nene mo ningi gilamani' ve. 
JHN.1.11	Ei' misubo'veuko nene ogo heteline'za ei' aleve gehepeve nete nene ma gili imamani' ve. 
JHN.1.12	Ido' evene' ma gili imave muki' ado' eikumu' line' gamazi gili ele'vole' igi eito' gili mu'musi' i-dave engi' nene gele ngemavo O'moso'mi izipahala lili' ani'. 
JHN.1.13	Ido' O'moso'mi izipahala lili' ani' nene evene' zuho maloti' soto' adoti' nene nomive. Ido' vene' vemoho' oko'ine'mo lanite' gilivo ingasidoti' soto' ani' nene nomive. Ido' ve mali'mi lulolo' soto' ani' nomive. Asi mo O'moso'mo gelavo ei' izipahala gihile lili' ani' ve.
JHN.1.14	Ido' O'moso'mi gamazilo' medelive nene leli' okode ne'mine do otuho evene' lolo' ogosa leli' vovoteu' ogo gamene li'nibemukovo' minevo dovo' ingu' nene nasahili' oga' monovosi ido' O'moso'mi monovo gihile nesi nene ezela vauve elo minivosa amuzo've do soto' ogo minine' nene mo ningune' ve. Asi've ei' meleho O'moso'mi vonolo' gipele hamo' gehepeve minine' nenako ne'mo nene a'mine ningune' amuzo've nene do minine' ve. 
JHN.1.15	Eze monovo nene Zohane' aza ti' lo lo soto' ine' ve: Neni' mehe'nela nave nene nenikisi olihe soto' amuvosa gomukuti' ha minive neine' nenako ei' neni' nene nivile' ogo ve naba neive lo gomu' luhe. A'mine luve ma nene me ve nene neive lo nongelebizo line'.
JHN.1.16	Ee, ezela nasahili' oga' monovo vauve elo minine' ve luvoni' nene aza leze muki' nene nasahili' gohi gohi o-lidine' nene a'mine monovo ezela vauve elo minidoti' ne'mine o-lidine' nenako nemu' luve. 
JHN.1.17	Ido' me gamazi noluvoni' nene O'moso'mo ei' lou' gamazi've lo-emavo lo-limive Mose' nene lo-limine'za nasahili' monovo nesi ido' O'moso'mi monovo gihile nesi do soto' ive nene Izesu' Kilisito' do soto' ine' nenako nemu' nene noluve. 
JHN.1.18	Ido' O'moso nene ve hamolitesi mo keke' ningamune. Ningamune'za O'moso'mi gipele hamo' minive azasi nene O'moso mino melehosi maka' bizi minasive ne'mo O'moso nene do soto' ogo lelebizavo ningo gele none.
JHN.1.19	Ido' Zuda veti mono' gizebo ve ingine nene eveneto' medeli mini O'moso inite' lehizi-daa' avesi ido' Levi' a'vopilemo' mono' numuno nabau' gonolo' ve nesi nene Zelusalemi numuno ebetati' ngimiselikevo vi Zohane'nimu' nene zaho nane li ei' monovomu' longo' i-dikevo ei' monovo nene ne'mino lo soto' ogo lo-ngimine' ve. 
JHN.1.20	Ingine gamazi lado' nene ataize livoba mo lamino lo soto' ogo naza nene O'moso'mo do lu' izelive lo imiselelesa live ma nene nomuve lo lo-ngimine' ve. 
JHN.1.21	Ne'mine lo lo-ngemavo ti' li longo' i-dani': Ido' ne'mine lo ma gaza nene zaho nane. Gomu' polohete Elia'ni nene O'moso'mo gohi imiselelesa live ma ne nabe. Likevo aza nene a'mine nomuve line'. Ne'mine lavo ingine ti' li lani': Ido' gaza ne'mine laniko polohete alinge' ma aloseive lo Mose' live ma nene nabe. Ne'mine lani'za o've line'. 
JHN.1.22	Ne'mine lavo ingine ti' li gohi longo' i-dani': Laza nene gei' nene zaho nolibe gaza nemu' lo-lemanivo longo' i-gidilisa limiselave nene vo lo-ngemeso' nenaze. Gaza nene mo zaho nouve laa' nane. 
JHN.1.23	Ne'mine likevo aza ti' lo lo-ngimine': Polohete Isaia' ti' lo live ma nene nouve.
JHN.1.23	Ebe' hadivelati' evene' mali'mo asi naba ma ti' lo nolive:
JHN.1.23	Guvelesi ve alingumu' ve li aka've di lisihe' i-dilo.
JHN.1.24	Ido' ne'mine lavo Halisaio' mono' laa' avete ngimiselikevo ave 
JHN.1.25	ingine longo' i-di ti' li lani': Gaza mono' noso evene' noholo-ngedaine' nene gaza O'moso'mo do lu' izelive lo imiselelesa live minamo polohete Eliakisi minamo ido' polohete aloseive lave nesi minamane' nenako nanimu' ne'mine nane. 
JHN.1.26	Ne'mine likevo Zohane' aza a'mido' ti' lo lo-ngimine' ve: Neni' nene haza nosodunukovo' holo-ngedaa' nouvoni'za 
JHN.1.27	lengi' vovotingu' nene ve ma neive. A'mine ve nene lingine ningamani'za aza nene nenito' medelelesa mehe'nela nave. Naza a'ne'mine goboni gono do do ei' suu'veloti' nala've nesi nene apase hulo-delodo' lisihe' amuve line' ve. 
JHN.1.28	Ido' a'mine noluvoni' inite' meve nene Zohane' mono' noso holo-ngedo minaa' idaa ho' dizaa' idaa Zodani noso hela holela Betania numuno ebeta soto' ine' ve.
JHN.1.29	Ongo go' lavo Izesu' nene mono' noso holo-ngedaa' ive Zohane' neida navo ningo ti' lo line' ve: Aizo, ningilo. Lihimetemu' belaa' noune' sipisipi angalelo' medelo O'mosolati' minive me misubou' aleveti lihimete apase-ledaa' ive ma ve. 
JHN.1.30	Naza neni' mehe'nela ve ma nani' nene nenikisi olihe soto' amuvosa gomukuti' ha minive neine' nenako ei' ne'mo neni' nene nivile' ogo ve naba neive lo gomu' luvoni' ma nene me vemu' luve. 
JHN.1.31	Nazasi nene eze ma ningo gelamo minuvoni'za naza ogo hetelo evene' nosodunu' noso holo-ngede'mo ogo minuvoni' nene Isilaele' aleve ezemu' ningi gililizave losa do soto' o-delesa uvoni' ve line'. 
JHN.1.32	Ido' Zohane' ti' lo gamazi ma lo soto' ine' ve: Naza O'moso'mi Sikalahu' nene nama viluso ne'mino Okulumokuti' lemo navo ninguve. A'mine nene lemo ogo a'mine vela minive. 
JHN.1.33	Gomu' nene a'mine ve'mi monovo nene ningo gelamuvoni'za evene' nosodunu' noso holo-ngedeline lo nimiselive ne'mo ti' lo lo-nimive: Neni' Sikalahu'neli'mo lemo ogo ezela nominivo ningelinive nene a'mine Sikalahu'ne nedunu' nene noso ne'mino holo-ngedeleseive. 
JHN.1.34	Ne'mine lo line' ma nene naza mo ningosa ei' nene mo O'moso'mi gipele ve lo lo soto' oka' oka' nouve line'.
JHN.1.35	Ongo go' lavo mino holise' gamene ogavo Zohane' nene izipahala zuho sitakisi imi nizavo 
JHN.1.36	Izesu' a'mida ogo novivo Zohane' vonu' bele mino ti' lo line': Ningilo. Lihimetemu' belaa' noune' sipisipi angalelo' medelo O'mosolati' minive ma ve. 
JHN.1.37	Ne'mine lavo izipahala zuho sita' nene gili Izesu'ni e'meti vasine'. 
JHN.1.38	E'meti nivasivo Izesu' velepe' izo ningine' nene e'meti nasine' neivo ti' lo line': Lingine nanitekumu' nasive. Ne'mine lavo ti' li li-imasine': Labi, gaza nene zala minaa' nane (laza a'mine gamazi labi nene do velepe' izo ti' lo lolosune: Tisazo). 
JHN.1.39	Ti' li likesivo aza ti' lo lo-ngimine': Lingine igi ningilizo. Ne'mine lavo nemu' ezesi maka' vi ei' minaa' ine' numuno nene ningi a'mida a'mine gamene nene ezesi maka' minani'. Ido' Izesu' numu'vela vani' nene nivenga' fo kilokulo' nene vani' ve.
JHN.1.40	A'mine Zohane' line' gamazi gili Izesu'ni e'metasive engikuti' ma neve nene Simoni' Petolo' akunolo Adelea' minine' ve. 
JHN.1.41	Aza Izesukisi minosa a'midoti' nene geto vo uvolohine Simoni'ni vise' ogo ningo ti' lo lo-imine': Mesia'ni nene mo ningekune (laza a'mine gamazi Mesia' nene do velepe' izo ti' lo lolosune: O'moso'mo do lu' izelive lo imiselelesa live ve). 
JHN.1.42	Ne'mine lo lo-emo ele'mizo Izesuda vine'. Ele'mizo vavo Izesu' aza vonu' belo ti' lo line': Gaza nene Zohane' gipele Simoni' ma nene nane. Guliveka Keha' ve lo nomolo-giduve (a'mine gulive Keha' nene do velepe' izo Petolo' ve laa' noune. A'mine Petolo' ne'mi monovo nene geheni gavulo ve).
JHN.1.43	Ingi go' lavo Izesu' nene nGalilaia misubouko volove lo giline'. Ne'mine lo gelosa Hilipo'ni vise' ogo ningosa Izesu' ti' lo lo-imine': Gaza ne'meto ano line'. 
JHN.1.44	Ido' a'mine Hilipo' nene Adeleaki Petoloki asine' numuno ebe' Betesaida neloti' ve minine' ve. 
JHN.1.45	Ne'meto ano lo-davo Hilipo' aza vo Nataniele'ni ningo ti' lo lo-imine': Laza Mose' lou' gamazi gizingukisi polohetelite gizangukisi ve mamu' li soto' igi monovo've gizikavo minive ma nene mo ningekune. A'mine ve nene Izesu' Zosehe' gipele Nasalete numuno ebetoti' ave ve. 
JHN.1.46	Ne'mine lavo Nataniele' aza ti' lo line': Nasalete numudoti' ve ve labe. A'ne'mine ebekuti' nene inite' lamine' ma ngelo soto' ilihe. Ne'mine lavo Hilipo' aza ti' lo lo-imine': Gasika ma ogo ninge' nazo. 
JHN.1.47	Ne'mine lo-davo Nataniele' nene ningelesa Izesu' neida vo nohetelivo Izesu' ningo ezemu' ti' lo line': Ningilo. Me ve nene Isilaele' ve gihile evene' go'ine izaa' monovo mo keke' eita nomive ne neive. 
JHN.1.48	Ne'mine lo-davo Nataniele' ti' lo Izesu'ni longo' o-dine': Gaza neni' monovo nene nadosa ningo gelane. Ne'mine lavo Izesu' ti' lo lo-imine': Hilipo' nene geikumu' vise' ogo olihe ningamivosa gaza nene gohuno zali'mi monovou' nanivo ma nene ninguve. 
JHN.1.49	Ne'mine lavo Nataniele' ti' lo lo-imine': Tisazo, gaza nene mo O'moso'mi gipele nane. Ado' Isilaele' aleve leli' Guvetesi ve naba ma nene nane. 
JHN.1.50	Ne'mine lavo Izesu' ti' lo lo-imine': Gaza idise nenikumu' gele ele'vole' aine' nene gaza gohuno zali'mi monovou' nanivo ninguve luvongumu' nene gele ele'vole' abe. Alinge' nene idise gele ele'vole' aine' inite' nesi nene ivile' ivosa inite' naba goloso ningelesane. 
JHN.1.51	Ne'mine lo a'mido' gohi imine' molo ti' lo lo-imine': Naza lamineto' gehepeve nolo-lingimuve. Okulumo' huko godavo O'moso'mi angelo've nete nene O'mosolati' ve gihile nenita limaa' dizaa' igi nizavo ningilisave line'.
JHN.2.1	Gamene seta' ma ogo vavo sitohamolo' nene nGalilaia misubou' numuno ebe' ma Kana neu' nene ve malo' vene' ma huki mili-di noso' nite' ni minani'. A'mingu' nene Izesu' izelehosi neivo 
JHN.2.2	Izesu' ei' izipahala zuhosi nene vise li-ngimikevo vi minani' ve. 
JHN.2.3	Minangu' nene vaini noso'ine nene mo osu' lavo Izesu'ni nene izeleho ti' lo lo-imine': Vaini noso'ine nene mo osu' lani' lae. 
JHN.2.4	Ne'mine lavo Izesu' ti' lo lo-dine': Vene' menelo, neni' gono neivosa nolabe. Ne'mino nomive. Evene' ve'nido' nene neni' monovo'ne do soto' oloni' gamene've nene olihe amive. 
JHN.2.5	Ne'mine line'za Izesu' izeleho ne'mo gelekele' izipe nene ti' lo lo-ngimine': Aza lo-lengemeline' gamazilo' nene e'meti ilo. 
JHN.2.6	A'mida nene Zuda veti monovolo' e'meti evene' O'mosomu' gili noso gili hili hili' igi a'ine noso izilizangumu' nene geheni somo naba' naba sigisi nene ma minani' ve. A'mine somo hamo' hamoku' nene noso tuvedi ngaleni teoti ngaleni ne'mine ohizi milaa' ani' ve. 
JHN.2.7	Ido' Izesu' a'mine somou' nene noso ohizi vai' lilo lo gelekele' izipe nene lo-ngedavo mo ohizi vai' goloso lika' lika' ani'. 
JHN.2.8	Ne'mine ikevo Izesu' ti' lo lo-ngidine': A'minguti' ma nene ohizi noso' niteto' gizebo vela di vi imilo. Lavo ohizi di vi imani' ve. 
JHN.2.9	Imikevo a'mine haza noso ne'mo nene vaini noso lolo' ogo neivo noso' niteto' gizebo ve ne'mo a'minguti' ma no giline'. No giline'za a'mine vaini noso ohizi di igi imave gelekele' izipe engikovo' nene a'mine noso soto' ine' monovo nene gili minani'za noso' niteto' gizebo ve aza nene a'mine vaini noso nene zalati' di ahe a'minemu' nene ma ningo gelamo mino no gelosa aza vene' dalosa ive nene vise lo-do 
JHN.2.10	ti' lo lo-imine': Evene' noso' nite' nangu' nene noso' nite' gizi vata' iga' ave muki' nete gomu' nene vaini noso lamine' gehepeve nene ngimikevo vai' nikevosa alinge' nene vaini noso lanite' amine' ngimaa' naha gei' nene a'mine'mine ogo gomu' ngemamo idise a'nene vaini noso lamine' ma nene do soto' ogo nongemane line'. 
JHN.2.11	Ido' a'mine nGalilaia misubou' Kana numuno ebe' miningu' inite' ine' me ve nene mo gana' api' ogosa ei' Izesu' monovo've ngelebizo ato' suno do soto' ogavo izipahala zuho nete a'mine amuzo've nene ningi ezemu' nene gili ele'vole' ani' ve.
JHN.2.12	A'mine noso' nite' ni minadoti' nene Izesu' aza izelehosi nakunolomotesi ido' izipahala zuhosi Kahanaumi numuda limi vi mini gamene ngomosi' ma ingi moni minani' ve.
JHN.2.13	Ido' engi' avo'ningine O'moso'mo ise'ine izingumu' gili Zuda ve holise' mini noso' nite' nalizani' gamene nene noalitivo Izesu' nene Zelusalemi numuda dizo vine' ve. 
JHN.2.14	Dizo vo mono' numuno naba'mi gesi mingu' dizo ningine' nene evene' nete bulumaka' izesi ido' nama viluso ne'minesi nene O'moso lehizi-dilizangumu' meni hizilizani' ve li maketi nimilavo ido' O'moso lehizi-dilizani' moni senisimi iga' ave nesi nene gono'ine di nizavo ningine'. 
JHN.2.15	Ningosa Izesu' aza naladunu' ngebeleline' gavoso ma lolo' ogo mono' numuno naba'mi gesi minguti' nene sipisipi ize'inesi bulumaka'inesi mukito' nene ngeleto do hulo heta ogo moni senisimi igi minaveti holomo nene do velepe' izo moni'ine nene do tululu lo hulo misubolo' o-ngidine' ve. 
JHN.2.16	Ne'mine ogo nama viluso ne'mine maketi mili minave nene ti' lo lo-ngidine' ve: Lingine me'nehi numuno mene maketi numuno ne'mine lolo' i-di minani' nene huli a'mine inite' muki' nene di heta vilo lo lo-ngidine'. 
JHN.2.17	Ne'mine ogavo izipahala zuho nene O'moso'mo do lu' izelive lo imiselelesa live'mi gamazi mono' godolou' ti' li gizikani' mamu' nene gohi gilani':
JHN.2.17	Gei' numunga nene di goloso amavo lamine' minelive lo
JHN.2.17	neni' lu'ne nene oto ngilingili' ogovo' minaa' neine' nenako
JHN.2.17	ne'mino minelodi'mo inite' mamukisi gele minamolosuve.
JHN.2.18	Ido' Izesu' ne'mino ngeleto do huline' nemu' nene Zuda veti evene' naba'ine nete ti' li li-imani': O'moso'mo ne'mine iline lo gele gimine' nene lelebizo ato' suno nene nani'mine inite' do soto' iline. 
JHN.2.19	Ne'mine likevo Izesu' a'mido' do velepe' izo ti' lo line': Mono' numuno mene bili di goloso ikevo gamene sitohamo ogo novivo naza gohi do otelesuve. 
JHN.2.20	Ne'mine lavo Zuda veti evene' naba'ine nete a'mido' ti' li li-imani': Mono' numuno me ve nene gizivi' gizivi' igi nizavo kilisimasi foti sigisi (46) ogo novine' nene gaza gamene sitohamo ne'mi lulou' nene gohi do otelesuve nolabe. 
JHN.2.21	Ne'mine lani'za aza nene ei' oko'nomu' mono' numunolo' lo molo line' nenako 
JHN.2.22	nemu' nene alinge' hilinguti' otavosa izipahala zuho ne'mine lingumu' nene gohi gili mini mono' godolou' minine' gamazisi ido' Izesu' line' gamazi nesi nene gili ele'vole' ani' ve.
JHN.2.23	A'mine avo'ningine O'moso'mo ise'ine izingumu' gili holise' mini noso' nite' ni minani' gameneu' nene Izesu' aza Zelusalemi numuno ebeku' miningu' nene evene' linge muki' ne'minete ato' suno dani' nene ningi ezemu' gili ele'vole' ani' ve. 
JHN.2.24+JHN.2.25	Ezemu' gili ele'vole' ani'za Izesu' aza luteu' minaa' neine' inite' nemu' nene ningo gelo osu' lo mino evene' mali'mosi a'mine evene' monovotemu' li soto' igi li-imilizado' lisihe' amani' nene aza evene' mukiliti monovote ningo gele osu' lo neine' nenako nemu' nene gele mino a'mine gili ele'vole' i-dani' aleve ingine ezemu' gili ele'vole' ado' nene aza engikumu' gilivo mu'musi' amine' ve.
JHN.3.1	Ido' ve ma minine' gulive Nikodemo' nene Halisaio' mono' laa' aveuti' mino Zuda veti kanisoleliti muliseuti' ve mino ve naba ne'mine minine'. 
JHN.3.2	A'mine ve nene Izesu' neida holuka' ogo hetelo ti' lo line' ve: Tisazo, gaza ato' suno do soto' oga' naine' ne'mine nene ve mali'mo O'moso ezesi mino hize ele' o-damivo nene ngelo ma do soto' amoloseinako nemu' laza geikumu' nene O'moso'mo tisa' gono daline lo gimiselive ma ne nane losa gele none. 
JHN.3.3	Ne'mine lavo Izesu' ti' lo line': Naza mo lamineto' gehepeve ti' lo nolo-gimuve: Evene' ma ingine O'mosolati' gohi soto' amilizani' nene O'moso'mo gizebo o neingu' nene mo keke' vi hilami ma ningamilisave. 
JHN.3.4	Ne'mine lavo Nikodemo' ti' lo lo-imine': Evene' lodive ikeni' nete gohi nadisa soto' ilizave. Ize'ningi mulu'ningu' nene gohi visa ngeli ma soto' amilisave. 
JHN.3.5	Ne'mine lavo Izesu' ti' lo lo-imine': Naza mo lamineto' gehepeve ti' lo nolo-gimuve: Ve ma nosolati' soto' igisa O'moso'mi Sikalahutatikisi soto' amilizave ingine nene O'moso'mo gizebo o neingu' nene mo keke' vi hilamilisave. 
JHN.3.6	Evene' okodeuti' soto' oga' neine' inite' nene mo okode ne'minevo' soto' oga' neive. Ido' Sikalahutati' soto' oga' neine' inite' nene mo Sikalahuli'mi emeni damenisivo' nene soto' ogo minaa' neive. 
JHN.3.7	Naza O'mosolati' gohi soto' ilizado' o neive noluvoni' nemu' nene upuho' ogo gaka muki' gelamozo. 
JHN.3.8	Hepe' ne'mo huhu lo ma volosa gilida nene vaa' neive. Novivo gugu lo viline' nene ha gelelesaine'za nelati' ogosa nela novive lo ngelo ningo gelamolosane. A'mine'mine ogosa Sikalahutati' soto' ave nene soto' ani' aka ne ningamii igi mili iga' nani' initekovo' ningaa' nani' nenako a'mine hepe' ne'minisa nizave. 
JHN.3.9	Ne'mine lavo Nikodemo' aza a'mido' do velepe' izo ti' lo longo' o-dine': Gaza nolaine' inite' me ve nadi' ogosa soto' ilingumu' nolane. 
JHN.3.10	Ne'mino longo' o-davo Izesu' ti' lo lo-dine': Gei' nene Isilaele' aleve gozopoti' mono' apize ngeme'mo ogo minaa' anive ma nene naine'za mene initekumu' nene mo gelamane' neive. Olo. 
JHN.3.11	Naza lamineto' gehepeve ti' lo nolo-gimuve: Laza gamazi laa' noune' nene mo gele minune' initekumukovo' laa' noune. Ido' laza lo soto' soto' oga' noune' inite' nene mo ningo gele none' initekumukovo' nene laa' noune. Ne'mine oga' noune'za lingine nene a'mido' ma gili limisa'mave. 
JHN.3.12	Misubou' initeto' lo molo lo-lengemaa' uvoni' initekumu' nene gili ele'vole' isa'mani' nenako Okulumo' initeto' lo molo lo-lengemeloni' nene nadisa gili ele'vole' ilizave. nGeli ma gili ele'vole' amilisave. 
JHN.3.13	Ido' Okulumoku' nene evene' hamolitesi ma dizi vi ningamave. Ma vi ningamani'za Okulumokuti' limuve O'mosolati' ve gihile nenikovo' nene a'mida mino ninge nouve. 
JHN.3.14+JHN.3.15	Ido' Mose' Isilaele' aleve ebe' hadiveu' ngele'mizo moningu' nene gosihelite ngibilika' ngibilika' navo Mose' aza gosihe' ne'mi avazahalo' ma lolo' ogo za posilo' do otine' nene a'mine gosiheto' ningilizave nene hilami ve'ine gizi minilizave losa ne'mine ine' ve. Ido' ne'mine ine' ne'mini O'mosolati' ve gihile nenikumu' gili ele'vole' ilizave ingine nene minevo' minevo' ngemeni damenisi minilizave losa nenikisi nene a'mine'mine igi zalo' di oti-nidilizani' o neive line'.
JHN.3.16	Ido' Izesu' ne'mine line' nene nemu' line' ve: O'moso'mo me misubou' ve lulo limine' nene atoli'mine goloso ogosa lulo limidi'mo ei' gipele nene mo hamo' gehepeve minine'za ve ma ingine eikumu' gili ele'vole' ilizave nene vi tolovo ami minevo' minevo' ngemeni dameni dalisave losa a'mine gipele hamo' nene lehize-lidine' ve. 
JHN.3.17	Ido' O'moso'mo a'mine gipele me misubouko imiseline' nene me misubouko aleve leli' nene goni' o-ledo lihime lemelive losa imiseline' nevoba asi me misubou' aleve leli' nene do lu' izelingumu' ve losa imiseline' ma neive. 
JHN.3.18	Ido' ve ma ingine ezemu' gili ele'vole' ilizave nene O'moso'mo lihime ngemamoloseine'za ma gili imamilizave nene O'moso'mi gipele hamo' ma ne neive li gili imami ezemu' gili ele'vole' ami haza minani' nenako nemu' nene O'moso'mo goni'ine nene gomukuti' gele osu' lo neine' nenako lihime mo ngemelido' o neive. 
JHN.3.19	Ido' lihime ngemeline' monovo nene ne'minemu' ngemeleseive: Labanali'mi meleho nene me misubouko ogani'za me misubou' aleve ingine nene monovo golosovo' igi mili minadi'mo labanali'mi lulou' minaakumu' gosele' ngebelavo liti'musou' minaakumu' ngumo helaa' ine' ve. 
JHN.3.20	Evene' muki' monovo goloso daa' nave nene a'mine monovo golosote nene labanali'mo do soto' ogalive li labana' nene mehe'ine imisa labanali'mi lulou' nene imi hilisa'mave. 
JHN.3.21	Ne'mine isa'mani'za monovo gihile laminekovo' igi mili minaa' nave muki' ingine ogo molo oga' noune' inite' muki' nene O'moso'movo' hize ele' o-lidivosavo' ogo molo oga' noune' nenako a'mine nene soto' ilive li labanali'mi lulou' imi hilaa' nave.
JHN.3.22	Neloti' nene Izesu' aza izipahala zuhosi Zudaia misubouko vi mini evene' mono' noso holo-ngede'mo vo minivo minani' ve. 
JHN.3.23	Ido' Zohane' nene noso vai' minida Salemi numuno ebe' avita minine' ebe' Ainoni nela nene azasi noso holo-ngede'mo vo neivo evene' nene ezela igi noso hilika' hilika' ani' ve. 
JHN.3.24	(Ne'mine ani' nene Zohane'ni nene Helode' aza olihe galapuso numungu' hulo-damivosa ne'mine ani' ve.) 
JHN.3.25	Ido' ne'mini noso hili-ngidi'mi vi nizasivo Zohane' izipahala zuhosi ido' Zuda ve masi noso holaakumu' gamazidunu' lovo ani'. 
JHN.3.26	Ne'mine igisa Zohane' izipahala zuho ingine Zohane' neida vi ti' li li-imani' ve: Tisazo, Zodani noso hela holela nanivo ve ma geikisi neivo eze monovomu' lo soto' soto' abe. A'mine ve ma'mo nene evene' noso noholo-ngidivo evene' vai' goloso nene ezela nivave. 
JHN.3.27	Ne'mine likevo Zohane' aza a'mido' ti' lo lo-ngimine': Okulumoku' minive O'moso ne'mo evene' ma lehize-damo noline' inite' nene asi'velati' amuzo molo ngelo damoloseive. 
JHN.3.28	Naza ti' lo luvoni' gamazi ma nene langisetine mo gili nizave: Naza nene O'moso'mo do lu' izelive lo imiselelesa live ma ne nomuvoni'za asi O'moso'mo ha gomu' molo-deline lo nimiselive ma ne nouve luvoni' ma neive. 
JHN.3.29	Ido' izeni ikani' vene' nene mo vanahidokovo' vaa' neine'za veneli'mi vanahi zuho ne'mo a'mine veneto' nene gizebo o-do neivo ogo elenahine do viline' nene gizebo o-do minelive aza izebolo' molamoloseive. Asi elenahine dalosa ogo vise liline' nolo've geleline' nene olize izeleseive. A'mine'mine ogo evene' nete neni' huli-nidi Izesuda nivangumu' nene naza nolize izo nouvo lu'neu' nene gulumo lise osu' nolive. 
JHN.3.30	A'mine ve nene mine'mo dizovo' neivo naza nene mine'mo lemo mineloni' o neive.
JHN.3.31	Veletati' limive ne'mo nene evene' muki' livile' ogo dizo minive neive. Ido' ve ma misuboukoti' mene soto' ive nene misuboukoti' monovovo' ogo molo mino misubouko initekumukovo' nene laa' neive. Okulumokuti' limive evene' muki' livile' ogo dizo minive ne'mo nene 
JHN.3.32	ningaa' neine' initekumukisi ido' gelaa' neine' initekumukisivo' lo soto' oga' neine'za a'mido' nene ma gili imisa'mave. 
JHN.3.33+JHN.3.34	Ne neiha O'moso ne'mo ei' Sikalahu've emaa' neine' nene apa nite' ogo emamo mo eme osu' laa' neine' nenako nemu' nene a'mine O'moso'mo imiselive nene O'moso'mi gamazi gihilevo' laa' neive. Nemu' nene a'mine lo soto' oga' neine' initeto' gili imaa' nave ingine gili imaa' nadi'mo nene O'moso'mo gamazi gihile laminekovo' laa' neive li a'mine gamazi nene hize ele' iga' nave. 
JHN.3.35	Meleho ne'mo nene gipele lulo eme osu' lo mino inite' mata' nene ei' anau' molo osu' lo neive. 
JHN.3.36	Ido' gipelemu' gili ele'vole' iga' nave muki' nete nene minevo' minevo' ngemeni dameni nene mo di nizaha ve ma ingine a'mine gipelemu' gili ele'vole' ami gamazi've gili hulaa' ilizave nete nene minevo' minevo' minaa' ngemeni dameni nene ma di ningamilisave. Ne'mine ilisani'za engikumu' O'moso'mo izebolo' soto' ine' nene mo engita mine molosa mine do novive.
JHN.4.1	Izesu' nene Zohane' evene' do gi'mizo noso holo-ngidine' nene ivile' ivosa eito' nene evene' vai' goloso do gi'mizo noso holo-ngede'mo vo neivo Halisaio' mono' laa' ave ingine a'minemu' gilangumu' nene Izesu' gelosa 
JHN.4.2+JHN.4.3	Zudaia misubo hulo nGalilaia misubola volosa vine'. A'mine Izesu' evene' do gi'mizo noso holo-ngidine' nene asi've Izesu' holo-ngidine' nevoba asi izipahala zuho nete ezelo' medeli mini noso hili-ngidani' nemu' luve. 
JHN.4.4	Izesule nene nGalilaia misubou' vi hetelilisa Samalia misubou' vi hilisa vilizani' o neivosa a'mingu' vi hili vani' ve. 
JHN.4.5	A'mingu' vilizani' o neivosa vangu' nene Zakobo' gipele Zosehe'ni imine' misubo minido' avita Samalia aleveti numuno ebe' ma Sekemi nela igi hetelani' ve. 
JHN.4.6	A'mida nene avoteho Zakobo' galese elo noso do soto' ine' nene neivo Izesu' aza aka ha'na ha'nati' ogo abusolo elavo gamene tuvelu (12) kiloku ne'mido' nene a'mine noso engetine' gahevela nene mito' minine' ve. 
JHN.4.7	Neivo Samalia vene' mali'mo noso ohizelesa navo Izesu' ti' lo lo-imine': Nosomu' nonisize. Noso ma ohize nemezo line'. 
JHN.4.8	Nosomu' voku' lo-dine' nene izipahala zuho ingine noso' nite' meni hizi di alisa Sekemi numuno ebeku' vikevosa line' ve. 
JHN.4.9	Ido' Samalia alevesi Zuda alevesi hamo' lapeseu' mo keke' ma nisa'mani' nenako Izesu' ne'mine lo voku' lavo Samalia vene' ne'mo ti' lo line': Gaza Zuda ve minanidike neni' Samalia vene' nene nosomu' voku' nanimu' nolo-nedane. 
JHN.4.10	Ne'mine lavo Izesu' ti' lo lo-imine': Gaza O'moso'mo lehize-lengedaa' neine' initekumukisi ido' nosomu' voku' lo-giduve neni' monovo'ne nemukisi nene ma ningo gele minaine' neidiniko gaza voku' laanivo naza nene noso hinipinikuti' dizaa' neine' noso minevo' minevoli'mi izelehosi minine' noso nene gimuvodine. 
JHN.4.11	Ne'mine lavo vene' aza ti' lo lo-imine': Ve melo, gaza noso ohizaa' initeka nene ma do minamane' nenako ido' galeseu' noso nesi nene homiu' goloso neine' nenako gaza a'mine hinipinikuti' minine' noso nemelove laine' nene zaukoti' do nemelesa lane. 
JHN.4.12	Leli' avoteho Zakobo' ne'mo galese mene elo noso do soto' ogosa azasi ido' izipahalasi ido' ato ato' ize'vesi mukito' ingine a'minguti' nene noso ni minani' ve. Ido' gaza nene a'mine noso do soto' o-lidive avoteho Zakobo'ni nene ivile' o nabe. 
JHN.4.13	Ne'mine lavo Izesu' aza a'mido' ti' lo lo-imine': Mene galeseuti' noso nalizave nene gohi nosomu' ngisivo nika' nika' igi minilisave. 
JHN.4.14	Ne'mine ilisani'za neni' ngemeloni' noso nalizave nene gohi a'minemu' ngisamivo mini di dizi nizavo a'mine ngemeloni' noso minevo' minevo' ogali'mi izeleho ne'mo engi' lu'ningu' nene hinipini' ne'mino dizo mineleseive. 
JHN.4.15	Ne'mine lavo vene' aza ti' lo line': Ve melo, gaza nolaine' noso nene naza nosa nosomu' gohi nisamivo mela noso ohizelesa oga' nouvoni' nene gohi amolongisi a'mine noso nene ma nemevo.
JHN.4.16	Ne'mine lavo Izesu' aza ti' lo lo-imine': Gaza vo vangahine vise lo-danivo alizo. 
JHN.4.17	Ne'mine lavo vene' aza ti' lo line': Naza nene va'neho ma nomive. Lavo Izesu' ti' lo line': Gaza va'neho nomive laine' nene mo lamineto' laane. 
JHN.4.18	Nanitekumu' ve. Gomu' nene ve faefulo' vaanivo vangamote lili' ani'za idise velo' vo nane' nene aka lamine' avuto' ogosa gopo vo nane' ne'mo nene gei' vangaho gihile lolo' amivo gopo ingaa' nasine' nenako nemu' nene va'neho nomive laine' nene mo lamineto' laane. 
JHN.4.19	Ne'mine lavo vene' aza Izesu'nimu' ti' lo line': Ve nabo, naza ningo giluvoni' gei' nene mo polohete nane lo ningekuve. 
JHN.4.20	Nemu' nene Samalia aleve leli' avotemote ingine Gelazimi gololo' mene dizi O'moso opo'ni laa' ani'za Zuda ve lingine Zelusalemi numuno ebe' neevo' nene O'moso opo'ni laa' ebe' neive li laa' nani' nenako mo lamineto' laa' ani' nehe nemu' nene lo-nemezo. 
JHN.4.21	Ne'mine lavo Izesu' ti' lo line': Alungoo, naza lo-gemeloni' gamazi nene gelezo. Gamene ma soto' iline' nene me gololokisi Zelusalemi numuno ebekukisi nene metehine O'moso opo'ni lamiliza gamene ma soto' oloseive. 
JHN.4.22	Lingine Samalia aleve O'moso opo'ni laa' nani' nene eze monovomu' nene ma ningi gilamisa opo'ni laa' nave. Ne'mine iga' nani'za O'moso'mo evene' do lu' izeline' aka nene leli' Zuda velati' soto' ine' nenako Zuda ve leli' nene eze monovo ningo gele minosavo' opo'ni laa' nene noune. 
JHN.4.23	Gamene ma aline' o minine' gamene idise mo ogangu' mene lu'ine laminetoti' O'moso opo'ni laa' ave ingine ei' Sikalahu've ne'mo ngelebizeline' monovo gihilelotikovo' nene opo'ni lilizave. Ne'mine noluvoni' nene me'neho O'moso aza a'mine ne'mine monovoloti' opo'ni lilizavemu' nene vise' ogo minaa' neine' nenako nemu' ne luve. 
JHN.4.24	O'moso'mi emeni dameni nene Sikalahu' ne'mine neine' nenako ei' O'moso opo'ni lilizave nete ei' Sikalahu've ne'mo ngelebizeline' monovo gihilelotikovo' nene opo'ni lilizado' o neive. 
JHN.4.25	Ne'mine lavo vene' aza ti' lo lo-imine': O'moso'mo do lu' izelive lo imiselelesa live ve lave nene mo aloseive likevosa naza nene mo aloseive lo gele nouve. Aza ogo inite' mukikumu' nene lo soto' ogo lo-lemeleseive. 
JHN.4.26	Lavo Izesu' ti' lo lo-imine': Gamazi nolo-gimuve neni' nene a'mine ve ne nouve.
JHN.4.27	Ne'mine nolivo izipahala zuho ingine noso' niteto' vadoti' tine' mili igi heteli ningani' nene vene' masi gamazi li minasine' ningi gopo ga'ine gilani'. Gopo ga'ine gilani'za izipahala zuho ingine engikumu' nene gaza nani dalosa nane ido' vene' mene nanitekumu' gamazi nolo-emane li a'ne'mine igi longo' hamokisi ma i-damani' ve. 
JHN.4.28	Ne'mine igi nizavo vene' aza noso gomise've nene a'mida huloko a'mine Sekemi numuno ebeku' vo evene' ti' lo lo-ngimine': 
JHN.4.29	Lingine ve ma neni' ogo molo oga' uvoni' monovo muki' lo soto' o-nidive nene ningilizaze. Alo. Aza nene O'moso'mo do lu' izelesa kegese-dive Kilisito' nehe lo ga'ne sita' nogiluze. Igi ningi' nalo. 
JHN.4.30	Ne'mine lavo evene' taunilati' nene Izesu' neida vani' ve.
JHN.4.31	Ne'mine navo izipahala zuho Izesu'ni ti' li geligelinga li-dani': Tisazo, noso' nite' mene do novo li-di minani'. 
JHN.4.32	Ne'mine ani'za aza ti' lo lo-ngimine': Neni' naloni' noso' nite'ne ma neine' nene lingine ma ningi gilamave. 
JHN.4.33	Ne'mine lavo izipahala zuho engiku' ti' li li volelo' melo' igi minani': Noso' nite' ma di-di amahe. Olo. 
JHN.4.34	Ne'mine likevo Izesu' ti' lo lo-ngimine': Neni' noso' nite'ne nene nimiselive ei' lulolo' inite' ogo molo mino nimine' gono've do peleloni' neve nene noso' nite'ne ve. 
JHN.4.35	Lingine ti' li laa' nave: Ike'ni sita' ve sita' ve ogo vavosa noso' nite' dolizelone. Ne'mine laa' nani'za naza ti' lo nolo-lingimuve. Ningi' nalo. Mingu' aka'mene mo minamuno dolizaato' vave. Evene' nenita alisa di nene igi minikeve. 
JHN.4.36	Zuho nite' zuho' avesi ido' noso' nite' dolizavesi makatokovo' ngolize izilizave lisa minamuno dolizaa' nave ingine meni'ine mo nidi gono'ine'mi gihile nene evene' ingine minevo minevo' ngemeni dameni nene dalizave li di nubo nii-ngidave. 
JHN.4.37	Ne'mine nani' ne'mo nene evenelite ti' li laa' nani' gamazi ma nene mo gihile izave: Ve malite zuho' ani' inite' nene ve atolite dolizaa' nave. 
JHN.4.38	Lingine zuho' igi gono damani' mingu' nene vi mine dolizilizave lo lingimiselekuvo ve atolite dani' gono'mi gihile ma nene dalisa nave.
JHN.4.39	A'mine Sekemi numuno ebetoti' Samalia ve muki' ne'minete vene' ne'mo neni' ogo molo oga' uvoni' monovo muki' ma nene lo soto' o-nidave lo line' gamazi nene giladi'mo nene Izesu'nimu' gili ele'vole' ani' ve. 
JHN.4.40	Ido' ezemu' gili ele'vole' ani' nenako nemu' nene ezela igi hetelisa engikisi maka' minelive li amuzonga li-dikevo aza gamene sita' engikisi maka' ma minine' ve. 
JHN.4.41	Ne'mine ogo gamazi lo-ngimine' gamazi've giladi'mo evene' gohi vai' ne'mine nete imine' mili ezemu' gili ele'vole' ani' ve. 
JHN.4.42	Ne'mine igi vene' nene ti' li li-imani': Ezemu' gele ele'vole' une' nene gomu' gei' gamazi lanidoti' gele ele'vole' une'za idise asi've line' gamazi gilune' ne'mo nene gele ele'vole' gehepeve ogosa laza a'mine me vemu' gilune' nene misubouko aleve muki' leli' nene do lu' izeleseive lave ma nene mo lamineto' ei' nene neive losa gelekune.
JHN.4.43+JHN.4.44	Asi've Izesu' gomu' line' gamazi ma ne'mino neive: Polohete nene engi' numu'ine ebe'ineloti' aleve nete nene gili ngimami di nabasi ma i-ngidisa'mave. Ido' a'mine'mine igi ei' misubo'veu' aleve nene eze gili imami di naba i-damilizani' o neine' nenako nemu' nene aza Sekemi alevesi mineline' gamene sita' nene mo osu' lavo a'mine numuno ebe' nene hulo a'mine misubo've nGalilaia misubouko vine' ve. 
JHN.4.45	Ne'mino ma nenako nGalilaia aleve ma Zelusalemi numuda holise' mini noso' nite' ni minada inginesi vi minani' nenako a'mida Izesu' ogo molo minine' inite' nene ningani' nenako nemu' nene Izesu' nGalilaia misubouko ogo nohetelivo ele'mizi lamine' ani' ve.
JHN.4.46	Ne'mine ikevo Izesu' aza nGalilaia misubou' numuno ebe' ma Kana neu' gomu' haza nosodunu' vaini noso lolo' ine' numuno ebeta nene gohi vine' ve. A'mida vo neivo Kahanaumi numuno ebeku' nene guvelesi ve mali'mi gonou' ve naba ma minine'. A'mine ve'mi gipele nene inite' gize do minine' ve. 
JHN.4.47	Ne'mino neivo meleho aza Izesu' nene Zudaia misubo hulo nGalilaia misubouko mene tine' molo ogave lani' nemu' nene giline'. Ne'mine ogosa ei' gipele nene mo helaato' neivo aza Izesu' neida vosa Izesu' lemo ogo do lamine' o-delive lo amuzonga lo-dine'. 
JHN.4.48	Ne'mine lo-davo Izesu' ti' lo lo-imine': Lingine naza ato' suno golize laa' inite' ma do soto' okuvo ningamilizani' nene nenikumu' gili ele'vole' amilisaave. 
JHN.4.49	Lavo guvelesi ve'mi gonou' ve naba ne'mo ti' lo lo-imine': Ve nabo, gipe'ne nene helalize. Lemo volosize. Ano. 
JHN.4.50	Ne'mine lavo Izesu' ti' lo lo-imine': Gipa nene velesi ha minelize. Numungala vozo. Ne'mine lavo a'mine ve nene Izesu' lo-imine' gamazilo' nene gele ele'vole' ogo numu'vela vine'. 
JHN.4.51	Ne'mine ogo olihe numu'vela volosa akalo' novivo gelekele' izipe've malite akala novido' igi votene' i-di gipele vele gizingumu' nene li-imani'. 
JHN.4.52	Ne'mine ikevo umungive nene nani gamenelo' lamine' gele nolihe lo a'minemu' gelelesa longo' o-ngidine'. Ne'mine ogavo ingine ti' li li-imani': Oko'nolo' olo' line' nene aize' holise' vanu kiloku ne'mido' nene hulo-dive. 
JHN.4.53	Ne'mine likevo izipeli'mi meleho giline' nene Izesukaho'mo gipa nene velesi ha minelive line' gamenelo' gehepeve nene lamine' gelani' neive lo gelosa azasi eze numu'veu' minaa' ani' alevesi mukito' nene Izesu'nimu' gili ele'vole' ani' ve. 
JHN.4.54	Ido' Izesu' Zudaia misubo hulo nGalilaia misubouko tine' molo ogosa atoli'mine suno do soto' ine' me'mo nene ato' suno nGalilaia misubou' do soto' ine' nene mo gamene sita' ine' ve.
JHN.5.1	Neloti' alinge' nene Zuda velite holise' mini noso' nite' naa' ani' gamene ma alitavo Izesu' nene Zelusalemi numuda vine'. 
JHN.5.2	Ido' Zelusalemi numuno ebeku' sipisipi dizaa' ani' gateni'mi gahevela nene noso ohuno ma minine' nene gulive Zuda veti gamazi'ninguti' Be'sada ve laa' nave. A'mida nene gehenidunu' azibe faefu a'mine noso ohuno nene di vodo vodo i-di gizikavo minine' ve. 
JHN.5.3	A'mine azibe numungu' nene inite' gizi dani' aleve muki', ve'ine likive, ido' gize'ine a'ningu' gebili di minave ne'mine nene muki' vai' minani' ve. 
JHN.5.4	Ingine a'mine noso ohunou' nene O'moso'mi angelo've mali'mo gamenelo' gamenelo' lemo ogo noso nene do mo'mongo' o-davo a'mingu' gomu' limive nene gize dani' inite've osu' lo-davo lamine' gelaa' ine' nenako nemu' nene gizebo igi ingi minaa' ani' ve.] 
JHN.5.5	Engikuti' ve ma ongo minine' nene kilisimasi teoti eiti (38) ne'mine inite' gize do minine' ve. 
JHN.5.6	Ne'mino neivo Izesu' aza ningo gamene ha'nalo' inite' gize do minine' nemukisi nene ningo gelo ti' lo longo' o-dine': Gaza nene lamine' olove lo gele nabe. 
JHN.5.7	Ne'mine lavo inite' gize dave aza ti' lo line': Ve melo, angelo' ne'mo noso do mo'mongo' neivo a'mingu' lemo lamine' olongumu' nele'mizi limilizave nene ma nizamavo ne'mo neni' nene zou zou lo nouvosa ve ma gomu' vive ne'movo' nene lamine' oga' neive. 
JHN.5.8	Ne'mine lavo Izesu' ti' lo lo-imine': Otezo. Oto aviliseka do geho aka vozo. 
JHN.5.9	Ne'mine lo-davo a'mine ve nene a'mido' lite' lo lamine' ogosa avilise've nene do otosa aka vine' ve.
JHN.5.9	A'mine gameneu' nene holise' gamene minine' ve. 
JHN.5.10	Nemu' nene Zuda ve nete a'mine lamine' ive nene ti' li li-dani': Idise nene holise' gamene neine' nenako gaza aviliseka do novaine' ne'mo nene lou' gamazite ma nene avuto' nane. 
JHN.5.11	Ne'mine lani'za aza do velepe' izo ti' lo lo-ngimine': Neni' do lamine' o-nidive asi've ne'mo aviliseka do oto vozo lo-nedavosa nene ne'mine nouve line'. 
JHN.5.12	Ne'mine lavo ingine ti' li longo' i-dani': Gaza aviliseka do oto vozo lo-gidive nene zaho ma neve. 
JHN.5.13	Ne'mine li longo' i-dani'za Izesu' nene a'mida evene' mulise minangu' nene gopo ogavo lamine' gilive aza nene evene' ne'mo do lamine' o-nidine' ve lo ma ningo gelamine' ve. 
JHN.5.14	Ne'mine ogosa a'mine ve nene alinge' mono' numuno nabau' neivo Izesu' ningo ti' lo lo-dine': Ningezo. Gaza nene mo lamine' ogange. Gomu' goloso ogo minaine' nene ivile' ivosa goloso gehepeve ogalinge. Gaza nene lihimeka hulo gohi damozo. 
JHN.5.15	Ne'mine lo-davosa a'mine ve aza vo Zuda ve nene ti' lo lo-ngimine': A'mine do lamine' o-nidive ma nene Izesu' do lamine' o-nedani' neive lo lo-ngimine' ve. 
JHN.5.16	Ido' Izesu' holise' gameneu' ne'mine gono daa' ine' nemu' Zuda veti ve naba'ine nete api' igi elemi biluva' i-dani' ve. 
JHN.5.17	Ne'mine ikevo Izesu' aza do velepe' izo ti' lo lo-ngimine': Me'neho gono do'mo do'mo ogo neine' nene idisesi ha do neivo nazasi nene a'mine'mine ogo gono do'mo novuve. 
JHN.5.18	Ne'mine lavo Zuda veti ve naba'ine nete Izesu'ni bililiza akamu' nene gohi amuzo goloso milisa vise' igi minani'. Ido' ne'mine ani' nene nanitekumu' ve. Ingine holisekumu' lou' milani' nene Izesu' avuto' ogave li neemukovo' nene bililiza akamu' vise' igi minani' nevoba asi've Izesu' ne'mo O'moso nene neni' me'neho gehepeve ve line' ne'mo nene ei' Izesu' nene O'mososi do lisihe' ogosa lave liisa nemukisi nene bililisa gohi nabisa amuzo milave.
JHN.5.19	Ne'mine navo nemu' nene Izesu' aza a'mido' do velepe' izo ti' lo lo-ngimine': Naza lamineto' ti' lo nolo-lingimuve: Me'neho aza nanite' nanite' ogo molo ilihe gipele nazasi nene a'mine'minevo' ogo, ogo molo minelesuvonako nemu' nene naza lu'nelo' do molo inite' hamokisi ngelo ma amolosuve. Asi me'neho ogo molo neine' initekovo' nene ogo molo oga' nouve. 
JHN.5.20	Ido' gamazi mene noluvoni' nene neemu' noluve. Me'neho aza gipele neni' nene lulo neme neine' nenako nemu' nene aza ogo molo oga' neine' inite' muki' nene nelebize osu' laa' neive. Ido' ne'mine oga' neine' nenako nemu' nene lingine upuho' igi golize lilizave lo idise ogo molo nouvoni' inite' mene ivile' ivosa atoli'mine suno naba goloso nelebizavo olosuve. 
JHN.5.21	Ee, me'neho aza evene' hilave nene ve'ine gizi minilizave lo do ote-ngedaa' neine' ne'mino gipele nazasi nene a'mine'mine ogo neni' ga'ne giluvoni' aleve mukikumu' nene gohi minivi' alivi' igi minilizave lokuvo gohi minivi' alivi' igi minaa' nani' ma neive. 
JHN.5.22	Ido' naza ne'mine olosuve lo noluvoni' nene nanitekumu' ve. Me'neho aza neve evene' monovo'inemu' ize' molo goni' ma o-ngedesa'mo a'mine ne'mine gono muki' nene gipele neni' a'neu' molo neive. 
JHN.5.23	Aza ne'mine ine' nene evene' muki' ingine me'nehine opo'ni li di naba i-daa' naani' ne'mine igi gipele neni' nene nopo'ni li di naba i-nidilizave losa ne'mine ine' ve. Ido' gipele neni' nopo'ni li di naba i-nidamilizave nene nimiselive me'nehine nene opo'ni li di naba i-disa'mave. 
JHN.5.24	Naza mo lamineto' ti' lo nolo-lingimuve: Ve ma ingine neni' gamazi'nelo' gili di mini nimiselivemu' gili ele'vole' i-di minilizave nene minevo' minevo' minaa' ngemeni dameni nene mo di ti' ikeve. A'mine ve ingine nene gonito' vi otami asi lu'ine hele vivo minadoti' nene upuho' igi ve'ine gizikeve. 
JHN.5.25	Ee, naza mo lamineto' ti' lo nolo-lingimuve: Gamene ma naani' nene evene' mo lu'ine helavo nizave netesi O'moso'mi gipele neni' no'ne nene gililisave. A'mine gamene nene mo idisesi ogave. Ne'mine oganako no'ne gililizave muki' nene ve'ine gizilisave. 
JHN.5.26	Ne'mine noluvoni' nene nanitekumu' ve. Me'nehi minevo' alevo've nene malati' damiha asi've nene minevo' alevo' ogali'mi izeleho gehepeve ma ne neive. Ido' a'mine'mine ogo me'neho lavosa gipele nazasi nene ei' ne'mine mino minevo' alevo' ne'mi izeleho gehepeve nouve. 
JHN.5.27	Ido' naza nene O'mosolati' evene' gihile nouvonako nemu' nene naza evene' goni'ine gelaa' gono nene daline lo amuzo nemavo nouve. 
JHN.5.28	Lingine gamazi memu' nene gatine gopo gilamilo. Gamene ma aliteleseive. A'mingu' nene mati matiu' minave muki' nene neni' gamazi loloni' no'ne nene gili 
JHN.5.29	a'minguti' heta alisave. Ingine monovo lamine' igi mili minave nene otisa minevo' minevo' igi minilisaha monovo goloso igi mili minave ingine nene otisa gonito' otikevo naza lokuvo mulumo gono dalisave. 
JHN.5.30	Ido' ne'mine oloni' nene neni' lu'nelo' do molo inite' hamokisi ngelo ma amolosuve. Asi me'neho lidokovo' nene gelo e'meto goni' gelo ize' molaa' nouve. Ido' neni' lu'nelo' do molo e'metamo nimiselive'mi lulolo' do molo e'meto goni' gelo ize' molaa' nouvoni' nene mo lisihe' gehepeve o minaa' neive.
JHN.5.31	Naza neni' monovomu' na'nise'nelati' ma lo soto' soto' ogo mineloni' nene lingine soza nolihe lamine' nolive. Laza gelamune li gili minilisave. 
JHN.5.32	Ido' nenikumu' lo soto' soto' oga' ive nene ma neinako naza eikumu' giluvo nenikumu' lo soto' soto' neine' nene mo lamineto' laa' neive losa gele nouve. 
JHN.5.33	Lingine mono' noso holo-ngedaa' ive Zohane' neida evene' ma vi longo' i-dilizave li ngimiselikevo aza neni' monovo'ne lo soto' ogo gamazi gihilevo' lo-lengemavo nigilani' ma neive. 
JHN.5.34	Nenikumu' nene Zohane' ne'mine line'za naza nene me misubou' ve malite nenikumu' li soto' ilizangumu' ve lo engita ma gele medelesa'muvoni'za Zohane' line' gamazimu' noluvoni' nene lingine a'mine gamazi gili ele'vole' ikevosa O'moso'mo do lungu' izelive losa noluve. 
JHN.5.35	Zohane' aza nene lamu ma lo lamine' o mino hize labana' elo minaa' neine' ne'mine mino hize labana' elo gamazi loka' loka' neivo a'minemu' lingine gilavo lamine' ogavo gamene li'nibemu' longolize izi minani' ma neive. 
JHN.5.36	Ne neiha Zohane' neni' monovo'ne lo soto' ine' nene ivile' ivosa neni' monovo'ne lo soto' ogo lengelebizaa' neine' inite' gohi ma neive. A'mine nene me'neho aza ne'mine gono do'mo vo do peleline lo-nidido' nene ato ato' suno do soto' ogo gono do'mo vo minaa' nouvoni' ne'mo nene neni' monovo do soto' ogo lengelebize neivo ne'mo nene me'neho O'moso ne'mo nimiselani' neive li ningi gililizado' o neive. 
JHN.5.37	Ido' a'mine nimiselive me'neho aza nesi neni' monovo'ne nene lo soto' ogani' neiha lingine ei' nolo nene mo keke' gilami ei' oko'nolo' nesi nene ma ningamave. 
JHN.5.38	Ido' lingine O'moso'mo imiselive nenikumu' gili ele'vole' amani' ne'mo O'moso'mi gamazi lengi' lutingu' minamine' nene do soto' ogo lelebizave. 
JHN.5.39	Ido' lingine mono' godolouti' gamazi ne'mo nene minevo' minevo' lengemeni dameni dalizani' aka nene do soto' o-ledelihe li a'mingu' amuzo mili vise' igi minaa' nave. A'mine mono' gamazi nene nenikumu' lo soto' oga' neiha 
JHN.5.40	nenita minevo' minevo' lengemeni dameni dalone li alisa gilisa'mave.
JHN.5.41	Guve'ne vilingumu' ve lo naza evene' di naba i-nidilizave lo lu'ningu' hizesa'muvoni'za 
JHN.5.42	lengi' monovotine nene mo gele nouve. Lutine nene O'moso imisa'mave. 
JHN.5.43	Naza nene me'neho lavo ezelo' medelosa uvoni'za lingine gili nimisa'maha ve ma ingine me'neho lamivo angise'ine engito' medeli mini alizani' nene lingine a'mine ve gili ngimilisave. 
JHN.5.44	Lingine nene ge do naba o-nede ne do naba o-gede li minilisa lanite' gili mini iga' naha O'moso ei' hamo' minive ne'mo do naba o-lengedeline' akalo' nene e'metilisa gilisa'mani' nenako nemu' nene lingine ezemu' nadisa gili ele'vole' ilizave. 
JHN.5.45	Nenikumu' nene melehida goni' o-ledeleseive li gilamilo. Lengi' goni' o-lengedelive nene ezemu' hize ele' o-ledelive li gili ele'vole' ave Mose' nene goni' o-lengedeleseive. 
JHN.5.46	Ido' mene noluvoni' nene nanitekumu' ve. Mose' aza nenikumu' gizine' nenako ei' gizine' gamazi nene ma gili ele'vole' adiniko nenikumukisi gili ele'vole' adine. 
JHN.5.47	Gili ele'vole' adine'za ei' gizine' gamazi nene gili ele'vole' amadi'mo nene neni' gamazi'ne nene nadisa gili ele'vole' ilizave. nGeli ma gili ele'vole' amilisave.
JHN.6.1	Ido' neloti' nene Izesu' aza minine' ebe' nene hulo sipiu' dizo nGalilaia noso ohuno naba gulive ma Tibelia' noso ohunolo' nene ledo vo helala vine'. 
JHN.6.2	Ne'mino novivo evene' muki' goloso nene Izesu' ato' suno do soto' ogo inite' gizi dave do lamine' o-ngidido' ningadi'mo e'meti vani' ve. 
JHN.6.3	Ne'mini navo Izesu' aza nene gololo' ma dizo vo izipahala zuhosi mito' minani' ve. 
JHN.6.4	A'mine gamenelo' nene Zuda veti avo'ninge Aigita misubou' minani' gameneu' O'moso'mo ise'ine izingumu' gili holise' mini noso' nite' naa' ani' gamene nene mo avito' o minine' ve. 
JHN.6.5	Ido' Izesu' vokene' ogo ningine' nene evene' muki' goloso ei' neida navo ningo Hilipo'ni ti' lo lo-imine': Evene' muki' emesene naani' neti noso' nite'ine nene zalati' meni hizelone. 
JHN.6.6	Izesu' ne'mine line' nene a'mine aleve do ve'ine molaline' monovomu' nene ha gele neiha ha Hilipo'ni emengu' molalosamu' nene ne'mine line' ve. 
JHN.6.7	Ne'mine lavo Hilipo' aza ti' lo lo-imine': Moni naba 
JHN.6.8	Ne'mine lavo Izesu' izipahala zuho ma Simoni' Petolo' akunolo Adelea' aza minosa ti' lo Izesu'ni lo-imine': 
JHN.6.9	Gipe mene balidunu' lolo' ani' sikoni faefusi ido' alaha' ngomo setakisi ma do neine'za evene' mukiku' mene nadosa vo dalive. 
JHN.6.10	Ne'mine lavo Izesu' aza izipahala zuho ti' lo lo-ngimine': Evene' nene mito' minilizaze. Li-ngidilo line'. A'mida nene guvise lamine' vai' minido' evene' nene mito' minikevo gatani' nene vemoho' faef tauseni (5,000) ne'mine minani' ve. 
JHN.6.11	Mito' minikevo Izesu' aza sikoni nene do O'mosola opo'ni losa a'mine aleve nene ngimine'. Ido' a'mine'mine ogo alahakisi nene ngimine' ve. Ingine nisa gosele' ilizani' votigilelo' ngimine'. 
JHN.6.12	Mukito' gatu'ine ogavo nizavo izipahala zuho ti' lo lo-ngimine': Noso' nite' linge nene labuluvo ogalize. Lumo sama nene di nubo ilo. 
JHN.6.13	Ne'mine lavo ingine balidunu' lolo' ani' sikoni faef ne'mi lumo sama noso' nite' navete hulani' nene di nubo igi gosuvaha' tuvelu go'zi vai' lani' ve. 
JHN.6.14	Ido' evene' ingine Izesu' atoli'mine suno ine' nene ningi nemu' ti' li lani': Me ve nene polohete ma me misubou' aloseive lave ma nene mo lamineto' ei' ne neive. 
JHN.6.15	Ne'mine likevo Izesu' aza ingine Guvetesi ve naba lolo' o-delone li igi analo' dalisa minani' nene mo ningo gelo a'mine ebe' nene hulo asi'vevo' gohi golola ma dize minine' ve.
JHN.6.16	Izesu' golola dizo neivo nivenga' nomolavo izipahala zuho ingine noso ohuno gahevela limi heteli 
JHN.6.17	sipiu' dizi Kahanaumi numuno noso helala minida nene vilisa vani'. Nivavo liti'muso nene mo izine'za Izesu' nene olihe engita ogo gi'mizamine' ve. 
JHN.6.18	Gi'mizamivo haza nivavo hepe' nene amuzo malehe goloso noilivo noso nene amuzo molo sii' naba goloso olosa ine'. 
JHN.6.19	Ne'mine neivo ingine 5, 6 kilomita (3, 4 maili) ne'mine sipiu' nivi Izesu' nene noso avilelo' lise lise navo ningi ngehelele izavo golise goloso gilani'za 
JHN.6.20	aza ti' lo lo-ngimine': Neni' ma ne nouze. Golise gilamilo. 
JHN.6.21	Ne'mine lavo ingine sipiu' dizelive li gili niimavo a'mido' lite' lo sipi nene mo a'mine vilisa gilani' ebeta noso gahevela nene hetele minine' ve.
JHN.6.22	Gohi go' lavo noso ohuno helala aizeti' ha minani' aleve muki' nete ningi gilani' nene a'mida sipi hamokovo' minine' vingu' nene Izesu' aza izipahala zuhosi a'mingu' dizamivo izipahala zuho engikovo' vi nizave lisa gili minani' ve. 
JHN.6.23	Ne'mine igi nizavo a'mine Izesu' O'mosola opo'ni lo noso' nite' do ve'ine molavo ni minani' ebe' avita nene Tibelia' numuno ebekuti' sipi ma igi heteli minani' ve. 
JHN.6.24	Minikevo evene' muki' a'mine ebeta ningani' Izesu' nene nomivo ido' izipahala zuhosi nizamavo ningi a'mine imi minani' sipiu' nene dizi Kahanaumi numuda Izesu'nimu' viseto' vani' ve. 
JHN.6.25	Ne'mine igi noso ohuno helala vi Izesu'ni nene ningi ti' li li-imani': Tisazo, gaza mela aine' nene nanihe' neve. Sipiu' amane' nenako misubou' nene gaza nadosa geto ogo hetelane lani' ve. 
JHN.6.26	Ne'mine likevo Izesu' aza a'mido' ti' lo lo-ngimine': Naza lamineto' gehepeve ti' lo nolo-lingiduve: Lingine nenikumu' vise' nani' nene ato' suno duvoni' ne'mi monovo ningangumu' vise' navoba asi ga'namu' nolingisido' do vetine molokuvo gatudine ine' mamu' nene mo ne'minevo' o-ledelihe lisa nene nenikumu' vise' nave. 
JHN.6.27	Ne'mine igi unuvo goloso oga' neine' noso' nitekumukovo' nene gono dami asi minevo' minevo' ogo minaa' neine' noso' nite' minevo' minevo' lengemeni dameni do soto' o-lengedelingumu' O'mosolati' ve gihile neni' lengemeloni' nemukovo' nene vise' iga' gono dalo. Ido' ne'mine noso' nite' lengemeloni' nene me'neho O'moso asi've nene neni' ne'mine iline lo amuzo nemo nele'mize molani' nenako nemu' nene ne'mine olosuve. 
JHN.6.28	Ne'mine lavo ingine ti' li li-imani': O'moso'mo gilivo leli' dalonido' o neine' gono dalone' nene nani gono dalone. 
JHN.6.29	Ne'mine likevo Izesu' ti' lo lo-ngimine': O'moso'mo gilivo lingine dalizado' o neine' gono nene ne'mino neive: Asi've O'moso'mo imiselive nenikumu' nene gili ele'vole' ilizado' o neive. 
JHN.6.30	Ne'mine lavo ingine ti' li li-imani': Ido' nenikumu' gili ele'vole' ilo laine' nenako laza geikumu' gele ele'vole' o-gedeso' nene atoli'mine suno nani'mine do soto' oganivosa ningosa gele ele'vole' olone. 
JHN.6.31	Ido' avotemote neve nene ebe' hadivela nivangu' Okulumokuti' limine' noso' nite' gulive mana nangumu' nene gele none. Mono' godolou' nene ti' li gizi nizani' ma neive: Aza nene nalizave lo Okulumokuti' noso' nite' ngimine' ma neive. Ne'mine ine' nenako gaza nene nadi' ilinido' o neive. 
JHN.6.32	Ne'mine likevo Izesu' aza ti' lo lo-ngimine': Okulumokuti' noso' nite' nene lingine gilavo Mose' nene lemave li gilahe. Naza lamineto' nolo-lingimuve. Mose' aza Okulumokuti' noso' nite' gihile lamine' nene olihe lengemamine' ma neive. Asi Okulumokuti' noso' nite' gihile lamine' lengemelive nene me'neho ei' lengemeleseive. 
JHN.6.33	Ido' ne'mine noluvoni' nene nanitekumu' ve. Okulumokuti' lemo misubou' aleve hize ele' o-lengedo minevo' minevo' minaa' lengemeni dameni lehize-lengedaa' neive nene O'mosolati' noso' nite' gihile nenako nemu' nene noluve. 
JHN.6.34	Ne'mine lavo ingine ti' li li-imani': Ve melo, gaza ne'mine loo ma nene a'mine nolaine' noso' nite' nene gamene gamene lemezo. 
JHN.6.35	Ne'mine likevo Izesu' aza ti' lo lo soto' o ngimine': Neni' neve nene minevo' minevo' minaa' do soto' oga' neine' noso' nite' ma ne nouve. Ne'mine nouvoni' nenako ve ma ingine nenita igi gi'mizi minilizave nene a'mine noso' nitekumu' gohi ga'na hilamilisave. Ee, ido' nenikumu' ma gili ele'vole' ilizave nene nosomu' gohi ma ngisamoloseive.
JHN.6.36	Ne neiha mo gomu' lo-lingimuvodi'mine igi lingine neni' nene mo ningi nizaha a'minesi nene mo gili ele'vole' amave. 
JHN.6.37	Me'neho neni' nimive muki' nene nenita alisave. Ido' nenita alizave muki' nene mo keke' vasa izo do hulo-ngedamolosuve. 
JHN.6.38	Ne'mine amolosuve noluvoni' nene nanitekumu' ve. Naza Okulumokuti' lemo uvoni' nene na'nise'ne lu'nelo' do molo ogo molo olove losa limuvoba asi nimiselive ei' lulolo' do molo ogo molo olove losa lemo omo nouvoni' nenako nemu' nene ne'mine amolosuve noluve. 
JHN.6.39	A'mine nimiselive'mi lulolo' ogo molo oloni' nene ma ne'mino neive: Naza gizebo lamine' okuvo a'mine neni' niminguti' nene hamolitesi ma vi tolovo amavo alinge' gamene nabala nene muki' gohi do ote-ngedeline losa gele neive. 
JHN.6.40	Ee, me'neho aza lulou' gele neine' nene gipele neni' ningisa nenikumu' gili ele'vole' ilizave muki' nene minevo' minevo' minaa' ngemeni dameni ngemanivo di nizavo alinge' gamene nabala nene gohi do ote-ngedelesane losa gele neive.
JHN.6.41	Ido' Izesu' ne'mine lo'mo vingu' nene aza neni' neve nene Okulumokuti' limine' noso' nite' ma nene nouve line' nemu' nene Zuda ve naba ingine ningedo hangedoka li emenga li 
JHN.6.42	ti' li li minani': Me ve nene Zosehe' gipele neive. Olo. Izelehingi melehingi nene mo ninge none. Nemu' nene aza Okulumokuti' limuve noline' nene lamilinako nanimu' nolive. 
JHN.6.43	Ne'mine li nizavo Izesu' a'mido' do velepe' izo ti' lo lo-ngimine': Lingine lengiku' lihiteheka li ningedo hangedoka li minani' nene alamilevo. 
JHN.6.44	Evene' ma nenita alizani' nene haza ma ngeli amilisave. Asi nimiselive me'neho ne'mo do nenita ogavosavo' alisave. Ido' ikevosa gamene nabala nene do ote-ngedelesuve. 
JHN.6.45	Mono' godolou' nene polohetelite ma ti' li gizi nizani' ve: O'moso ne'mo evenele muki' nene apize ngemeleseive. Ne'mine oloseinako ve ma ingine ei' gamazi've gilisa lo-ngimine' gamazi gili lamine' ave nene nenita iga' nave. 
JHN.6.46	Ido' me'nehine nene evene' hamolitesi keke' mo ningisi amave. O'mosolati' uve neni' hamo' ne'movo' nene me'nehine ningo gele nouve. 
JHN.6.47	Naza mo lamineto' gehepeve nolo-lingimuve. Gili ele'vole' ilizave muki' nene minevo' minevo' minaa' ngemeni dameni nene mo di nizave. 
JHN.6.48	Neni' neve nene minevo' minevo' minaa' do soto' oga' neine' noso' nite' ma ne nouve. 
JHN.6.49	Lengi' avotinge misubo hadivela monangu' nene Okulumokuti' ngemaa' ine' noso' nite' mana nene nika' nika' i'mi vi minani'za nesi mo hilani' ve. 
JHN.6.50	Mo hilani'za Okulumokuti' limine' noso' nite' gihile lamineli'mi monovo nene ne'mino neive: A'mine noso' nite' ma nalizave nene mo hili osu' lamilisave. 
JHN.6.51	Ido' neni' neve nene a'mine Okulumokuti' limine' noso' nite' minevo' minevo' izelehosi minine' inite' ma ne nouve. Nouvonako a'mine noso' nitekuti' ma nalizave nene minevo' minevo' igi minilisave. Ne'mine ilisanako me misubou' aleve minivi' minivi' igi minilizave lo nenitati' noso' nite' ma ngemeloni' nene neni' me'mele'ne ngemelesuve.
JHN.6.52	Ne'mine lavo Zuda ve naba ingine engiku' lovo lolize goloso igi ti' li lani': Ve me'mo oko'no me'mele lengemekuvo nalizave noline' nene ngelo lemelivoba nadosa lemelesa nolive li lani'. 
JHN.6.53	Ne'mine likevo Izesu' a'mido' ti' lo lo-ngimine': Naza lamineto' mo ti' lo nolo-lingimuve: Lingine O'mosolati' ve gihile neni' me'mele'ne nami ido' vanise'nesi ma namilizani' nene minevo' minevo' minaa' lengemeni dameni nene lengita ma minamoloseive. 
JHN.6.54	Ido' ingine neni' me'mele'nesi vanise'nesi ma nalizave nene minevo' minevo' minaa' ngemeni dameni di nizanako alinge' gamene nabalo' nene do ote-ngedelesuve. 
JHN.6.55	Ne'mine noluvoni' nene nanitekumu' ve. Neni' me'mele'ne nene mo noso' nite' gihile neivo ido' vanise'ne nesi nene mo naa' noso gihile lamine' neine' nenako nemu' nene noluve. 
JHN.6.56	Ve ma ingine neni' me'mele'nesi vanise'nesi ma nalizave ingine nene nenita mini mili nizavo naza nene inginela mine molo nouve. 
JHN.6.57	Nimiselive minevo' minevo' minaa' meleho minive me'nehidati' nene naza amuzo do mino minevo' minevo' ogo minaa' nouvoni' ne'mine igi neni' oko'ne nalizave ingine nenitati' nene amuzo di mini minivi' minivi' igi minilisave. 
JHN.6.58	Meve nene Okulumokuti' limine' noso' nite' gihile mamu' nene noluve. A'mine noso' nite' nene avotinge nisa hilani' noso' nite' ne'mine nevoba asi a'mine mene noluvoni' noso' nite' nalizave nene hili osu' lami mo minivi' minivi' igi minilisave. 
JHN.6.59	Ne'mine line' nene Kahanaumi numuda Zuda veti mono' numungu' mono' apize nongemosa line' ve.
JHN.6.60	Izesu' ei' oko'no nalizangumu' line' nene gili izipahala zuho linge muki' nete ti' li lani': Gamazi noline' mene gosele' gamazi geni'vesi noline' nenako evene' hamolitesi a'mido' gelo ngelo amolone' ogave. 
JHN.6.61	Ne'mine li izipahala zuho ingine ningedo hangedoka li minani' nemu' nene ei' lulou' gelo ti' lo lo-ngimine': Ne'mine gamazi luvodi'mo nene okodido' do molahe. 
JHN.6.62	Lingine ne'mine luvoni' nemu' nene ningedo hangedoka li minikeko O'mosolati' ve gihile naza gomu' minuvoni' ebeta dizo novuvo ningilizani' nene nadive li gililizave. 
JHN.6.63	Okode losuvoloti' ogo molo oga' noune' monovote ne'mo nene lute ma hize ele' osa'minako haza okodine losuvoloti' me'mele'ne naa' ne'mosi nene lutine ma hize ele' ogo minevo' minevo' minaa' lengemeni dameni do soto' o-lengedelivoba asi minevo' minevo' minaa' nene O'moso'mi Sikalahu' ne'movo' do soto' o-lengedaa' neive. Ido' neni' noluvoni' gamazi meve nene Sikalahuli'mi amuzosi neivosa minevo' minevo' igi minilizani' aka do soto' o-lengedelingumu' nene noluve. 
JHN.6.64	Ne'mine o neine'za lengikuti' linge ma nizani' nene nenikumu' olihe gili ele'vole' amavesi nene ha ma nizave. Ne'mine lo Izesu' line' nene nanitekumu' ve. Aza nene gomu' aka'milati' gili ele'vole' amavemukisi ido' biluvaliti a'ningu' molo-delive nemukisi nene mo ningo gele minine' nenako nemu' nene line' ve. 
JHN.6.65	Ido' ne'mine lo gohi imine' molo ti' lo line': Ido' evene' ma nenita alizani' nene haza ma ngeli amilisave. Asi me'neho gele ngemavosavo' alisave lo gomu' lo-lingimuvoni' nene lengikuti' linge ma nenikumu' gili ele'vole' amangumu' nene gele minosa lo-lingimuvoni' ve.
JHN.6.66	Ne'mine lo lidoti' nene eze e'meti monaa' ave linge muki' nene Izesu'ni mehe'ine imi huli-di viisa gohi e'meti vamani' ve. 
JHN.6.67	Ne'mine ikevo nemu' nene Izesu' aza izipahala zuho tuvelu nene ti' lo lo-ngimine': Linginesi nene huli-nidi vilisa nigilahe. olo. 
JHN.6.68	Ne'mine lavo Simoni' Petolo' a'mido' ti' lo line': Guvekasi ve. Minevo' minevo' minaali'mi gamazi've nene geitavo' neine' nenako ve gohi ma zahida vo gi'mizelone. 
JHN.6.69	Gaza nene O'moso'mo ei' gonomu' do kegese-gidive hamo' eitati' anive ma nene nane lo geikumu' gele ele'vole' ogo gele none. 
JHN.6.70	Ne'mine lavo Izesu' a'mido' ti' lo lo-ngimine': Na'nise'ne nene lengi' izipaha'ne zuho tuvelu do kegeso do nenita o-lingiduvoni'za a'minguti' hamo' nene Satani'mi zuho gehepeve ma neive. 
JHN.6.71	Ne'mine line' nene Kelioto ve Simoni' gipele Zuda'nimu' line' ve. A'mine ve nene Izesu' izipahala zuho tuvelu engi' muliseuti' minine'za aza nene Izesu'ni biluvaliti a'ningu' molo-delive minine' ve.
JHN.7.1	Neloti' nene Zuda ve nete Izesu'ni bililisa vise' i'mi vi nizani' nenako nemu' aza Zudaia misubou' nene monelesa gelamo nGalilaia misubou' nene mone mone ogo minine' ve. 
JHN.7.2	Ne'mino neivo Zuda velite azibe mili ingi mini holise' mini noso' nite' naa' ani' gamene nene avito' ogavo 
JHN.7.3+JHN.7.4	Izesu' akunolomote zuho nete ti' li li-dani': Evene' ma aza guve'ne monelive lo gelelive ne'mo inite' ogo molo iline' nene halekovo' ogo molo osa'mive. Ido' gaza nene atoli'mine suno oga' naine' nenako evene' mukiliti ve'nido' nene vo ne'mine ogo ngelebizelinge. Ebe' mene hulo izipaha a'mida nizani' nete nene gaza oga' naine' inite' ningilizangumu' nene Zudaia misubou' nene vozo. 
JHN.7.5	Ido' ne'mine li akunolomote li-dani' nene inginesi eikumu' gili ele'vole' amani' nenako ne'mo nene ne'mine li-dani' ve. 
JHN.7.6	Ne'mine li-dikevo Izesu' aza a'mido' nene ti' lo line' ve: Naza vo evene' mukiliti ve'nido' neze monovo do soto' ogo ngelebizeloni' gamene'ne nene olihe alitamive. Alitamiha lengita nene ne'mino nomive. Gopo gamenelo' nesi ne'mida nene lingine ha vaakovo' ilisave. 
JHN.7.7	Me misubou' mono' gili lamine' amani' aleve nete nene lengikumu' nene gosele' igi gili goloso i-lingidamilisanako a'mida nene ha vilisaha naza nene a'mine mono' gili lamine' amani' aleve nene monovo goloso daa' nave lo lo soto' oga' nouvoni' nenako nemu' nene ingine nenikumu' gosele' igi gili goloso i-nidaa' nave. 
JHN.7.8	Nemu' lengi' nene a'mine noso' nite' nalizada nene ha dizi vilo. Naza a'mine ebe' nabala monovo'ne do soto' oloni' gamene'ne nene olihe amine' nenako nemu' nene a'mine noso' nite' nalizada nene idise dizo vamolosuve. 
JHN.7.9	A'mine gamazi nene lo-ngemosa a'mine nGalilaia misubouko nene gohi imine' molo minine' ve.
JHN.7.10	Ido' akunolomote ingine Zelusalemi numuda a'mine noso' nite' nalizada nene dizi vikevo Izesu' azasi nene a'mida dizo vine' ve. Vine'za evene' ve'nido' soto' ogo vamo halekosa vine' ve. 
JHN.7.11	Nemu' nene a'mine noso' nite' nada nene Zuda ve naba ingine nene a'mine ve nene zala neve li vise' igi minani'. 
JHN.7.12	Ido' evene' vai' di gese' igi minanguti' muki' ne'minete nene Izesu'nimu' nununga' ti' li li minani': Aza nene evene' lamine' neive li evene' linge nete nilavo ma nete nene evene' muki' go'ine izo do goloso neive li lani' ve. 
JHN.7.13	Ne neiha Zuda ve nabamu' nene golise gilani' nenako Izesu'nimu' nene gamazi evene' gililizado' li soto' igi evene' hamolitesi ma lamani' ve.
JHN.7.14	Ido' a'mine noso' nite' nene ni'mi vi di goholo naavo Izesu' nene mono' numuno nabau' dizo evene' nene apize ngemo minine' ve. 
JHN.7.15	Ne'mino neivo Zuda ve naba ingine ningi aizo li ti' li lani': Ve me ve nene mono' gamazi ne'mine liline' votigilelo' vivo sukulu ma lamine' maha gamazi ne'mine noline' nene nadosa nolive li lani'. 
JHN.7.16	Ne'mine likevo a'mido' aza ti' lo line': Naza gamazi mene apize nolingimuvoni' nene na'nise'ne ga'neuti' gelo apize lengemamuve. Asi nimiselive eitati' nene do minosa apizo nolo-lingimuve. 
JHN.7.17	Nemu' nene ve ma ingine nimiselive O'moso'mi lulolo' di mili gono've ma di-dilisa gili nilizani' nene naza gamazi apize lengemaa' nouvoni' nene mo O'mosolati' nolihe ido' na'nise'ne ga'neti' gelo noluhe ne'mi monovo nene ningi vevesilisave. 
JHN.7.18	Ido' ve ma ingine engi' ga'ninguti' gili gamazi apizi ngimaa' nave nene engi' guve'ine vilingumukovo' nene gili minisa gamazi apizi ngimaa' nave. Ne'mine iga' nani'za ve ma ingine ve mali'mo ngimiselavo igi gamazi apizi ngimaa' nangu' nene a'mine ngimiselive ne'mi guvele vilingumukovo' ve li gono dalizani' nene mo evene' gihile lamine' monovo goloso engita nomine' alevetevo' ne'mine ilisave. 
JHN.7.19	Ne neiha O'moso'mi lou' gamazi nene Mose' mo do soto' o-lengemavo di nizani'za a'mine lou' gamazi nene lingine mukito' avuto' iga' nave. Lingine neni' nibililisa gili nizani' nene nanimu' nave. 
JHN.7.20	Ne'mine lavo a'mida minave muki' ingine ti' li li-imani': Laza ma gebelelesa gelamuniko sikalahu' golosoli'mo do dudu lo-gedavo negi gamazi nolabe. 
JHN.7.21	Ne'mine likevo Izesu' ti' lo lo-ngimine': Naza evene' do lamine' o-do holiseku' gono hamo' duvoni' ne'mo nene lengi' muki' okodido' do molavo upuho' ikeve. 
JHN.7.22	Lengi' gipetineti oko'nido' nene O'moso'mi noso mili-ngidilizave lo Mose' lo-lingimine' ve (Ee, Mose' lo-lingimine'za asi've ne'mo a'mine monovo nene gana' do soto' ine' nevoba asi avotingidati' aka'mine soto' ine' ve). Nemu' nene lingine gipetineti oko'nido' O'moso'mi noso mili-ngidaa' gamene nene gono damaa' ve lani' holiseku' alitelinekisi nene holise' gamene ma ne neive lami ha gono di O'moso'mi noso mili-ngidaa' nave. 
JHN.7.23	Ido' lingine Mose' Lou' gamazi nene avuto' ogalone li ne'mine igi gipetine O'moso'mi evenele minilizangumu' di lamine' i-ngidi holisekukisi oko'nido' O'moso'mi noso mili-ngidaa' nani' nenako naza holiseku' evene' ma do lamine' gehepeve o-duvongumu' nene lingizebolo' nanimu' nomolave. 
JHN.7.24	Lingine evene' maliti monovo'inemu' ize' mili lili ma nene gopo lite' li lami asi monovo ningi hehe likisavo' nene ize' mili lilo.
JHN.7.25	Ne'mine lavo Zelusalemi aleve linge nene ti' li li minani': Me ve nene leli' ve nabalite bililisa gilave ma nene neive. Olo. 
JHN.7.26	Ne neiha aza mela nene golise gelamo mono' lovo kiselevo' ogo nolo-limivo ingine a'minemu' nene ma lamave. Ido' o've li-damani' nene ingine a'mine ve nene mo lamine' O'moso'mo do lu' izelive lo imiselelesa live ma nene noloseive li gilisa lamani' nolihe. 
JHN.7.27	Ne neine'za a'mine ani' numuno ebe've nene laza mo vaito' ningo gele noba a'mine O'moso'mo do lu' izelive lo imiselelesa live ogo soto' iline' nene aza nelati' ani' ve li ma ningi gilamilisave li nizani' nenako a'mine ve nene O'moso'mo imiselelesa live ngelo minelihe. 
JHN.7.28	Ne'mine likevo nemu' nene Izesu' mono' numuno nabau' mono' apize ngemo miningu' nene pigi izo ti' lo line': Lingine gilavo neni' nene ningi nizave nouve. Ido' numu'ne ebe'ne nesi nene mo ningi nizaha neni' nene na'nise'ne ga'ne gelo lu'nelo' do molo amuve. Ve mali'mo nimiselive luvoni' nene ladanga lamuve. A'mine nimiselive nene nomine' nevoba mo lamineto' neive. Lingine ei' nene ningi gilamani'za 
JHN.7.29	neni' nene ezelati' uvoni' nenako neni' nene mo ninge nouve neive. Ee, a'mine ninge nouve ne'mo nene nimiseline' ve line'. 
JHN.7.30	Ne'mine lingumu' nene goni' o-deloningumu' analo' dalone li ne'mine ilisa ani'za ne'mine i-dilizave lo O'moso'mo molo-dine' gamene nene olihe amine' nenako ne'mo nene ne'mine i-damani' ve. 
JHN.7.31	Ido' a'mida evene' vai' mulise mili minanguti' muki' nene Izesu'nimu' ti' li li minani': O'moso'mo do lu' izelesa imiselelesa live ne'mo nene atoli'mine suno vai' goloso do soto' ivo monovolo soto' oloseive li laa' nanako me ve ne'mo ato' suno vai' do soto' ine' nene ve gohi ma ogo ato' suno vai' ivile' ogo ngelo damoloseinako me ve nene mo a'mine O'moso'mo do lu' izelesa imiselelesa live ma nene neive li li minani'.
JHN.7.32	Evene' muki' nete Izesu'nimu' ne'mine li engiku' li volelo' melo' igi nizavo Halisaio' mono' laa' ave naba nete gili inginesi ido' eveneto' medeli mini O'moso inite' lehizi-daa' ave nabasi maka' mini engito' gono daa' ani' pilisi ve linge nene Izesu'ni dalizave li ngimiselani'. 
JHN.7.33	Ne'mine angumu' nene Izesu' ti' lo line': Naza lengikisi mineloni' nene ha gamene li'nibevo' minosa neloti' nene nimiselive neida volosuve. 
JHN.7.34	Lingine nene nenikumu' hize ele' o-ledelive li vise' ilizaha oko'nelo' nene mo ngeli ma ningamilisave. Ido' a'mine vo mineloda nesi nene lingine ngeli ma vamilisave. 
JHN.7.35	Ne'mine lavo Zuda ve naba nete engiku' ti' li lani': Ve me ve nene laza ngelo ma ningamolonida volosuve noline' nene zala volosamu' nolive. Aza nene heta ato' vetida Zuda ve vi ingi monavela nene vo a'mine heta ato' vesi maka' gamazi apize ngemelesamu' nene ngelo ma lamoloseiha aza nene zala volosa nolivoo. 
JHN.7.36	Aza nene nenikumu' vise' ilizani' nene ngeli ningamilisave ido' vo mineloda nesi nene ngeli ma vamilisave noline' nene nadive losa nolive li gopo ga'ine gili minani' ve.
JHN.7.37	Azibe mili ingi mini holise' mini noso' nite' naa' ani' gamene osu' line' gameneu' nene gamene naba minaa' neine' nenako a'mine gamenelo' nene Izesu' aza ote mino gamazi naba ogo aneza gamazi gidini ma ti' lo line': Ve ma ingine nosomu' ngiselive nene nenita igi a'mine noso nene nalizave. 
JHN.7.38	Ee, mono' godolou' ti' li gizi nizani' ma'mino soto' oloseive: Ve ma nenikumu' gili ele'vole' igi minilizave nene lu'ninguti' minevo' minevoli'mi izeleho minine' noso nene vai' lemovo' mineleseive. 
JHN.7.39	Ido' Izesu' ne'mine line' nene ezemu' gili ele'vole' igi minilizave nete O'moso'mi Sikalahu' nene alinge' dalizani' nenako a'minemu' nene line' ve. Ido' alinge' dalizave luvoni' nene nemu' luvoni' ve: Izesu' a'mine gamazi line' gamenela nene Okulumoku' mo'mosi've nabala nene olihe dizo vamine' nenako ne'mo nene a'mine Sikalahu' nene olihe imiselamivo amine' ve.
JHN.7.40	Ne'mine line' nene evene' muki' nete gilisa linge ma nete ti' li li minani' ve: Mo lamineto' me ve nene polohete ma aloseive lo Mose' live ma nene neive. 
JHN.7.41+JHN.7.42	Ne'mine lika' lika' navo linge ma nete nene ti' li li minani' ve: Me ve nene O'moso'mo do lu' izelesa imiselelesa live ma ne neive. Ne'mine lani'za linge ma nete nene ti' li lani' ve: Mono' godolou' nene ti' li gizi nizani' ma neive. Olo: O'moso'mo do lu' izelive lo imiselelesa live neve nene Davidi' numuno ebe've Betelehemi neu' ei' Davidi' a'vopilemo' zuhouti' soto' oloseive. Ne'mine li gizi nizani' nenako a'mine nGalilaia misubouti' ve me ve nene ngelo O'moso'mo do lu' izelive lo imiselelesa live minamoloseive. Olo. 
JHN.7.43	Ne'mine li evene' linge ma O'moso'mo do lu' izelive lo imiselelesa live ve lavo linge ma o've ei' nomive lavo evene' muki' nene hizi ho'li minani' ve. 
JHN.7.44	Ne'mine navo evene' linge ma nete di gonito' i-dilisa gilani'za evene' hamolitesi oko'nolo' ma damani' ve.
JHN.7.45	A'mine gomu' ngimiselani' pilisi ve ingine tine' mili Halisaio' ve nabasi ido' eveneto' medeli mini O'moso inite' lehizi-daa' ave nabasi nizada Izesu'ni di ami haza ikevo ti' li longo' i-ngidani': Izesu'ni nene nanimu' analo' di di amave. 
JHN.7.46	Ne'mine likevo pilisi ve nete ti' li li-ngimani': Vekizo, evene' hamolitesi a'mine ve ne'mo gamazi line' ne'mini mo lisa'mani' nenako ei' nene ngelo damolone' ogavo damune. 
JHN.7.47	Ne'mine likevo Halisaio' ve ingine ti' li longo' i-ngidani': Lengi' nene gotine izamilinako lengikisi gotine izo live. Olo. 
JHN.7.48	Leli' evene' nabatine minuninguti' mene hamolitesi eito' gili ele'vole' ani' ma ningikehe. O've. Halisaio' ve netesi nene ma gili ele'vole' amave. 
JHN.7.49	Ne'mine ani'za evene' muki' mete nene Mose' lou' gamazi've nene gili lamine' amani' nenako ne'mo nene eikumu' gili ele'vole' ani' ve. Engi' nene O'moso'mo usi' ize-ngede neive. 
JHN.7.50	Ne'mine likevo Izesu' neida gomu' ma vive Nikodemo' ei' nene engi' muliseti' minive nenako aza ti' lo longo' o-ngidine' ve: 
JHN.7.51	Ve ma olihe goni' o-do inite' inekumu' gele hehe lamosa ve goloso ve ha gopo lolone' nene leli' lou' gamazite nene avuto' amolobe. Olo. 
JHN.7.52	Ne'mine lavo a'mido' ti' li li-imani': Gazasi nene a'mine ve'mi zuho nGalilaia ve nolosane. Olo. nGalilaia misubouti' nene polohete ma soto' ilizave li mono' godolou' nene ma gizamani' nenaze. Gei' nene mono' godolou' a'minemu' luhuvo ma gizi nizahe vise' ogo ningo do soto' ozo.
JHN.7.52	[ 
JHN.7.53	Evene' muki' numu'nida vani'] ve.
JHN.8.1	Izesu' aza gohi Oliva Golola dizo vine' 
JHN.8.2	Ido' nedenga' go' veseme' neivo Izesu' nene mono' numuno naba'mi gesi mingu' dizo neivo evene' muki' nene a'mine neida navo Izesu' aza mito' mino api' ogo mono' apize ngeme'mo vine'. 
JHN.8.3	Ne'mine o'mo novivo lou' gamazi apizi ngimaa' avesi ido' Halisaio' vesi ingine vene' ma ve masi monovo goloso ikesivo ningi a'mine vene' nene ele'mizi igi evene' mukilite ningilizado' di oti-di 
JHN.8.4	Izesu'ni ti' li li-imani': Tisazo, vene' me ve nene ve masi monovo goloso nasivo laza ningo analo' dokune. 
JHN.8.5	Nemu' nene Mose' lou' gamazi gize-lidingu' nene ne'mine vene' nene geheni huli huli' igi ngibili hililizave lo-lede neine' nenako gaza a'minemu' nene nadive lilinido' o neive lani'. 
JHN.8.6	Ne'mine li longo' i-dani' nene Izesu' gamazi do gopo ogo liline' nene goni' nabalo' ele'mize molalobe li gili ha emengu' ne'mine milisa golo izi longo' i-dani' ve. Ne'mine li longo' i-dikevo Izesu' aza gubi' izo anadunu' misubou' luhuvo gizo minine'. 
JHN.8.7	Ne'mine ine'za ingine geligeli igi gohi longo' i-dikevo Izesu' oto ti' lo lo-ngimine': Lengikuti' ve ma lihime'vesi nomo nolive ma noline' ne'mo nene gana' api' ogo geheni hulo belavosa nene bililo. 
JHN.8.8	Ne'mine lo gohi gubi' izo misubou' luhuvo gizo minine'. 
JHN.8.9	Ido' Izesu' ne'mine line' nene gili ingine evene' nabalati' api' igi hamo hamo' vika' vika' igi osu' likevo Izesukovo' nene a'mine vene' masi ha ote minivo minasine' ve. 
JHN.8.10	Ne'mine ogo Izesu' aza gohi ote pehe lo vene' nene ti' lo longo' o-dine': Gei' gelemi minave ma nene zaala vave. Evene' hamolitesi ma lihime gimamahe. 
JHN.8.11	Ne'mine lavo vene' aza a'mido' ti' lo line': O'ove, ma ne'mine i-nidamave line'. Ne'mine lavo Izesu' asi nene ti' lo line': Nazasi nene a'mine'mine ogo lihime ma gemamolosuze. Gaza voosa nene lihime gohi ma damozo lo-dine'.]
JHN.8.12	Ido' Izesu' aza gamazi gohi ma evene' lo-ngimingu' nene ti' lo line': Naza nene misubou' aleve hize labana' ele-ngedaa' uve ma nene nouve. Ve ma ne'meti minilizave nene lu'ningu' liti'muso ize minamivo a'mine neni' hize ele' o-ngedeloni' labana' ne'mo nene minevo' minevo' iliza aka ngelebizivo minilisave. 
JHN.8.13	Ne'mine lavo Halisaio' ve a'mido' ti' li lani': Gei' monovoka nene evene' atolitesi hize ele' i-gidi lamavo gasikavo' lo soto' soto' naine' nenako ne'mo nene gei' gamazika nene gamazi gihile nehe lo ngelo ma gelamolosune. 
JHN.8.14	Ne'mine likevo a'mido' Izesu' ti' lo line': Lingine nenikumu' gei' monovoka nene gasikavo' nolane lani' nene laminetokisi nililizaha gamazi'ne nene gamazi gihile gehepeve neive. Nene nanitekumu' ve. Naza nene zalati' uvoni' nehe ido' zala voloni' nehe nemu' nene mo gele nouve. Gele nouvoni'za lingine nene zaala voloni' nehe ido' zaalati' uhe nemu' nene ma gilamave. 
JHN.8.15	Lingine eveneliti monovomu' ize' mili laa' nani' nene ha me misubou' monovolokovo' e'metisa ne'mine iga' nave. Ido' neni' nene evene' maliti monovomu' ize' molo lihime ngemesa'muve. 
JHN.8.16	Ne neiha eveneliti monovomu' ize' molo lihime ma ngimuvodiniko neni' hamokovo' nene ne'mine amo nimiselive me'nehosi nene maka' ne'mine usidinako nemu' nene eveneliti monovo'inemu' nene ma luvodiniko a'minemu' nene mo gamazi gihile ve li lingine mo gililizado' o minidine. 
JHN.8.17	Ido' lengi' lou' gamazitingu' nene ti' li gizi nizani' ma neive: Evene' setalitise inite' mali'mi monovomu' hamo' gamazivo' li soto' ilisine' nene a'mine li soto' ilisine' gamazi nene gamazi gihile neive li gililizado' o neive. 
JHN.8.18	Naza na'nise'ne neni' monovo'nemu' nene lo soto' soto' nouha nimiselive me'neho nesi nene neni' monovo'nemu' lo soto' soto' oga' neinako nemu' nene nenikumu' na'nise'ne gamazi laa' nouvoni' ma nene mo laminekovo' neive li gililizado' o neive. 
JHN.8.19	Ne'mine lavo Halisaio' ve ingine ti' li longo' i-dani': A'mine maho nene zala neive. Ne'mine li longo' i-dikevo a'mido' Izesu' ti' lo lo-ngimine': Neni' nene zaho nouhe lingine ningi gilamani' nene me'nehinemukisi nene aza zaho nehe ma ningi gilamave. Nenikumu' nene ma ningi giladiniko me'nehinemukisi ningi giladine. 
JHN.8.20	Ne'mine line' nene mono' numuno nabau' O'moso imani' moni milani' bokisi minani' numuno lulo'mi gahevela mino mono' apize ngeme'mo vo miningu' nene a'mine gamazi line' ve. Ne'mine ine'za O'moso'mo eze dalizave lo gamene molo-dine' nene olihe amine' nenako ne'mo nene evene' hamolitesi analo' di di gonito' i-damave.
JHN.8.21	Ido' Izesu' aza gohi ti' lo lo-ngimine': Naza mo lengi' hulo-lengedo volosuve. Ne'mine okuvo lingine nenikumu' vise' igi minilizaha mo ningami mini lihimetine apasamo ha neivo hililisave. Ido' neni' ningamilizave noluvoni' nene nanitekumu' ve. Neni' voloda nene lingine ngeli vamilizani' ogavosa noluve. 
JHN.8.22	Ne'mine lavo Zuda ve naba nete ti' li lani': Aza neni' voloda nene lingine ngeli vamilisave noline' nene ei' oko'no bele helelesa nene ngelo ne'mine lamoloseiha ne'mine line' nene nanitekumu' live. 
JHN.8.23	Ne'mine likevo aza imine' molo ti' lo lo-ngimine': Lengi' nene gala'muno melati' ma nene nizave. Ido' neni' nene veletati' ma nene nouve. Ee, lingine nene me misubouti' ma nene nizave. Ido' neni' nene me misubouti' nomuve. 
JHN.8.24	Ne'mini nizangumu' nene lingine lihimetinesi ha neivo hililisave luvoni' ma neive. Ee, lingine nenikumu' a'mine neive ma ne neive li ma gili ele'vole' amilizani' nene lihimetine apasamo ha neivo a'minesi hililisave. 
JHN.8.25	Ne'mine lavo ingine ti' li li-imani': Gaza nene zaho ma nane. Ne'mine likevo Izesu' ti' lo lo-ngimine': Gamene gala'muda vomine lo-lingimuve ma ado' nene nouve. 
JHN.8.26	Ido' lengi' monovotinemu' ize' molo lihime lengemelodo' o minine' gamazi nene vai' lo neiha nimiselive ne'mo mo gamazi gihile laminekovo' laa' neivo eitati' giluvoni' gamazivo' nene me misubou' aleve lo-ngemaa' nouve. 
JHN.8.27	A'mine ne'mine line' nene metehine O'mosomu' line' nene ingine gilamani' ve. 
JHN.8.28	Ne'mine lo Izesu' ti' lo line': Lingine alinge' O'mosolati' ve gihile neni' zalo' di oti-nidiliza gamenelo' nenikumu' nene mo ei' ma neive li ningi gilisa ido' naza inite' ogo molo oga' nouvoni' nene na'nise'ne ga'neti' gelo ma osa'muvoni'za asi me'neho nelebizine' initekovo' nene lo soto' oga' nouvoni' nesi ningi gililisave. 
JHN.8.29	A'mine nimiselive nene nenikisi maka' neive. Ee, naza ei' mulunou' lamine' geleline' initekovo' oga' nouvoni' nenako nemu' nene aza ninge mate nimikivo ma minesa'muve. 
JHN.8.30	Ne'mine lo lo'mo novivo evene' linge muki' nene ezela gili ele'vole' ani' ve.
JHN.8.31	Ne'mine ikevo Zuda ve ezemu' gili ele'vole' avemu' nene Izesu' ti' lo line': Lingine neni' apize lingimuvoni' gamazilo' e'meti mini di vi nilizani' nene neni' izipaha'ne zuho gihile nene nizave. 
JHN.8.32	Ne'mine igisa nene gamazi gihile'mi monovo nene ningi gilikevo lingine gelekele' goloso igi nizanguti' nene a'mine gamazi gihile ne'mo nene do kuluhize-lengedeleseive. 
JHN.8.33	Ne'mine lavo evene' linge malite a'mido' ti' li li-imani': Laza O'moso'mo do ote-dive Abalahamu' a'vopilemo' zuho none' nenako laza nene mo keke' evene' malite di gelekele' i-lidikevo minamune' nenako gaza gelekele' goloso igi nizanguti' kuluhizi minilisave nolane' nene lamilinako nanimu' lane. 
JHN.8.34	Ne'mine likevo a'mido' Izesu' ti' lo lo-ngimine': Naza lamineto' ti' lo nolo-lingimuve: Lihime dalizave muki' nene mo lihime monovoli'mi gelekele' ve nizave. 
JHN.8.35	Ve ma ve mala vi gelekele' ve minilizave ingine a'mine me'nibi numu'veu' mudise minilizani' mo'mosi'ine nene ma minesa'mine'za a'mine me'nibi gipele zuho nete nene mudise minilizani' mo'mosi'ine nene mo ha minaa' neive. 
JHN.8.36	Nemu' nene O'moso'mi gipele naza lihime monovoli'mi gelekele' ve minanguti' do kuluhize-lengedeloni' nene mo mudise haza gehepeve minilisave. 
JHN.8.37	Ido' lengi' nene mo Abalahamu' a'vopilemo' nizave losa nene ha gele nouha lingine nene neni' nibili hililiza aka nene vise' igi nizave. Nene nanitekumu' ve. Lingine neni' gamazi'ne damavo lutingu' vo minamine' nemu' ve. 
JHN.8.38	Ido' naza neni' gamazi'ne laa' nouvoni' nene me'nehosi makato' minosa ninguvoni' initekumukovo' nene laa' nouve. Ido' lingine igi mili iga' nani' nene lengi' metibidati' gilani' inite' nene igi mili iga' nave. 
JHN.8.39	Ne'mine lavo ingine ti' li li-imani': Gaza leli' metehinemu' laine' nene leze meteho nene Abalahamu' ma ve. Ne'mine likevo Izesu' aza ti' lo lo-ngidine': Lingine mo lamineto' Abalahamu' a'vopilemo' minadiniko mo Abalahamu' ogo molo ogo minaa' ine' monovolo' nene e'meti minadine'za ne'mine ma isa'mave. 
JHN.8.40	Naza gamazi gihile O'moso'mo lo-nemavo giluvoni' lo-lingimuve neni' nene nibili hililiza aka vise' igi nizave. Ne'mine igi nizani'za Abalahamu' nene ne'mine inite' ma osa'mine' ma neive. 
JHN.8.41	Lingine ne'mine igi mili nani' nene mo lingi metibo ogo molo oga' idi'mine nave. Ne'mine lavo ingine a'mido' ti' li lani': Laza nene gopo akalo' izipe nomune. Meteho nene O'moso hamo' neive. 
JHN.8.42	Ne'mine likevo a'mido' Izesu' ti' lo lo-ngimine': Ido' naza mela ogo nouvoni' nene O'mosolati' uvoni' ve. Na'nise'ne ga'ne gelo amo ei' O'moso'mo nimiselavo nouve. Nouvoni' nenako O'moso nene metibo minidiniko lingine neni' nene lutine nimadine. 
JHN.8.43	Lingine neni' gamazi lo-lengemaa' nouvoni' gilamani' nene nanitekumu' ve. Lingine neni' gamazi gililizado' lisihe' amani' nenako ne'mo ve. 
JHN.8.44	Lingine nene metibo Satanilati' soto' ani' nenako nemu' nene a'mine metibo lulou' lanite' giline' inite' nene igi mili ilisa gilaa' nave. A'mine Satani nene gana' soto' idati' evene' ngebele helaa' ive minine' ve. Gamazi gihile eita nomine' nenako ne'mo aza nene gamazi gihilelo' e'meto ogo molo osa'mive. Aza nene sozalo' ve mino soza laa' monovoli'mi meleho neine' nenako ne'mo nene aza soza liline' nene ha ei' emeni dameni gehepevelo' e'meto loloseive. 
JHN.8.45	Ne neiha neni' nene gamazi gihilevo' laa' nouvoni' nenako nemu' nene lingine a'mine metibine ne'mine mini a'mine laa' nouvoni' gamazi nene gili ele'vole' isa'mave. 
JHN.8.46	Lengikuti' ve mali'mosi neni' monovo goloso do noloni' nene ngelo ma do soto' amoloseinako nemu' nene naza gamazi gihile noluvoni' nenako nanimu' gili ele'vole' amave. 
JHN.8.47	Ido' O'mosolati' soto' igi minave nene O'moso'mi gamazi gilaa' naha lingine O'mosolati' soto' amani' nenako ne'mo nene ei' gamazi gilisa'mave.
JHN.8.48	Ne'mine lavo Zuda ve ingine a'mido' ti' li li-imani': Gaza nene gopo izipe Samalia vete gidani' ma nanivosa sikalahu' goloso nene lukau' neive nolune' nene mo lamineto' nololosune. 
JHN.8.49	Ne'mine likevo a'mido' Izesu' ti' lo lo-ngimine': Naza sikalahu' goloso neve nene mo keke' lu'neu' nomive noluve. Asi me'nehine nene gelekele' o-do do naba o-daa' nouve. Ne'mine oga' nouvoni'za lingine ne'mine i-nidami di limi-nidilisa iga' nave. 
JHN.8.50	Ne neiha neni' di naba i-nidilizave losa gono dosa'muve. Neni' di naba i-nidilizave losa gono daa' neive nene ma mino a'minemu' ize' molaloseive. 
JHN.8.51	Naza lamineto' ti' lo nolo-lingimuve: Neni' gamazi'ne gili di minilizave muki' nene hili osu' lami minivi' minivi' igivo' minilisave. 
JHN.8.52	Ne'mine lavo Zuda ve ingine ti' li lani': Idise gamazi nolainidoti' nogilune' geiku' sikalahu' goloso neive lune' nene mo lamineto' lokune' neive lo gele none. O'mosola gi'mizive naba Abalahamu' nene mo helave. Ido' polohete minani' nesi mo hilikeve. Ne'mine ikeni'za gaza nene neni' gamazi'ne gili dalizave muki' nene hilami ha minilisave nolabe. 
JHN.8.53	Avoteho naba Abalahamu' nene helaani' nenako gei' nene ei' ivile' ogo evene' naba nabe. Ido' polohete nesi hilaakovo' ani' nenako gaza nene okonga do dizo nani'mine ve nouve losa nane. 
JHN.8.54	Ne'mine likevo Izesu' a'mido' ti' lo line': Naza guve'ne monelive lo na'nise'ne oko'ne do dize'mo vo nouvo guve'ne viline' nene mo haza nite' lolo' oloseive. Neni' guve'ne vilive lo neni' do naba o-nedaa' neive nene me'neho lengi' nete ei' nene O'mosote ve laa' nave ne neive. 
JHN.8.55	Ne neiha lingine ei' monovomu' nene ningi gilamavo nenikovo' nene eikumu' ningo gele nouve. Ido' naza nene ezemu' ma ningo gelamuve luvodiniko lengi' ne'mine mino sozalo' ve minuvodine. Ne neiha ezemu' nene mo ningo gelosa gamazi'vesi nene mo gele daa' nouve. 
JHN.8.56	Lengi' avotibo Abalahamu' nene neni' me misubou' ogo, ogo molo nouvo ningelingumu' nene olize goloso izine' ve. Ee, a'mine mela nouvoni' gamene nene ningo gelo mulunou' lamine' giline' ma neive. 
JHN.8.57	Ne'mine lavo Zuda ve ingine ti' li li-dani': Gaza nene kilisimasika olihe fifti (50) nelasi amine' neke nene gozopo' aka'mila hele vive Abalahamu' nene ningaine' gani nolabe. 
JHN.8.58	Ne'mine likevo Izesu' a'mido' ti' lo lo-ngimine': Naza mo lamineto' gehepeve nolo-lingimuve. A'mine Abalahamu' olihe soto' amivosa neni' nene nouvoni' ve. 
JHN.8.59	Ne'mine lavo nemu' nene Zuda ve ingine geheni bililisa geheni dani'za Izesu' a'mingu' vo haleko mono' numuno nabauti' nene heta lemo vine' ve.
JHN.9.1	Ido' Izesu' nene akalo' ma novo ve ma izelehi mulunouti' vele like minivo soto' ive ma ningine'. 
JHN.9.2	A'mine vemu' nene Izesu' izipahala zuho nete ti' li longo' i-dani': Tisazo, ve me ve ne vele like minivo soto' ine' nene eita lihime minidi'mo ihe ido' izele melela minidi'mo ive. 
JHN.9.3	Ne'mine likevo Izesu' a'mido' ti' lo lo-ngimine': Aza vele like minivo soto' ine' nene lihime izele melelasi ezelasi minidi'mo nomive. Asi O'moso'mo ezela gono davo ei' amuzo've ezela soto' ogavo ningilizangumu' nene izelehi mulunouti' vele like minivo soto' ine' ve. 
JHN.9.4	Ido' labana' ele mineline' gamene nene gono daa' gamene ne neive. Liti'muso izeline' nene gono ngelo ma damolosunako nemu' nene laza idise nimiselive'mo molo-lidine' gameneu' mene ei' gono nene geho volone' aka olihe tilamo gode neido' nene ha gehe'mo vo minelone' o neive. 
JHN.9.5	Naza me misubou' omo nouvoni' nene evene' hize labana' ele-ngedaa' uve nouve. 
JHN.9.6	Ne'mine losa misubou' gituho' ogo do gohi' lolo' ogo vele likive'mi velelo' nene holo-do 
JHN.9.7	ti' lo lo-dine': Gaza vo Siloamu noso ohungu' nene noso' izezo (A'mine gamazi Siloamu ne'mi monovo nene ne'mino neive: imiselave). Ne'mine lavo vele likive aza vo noso' izoosa numu'vela tine' molo ani' nene vele lamine' o minivosa tine' molo ani' ve. 
JHN.9.8	Ne'mine ogavo ei' numu'vela avito' minaa' avesi ido' akalo' mito' mino monimu' voku' voku' lo minaa' ivo ningaa' avesi ingine ti' li li minani': Me ve nene akalo' mito' mino voku' voku' lo minaa' ive ma noloseive. Olo. 
JHN.9.9	Evene' linge ma nete nene mo a'mine ve ma ne neive lani'za ma nete nene O've. Ei' nene a'mine ve gele vive neive lani'. Ne'mine likevo a'mine ve ne'mo ti' lo line': A'mine ve ma nouve. 
JHN.9.10	Ne'mine lavo ingine ti' li longo' i-dani': Ne'mine lo ma veka nene nadosa lamine' ive. 
JHN.9.11	Ne'mine li longo' i-dikevo aza a'mido' ti' lo lo-ngidine': Izesu' ve laa' nave ne'mo nene gohi' lolo' ogo ve'nelo' holo-nido ti' lo lo-nimive: Gaza vo Siloamu nosou' noso' izezo. Lavo naza vo a'mingu' noso' izuvoni' nene a'mido' lite' lo ve'ne ningekuve. 
JHN.9.12	Ne'mine lavo ingine ti' li longo' i-dani': A'mine ve nene zala neve. Ne'mine likevo aza nene naza ma gelamuve line' ve.
JHN.9.13	A'mine vele likive lamine' ive nene Halisaio' ve naba nizada ele'mizi vani' ve. 
JHN.9.14	A'mine vele likive do lamine' o-delesa Izesu' gohi' lolo' ine' gameneu' nene holise' gamene minine' ve. 
JHN.9.15	Nemu' nene Halisaio' ve ingine a'mine ve vele ningine' monovomu' gohi longo' i-dikevo aza ti' lo lo-ngimine' ve: Aza nene ve'nelo' gohi' holo-nedavo noso' ize hulokosa ve'ne nene ninguve. 
JHN.9.16	Ne'mine lavo Halisaio' ve linge malite ti' li lani' ve: Ve me ve nene holise' gamene mau' ve lo gelamo vele likive do lamine' o-dine' nene gono dani' nenako O'mosolati' ave nomo noloseive. Ne'mine li lani'za linge ma nete nene ti' li lani': Lihimelo' ve nete nene ato' suno me'mine nene ngeli di soto' ilizahe. Likevo lovo'ningu' ogavo ingine hizi ho'li minani' ve. 
JHN.9.17	Ne'mine igi mini neloti' nene vele likive nene gamazi gohi ma ti' li longo' i-dani': Gei' veka do lamine' o-gidine' nenako gei' nene eikumu' nadive lo-daa' nane. Ne'mine likevo aza nene polohete ma ve line'.
JHN.9.18	Ido' Zuda ve naba ingine a'mine ve nene gomu' vele like minidoti' vele ningave lani' nemu' nene gili ele'vole' ami mini a'mine ve'mi izele mele nene asi li-ngidi longo' i-ngidi engi' gamazi gilisa nene gili ele'vole' ani' ve. 
JHN.9.19	Ee, a'mine ve'mi izele mele nene asi li-ngidi ti' li longo' i-ngidani': Me ve nene lengi' gipetine vele like minivo soto' ive lave ma ne neihe. A'mine noline' nene vele nene nadosa ningive. 
JHN.9.20	Ne'mine li likevo izelehoi melehoi ingine ti' li lasine': Me ve nene mo leli' gipete neivo ido' velesi nene like minivo soto' ine' ve lo gele nosiha 
JHN.9.21	idise vele ningine' monovo nemukisi ido' vele do lamine' o-dive nemukisi nene mo gelamusize. Ei' nene izipe namuno nomize. Ei' nene ha lo-lengemeleseize. Longo' i-dilo. 
JHN.9.22	Ido' izelehoi melehoi ne'mine lasine' nene Zuda ve naba nete nene gomukuti' gamazi ne'mine li li hukikani' ve: Ve malite Izesu' nene O'moso'mo do lu' izelesa imiselelesa live ve li lilizave nene Zuda ve leli' mono' muliseuti' do hulo-ngedelesune. Ne'mine li li hukikani' nenako nemu' nene izelehoi melehoi ingine a'mine Zuda ve nabamu' golise gili minisa nene ne'mine lasine' ve. 
JHN.9.23	Ee, Zuda ve naba gamazi ne'mine li li hukikani' nenako nemu' nene ei' nene izipe ngomo nomize. Longo' i-dilo li izelehoi melehoi lasine' ve.
JHN.9.24	Ne'mine likesivo Halisaio' ve ingine a'mine vele like minidoti' lamine' ive nene gohi gamene sita' ivo asi li-dani' ve. Vise likevo ogavo ti' li li-dani': Laza nene a'mine veka do lamine' o-nidive lanive nene lihimelo' ve neivo ningo gele none' nenaze. Gaza O'moso opo'ni lo ei' velelo' nene gamazi lisihe' ogo lamine' lozo. 
JHN.9.25	Ne'mine likevo aza ti' lo lo-ngimine' ve: Aza nene lihimelo' ve noline' nemu' nene ma gelamuvoni'za naza inite' hamokumu' ma gele nouvoni' nene naza gomu' ve'ne like minidoti' gohi ninguvoni' nemukovo' nene gele nouve. 
JHN.9.26	Ne'mine lavo ti' li longo' i-dani': Nadi' ogosa veka do lamine' o-gidive. 
JHN.9.27	Longo' i-dikevo a'mido' nene ti' lo lo-ngimine' ve: Naza mo lo-lengemekuvoni' maha lingine gilami nanitekumu' gohi gililisa nilave. Linginesi nene ei' izipahala zuho lolo' olone li gili nizahe. Nanimu' geligelinga nilave. 
JHN.9.28	Ne'mine lavo ingine gamazi goloso li-di elemisa ti' li lani' ve: Gei' gehepeve nene ei' izipahala nene nane. Ido' laza nene Mose' izipahala nene none. 
JHN.9.29	Laza nene O'moso'mo ei' gamazi Mose'ni lo-imine' nene gele noba gaza nolanive nene ani' aka've nene gelamune. 
JHN.9.30	Ne'mine likevo vele likive aza a'mido' ti' lo lo-ngimine': Agae, vo'ne vave. A'mine neni' ve'ne do lamine' o-nididoti' nene a'mine ve ani' aka've nene soto' o neine'za lingine gililizanako gelamune likeve. 
JHN.9.31	Laza mo gele none. O'moso ne'mo nene lihimelo' ve nene gele ngemesa'mo asi evene' lamine' O'mosola lu'ine mili ei' lulolo' e'metaa' avevo' nene gele ngemaa' neive. 
JHN.9.32	Gozopo' gozopokisi nene ve malitesi ize'ningi mulu'ninguti' ve'ine like minivo soto' ave di lamine' i-ngidave nene hamokisi mo keke' minamani'za a'mine ve hamokovo' ne neive. 
JHN.9.33	Ei' nene O'mosolati' amidiniko a'ne'mine inite' ne'minesi nene mo ngelo ma amidine. 
JHN.9.34	Ne'mine lavo ingine a'mido' ti' li li-dani': Gaza izipe goloso lihimekasi soto' aine' neke nene leli' nene apize nolemabe. Ne'mine li engi' muliseuti' ve minamilive li mudise di huli heta i-dani' ve.
JHN.9.35	Izesu' nene a'mine vele like minivo do lamine' o-dive nene Halisaio' vete di huli-dangumu' nene gelo a'mine ve nene vise' ogo ningo ti' lo lo-imine': O'mosolati' ve gihilemu' nene gele ele'vole' abe amane. 
JHN.9.36	Ne'mine lavo vele likive aza ti' lo line': Ve melo, naza a'mine ve gele ele'vole' o-deloko zaho neve. 
JHN.9.37	Ne'mine lavo Izesu' ti' lo lo-imine': A'mine ve nene gaza vonu' bele minanive gamazi nolo-gimuve ne nouve. 
JHN.9.38	Ne'mine lavo ve aza ti' lo line': Guvekasi ve, naza nene gele ele'vole' okuve lo gubi' ize emo opo'ni line'. 
JHN.9.39	Ne'mine ogavo Izesu' aza ti' lo line': Naza me misubou' uvoni' nene evene' lu'ine'mi vele likavo nizave nene ningilizave ido' laza aka ninge none li soza laa' ave nene lu'ine'mi vele nene mudise like minelive losa evene' ize' molo-ngedelesa uvoni' ve.
JHN.9.40	Ne'mine nolivo Halisaio' ve linge maka' minani' nete gili ti' li li-imani': Nadive. Lelikisi nene vete likine' ve nolo-ledabe. 
JHN.9.41	Ne'mine likevo Izesu' ti' lo lo-ngimine': Lutine'mi vele nene lamine' like minidiniko lihime nene lengi' okodida dizamidine'za lingine aka ninge none li zovo' izi vaa' nanako ne'mo nene lihimetine ha neive.
JHN.10.1	Izesu' imine' molo ti' lo line': Naza lamineto' ti' lo nolo-lingimuve: Ve ma ingine sipisipi izeliti gesi minguko dizilisa nene gatenguko dizami aka atota gesi goholou' dizaa' nave nene mo a'mine sipisipi gizebo ve'ine minami gizengize ve goloso nizave. 
JHN.10.2	Ido' ve ma gatengu' aline' ne'mo nene a'mine sipisipi izeliti gizebo ve gehepeve mineleseive. 
JHN.10.3	A'mine ve aline' nene gatedo' gizebo ve ne'mo akahe si'ze-davo dizo ei' sipisipi ize'vela nene gulive'ine ogo vise lavo ei' nolo've nene lubamu gilika' gilika' igi ikevo ngele'mizo lemo vo guvisela voloseive. 
JHN.10.4	Ido' ne'mine ogo ei' sipisipi ize've muki' ngele'mizo lemo gomu' molo-ngedo vavo ei' nolo've nene lubamu gili nizani' nenako nemu' nene e'meti vaa' nave. 
JHN.10.5	Ve gohiliti no'ine nene lubamu gilamaa' nani' nenako nemu' nene ve gohi nene nge'meti vami golise i-ngidilisave. 
JHN.10.6	Ne'mine lo aneza gamazi nene Halisaio' vesi evene' a'mida minavesi nene lo-ngimine'za ingine nene monovo nanitekumu' lihe li gili guno amani' ve.
JHN.10.7	Nemu' nene imine' molo Izesu' ti' lo line': Naza nene mo lamineto' gehepeve nolo-lingimuve. Sipisipi ize dizi ingaa' ani' gesi'mi gateni nene neni' nouve. 
JHN.10.8	Olihe amuvo gomu' ave muki' nene gizengize ve guminelo' ve ne'minevo' minani'za sipisipi ize nete ingine ma gili ngimamani' ve. 
JHN.10.9	Ee, neni' nene a'mine gesi'mi gateni nouvonako a'mingu' neniku' imi hili gesi minguko dizilizave muki' nene inite' mali'mosi do goloso o-ngedamivo laminekovo' minilisave. Ne'mine igi mini dizi limi igi noso' nite' ningi ni lamini minilisave. 
JHN.10.10	Ido' gumine gizengizelo' ve ingine hazamu' ami asi gumine damine igi ngibili di goloso ilisavo' iga' nave. Ne'mine iga' naha neni' uvoni' nene ne'mine olosa amo asi neni' sipisipi ize'ne nene minevo' minevo' ngemeni dameni nene ingine dalizani' votigile ivile' ivosa lehize-ngedekuvo di ti' igi lamini gehepevevo' minilizave losa uvoni' ve. 
JHN.10.11	Neni' nene sipisipi izelo' gizebo ve lamine' gehepeve ma ne nouve. Sipisipi izelo' gizebo ve lamine' nete nene sipisipi ize'ine di ngu' izilisa nene golise ami oko'ine huli hililizado' o neive. 
JHN.10.12	Ido' monimu' sipisipi izelo' gizebo gono daa' ave sipisipi me'ninge minamani' nete nene loposo gulo navo ningilizani' nene sipisipi ize huli-ngidi golise vilisave. Ne'mine ikevo a'mine loposo gulo nene ogo sipisipi ize ma belo gelelehe' o-do novivo sipisipi ize linge nene hutile' igi vilisave. 
JHN.10.13	Ido' sipisipilo' gono dave huli-ngidi vilizani' nene nanitekumu' ve. Ingine monimukovo' gono di minisa sipisipi izeliti mulumo'ine nene gilamani' nenako nemu' nene huli-ngidi vilisave. 
JHN.10.14+JHN.10.15	Ido' naza me'nehinemu' ningo gele nouvo aza neni' ningo gele neine' ne'mino naza nene sipisipi izelo' gizebo ve lamine' gehepeve nouvonako nemu' nene naza sipisipi ize'ne engikumu' nene mo ningo gele nouvo ingine nenikumu' nene ningi gili nizave. Ido' naza engikumu' nene neni' oko'ne hulolosuve. 
JHN.10.16	Ido' neni' sipisipi ize'ne gohi ma nizave. Ingine nene Zuda ve lengi' minani' gesi minguti' mene minamave. Engikisi nene do ne'mete-ngedekuvo ingine nene neni' no'ne lubamu gililisave. Ne'mine okuvo mulise hamo' lili' igi minikevo a'mido' gizebo ve nene mo hamo' minelesuve. 
JHN.10.17	Ido' naza neni' minevo' alevo'ne hulo helelesa nouvoni' nenako nemu' nene me'neho lulo nemave. Ido' minevo' alevo'ne huloloni' nene gohi do tine' molo dalosuve losa hulolosuve. 
JHN.10.18	Ido' evene' nibili hilikevo minevo' alevo'ne hulo heleloni' nene ingine nivile' igi amuzo milalizadi'mo nomive. Asi neni' lu'nelo' do molo gele ngemekuvosa nene ne'mine i-nidilisave. Ido' me'neho ne'mo nene ne'mine iline lo-nede neine' nenako nemu' nene oko'ne nene haza hulolosuve. A'mine ne'mine oloni' amuzo'ne nene do nouve. Ido' a'mine'mine ogo minevo' alevo'ne gohi do tine' molo daloni' amuzo'ne nesi nene do nouve line' ve.
JHN.10.19	Gamazi ne'mine lidi'mo nene Zuda veti lu'ine nene do sita' o-ngedavo gohi hizi ho'li minani' ve. 
JHN.10.20	Engikuti' linge muki' nete ti' li li minani' ve: Ei' nene sikalahu' goloso lulou' minavo negi hizo gamazi gopo nolingu' nene lingine a'mido' nene nanitekumu' nigilave. 
JHN.10.21	Ne'mine likevo linge nete ti' li li minani' ve: Ne'mine gamazi nene sikalahu' goloso lu'ningu' minive nete nene ma lisa'mave. Sikalahu' goloso ne'mo nene vele likive'mi vele nene ngelo ma do lamine' o-delihe. nGelo ma do lamine' o-damoloseive.
JHN.10.22	Kilisimasi gamenelo' Zelusalemi numuno ebeku' nene mono' numuno naba gozopo' biluvalite di goloso anguti' di lamine' angumu' Zuda vete gili ngolize izi holise' minaa' ani' gamene ogavo ido' hepe' elaa' ine' gamene nesi nene mo omo neivo minangu' nene 
JHN.10.23	Izesu' aza mono' numuno naba'mi gesila he' numuno naba gizikani' gulive Solomoni' ve langu' nene nomonivo 
JHN.10.24	Zuda ve naba nete igi di vodo vodo i-di mini ti' li li-dani' ve: Gaza gamene ha'na gei' monovoka do haleko nanivo laza gopo gate gele none' nene lo-lemamo lane. Gaza nene mo O'moso'mo do lu' izelesa gimiselelesa live noo ma nene lisihe' ogo lamineto' lo-lemevo. 
JHN.10.25	Ne'mine likevo Izesu' aza a'mido' ti' lo lo-ngimine': Naza nene mo lo-lingimuvoni'za lingine ma gili ele'vole' i-nidamani' ma neive. Naza me'nehi velemu' ogo ogo molo nouvoni' inite' muki' ne'mo nene neni' monovo'ne do soto' neiha 
JHN.10.26	lingine nene neni' sipisipi ize'ne minamadi'mo nene gili ele'vole' amave. 
JHN.10.27	Neni' sipisipi ize'ne nete no'nelo' nene lubamu gili nimaa' navo naza engi' nene ningo gele nouvo ingine nene neni' ne'metaa' nave. 
JHN.10.28	Naza minevo' minevo' ngemeni dameni ngemekuvo ingine mo keke' vi tolovo igi hahasi mo amavo evene' malitesi ipe' igi a'neuti' ma di vamilisave. 
JHN.10.29	A'mine sipisipi ize'ne do neni' nimive me'neho nene inite' muki' ngivile' ogo naba goloso neinako evene' malitesi nene ipe' igi anauti' ma di vamilisave. 
JHN.10.30	Ido' me'nehosi nazasi nene do bizo mo hamo' gehepeve nosive.
JHN.10.31	Ne'mine lavo Zuda ve ingine bililisa geheni gohi nidavo 
JHN.10.32	Izesu' ti' lo lo-ngidine': Naza me'neho lido' e'meto gono lamine' ato ato' muki' noduvo lingine ningikeve. A'mine duvonguti' nene nani gonomu' geheni huli huli' igi nibililisa nave. 
JHN.10.33	Ne'mine lavo a'mido' nene Zuda ve ingine ti' li li-imani': Laza geheni gebelelesa noune' nene gono lamine' daningumu' nevoba asi O'moso ivile' iline' gamazi laine' nemu' nene geheni gebelelesa noune. Nene nanitekumu' ve. Gaza nene haza evenelike O'moso lolo' ogo gamazi laine' nemu' ve. 
JHN.10.34	Ne'mine likevo Izesu' ti' lo lo-ngimine': Lengi' mono' gamazitingu' nene O'moso'mo eze gono dave lo-ngimine' gamazi nene ti' li gizi nizani' ve: Naza ti' lo lo-lingiduve: Lingine nenito' medeli minani' nenako nemu' lengikumu' o'moso ve nolo-lingiduve. 
JHN.10.35	Ido' mono' godolou' gamazi nene gihile amo haza gamazi lolo' ilivoba asi gihile neine' nenako a'mine O'moso'mo line' gamazi nesi nene gamazi gihile neive. Ido' a'mine eze gamazi ngimive nene haza evene' minani'za o'moso nizave lo lo-ngidine' ve. 
JHN.10.36	Nemu' nene engi' ngivile' ogo O'moso'mo do kegeso nele'mize molo me misubou' nimiselive neni' nene O'moso'mi gipele nouve luvongumu' nene lingine O'moso ivile' iline' gamazi lane nilahe. 
JHN.10.37	Ido' lingine gilavo naza gono noduvoni' nene me'neho daa' ido' do molo damuvo ma nene nenikumu' gili ele'vole' amilizado' o neive. 
JHN.10.38	Ido' lingine gamazi'nelotikovo' nenikumu' gili ele'vole' amilizani' nolinekisi nene naza lamine' me'neho daa' ido' do molo gono daa' nouvoni' nenako nemu' nene a'mine gono daa' nouvodoti' nene nenikumu' gili ele'vole' ilizado' o neive. Ido' gono'neloti' gili ele'vole' ilizave noluvoni' nene lingine me'neho nene nenikisi neivo naza nene me'nehosi nouvoni' nene gilii gili lamine' igi minilizave losa noluve. 
JHN.10.39	Ne'mine lavo ingine analo' do goni' o-delone li gohi ne'mine ilisa ani'za Izesu' aza engi' vovo'ninguti' nene hulo-ngedo vavo ingine di a'ningu' milamani' ve.
JHN.10.40	Ne'mine ogo Izesu' aza Zodani noso liko vo gomu' Zohane' evene' noso holo-ngedo minine' ebeta nene vo minine' ve. 
JHN.10.41	Neivo evene' vai' nene ezela ani' ve. Ingine ti' li lani': Evene' linge noso holo-lidive Zohane' nene atoli'mine suno ma do soto' osa'mine'za aza a'mine ve me'mi monovo lo soto' ogo gamazi line' ma nene mo laminetokovo' laani' neive. 
JHN.10.42	Ne'mine lisa a'mine ebeku' nene evene' muki' Izesu'nimu' gili ele'vole' ani' ve.
JHN.11.1	Betania numudoti' ve ma minine' nene gulive Lasalo' ve. A'mine ve nene inite' gize do minine'. Ido' alungo seta' atelehoi alunoloi Maliaki Mataki nene maka' hamo' numudoti' minasine' ve. 
JHN.11.2	A'mine meuko gulive've nouvoni' Malia' Guvelesi ve'mi gizenelo' uveli lamine' leke-do godolo zopovodunu' gilite-dine' alu nene inite' gize dave Lasalo' alunolo minine' ve. 
JHN.11.3	Minine' nenako alunolo seta' ingine Izesuda gamazi ti' li li hulasine': Guvekasi ve, gelezo. Gaza luka eme minanive ma nene inite' gize dave. 
JHN.11.4	Ido' Izesu' nene a'mine gamazi gelosa ti' lo line': Inite' gize dani' nene mudise helelive losa nevoba asi O'moso'mi guvele monelive losasi ido' neloti' nene O'moso'mi gipele neni' nene di hozi li-nidilizangumu' ve losasi nene inite' gize dani' ve. 
JHN.11.5	Ido' Izesu' aza Mata'nisi alunolosi ido' uvo'nibine Lasalo'nisi nene lulo ngeme minive minani'za 
JHN.11.6	Lasalo' inite' gize dave li lani' gamazi've gilidoti' nene gohi gamene sita' ma imine' molo a'mine minine' ebeku' nene ha minine' ve. 
JHN.11.7	Ne'mine ogo izipahala zuho alinge' ti' lo lo-ngimine' ve: Laza Zudaia misubouko nene gohi vuke'zo. 
JHN.11.8	Ne'mine lavo izipahala zuho ingine ti' li lani' ve: Tisazo, a'mida aize' a'mene Zuda vete geheni gibililisa ani' ma nene gohi volone nolabe. 
JHN.11.9	Ne'mine likevo Izesu' a'mido' ti' lo lo-ngimine': Gamene hamoku' ho' lo'mo do vo tuvelu (12) aua ne'mida novivo a'mine tuvelu (12) aua nene olihe osu' lamido' gono nene ha do'mo vo minelesune. Ve ma ingine labana' ele neivo aka monilizani' nene me misubou' hize labana' elaa' ive nene ningi nizani' nenako ne'mo nene zodoho' ngebelamivo ha aka monilisave. 
JHN.11.10	Ido' ve ma ingine liti'muso izavo a'mingu' monilizave nene inginela hize labana' ele-ngedeli labana' nomine' nenako ne'mo nene mo zodoho' izilisave. 
JHN.11.11	Ne'mine lo gohi imine' molo ti' lo line': Leli' zogo ve Lasalo' aza nene mo ongo neive. Naza nene u'muko' olosa volosuve. 
JHN.11.12	Ne'mine lavo izipahala zuho ingine ti' li li-imani': Guvekasi ve, aza okise ongo noline' nene alinge' lamine' geleleseive lani'. 
JHN.11.13	Izesu' aza ongo neive line' nene mo hilingumu' line'za ingine gilani' nene ha okise ongangumu' lihe li gilani' ve. 
JHN.11.14	Nemu' nene Izesu' aza lo ngolo' lo ti' lo lo-ngimine': Lasalo' nene mo hele neive. 
JHN.11.15	Ido' naza hiline' gameneu' ezesi minamuvoni' nene lamine' ve lo gele nouve. Nene nanitekumu' ve. Lingine Lasalo' hilidoti' nene nenikumu' gili ele'vole' ikevo lengi' hize ele' o-lengedeleseive losa nemu' nene naza minamuvoni' nene lamine' ve lo gele nouve. Ne'mine nouvoni'za a'mine Lasaloda nene vuke' nalo. 
JHN.11.16	Ne'mine lavo lobe' izipe ve lave Tomasi' aza Izesu' izipahala gonolomotine ti' lo lo-ngimine': Lazasi Izesu'nisi nene libili hililizangisi makato' lazasi vuke'zo.
JHN.11.17	Ido' Izesu' Nene Lasalo' numu'vela vo hetelavo Lasalo'ni galese ize-dekunivo mo gamene seta' ve seta' ve minave li likevo ningo giline' ve. 
JHN.11.18	Ido' a'mine Betania numuno ebe' nene Zelusalemi numuno ebetoti' tuu (2) maili (tili kilomita) ne'mino avita minine'. 
JHN.11.19	Ne'mino neivo Zuda ve vai' nene Maliaki Mataki uvo'nibo hilingumu' nene mulumo'ine gili ive nama i-ngidi di lamine' i-ngidilisa vani' ve. 
JHN.11.20	Ido' Izesu' nene nave li-imikevo Mata' aza oto akalo' navo votene' o-delesa vine'za Malia' neve nene numunguko minine' ve. 
JHN.11.21	Mata' aza Izesu' naada vo hetelo ti' lo lo-imine' ve: Guvekasi ve, gei' nene mela ogo minanido' neidiniko uvo'neho helamidine. 
JHN.11.22	Ne neiha idisesi nene O'mosola nanitekumu' longo' o-delibe ha gele gemeleseive lo gele nouve. 
JHN.11.23	Ne'mine lavo Izesu' ti' lo lo-imine': Uvaho nene gohi vele gizo oteleseive. 
JHN.11.24	Ne'mine lavo Mata' ti' lo lo-imine': Ee, alinge' gamene nabala evene' hilani' otilizani' gameneu' nene azasi oteleseive losa gele nouve. 
JHN.11.25	Ne'mine lavo Izesu' ti' lo lo-imine': Neni' neve nene helaakuti' otaakisi ido' minevo' minevo' ogakisi do soto' uve nene nouve. Nenikumu' gili ele'vole' igi minilizave muki' nene hililizaha nesi nene ha gohi minivi' minivi' igi minilisave. 
JHN.11.26	Ee, ido' ve ma ingine minivi' alivi' igi mini nenikumu' gilii gili ele'vole' igi minilizave muki' nene mo mudise hili osu' lami minivi' minivi' igivo' minilisave. Gamazi mene noluvongumu' nene gele ele'vole' abe amane. 
JHN.11.27	Ne'mine lavo Mata' aza ti' lo lo-imine': Guvekasi ve, naza mo gele ele'vole' o nouve. Gei' nene O'moso'mo do lu' izelesa gimiselelesa live ei' gipele me misubou' aloseive lave ma nene nane losa gele nouve.
JHN.11.28	Ne'mine lo Mata' aza tine' molo ogo atelehine Malia'ni vise lo do abaza' o-do zegeno ti' lo lo-imine': Maliazo, Tisa' nene mo omo mino geikumu' nolive. 
JHN.11.29	Ne'mine lavo gelo oto a'mine neida vine' ve. 
JHN.11.30	Izesu' nene Maliale Matale numu'ine ebe'ningu' olihe ogo hetelamo Mata' vo votene' o-dine' ebeta nene havo' minine' ve. 
JHN.11.31	Ido' Zuda aleve igi Malia'ni mulumo gili-di ive nama igi ele'mizi minani' aleve ingine Malia' lite' lo oto numunguti' lemo vine' nene ningi gonoso galesela vo ive nama olosa novive li e'meti vani' ve. 
JHN.11.32	Ne'mine navo Malia' nene Izesu' neida vo hetelo eze ningo gizeneu' golo hizo noongo ti' lo line' ve: Guvekasi ve, gei' nene mela ogo minanido' neidiniko uvo'neho nene helamidine. 
JHN.11.33	Ne'mine lo ive ogo neivo ido' ezesi ave nesi nene ive navo nene ningo lulosi mutuhavo Izesu' gisingisi molo minine' ve. 
JHN.11.34	Ne'mino mino lingine Lasalo'ni nene zala mili-di nizave lavo ingine ti' li lani': Guvekasi ve, gaza nene ningelinge. Ano. 
JHN.11.35	Ne'mine nilavo Izesu'ni nene vele novozo do'mozine' ve. 
JHN.11.36	Ne'mine neivo a'mida Zuda ve minani' nete nene ti' li lani' ve: Aizoo, ve me'mo Lasalo'ni nene atoli'mine ogo lulo eme minaani' neine' ningi' nalo. 
JHN.11.37	Ne'mine lani'za linge ma nete nene ti' li lani' ve: Ve meve nene vele like minive ma do lamine' o-de neine' nenako hilive mene helamilive lo inite' ma o-delinako ne'mine amivo helave.
JHN.11.38	Izesu' nene gohi gisingisi molo'mo gonoso galesela ani' ve. A'mine gonoso galese nene geheni muliku' neivo gatedo' nene geheni naba di tilikavo minine' ve. 
JHN.11.39	A'mine geheni nene di hulilo lo Izesu' lavo Mata' a'mine hilive'mi alunolo ne'mo ti' lo line' ve: Guvekasi ve, a'mine ve nene gamene seta' ve seta' ve ne'mine minaani' nenako idise nene unuvo goloso oloseive. 
JHN.11.40	Ne'mine lavo Izesu' a'mido' ti' lo lo-imine': Gaza gele ele'vole' iline' nene O'moso'mo amuzo've do soto' iline' ningelesane lo lo-gimuhe lo-gemamuvoni' neve. Gaza gele ele'vole' ozo. 
JHN.11.41	Ne'mine lavo a'mine gonoso galeselo' geheni naba tilikani' nene di hulikevo Izesu' aza vokene' ogo veleta ningo ti' lo line': Ahono, gaza gele nemaningumu' nene isaa' neve lo geita noluve. 
JHN.11.42	Gaza gamene gamene gele nemaa' naine' nene naza ha gele nouha evene' mene nizani' nete neni' nene gei' nimiselane li gili ele'vole' ilizave losa engikumu' nene mene gamazi nene noluve. 
JHN.11.43	Ne'mine lo nolo nabauti' ti' lo vise line': Lasaloo, neuti' nene heta lemo ano. 
JHN.11.44	Ne'mine lavo a'mine hilive nene banisi ne'minedunu' asabu' izimikani' minine' nene leme heto' ine' ve. Ne'mine ogavo Izesu' aza a'mine inite' nene apasi di huli-dilo. Vilize. Ti' lavo ne'mine i-dani' ve.
JHN.11.45	Ne'mine ogavo Malia' neida ani' Zuda ve linge muki' nene ingine Izesu' inite' ine' nemu' nene ningi ezemu' gili ele'vole' ani' ve. 
JHN.11.46	Ne'mine ani'za linge ma nete nene Halisaio' ve nizada vi Izesu' ine' inite' nemu' nene li-ngimani' ve. 
JHN.11.47	Ne'mine ikevo eveneto' medeli mini O'moso inite' lehizi-daa' ave nabasi ido' Halisaio' vesi nene Zuda veti kanisole ve naba linge minani' nene vise li di nubo i-ngidi ti' li lani': A'mine ve nene atoli'mine suno vai' nodangumu' nene nadi' o-de' nalone. 
JHN.11.48	Laza ninge mate-dekunivo ne'mine o do vo mineline' nene evene' muki' ingine ezemu' gili ele'vole' igi e'metilisave. Ne'mine ikevo Loma ve nete nene igi leli' mono' numuno nabate nesi ido' Zuda ve muki' leli' nesi nene di goloso i-lidilisave. 
JHN.11.49	Ne'mine likevo engikuti' ve ma a'mine kilisimasiu' eveneto' medeli mini O'moso inite' lehizi-daa' aveti ve naba'ine minive Kaiaha' aza Loma ve igi libilikelizave lo gelo ti' lo lo-ngimine' ve: Lingine negi nizahe. 
JHN.11.50	Zuda ve muki' hilikilizave lo belekunivo evene' mukito' medelo a'mine ve hamokovo' heleline' nene lamine' o neine' ma gilamani' nehe. 
JHN.11.51	Ido' Kaiaha' ne'mine line' nene asi've galati' gelo lamive. Asi aza a'mine kilisimasiu' nene eveneto' medeli mini O'moso inite' lehizi-daa' aveti ve naba'ine minidi'mo ve losa O'moso'mi veleti' gamazi nene polohete laa' ani' ne'mino Izesu' Zuda ve mukikumu' heleline' o neine' nemu' line' ve. 
JHN.11.52	Ido' heleline' ogavo hiline' nene Zuda ve muki' engikumukovo' nevoba asi O'moso'mi izipahala muki' ato ato' ebeku' mini'mi monave nene do hamo' zuho lolo' o-ngedelingumukisi nene heleline' ogavosa hiline' ve. 
JHN.11.53	Ido' neloti' nene Izesu'ni bililiza akamu' vise' igi lovo gizi minani' ve.
JHN.11.54	Ne'mine igi minani' nenako nemu' nene Izesu' aza gohi Zuda vetingu' soto' mino monamilido' ogavo a'mine minine' ebe' nene hulo vo misubo hadive ne'mi gahevela numuno ebe' ma gulive Ehelaimi nela vo izipahala zuhosi a'mida vi minani' ve.
JHN.11.55	Ido' Aigita misubou' minani' gamenelo' nene O'moso'mo avo'ningine ise'ine izingumu' gili Zuda ve noso' nite' ni holise' minaa' ani' gamene nene avito' ogavo evene' muki' Zelusalemi numuno ebeli'mi gahevela mini'mi monani' nene a'mine gamene alingumu' nene O'moso'mi velelo' nene goloso nite'ine nomivo lamine' minilisa ingine iga' nani' nite' ne'mine nene olone li a'mine Zelusalemi ebeku' nene vi minani' ve. 
JHN.11.56	Ne'mine igi mono' numuno nabau' vi minangu' nene engiku' ti' li longo' igi minani' ve: Izesu' nene holise' gamene noalitingu' nene mela ngelo amoloseive. Nemu' lingine nadive li gili nizave. 
JHN.11.57	Ido' eveneto' medeli mini O'moso inite' lehizi-daa' ave nabasi ido' Halisaio' ve nesi nene Izesu'nimu' gamazi ti' li li hukikani' ve: Analo' dalone' nenaze. Eze minine' ebekumu' nene ve ma gele noline' nene aza ogo lo soto' ogo lo-lemelive.
JHN.12.1	Izesu' nene O'moso'mo ise'ine izingumu' gili mini noso' nite' naa' holise' nene alosa gamene sigisi (6) ne'mine nene ha neivo hilinguti' gohi do ote-dive Lasalo' minida Betania numuno ebe' nela nene vine' ve. 
JHN.12.2	A'mida neivo noso' nite' gize vata' i-dani' nene Mata' do va'va' ogo do ngeme ngeme' gono do neivo a'mingu' Lasalokisi maka' mino noso' nite' no minine' ve. 
JHN.12.3	Ne'mini nizavo Malia' nene oko'nido' hilaa' ani' uveli meni've dize minine' uveli nalida guvisedunu' gehepeve lili' ani' uveli nene botolo' naba gidini ma do ogo Izesu' gizenelo' leko holo-dosa godolo zopovodunu' nene gilite-dine' ve. Ne'mine neivo a'mine uveli'mi unuvo lamine' nene numungu' bizo minine' ve. 
JHN.12.4	Ne'mine ogavo izipahala zuhouti' alinge' Izesu'ni biluvaliti a'ningu' molave Kelioto numudoti' ve Zuda' nene ti' lo line' ve: 
JHN.12.5	A'mine uveli meve nene sigisi hadeti kina (K600) ne'mido' maketi mili moni di goho' gahali' aleve ngimilizanako ne'mine amave. 
JHN.12.6	Zuda' aza ne'mine gamazi line' nene goho' gahali' alevemu' nene mulumo'ine gelosa lamive. Asi aza nene engi' moni milani' benilo' gizebo ve mino guminelo' ve minine' nenako a'minguti' nene do haleke' haleke' ogo minaa' ine' ve. 
JHN.12.7	Ido' Zuda' ne'mine lavo Izesu' ti' lo line' ve: Lihiteheka lo-damozo. A'mine uveli mene do minine' nene galese izi-nidilizani' gamenemu' nene holo-nedelove losa do mineline' ogavosa do minosa holo-nedave. 
JHN.12.8	Ne'mine ine' nene lingine goho' alevesi nene ha mini di vi minikelizaha nezesi nene mudive ma mine do vamolosunako aza ine' inite' nene mo lamine' ve.
JHN.12.9	Zuda ve vai' goloso nene Izesu' Betania numuno ebeku' neive lani' nemu' nene gilii a'mida nene vani' ve. Ido' a'mida vani' nene Izesu'nivo' ningilisa vani' nevoba asi hilinguti' do ote-dive Lasalo'ni nesi nene ningelone lisa vani' ve. 
JHN.12.10+JHN.12.11	A'mine Lasalo'nimu' nene evene' muki' eveneto' medeli mini O'moso inite' lehizi-daa' ave naba nene mehe'ine ngimi Izesuda vi gi'mizika' gi'mizika' igi minani' nenako nemu' nene a'mine eveneto' medeli mini O'moso inite' lehizi-daa' ave naba ingine Lasalo'ni nene belelone li gamazi di hamo' ani' ve.
JHN.12.12	Go' losa gohi gamene ogavo evene' vai' goloso nene O'moso'mo avo'ningine ise'ine izine' holise' minilisa ani' nene Izesu' Zelusalemi numuda mene nave likevo gili 
JHN.12.13	zavile davile ledi di vi numuno ebekuti' gesi heta limi igi akalo' naada nene vi votene' igi gamazi nabauti' ti' li lani' ve:
JHN.12.13	Geikumu' gopo'ni nolunize.
JHN.12.13	Guvetesi ve O'moso'mi velemu' anive
JHN.12.13	Isilaele' aleve leli' Guvetesi ve naba gei' nene
JHN.12.13	O'moso'mo no'noho' ize-gidivoo.
JHN.12.14	Ido' Izesu' aza dongi ize ma mo ningo Mono' Godolou' gizi nizani' ne'mine ogo a'mido' dizo mino vine' ve. A'mine Mono' Godolou' gamazi nene ti' lo neive:
JHN.12.15	Zaioni golola minave Zelusalemi alevekizo,
JHN.12.15	golise gilikili' ami longolize izilo.
JHN.12.15	Lingine gili' nalo. Guvetinesi ve naba ma nene
JHN.12.15	dongi ize olihe lodive olosa neido' nene mehenelo' mino lengita nave.
JHN.12.16	Izesu' ne'mino numungu' dizo vine' nemu' nene izipahala zuho ingine nene Mono' Godolou' minine' gamazi malo' nene e'metosa ne'mine neive li a'mine gameneu' nene ma gili vevesami minani'za asi Izesu' nene Okulumoku' mo'mosi'vela dizavosa alinge' nene Mono' Godolou' ne'mine oloseive li gizani' minine' mamu' nene gilisa laza mo a'mine malo' e'meto okune' neive li gilani' ve. 
JHN.12.17+JHN.12.18	Ido' evene' ingine Izesu'ni votene' ilisa vani' nene evene' vai' Lasalo'ni hilinguti' do noote-do gonoso galeseuti' vise lo do heta noo-divo a'mida maka' minave ingine nete nene a'minemu' li soto' soto' ikevo nemu' nene ato' suno me'mine ogave li gilani' nenako nemu' nene eze votene' ilisa giliisa vani' ve. 
JHN.12.19	Ne'mine igi vani' nene Halisaio' ve ingine ningi ti' li li volelo' melo' ani' ve: Lingine ningahe. Laza ei' ivile' amolone' ogave. Evene' vai' goloso nene mo eikovo' e'meti vikeve.
JHN.12.20	Ido' O'moso'mo Zuda ve ise'ine izine' holise' mini O'moso opo'ni li minilisa Zelusalemi numuda dizi minaveu' nene nGiliki ve ma minani' ve. 
JHN.12.21	A'mine ve nete nene nGalilaia misubou' Betesaida numudoti' ve Hilipo' neida igi ti' li lani' ve: Ve melo, laza nene Izesu'ni ninge-delesa noune. 
JHN.12.22	Ne'mine likevo Hilipo' aza voosa Adelea'ni lo-emavo ingine di bizi makato' vi Izesu'ni li-imasine' ve. 
JHN.12.23	Li-imikesivo a'mido' Izesu' ti' lo lo-ngimine': O'mosolati' ve gihile neni' nene di hozi li-nidikevo Guve'nesi ve mineloni' gamene nene mo avito' ogave. 
JHN.12.24	Ne'mine lo eito' lo molo ti' lo line': Naza lamineto' gehepeve ti' lo nolo-lingimuve: Viti zuho gihile hamo' ma misubou' lemo helamiline' nene gihile izamo hazavo' mineleseive. Ne'mine oloseine'za misubou' lemo helelidoti' nene gihile've vai' izeleseive. 
JHN.12.25	Ido' ve ma ingine minevo' alevote hulalone li ingine di a'manapa igi minaa' nave nete nene a'mine minevo' alevo'ine nene di goloso igi di hulaa' naha ve ma ingine minevo' alevo'ine di a'manapa amaa' ave nete nene hulami ha di mini minivi' minivi' igi minilisave. 
JHN.12.26	Ve ma ingine neni' gono'nelo' gelekele' ilisa ilizave nene neni' mo ne'metaakovo' ilizado' o neive. Ne'mine igi mini ingine nene naza zaala zaala minelohe inginesi nene makakovo' minilisave. Ve ma ingine neni' gono'nelo' gelekele' ilizave muki' nene neni' me'neho'mo do naba o-ngedeleseive. 
JHN.12.27	Naza idise nene nemeni balala nolive. Nemu' nene nadive lolove. Ahono, nenita inite' soto' olosa neine' nene do olovo' ogo do nu' izezo lolohe. O'ove. Naza nene a'mine soto' o-nedelesa neine' inite' nene gehelesa uvoni' nenako mo ma lamolodo' o noolive. 
JHN.12.28	Nemu' nene Ahono, geze guliveka nene do hozi nolozo. Ne'mine lavo Okulumokuti' gamazi ma ti' lo line' ve: Naza gulive'ne nene mo do hozi lokuze. Mo gohi do hozi lolosuve. 
JHN.12.29	Ne'mine lavo a'mida gili minani' aleve muki' ingine nete nene mo go' ngilili logave li lani'za linge ma nete nene ti' li lani': A'mine neve nene angeloli'mo gamazi lo-imine' ve lani' ve. 
JHN.12.30	Ne'mine likevo Izesu' a'mido' ti' lo lo-ngimine': Gamazi mene line' nene nenikumu' lamive. Asi lengikumu' line' ma ne neive. 
JHN.12.31	Idise meloti' nene O'moso'mo me misubou' aleve nene lihime ngemelesa api' ogo ize' nomolo-ngidive. Ne'mine noogo me misubou' guvelesi ve lolo' ogo minive Satani nene imiselo do nohulive. 
JHN.12.32	Ido' misubouti' mene neni' di oti-nidilizani' nene naza evene' muki' nene do nenita olosuve. 
JHN.12.33	Ne'mine gamazi line' nene ei' heleline' monovo nene do soto' ogosa line' ve. 
JHN.12.34	Ne'mine lavo evene' muki' nete ti' li lani' ve: Leli' lou' gamazite Mono' Godolou' neine' ne'mo nene O'moso'mo do lu' izelesa imiselelesa live nene helamo minevo' minevo' oloseive lavo gele none' nenako gaza a'mine O'mosolati' ve gihile nene di oti-dilizani' o neive laine' nene zahinemu' lane. 
JHN.12.35	Ne'mine likevo Izesu' ti' lo lo-ngimine': Labana' ne'mo nene lengi' vovotingu' gamene li'nibevo' mine molo mineleseive. Liti'muso ne'mo molo hite-lengedavo minikelizave. Lengito' labana' omo neido' nene ningi monilo. Nanitekumu' ve. Evene' liti'muso lulou' aka monaa' ave nene ne'mine akalo' novune li ningi gilamave. 
JHN.12.36	Labana' lengemeni damenisi minilizangumu' ve li labana' lengiku' ha neido' nene a'mine labanakumu' gili ele'vole' igi minilo. Ne'mine lo engikisi gohi minelesa gelamo vo halekine' ve.
JHN.12.37	Ido' ne'mine ogo Zuda ve hulo-ngedo vo halekine' nene aza engi' vovo'ningu' nene atoli'mine suno vai' do soto' inekisi ningi ingine ezemu' nene ma gili ele'vole' amani' nenako nemu' nene vo halekine' ve. 
JHN.12.38	Ido' ingine ezemu' gili ele'vole' amani' nene polohete Isaia' gizine' gamazi ma nene gihile izelingumu' ve losa gili ele'vole' amani' ve. A'mine gamazi nene ne'mino gizine' ve:
JHN.12.38	Guvekasi ve, Gei' lo-lemaine' gamazi lo-ngimune' nene
JHN.12.38	evene' hamolitesi nene ma gili ele'vole' amave.
JHN.12.38	Ee, Guvelesi ve'mo ei' amuzo've do soto' ine' nene
JHN.12.38	evene' hamolitesi ma ningi gilamani' ve.
JHN.12.39	Ido' ingine ngeli gili ele'vole' ilizado' amani' monovo Isaia' lo soto' ogo gamazi gohi ma ti' lo gizine' ve:
JHN.12.40	Guvelesi ve ne'mo nene lu'ine'mi vele do like-ngedo
JHN.12.40	lu'ine'mi gala nesi nene do ngi lo-ngidine' ve.
JHN.12.40	Ido' ne'mine ine' nene lu'ine'mi vele ninge minivo
JHN.12.40	ido' lu'ine'mi gala nene gele hehe lo minivo minisa
JHN.12.40	lu'ine di velepe' izilizani' nene naza do lamine' o-ngedalove losa
JHN.12.40	ne'mine ine' ve.
JHN.12.41	Isaia' ne'mine lo gizine' nene Guvelesi ve Okulumoku' minine' mo'mosi'velo' emeni dameni lamine' atoli'minesi miningumu' nene ningosa nemu' nene gizine' ve. Ido' a'mine nene Izesu'nimu' logani' neive. 
JHN.12.42+JHN.12.43	Ne'mino neiha Zuda ve naba minanguti' muki' nesi nene ezemu' gili ele'vole' ani'za ingine evene' engi' di hozi li-ngidilizangumu' lanite' gilani' nene ivile' ogavo Zuda ve leli' muliseuti' huli heta i-lidikelizave li Halisaio' vemu' golise gili a'mine Izesu'nimu' gili ele'vole' ani' nene ma li soto' amaa' ani' ve.
JHN.12.44	Neloti' Izesu' gamazi nabauti' ti' lo line': Ve ma ingine nenikumu' gili ele'vole' iga' nave nene nenikumukovo' gili ele'vole' navoba a'mingu' nene mo nimiselive eikumukisi nene gili ele'vole' iga' nave. 
JHN.12.45	Ido' ve ma ingine neni' ningi minaa' nave nene nenikovo' ningi minaa' navoba a'mingu' nene mo nimiselive nesi nene ningaa' nave. 
JHN.12.46	Naza me misubou' uvoni' nene labana' ne'minosa uvoni' nene ve ma ingine nenikumu' gili ele'vole' iga' nave muki' nene liti'muso monovou' mini mili minikelizave losa uvoni' ma neive. 
JHN.12.47	Ido' ve ma ingine neni' laa' nouvoni' gamazi gilisa gili dami minaa' nave nene na'nise'ne lihime ngemesa'muve. Ee, naza me misubou' uvoni' nene evene' ize' molo-ngedo lihime ngemelesa amo do ngu' izelesa uvoni' nenako nemu' nene na'nise'ne lihime ngemesa'muve. 
JHN.12.48	Asi a'mine neni' mehe'ine nimi gamazi'nesi gili dami minilizave ize' molo-ngedelive ma neine' nene neni' gamazi luvoni' ne'mo nene alinge' gamene nabala ize' molo-ngedavo lihime dalisave. 
JHN.12.49	A'mine gamazi'ne laa' nouvodi'mo ize' molo-ngedeleseive luvoni' nene nanitekumu' ve. A'mine gamazi nene na'nise ga'neuti' laa' nouvoba asi nimiselive me'neho ne'mo nene mo lilinido' o neive line' gamazivo' nene laa' nouve. 
JHN.12.50	Me'neho lo-nidine' gamazi laa' nouvoni' nene ei' gamazi've ne'mo minevo' minevo' minaa' monovo do soto' oga' neive lo gele nouvodi'mo nene a'mine gamazi laa' nouvoni' muki' nene me'neho lo-nimine' gamazi gehepevevo' nene laa' nouve.
JHN.13.1	Zuda ve O'moso'mo avo'ningine ise'ine izingumu' gili holise' minaa' ani' gamene nene alitelesa gamene hamo' ha neivo Izesu' aza me misubo hulosa melehida viline' gamene nene mo ogave lo gala giline' ve. Eze evenele me misubou' minani' lulo ngimine' nene atoli'mine ogo ngemo heleline' nesi nene ivile' ivosa minine' ve. 
JHN.13.2	Ido' nivenga' molavo noso' nite' ni nizavo Kelioto numudoti' ve Simoni' gipele Zuda'ni nene Izesu'ni biluvalite dalizangumu' do soto' o-deline' gamazi nene Satani ne'mo do lulou' molo-davo neivo 
JHN.13.3	Izesu' aza meleho inite' mata' ei' anau' molo neine' nesi ido' ei' nene O'mosolati' ogosa O'mosola volosa neine' nesi nene gele mino 
JHN.13.4	noso' nite' no mininguti' nene oto saketi've apaso do molo tauli do gopololo' izine'. 
JHN.13.5	Ne'mine ogo lapese mau' noso lekosa api' ogo izipahala zuholiti gize'ine noso' izeka' izeka' ogo gopololo' likekine' taulidunu' nene gilite ngimika' gilite ngimika' o'mo vine'. 
JHN.13.6	Ne'mine ogo noso' ize-ngede'mo novo Simoni Petolodo' ogavo aza ti' lo lo-imine': Guvekasi ve, gei' nene neni' gize'ne nene noso' ize-nedelesa nabe. 
JHN.13.7	Ne'mine lavo Izesu' a'mido' ti' lo lo-imine': Naza mene ogo molo nouvoni' initeli'mi monovo nene idise mene mo gelamane'za alinge' nene gele hehe lolosane. 
JHN.13.8	Ne'mine lavo Petolo' ti' lo lo-imine': Gei' nene mo keke' gize'nelo' nene noso' izo gilite-nedamozo. Ne'mine lavo Izesu' a'mido' ti' lo lo-imine': Ido' gei' nene ma noso' ize-gedamoloni' nene neni' evene'ne zuholiti muliseuti' minamolosane. 
JHN.13.9	Ne'mine lavo Simoni' Petolo' aza ti' lo lo-imine': Gaza ne'mine lo ma nene gize'nevo' nene noso' ize-nedamo a'nelasi madu'neukisi nene noso' ize-nedezo. 
JHN.13.10	Ne'mine lavo Izesu' ti' lo lo-imine': Nosou' ongosa minelive ne'mo nene oko'no muki' nene mo guluvi' lo neivo akala adoti' u'musupo gi'mize mineline' nemu' nene gizenelokovo' noso' izelido' o neive. 
JHN.13.11	Lengi' nene mo guluvi' li lamine' nizaha lengi' vaito' nene ne'mine amave. Vaito' guluvi' amave line' nene eze biluvaliti a'ningu' do molo-delivemu' nene ha gele minine' nenako nemu' live.
JHN.13.12	Gize'nido' nene noso' izo gilito osu' lo-ngedo saketi've nene do izo gohi mito' minosa ti' lo lo-ngimine': Lingine idise o-lingiduvoni' initeli'mi monovo nene gilahe gilamave. 
JHN.13.13	Lingine nenikumu' nene Tisa' ve ido' Guvekasi ve ve li li-nidaa' nave. Ido' naza nene mo ne'mine ve nouvoni' nenako ne'mine li-nidaa' nani' nene mo lamineto' gehepeve li-nidaa' nave. 
JHN.13.14	Ido' neni' nene tisatine ne'minesi ido' Guvetinesi ve ne'minesi minuvodi'mine naza gelekele' izipe ne'mine lolo' ogo gizedido' nene noso' izo gilite-lengedekuze. A'mine'mine igi linginesi nene ge gize'ne noso' ize-nede ne gizenga noso' ize-gede li minilizave. 
JHN.13.15	Naza ne'mine noo-lingiduvoni' nene linginesi nene naza o-lingiduvoni' ne'mine ilizave losa nene aka lengelebizo ne'mine nouve. 
JHN.13.16	Naza mo lamineto' ti' lo nolo-lingimuve: Gelekele' izipe ne'mo nene gizebo o-do minive guvelesi ve've nene ivile' o-do minesa'mive. Ido' gonou' ngimiselavo gonolo' monaa' nave nete nene ngimiselive ivile' i-di minisa'mave. 
JHN.13.17	Lingine a'mine noluvoni' initekumu' nene gili nizanako a'mido' e'mete gehepeve ilizani' nene O'moso'mo do lamine' o-lengedeli akalo' mini mili minilisave. 
JHN.13.18	Ne'mine noluvoni' nene naza neni' ve lo do kegese-lingiduve nene mo ningo gele nouvoni' nenako lengi' mukikumu' lamuve. Mono' Godolou' ti' li gizi nizani' gamazi nene gihile izelive losa ne'mine nouve: Neni' noso' nite'neuti' naa' usive ne'mo nene biluva' o-nedo nebele leive. 
JHN.13.19	Naza idise a'mine gamazi nene nolo-lingimuvoni' mene a'mine inite' olihe soto' olosa neivosa noluve. Soto' iline' nene lingine a'midoti' ningi neni' nene mo neive neni' ma ne neive li gili ele'vole' ilizave losa noluve. 
JHN.13.20	Naza lamineto' gehepeve ti' lo nolo-lingimuve: Ve ma ingine neni' ngimiseleloni' aleve ngele'mize lamine' ilizani' nene a'mingu' mo nenikisi nele'mize lamine' ilisave. Ido' ve ma ingine neni' nele'mize lamine' ilizani' nene a'mingu' nimiselive ei' nene ele'mize lamine' ilisave.
JHN.13.21	Ne'mine losa Izesu' nene emeni balala livo mino ti' lo lo soto' ogo line': Naza lamineto' ti' lo nolo-lingimuve. Lengikuti' mali'mo nenikumu' me neive lo biluvaliti a'ningu' molo-nedeleseive. 
JHN.13.22	Ne'mine lavo izipahala zuho nene zahinemu' nolive li gopo ga'ine gili vonu' gimise ani' ve. 
JHN.13.23	Izipahala zuho engikuti' ve ma nene vonolo' izipe ne'mine minive nene Izesu' minida avito' gehepeve minine' ve. 
JHN.13.24	Nemu' a'mine vemu' nene Simoni' Petolo' aza godolodunu' avazaha ogo zahinemu' lihe longo' o-dezo lo-dine' ve. 
JHN.13.25	Ne'mine lo-davo a'mine ve aza Izesuda mine lehete ogo ti' lo longo' o-dine' ve: Guvekasi ve, gaza nene zahinemu' nolane. 
JHN.13.26	Ne'mine lavo Izesu' a'mido' ti' lo line': A'mine ve nene beleti lumo ma do supu nosou' lupizo emelove ne neive. Ne'mine lo beleti lumo ma do lupizo Kelioto numudoti' ve Simoni' gipele Zuda'ni nene imine'. 
JHN.13.27	Emavo do anau' ogo nonavo a'mido' lite' lo Satani ne'mo lulou' dizine' ve. Ne'mine ogavo Izesu' aza Zuda'ni ti' lo lo-imine': Gaza olosa naine' inite' nene geto olosane. 
JHN.13.28	Ne'mine lo line'za noso' nite' maka' ni minave muki' nene Zuda'ni ne'mine lo-dine' nene nanimu' lo-dihe nemu' ma gilami minani'. 
JHN.13.29	Ee, Zuda' nene engi' moni milani' benilo' nene gizebo ve minine' nenako nemu' nene engikuti' linge ma nete Izesu' aza ne'mine line' nene holise' noso' nite' nevo'mine vo meni hizelingumu' lo-dihe ido' moni ma goho' gahali' aleve ngemelingumu' lo-dihe lisa gilani' ve. 
JHN.13.30	Ne'mine ogo Zuda' nene a'mine beleti nene no osu' lo lite' lo oto numunguti' lemo heta vohaha ine' nene liti'muso ize miningu' vine' ve.
JHN.13.31	Ido' Zuda' nene heta lemo vavo Izesu' ti' lo line': Idise nene O'mosolati' ve gihile nene di hozi li-nidilizani' gamene nene mo ogave. Ido' nenitoti' nene O'moso di hozi li-dilisave. 
JHN.13.32	Ido' ne'mino neine' nenako O'moso'mo eito' do medele-nedo do hozi lo-nedeleseive. Ee, ido' gamene ha'na vamivo mo lite' lo do hozi lo-nedeleseive. 
JHN.13.33	Izipekizo, naza lengikisi nene gamene li'nibevo' mineloni' ogave. Nenikumu' lingine vise' ilizaha mo ngeli ningamilisave. Zuda ve lo-ngimuvoni' ma'mino idise nene lengikisi ti' lo nolo-lingimuve: Naza vo mineloda lingine ngeli amilisave. 
JHN.13.34	Naza gamazi gosoho' ma ti' lo lo huko nolo-lingimuve: Lingine nene ge luka neme ne lu'ne geme livo' minilo. Ee, neni' lu'ne lengeme nouvoni' ne'mine igi lingine nesi nene ge luka neme ne lu'ne geme livo' minilo. 
JHN.13.35	Evene' muki' nete lingine neni' izipaha'ne zuhouti' nizave li ningi gililizani' nene lingine ge luka neme ne lu'ne geme li minilizadoti' nene ningi gililisave.
JHN.13.36	Ne'mine lavo Simoni' Petolo' aza Izesu'ni ti' lo longo' o-dine' ve: Guvekasi ve, gaza zala viliningumu' nolane. Ne'mine lavo Izesu' a'mido' ti' lo lo-imine': Naza voloda nene idise nene gaza ngelo ne'meto vamolosaba asi alinge' nene ne'meto volosane. 
JHN.13.37	Ne'mine lavo Petolo' aza ti' lo lo-imine': Guvekasi ve, idise nene nanitekumu' ge'meto vamolove. Gaza libililiza akalo' volosa noliline' nene naza nene geikumu' oko'ne nene ha hulolosuve. 
JHN.13.38	Ne'mine lavo Izesu' a'mido' ti' lo lo-imine': Gaza okonga nenikumu' ha hulolosuve nolabe. O'ove. Idise meloti' nene okoloholi'mo olihe nolo molamivo gaza neni' nene ningamuve ve lo ataize gamene setohamo lolosane.
JHN.14.1	Ne'mine lo Izesu' imine' molo ti' lo line': Lingine lutingu' nanite' soto' o-ledelivo li gili lengemeni balala loka' loka' ivo nizani' nene mo alamilo. Asi O'mosomu' gili ele'vole' igi nenikumukisi nene gili ele'vole' igi minilo. 
JHN.14.2	Me'nehi numuno ebe'vela minevo' alevo' igi minilizani' numuno nene vai' goloso neive. Ido' ne'mino ma minamidiniko naza vo numuno do va'va' o-lengedelove lo lo-lingimuvoni' nene ma lamuvodine. 
JHN.14.3	Ido' naza vo numuno do va'va' o-lengedeloni' nene a'mine vo mineloda nene linginesi vi minilizangumu' ve lo lengi' nene do nenita ogo lengele'mizo volosa gohi alosuve. 
JHN.14.4	Ido' a'mine naza voloni' ebeta aka vo neine' nene lingine mo ningi gili nizave. 
JHN.14.5	Ido' izipahala zuhouti' Tomasi' ne'mo ti' lo lo-dine' ve: Guvekasi ve, gaza viline' ebekumu' nene ma gelamune' nenako a'mida vaa' akasi nene laza nado ningo gelelone. 
JHN.14.6	Ne'mine lavo Izesu' a'mido' ti' lo line': Me'neho O'mosola vaa' aka nene na'nise'ne nouve. Aka nouvonako naza nene a'mida vilizangumu' gamazi gihile ne'mi meleho mino minevo' minevo' lengemeni dameni lengemaa' meleho nesi nene na'nise'ne nouve. Nemu' nene a'mine aka nenita vamilizave hamolitesi nene me'nehida ngeli ma vi hetelamilisave. 
JHN.14.7	Lingine neni' nene mo ningi gili nizanako me'nehinesi nene mo ningi gililisave. Idise meloti' nene eze mo ningi gilisa mo ningi nizave.
JHN.14.8	Ne'mine lavo Hilipo' ti' lo lo-imine': Guvekasi ve, mahine nene lelebizezo. Lelebizanivo laza ningekunivo ne'mo vo davo gohi vise' amolone. 
JHN.14.9	Ne'mine lavo Izesu' ti' lo lo-imine': Hilipoo, naza nene lengikisi gamene ha'na nene minune' neine'za gaza nene nenikumu' olihe ningo gelamabe. Ve ma ingine neni' ningaa' nave nene a'mingu' nene me'nehinesi ningaa' nave. Ne'mine o neine' nenako gaza me'nehine lelebizezo laine' nene lamilinako nanimu' lane. 
JHN.14.10	Me'neho nene nenikisi minaa' neivo naza nene me'nehosi minaa' nouvoni' mamu' nene gele ele'vole' amabe. Gamazi mene lo-lengemaa' nouvoni' ma nene neni' ga'neuti' gelo lo-lengemesa'muve. Asi me'neho ne'mo nene neniku' mino ei' gono nodavosa nene laa' nouve. 
JHN.14.11	Me'neho nene nenikisi minaa' neivo naza nene me'nehosi minaa' nouve lo lo-lengemaa' nouvoni' nene gili ele'vole' ilizado' o neive. Ido' haza gili ele'vole' amilizado' noline' nene neni' me'nehi gono do ogo molo nouvoni' initetoti' nene gili ele'vole' ilizani' o neive. 
JHN.14.12	Naza mo lamineto' gehepeve nolo-lingimuve. Ve ma ingine nenikumu' gili ele'vole' i minilizave muki' nesi nene naza ogo molo nouvoni' inite' ne'mine nene ha igi mili ilisave. Ee, ido' naza nene me'nehida voloni' nenako ne'mo nene ingine naza uvoni' inite' nene ivile' ivosa atoli'mine inite' naba nesi ha ilisave. 
JHN.14.13	Neni' gulive'ne di ti' igi mini neni' evene'ne lolo' igi minilizanguti' inite' mamu' lilizani' nene gipele nenitoti' nene me'nehi gulive've di hozi lilizangumu' ve losa nene ha gele lengemelesuve. 
JHN.14.14	Ee, neni' evene'ne lili' igi minilizanguti' inite' mamu' nenita lilizani' nene ha gele lengemelesuve.
JHN.14.15	Lingine lutine nimi nizani' noline' nene naza lo-lingimuvoni' gamazi nene gili di minilisave. 
JHN.14.16	Ne'mine ikevo naza me'nehine lokuvo lengita minevo' minevo' ilingumu' nene hize ele' o-lengedelive gohi ma imiseleleseive. 
JHN.14.17	A'mine imiselelive nene gamazi gihile do soto' ive O'moso'mi Sikalahu' nene neive. Me misubou' initekumukovo' gilaa' ave ingine a'minemu' nene ma ningi gilisa'mani' nenako eze nene ngeli ma di ti' amilisave. Nene neiha aza nene lengita mino lutingu' omo minaa' neine' nenako lingine nene ezemu' mo ningi gili nizave. 
JHN.14.18	Naza hulo-lengedo voloni' nene lingine mudise muhele' izipe ne'mine minilizave losa hulo-lengedamolosuve. Naza nene lengita gohi alosuve. 
JHN.14.19	Meloti' nene gamene li'nibevo' ogo vavo me misubou' aleve nete neni' nene gohi ma ningamilisaha lengi' nene neni' ha ningilisave. Naza nene mo minevo' minevo' ogo nouvoni' nenako nemu' nene linginesi minivi' minivi' igi minilisave. 
JHN.14.20	A'mine neni' gohi ningilizani' gamenelo' nene naza me'nehida mine molo nouvo ido' lingine nene nenita mini mili nizavo naza nene lengita mine molo nouvoni' nemu' nene mo ningi gililisave. 
JHN.14.21	Evene' ma ingine neni' gamazi'ne di mini a'mido' gili di minaa' nave nene mo lu'ine laminetoti' nimaa' nave nene nizave. Ido' a'mine lu'ine laminetoti' nimaa' nave nene me'neho lulo ngemeleseive. Ne'mine neivo nazasi nene lu'ne ngemo neni' nemeni dameni ngelebizelesuve. 
JHN.14.22	Ne'mine lavo Kelioto ve Zuda' abalaho Zuda' gohi ma ne'mo Izesu'ni nene ti' lo lo-imine' ve: Gaza leli' Zuda veti guvetesi ve naba nane' gemeni dameni nene me misubou' aleve muki' ngelebizamo lelikovo' lelebizelove nolaine' nene do nadosa lelikovo' lelebizeline. 
JHN.14.23	Ne'mine lavo Izesu' a'mido' ti' lo lo-imine': Naza nemeni dameni lengelebizeloni' aka ne'mino neive: Ve ma ingine lu'ine neni' nimi minilizave nete nene neni' gamazi'nelo' e'meti gili di minilisave. Ne'mine ikevo me'neho lulo ngemavo azasi nazasi engita ogo mine molo minelesusive. 
JHN.14.24	Ve ma ingine lu'ine neni' nimamaa' nave nene neni' gamazi'nelo' e'metamaa' nave. A'mine lokuvo gilaa' nani' gamazi nene neni' gamazi'ne nomive. Asi nimiselive me'nehi gamazi nene neive.
JHN.14.25	A'mine nolo-lingimuvoni' gamazi meve nene naza linginesi ha minuvodo' ve losa nene nolo-lingimuve. 
JHN.14.26	Ne'mine nouha naza vokuvo me'neho nene neni' ve'nemu' ogo lengita imiselelive lengi' hize ele' o-lengedelive O'moso'mi Sikalahu' ne'mo nene inite' mata' mukikumu' nene apize lengemo lo-lingimuvo nite' mukikumu' nene gohi lo gatine oloseive. 
JHN.14.27	Ido' mo hulo-lengedeloni' o neine' nenako haza hulo-lengedamo hongu monovo nesi nene nohulo-lingiduve. A'mine hongu monovo nene me misubou' alevete hongu monovo di soto' iga' nani' ne'mine minamo nenitati' atoli'mine ogo minine' hongu nene nolingimuze. Lingine lengemeni balala livo mini goliselo' ve minamilo. 
JHN.14.28	Naza hulo-lengedo vosa lengita alosuve lo lo-lingimuvoni' nene lingine mo gilikeve. Nemu' lingine nene lutine lamine' gehepeve nimi minadiniko me'neho nene neni' nivile' ogo naba neine' nenako a'mine me'nehida volongumu' nene lingine mo lamineta novive li longolize izi minadine. 
JHN.14.29	Ido' inite' mata' idise mene nolo-lingimuvoni' nene alinge' soto' iline' nene lingine gili ele'vole' ilizave losa olihe soto' amido' nene gomu' nolo-lingimuve. 
JHN.14.30	Me misubou' guvelesi ve lolo' ogo minive nene nenita mo nave. Nemu' nene lengikisi gamazi ha'na lamolonido' o neive. A'mine nenita nave nene inite' hamokisi neni' o-nedelido' mo lisihe' amine'za 
JHN.14.31	oloni' inite' nene me misubou' aleve ningi me'nehine lu'ne eme mino aza lo-nidine' initetokovo' e'meto ogo molo oga' neive li ningi gililizave losa a'mine inite' nene olosa nouze. Mo valonge. Otilo.
JHN.15.1	Izesu' imine' molo ti' lo lo-ngimine': Neni' nene vaini nala' ne'mi zava gehepeve ne nouve. Ido' me'neho neve nene a'mine vaini nalato' gizebo ve ne neive. 
JHN.15.2	A'mine neniku' a'nava ne'mine mini gihile izamani' nene huko do hulaa' neive. Ido' gihile izi minani' a'nava mukiku' nene gihile mo vai' goloso izelingumu' ve lo sisive do do lisihe' gehepeve oga' neive. 
JHN.15.3	Naza gamazi lo-lengemaa' nouvoni' ne'mo lengiku' nene mo sisive do do lisihe' ogave. 
JHN.15.4	Nemu' lingine nenito' nene gi'mizi gili' li minilo. A'mine'mine ogo naza linginela gi'mizo minelove. A'nava ne'mo zava'velo' gi'mize minamiline' nene asi've ngelo gihile izamoloseiha zava'velo' gi'mize mineline' nene gihile izeleseive. A'mine'mine ogo lingine nenita gi'mizami minilizani' nene gihile ma izami asi nenita gi'mizi minilizanikovo' nene gihile izilisave. 
JHN.15.5	Ee, neni' nene vaini nala' ne'mi zava've nene nouvo lingine nene a'nava ne'mine nene nizave. Ido' neni' nene hize ele' o-ngedamuvo inite' hamokisi ma amilisanako ve ma ingine nenita gi'mizi nizavo naza inginela gi'mizo minelove nete nene gihile vai' goloso izilisave. 
JHN.15.6	Ve ma ingine nenito' gi'mizi minamave nene za a'nava huki hulikevo goko' lavo di nubuho igi oloku' gizikevo laa' neine' ne'mine nene nizave. 
JHN.15.7	Lingine nenito' gi'mizi minilizani' nene nanite' nanite' dalisa gililizahe a'minemu' lilizani' nene me'neho ha gele lengemavo dalisave. 
JHN.15.8	Ido' lingine gihile vai' izi neni' izipaha'ne zuho gihile lili' igi minilizadoti' nene me'nehine di hozi li-dilisave. 
JHN.15.9	Me'neho lulo nene neni' neme neine' ne'mino naza lu'ne nene lengeme nouve. Nemu' nene lu'ne lengeme'mo vo minelodo' vo lisihe' ivosavo' minilo. 
JHN.15.10	Naza me'neho lo huko lo-nidine' gamazilo' e'meto mino me'neho lulo nimido' lisihe' ivosa minaa' nouvoni' ne'mine igi linginesi nene a'mine'mine igi neni' lo huko lo-lingiduvoni' gamazilo' e'meti minilizani' nene lu'ne lengeme'mo vo minelodo' vo lisihe' ivosavo' nene minilisave.
JHN.15.11	Gamazi mene nolo-lingimuvoni' nene lu'ne gulumo avile lisivo minaa' nouvoni' monovo nene lengitasi minivo a'mine ne'mo vai' lo lingibilivo minilizave losa noluve. 
JHN.15.12	Neni' gamazi ma lo huko lo-lingiduvoni' ma nene ne'mino neive: Naza lu'ne lengi' lengeme nouvoni' ne'mine igi linginesi nene ge luka neme ne lu'ne geme livo' minilo. 
JHN.15.13	Ve mali'mo eze zogo alevemu' oko'no hulo labuluvo ogosa heleline' nene lulo atoli'mine gehepeve ogo ngeme minosa nene ne'mine iline' nenako lulo mo ngemo minine' votigile nene ivile' ivosa lulo gohi ngemelido' ngelo minamoloseive. 
JHN.15.14	Lingine lo huko lo-lingimuvodo' e'meti minilizani' nene neni' zogone nene nizave. 
JHN.15.15	Ido' gelekele' izipe nete nene guve'inesi ve gizebo o-ngede minive'mo ogo molo oga' neine' initekumu' nene ma ningi gilisa'mani' nenako nemu' nene naza lengikumu' nene gelekele' izipe ve lo gohi ma lo-lengedamolodo' o neive. Asi me'nehidati' ningo giluvoni' inite' muki' nene lengi' gililizave lo do soto' ogo lo-lengeme nouvoni' nenako nemu' nene idise lengi' nene zogone ve nolo-lingiduve. 
JHN.15.16	Lengi' nene gomu' apizi neni' nene lengi' ve li ma di ti' amave. Asi neni' neve lengi' do ti' uvoni' nene vi gono dikevo minevo' minevo' iline' gihile nene izelive losasi ido' lingine neni' ve'nemu' igi me'nehida voku' nanitekumu' lilizahe a'mine inite' nene lengemelive losasi do ti' o-lingiduvoni' ve. 
JHN.15.17	Naza nene mo ne'mine lo nolo huko-lingiduve: Lingine nene ge luka neme ne lu'ne geme li minilo.
JHN.15.18	Me misubou' initeto' lu'ine milaa' nave nete lengi' biluva' i-lingidilizani' nene gomu' neni' biluva' i-nidi minani' ma nene idise leli' nene biluva' nii-lidave lisa gili minilo. 
JHN.15.19	Lingine nene a'mine me misubou' aleveti mulise'ninguti' minadiniko ingine lengikumu' nene leli' aleve ve li zogo mili-lingidadine. Ne'mine adine'za engi' muliseuti' lengi' nene neni' ve lo do kegese-lengedo do nenita o-lingiduvoni' ne'mo nene biluva' nii-lingidave. 
JHN.15.20	Naza ti' lo lo-lingimuvoni' gamazi mamu' nene gili minilo: Gelekele' izipe ne'mo nene gizebo o-do minive guvelesi ve've nene ivile' o-do minesa'mive. Neni' goboni mili-nidaa' ave nilizani' nene lengikisi goboni mili-lingidilisave. Ido' neni' gamazi'nelo' gili di minaa' ave nilizani' nene lengi' gamazitinesi nene gili di minilisave. 
JHN.15.21	Mene noluvoni' inite' i-lingidilizani' nene ingine neni' nimiselive nene ningi gilami minilisanako ne'mo nene lingine neni' gulive'ne di ti' igi nenito' gi'mizi minangumu' ve li a'mine noluvoni' inite' nene ha i-lingidilisave. 
JHN.15.22	Ido' naza ma amo gamazi'ne nene ma lo-ngemamuvodiniko nenikumu' gili hulamavo lihime nene engita mo minamivo minadine'za idise nene ingine laza lihime nodune lo gelamo gopo minune li e'menga lilizani' aka nene ogo hize tile-ngedekuvoni' nenako olovo' ma amilisave. 
JHN.15.23	Ve ma ingine neni' biluva' i-nidaa' nave nene a'mingu' me'nehinesi nene biluva' nii-dave. 
JHN.15.24	Ido' neni' nene evene' malitesi amani' inite' atoli'mine suno gehepeve nene engi' vovo'ningu' do soto' uvoni' ma nene ma do soto' amuvodiniko lihime engita ma minamivo minadine'za engi' vovo'ningu' nene a'mine ato' suno nene do soto' nouvo ningisasi nene nenikisi me'nehinesi nene biluva' i-lidi minani' ma neive. 
JHN.15.25	Ne'mine igi minani' nene engi' mono' gamazi'ningu' gizikani' minine' gamazi ma nene gihile izelingumu' ve losa nene ne'mine ani' ve. A'mine gamazi nene ne'mino neive: Biluva' i-nidani' nene mo hazamu' gehepeve ne'mine ani' ve.
JHN.15.26	Ido' me'nehosi minasidoti' imiselekuvo alive hize ele' o-lengedelive ado' gamazi gihile do soto' ive O'moso'mi Sikalahu' aline' nene neni' monovo'nemu' lo soto' soto' oloseive. 
JHN.15.27	Ido' lengi' nene gono api' ogo do minuvodoti' nene nenikisi maka' mine do ogo none' nenako nemu' nene linginesi nene neni' monovo'nemu' li soto' soto' ilisave.
JHN.16.1	Gamazi mene nolo-lingimuvoni' nene lingine nenikumu' gili ele'vole' ani' nene hulii limi ingikelizave losa nene nolo-lingimuve. 
JHN.16.2	Zuda ve nete mono' mulise'ninguti' nene huli heta i-lingidilisave. Ee, gamene ma alosa neive. A'mingu' nene lengi' lingibili hililizave muki' nete O'moso'mi gono nodube li gilii lingibili hililisave. 
JHN.16.3	Inite' nevo'mine nene ingine me'nehinesi nenikisi nene ningi gilamani' nenako ne'mo nene ne'mine ilisave. 
JHN.16.4	Naza a'mine soto' iline' initekumu' do gomu' molo nolo-lingimuvoni' nene a'mine inite' alinge' soto' iline' gamenela nene lingine neni' lo-limine' malo' nene soto' neive li gili minilizangumu' nene nolo-lingimuve.
JHN.16.4	Naza nene lengikisi mine do ogo nouvoni' nenako nemu' nene naza idise nolo-lingimuvoni' initekumu' gana' ma lo-lengemamuvoni' ma neive. 
JHN.16.5	Ee, gomu' lengikisi mine do ogo minuvoni'za idise nene mo nimiselivela nene novuve. Novuvoni'za lengikuti' hamoli'mosi nene zala novane lo longo' ma o-nedamive. 
JHN.16.6	Ne neiha gamazi mene lo-lingimuvoni' ne'mo nene mulumo alumo lutingu' do vai' lo-lengedavo vai' lo neive. 
JHN.16.7	Ne neiha naza mo lamineto' ti' lo nolo-lingimuve: Naza hulo-lengedo ma vamoloni' nene a'mine hize ele' o-lengedelive nene ma alido' minamoloseiha naza voloni' nene lengita imiselekuvo aloseinako nemu' voloni' ne'mo nene hize ele' o-lengedeleseive. 
JHN.16.8	Ido' a'mine hize ele' o-lengedelive aline' nene lihime'ine'mi monovo nesi ido' lihime nomine' lisihe' lamine' minaali'mi monovo nesi ido' O'moso'mo goni' o-ngedo lihime ngemeline' monovo nesi nene do soto' ogo me misubou' aleve nene lu'ningu' hizivo ningi gililisave. 
JHN.16.9	Ee, ingine nenikumu' gili ele'vole' ami minaa' naadoti' nene lihime engita neine' nene ngelebizeleseive. 
JHN.16.10	Ido' lingine neni' nene gohi ningamilizada me'nehida volodoti' nene aza lihime've nomine' mino ve lisihe' lamine' minine' ve li ningilizave lo nesi ngelebizeleseive. 
JHN.16.11	Ido' me misubou' aleveti guve'inesi ve lolo' ogo minive nene naza mo ivile' okuvo O'moso'mo goni' o-do lihime emelingumu' lo huko-didoti' nene me misubou' aleve mono' gilamave engikisi O'moso'mo goni' o-ngedo lihime ngemeline' o neine' nesi nene ngelebizeleseive.
JHN.16.12	Agae, naza idise nene gamazi vai' goloso ha lo-lengemeloni' o neine'za lingine idise a'mene lite' li di lutingu' milalizado' lisihe' amilisave. 
JHN.16.13	Ne neiha a'mine luve gamazi gihile do soto' oga' ive O'moso'mi Sikalahu' aline' nene lengele'mize gamazi gihile mukili'mi akalo' molaloseive. Ne'mine iline' nene nanitekumu' ve. Aza nene ei' galauti' gelo lilivoba asi me'nehidati' geleline' initekovo' nene lo-lengemo ido' alinge' soto' iline' initekumu' nene lo soto' o-lengemeleseive. 
JHN.16.14	A'mine luve ne'mo nene neni' gamazi'neuti' ma dosa lengi' lo-lengemeline' nene a'mine ne'mo neni' nene do hozi lo-nedeleseive. 
JHN.16.15	Naza a'mine luve ne'mo lo-lengemaa' neine' inite' nene nenitati' daline' initekovo' nene lo-lengemeleseive noluvoni' nene neni' me'nehida neine' inite' muki' nene neni' inite'ne neine' nenako nemu' nene noluve.
JHN.16.16	Ido' gamene li'nibevo' gehepeve ogo vavo neni' nene gohi ma ningamilisave. Ido' a'midoti' nene gamene li'nibevo' gehepeve gohi ogo vavo neni' nene ningilisave. 
JHN.16.17	Ne'mine lavo izipahala zuho linge ma nete nene angise'ine li volelo' melo' igi ti' li lani' ve: Aza nene gamene li'nibe ogo vavo neni' ningamilisave ido' gamene li'nibe gohi ma ogo vavo neni' nene ningilisave line' ve. Ido' gamazi ma me'nehida voloni' nenako nemu' noluve lo nesi nene line' ve. Ido' a'mine ne'mine gamazi line' nene nanitekumu' live. Laza gelamune. 
JHN.16.18	Ne'mine li gohi ti' li lani': Gamene li'nibe ve line' ne'mi monovo nene nado nolive. Laza nene nadive nolihe nemu' nene ma gelamolonido' ogave. 
JHN.16.19	Ne'mine nilavo Izesu' nene ingine longo' i-dilisa gili minani' nemu' nene mo ningo gelo aza ti' lo lo-ngimine' ve: Lingine langisetine longo' tongo' igi li volelo' melo' nani' nene naza nene gamene li'nibe gehepeve ogo vavo neni' ningamilisave ido' gamene li'nibe gehepeve gohi ogo vavo neni' nene ningilisave luvongumu' nene nilahe. 
JHN.16.20	Naza lamineto' ti' lo nolo-lingimuve: Lengi' nene vetinguti' ive novozo do'moze' moze' neivo ive nama igi nizavo me misubou' aleve nene ngolize izilisave. Lingine muhele' igi mulumo alumo gililisaha a'mine mulumo alumo gililizani' nene do velepe' izo longoloze izaa' lolo' oloseive. 
JHN.16.21	Veneli'mo nene izipe gedeline' gamene ogavo izipe nogedo mulumo alumo gelaa' neiha alinge' nene izipe soto' ogavosa evene' ma nene me misubou' soto' ogave lo olize izosa a'mine mulumo giline' mamu' nene gohi ma gele minesa'mive. 
JHN.16.22	Ido' a'mine'mine igi lingine idise mulumo nigilani'za alinge' naza gohi lengi' ningeloni' gameneu' nene lutingu' gulumo avile lise minivo longolize izi minilisave. Ee, ido' a'mine lutingu' longolize izilizani' nene evene' gohi malitesi nene ngeli ma di hulamilisave. 
JHN.16.23	A'mine gamene aline' nene lingine inite' hamokumukisi longo' ma i-nidamilisave. Naza mo lamineto' ti' lo nolo-lingimuve: Neni' ve'nemu' igi lingine me'nehida inite' mamu' lilizani' nene aza a'mine inite' nene mo lengemeleseive. 
JHN.16.24	Ne'mine o neine'za voku' lilizado' minamivo ganakuti' nene neni' ve'nemu' inite' mamukisi voku' lamavo mine do ogo idisesi nene ha none. Voku' lilo. Voku' lilizani' nene lengita longolize ne'mo nene vai' goloso lo minelive lo a'mine voku' liliza inite' nene ha lengemavo dalisave.
JHN.16.25	Naza gamazi nolo-lingimuvoni' mene lo soto' lamine' amo ha gepe' gamaziuti' lo-lingimuvoni'za gamene ma nani' a'mine gamenelo' nene gepe' gamaziuti' lo-lengemamo asi haza gamaziutikovo' nene lisihe' ogo lamineto' gehepeve me'nehinemu' lo-lengemelesuve. 
JHN.16.26+JHN.16.27	A'mine gameneu' nene neni' ve'nemu' igi inite' mamu' voku' lilizani' nene naza lengito' medelo mino a'mine initekumu' nene me'nehine longo' o-delesuve lamolosuve. Nene nanitekumu' ve. Lingine nene lutine nimi O'mosolati' ave ve li gili gili ele'vole' igisa minani' nenako nemu' nene me'neho asi've nene lulo lengeme neine' nenako langisetine eita lilizani' nene ha gele lengemeleseive. 
JHN.16.28	Ee, naza nene me'nehidati' ogo me misubou' ogo hetelosa a'mingu' mene mino mo me misubo hulo me'nehida tine' molo volosa nouve. 
JHN.16.29	Ne'mine lavo izipahala zuho ingine ti' li li-imani': Gaza idise gamazi nolaine' nene do haleko gepe' gamaziuti' lamo gamazi gihile lamine' nolo-lemane. 
JHN.16.30	Idise ne'mine nolanidoti' nene laza ti' lo gele osu' lo none: Evene' lelita longo' minine' a'minemu' nene gaza longo' o-gedamunivosi nene a'mine longo' nene mo ningo gelaa' nane. Ne'mine oga' naningumu' gei' nene mo O'mosolati' anive ma ne nane losa gele ele'vole' o none. 
JHN.16.31	Ne'mine likevo Izesu' a'mido' ti' lo lo-ngimine': Lingine idise mo gili ele'vole' ikehe. O'ove. 
JHN.16.32	Lingine gili' nalo. Gamene atoli'mine ma aline' nene idise mo soto' o neinako lingine huli-nidi hutile' igi numudida numudida vikevo nenikovo' minuvodiba mo me'neho nene nenikisi neine' ne'mo nene nenikovo' ma minamolosuve. 
JHN.16.33	Lingine mene gamazi nolo-lingimuvoni' nene nenitati' hongu lo lamino minaa' monovo di minilizave losa nene nolo-lingimuve. Ne neiha me misubou' minilizangu' nene geni initeli'mi lulou' lengele'mizi milalisave. Ne'mine ilisaha naza me misubou' aleve nene mo ngivile' o nouvoni' nenaze. Lingine a'mine genili'mi lulou' minilizangu' nesi nene ha amuzo milivo' minilo.
JHN.17.1	Izesu' aza a'mine mene gamazi nene lo-ngemo osu' lo vokene' ogo Okulumokuko noningo ti' lo line': Ahonoo, gamene molo-nedaine' ma nene mo ogave. Nemu' gipa neni' nene gei' nene do naba o-gedelesuze. Gaza gipa neni' nene do naba o-nedezo. 
JHN.17.2	Ido' ne'mine noluvoni' nene gaza nemaine' evene' muki' nene minevo' minevo' ngemeni ngemeline lo evene' ato ato' mukito' nesi gizebo oloni' amuzo nene mo neme nane' nenako nemu' nene noluve. 
JHN.17.3	Ido' minevo' minevo' ngemeni dameni daa' nene gei' O'moso gihile hamo' nemu' ningi gili hehe laatoti' nesi ido' evene' do ngu' izeline lo nimiselanive Izesu' Kilisito' nenikumu' ningi gili hehe lilizadoti' nesi nene dalisave. 
JHN.17.4	Naza nene gei' nemaine' gono do piluvodi'mo nene me misubou' gei' nene do naba o-gedekuve. 
JHN.17.5	Nemu' nene naza gomu' misubo mene olihe soto' amingu' geikisi mino guve'nesi ve naba minuvodi'mine ogo idise geikisi gohi nouvo a'mida nene do naba o-nedezo.
JHN.17.6	Me misubou' aleveuti' evene' ma do kegese-ngedo neni' nemelove lo nemanive engi' nene gei' monovoka ngelebizekuvo mo ningi gili nizave. Ingine nene gei' eveneka minadoti' nene neme nenita ogane. Ido' gei' gamazika nene mo gili di nizave. 
JHN.17.7	Gei' nemaine' inite' muki' nene geitatikovo' ani' ma neive li mo gili nizave. 
JHN.17.8	Ido' ne'mine li gili nizani' nene gei' lo-nemaine' gamazi nene lo-ngemekuvo di lu'ningu' milisa neni' nene lamine' geitati' uvoni' nemu' nene gili osu' li gei' nimiselaningumu' nene gili ele'vole' ani' nenako nemu' nene ne'mine li gili nizave. 
JHN.17.9	A'mine evene' nemaine' nene gei' eveneka nizani' nenako nemukisi ido' a'mine aleveloti' nene neni' guve'ne monaa' neine' nenako nemukisi nene engikumu' geita noluve. Me misubou' aleve gei' gelekele' i-gidisa'mangumu' nene geita noluvoba asi a'mine nemaine' evenekumukovo' nene noluve. 
JHN.17.10	Ee, ido' gei' eveneka nizave luvoni' nene nenita neine' inite' muki' nene gei' initeka neivo geita neine' inite' muki' nene neni' inite'ne neine' nenako nemu' nene luvoni' ve. 
JHN.17.11	Naza nene me misubou' gohi imine' molo minamo geita alosa nouha a'mine aleve nete nene me misubou' mini'mi igi nizave. Nemu' nene lamine' atoli'mine ogo minanive me'neho make, gazasi nazasi bizo hamo' nosine' ne'mino inginesi bizi hamo' minilizangumu' ve lo gei' amuzoka do soto' ogo nedunu' nene alete molo-ngedezo. A'mine nemaine' amuzoka mamu' nene noluve. 
JHN.17.12	Naza me misubou' engikisi maka' minuvoni' gameneu' nene gei' nemaine' amuzo do soto' ogo nedunu' alete molo-ngedo gizebo lamine' o-ngedekuvo engikuti' nene hamokisi ma vi tolovo amavo vo tolovo ilido' lisihe' o minive neevo' nene vo tolovo ogave. Ido' a'mine vo tolovo ine' nene mono' godolou' gizi nizani' gamazi nene gihile izelive losa vo tolovo ine' ve. 
JHN.17.13	Ido' idise nene naza mo geita nouve. Ido' naza me misubouko ha mino vekisine mene gamazi mene nolo-ngimuvoni' nene ingine lu'ningu' gulumo avile lisivo minaa' monovo nenitati' nene dikevo engita vai' lilive losa nene nolo-ngimuve. 
JHN.17.14	Naza vekisine mene gei' gamazika nene lo-ngemekuvo me misubou' aleve nete nene biluva' i-ngidi nizave. Ido' biluva' nii-ngidani' nene naza a'mine me misubou' aleveti muliseuti' minamuvoni' ne'mino inginesi nene a'mine muliseuti' minamani' nenako nemu' nene biluva' nii-ngidave. 
JHN.17.15	Gaza nene a'mine vekisine meve nene me misuboukoti' do viline losa geita noluvoba asi ve goloso ngemengu' molavo goloso ikelizave losa alete molo-ngedeline losa noluve. 
JHN.17.16	Naza nene me misubou' aleveti muliseuti' minamuvoni' ne'mino engikisi nene me misubou' aleveti mulise'ninguti' minamave. 
JHN.17.17	Gamazi gihile lamine' nene apize ngemo nedunu' gono dalizado' do lisihe' o-ngedo do kegese-ngedezo. Ido' gamazi gihile laminekumu' noluvoni' meve nene gei' gamazika nene gamazi gihile lamine' neine' nenako nemu' nene noluve. 
JHN.17.18	Gaza me misubou' alevetingu' nimiselanivo uvoni' ne'mino nazasi nene vekisine mene me misubou' alevetingu' nene ngimiseluve. 
JHN.17.19	Ido' gamazi gihile lamine' ne'mo gono'inemu' do lisihe' o-ngedavo mini kegesi minilizado' o neize. Nemu' nene naza engikumu' ve lo oko'ne hulolodo' na'nise'ne nene mine kegese nouve. 
JHN.17.20	Ido' geita noluvoni' mene engikumukovo' noluvoba asi engi' gamazi'ine gilisa nenikumu' gili ele'vole' ilizavemukisi nene geita noluve. 
JHN.17.21	Ido' geita engikumu' noluvoni' nene ingine bizi hamo' minilizave losa geita noluve. Ee, me'neho make, gaza nenita nanivo naza geita nouvo nosine' ne'mine igi inginesi lelita bizi minikevo neloti' nene me misubou' aleve nete nene nenikumu' gei' nimiselaine' neive li ningi gili gili ele'vole' ilizave losa nemukisi nene geita noluve. 
JHN.17.22	Ido' gaza nemaine' amuzo ma nene laza hamo' lolo' ogo nosine' ne'mine igi inginesi hamo' lili' igi minilizave lo engi' ngemekuve. 
JHN.17.23	Ee, naza engita nouvo gaza nenita nanivo ne'mo engi' nene bizi hamo' gehepeve lili' igi minikevo neloti' nene me misubou' aleve nete nene gei' nimiselaine' ve ido' gaza luka nemaa' naine' ne'mino vekisine nene luka ngeme naine' neive li ningi gililizave losa a'mine amuzo nene vekisine ngemekuve. 
JHN.17.24	Ahonoo, misubo mene olihe do soto' amosa luka nemosa nemu' amuzo atoli'mine ogo minine' nemaine' nene ningilizangumu' nene a'mine gei' do nemaine' evene' nene neni' mineloda nenikisi maka' minelone losa gele nouve. 
JHN.17.25	Ahonoo, ve lisihe' gehepeve ve. Me misubou' aleve nete nene geikumu' ma ningi gilamani'za neni' neevo' nene mo ningo gele nouvoni' nenako vekise nete nene gei' nimiselaine' neive li ningi gili nizave. 
JHN.17.26	Ido' naza gei' monovoka nene mo lo-ngemekuvo gilikeve. Ido' gohi ha lo-ngemelesuve. Nanitekumu' ve. Gaza nenito' luka naba goloso nemaa' naine' monovo ma nene engita neivo nazasi engita mine molo minelongumu' ve losa nene gei' monovoka gohi lo-ngemelesuve.
JHN.18.1	Izesu' aza gamazi mene lo osu' lo izipahala zuhosi Zelusalemi numuno ebekuti' limi heta igi Kidiloni gi'mize nosou' nene ledi vi za zuho ma minida a'mingu' dizi minani' ve. 
JHN.18.2	Izesukisi izipahala zuhosi nene a'mingu' igi di gese' ika' ika' iga' ani' nenako biluvaliti a'ningu' molo-dive Zuda' azasi nene a'mine ebekumu' nene ha ningo gele minine' ve. 
JHN.18.3	Ne'mine o neine' nenako nemu' nene Zuda' nene Loma veti ami linge ma do ido' eveneliti lihime'ine apaselive li O'moso guno gizi imaa' ave nabasi Halisaio' vesi mini ngimiselani' pilisi ve linge masi nene lovou' initekisi ido' lamusi livikisi davo ngele'mizo a'mine za zuhouko nene ani' ve. 
JHN.18.4	nGele'mizo ogavo Izesu' aza ezela soto' iline' inite' mukikumu' nene mo gele mino engi' nizada ogo hetelo zahinemu' vise' i'mi nave lo longo' o-ngidine' ve. 
JHN.18.5	Ne'mine lo longo' o-ngedavo laza Nasalete ve Izesu'ni nene vise' o'mo noune li ingine lani'. Ne'mine likevo Izesu' ti' lo lo-ngimine': A'mine ve ma nene nouve. Ido' a'mine Izesu'ni biluvaliti a'ningu' molave nene engikisi a'mida ote minine' ve. 
JHN.18.6	Ido' Izesu' aza a'mine ve ma nene nouve nolivo analo' dalisa ave nene mehe'nidati' nene lomi limi misubolo' pou' li ingani' ve. 
JHN.18.7	Ne'mine ikevo zahinemu' vise' i'mi nave lo gohi longo' o-ngedavo laza Nasalete ve Izesu'ni mamu' vise' o'mo noune li lani' ve. 
JHN.18.8	Ne'mine likevo Izesu' a'mido' ti' lo line' ve: A'mine vise' i'mi nave ma nene nouve lo lo-lingimuvoni' ma ve. A'mine vise' i'mi nave ma nene nouvonaze. Lingine vekisine menesi nene a'nido' dami ha huli-ngidikevo vilizave. 
JHN.18.9	Ne'mine lo line' nene gomu' melehinemu' nene gaza nemaine' evene' hamokisi ma vo tolovo amive lo line' gamazi ma nene gihile izelive losa nene line' ve. 
JHN.18.10	Ne'mine lavo Simoni Petolo' ne'mo nene bainati mite' do minine' nenako a'mine nene go'veuti' gelelehe' oko eveneto' medeli mini O'moso inite' lehizi-daa' aveliti ve nabali'mi gelekele' ve belo gala zamela nene hasa' o huline' ve. A'mine gelekele' ve ne'mi gulive nene Malakusi' ve. 
JHN.18.11	Ne'mine ogavo Izesu' aza Petolo'ni nene ti' lo lo-imine': Gaza nene me'neho geheline losa nimine' geni ekese' noso ne'mine nene geheloni' o neine' ma nene gelamabe. Gaza aka hize tile-nedamo a'mine bainati miteka nene go'veu' go'zekezo.
JHN.18.12	Ne'mine lavo amisi ido' engi' guve'inesi ve naba nesi ido' Zuda veti pilisi vesi nene Izesu'ni analo' di nala' di-disa 
JHN.18.13	a'mine kilisimasiu' nene eveneto' medeli mini O'moso inite' lehizi-daa' aveliti ve naba'ine minive Kaiaha' izemo Anasi' neida nene gomu' ele'mizi vani' ve. 
JHN.18.14	A'mine Kaiaha' nene Zuda ve naba ga'ine do evene' mukito' medelo ve hamokovo' heleline' nene lamine' o neive live minine' ve.
JHN.18.15	Simoni Petolo' nene Izesu' izipahala masi Izesu'ni e'meti vasine' ve. A'mine Izesu' izipahala ma neve nene eveneto' medeli mini O'moso inite' lehizi-daa' aveliti ve naba ne'mosi nene mo ninge neive minine' nenako Izesu'ni ele'mizi a'mine eveneto' medeli mini O'moso inite' lehizi-daa' aveliti ve naba'mi numuno vodo vodo ogo minavo oluso' omo' naba miningu' dizangu' nene azasi a'mingu' dizine' ve. 
JHN.18.16	Dizine'za Petolo' nene dizamo heta gatedo' ha ote minine' ve. Nemu' nene a'mine Izesu' izipahala ma ve naba ne'mosi ninge neive minive nene lemo gatedo' gizebo ogo minine' gelekele' alu ma nene Petolo'nimu' lo-emosa ele'mizo dizine' ve. 
JHN.18.17	Ne'mine ogavo gatedo' gizebo ogo minine' alu ne'mo nene Petolo'ni ti' lo longo' o-dine': Geikisi nene a'mine Izesu' izipahala zuhouti' nomo nolosane. Olo. Ne'mine lo longo' o-davo aza nene o'ove. Engikuti' nomuve line' ve. 
JHN.18.18	Ido' a'mine gamenelo' nene mo hepe' noilivo gelekele' vesi ido' pilisi vesi nene olo' si'nibulo' nene ingi vite' iki lahizi minani' ve. Ne'mine igi nizavo Petolo' nesi nene a'mida ote mino lahizo minine' ve.
JHN.18.19	Ido' eveneto' medeli mini O'moso inite' lehizi-daa' aveliti ve naba'ine Anasi' ne'mo Izesu'ni nene izipahala zuhomukisi ido' evene' gamazi apize ngemaa' ine' nemukisi nene longo' o-davo 
JHN.18.20	Izesu' a'mido' ti' lo lo-imine': Naza evene' mukiliti ve'nido' nene gamazi sotokovo' laa' uvoni' ma ve. Ee, Zuda ve muki' di gese' iga' ada mono' numuno ngomo ngomoukisi mono' numuno naba' nabaukisi nene gamazi apize ngemaa' uvoni' ma ve. Ido' haleke mino gamazi ma losa'muvoni' ma ve. 
JHN.18.21	Neni' neve nene nanitekumu' longo' noo-nedane. Gamazi noluvo gilave nete a'mine luvoni' gamazi nene gili nizani' nenaze. Engi' nene longo' o-ngedevo. 
JHN.18.22	Ne'mine lavo a'mida pilisi ve minanguti' mali'mo nene ana gavoso golo veleu' belo ti' lo line': Gaza eveneto' medeli mini O'moso inite' lehizi-daa' aveliti ve nabamu' nene ne'mine gamazi lo-emamilinako nanimu' ne'mine lo-emane. 
JHN.18.23	Ne'mine lavo a'mido' nene Izesu' ti' lo lo-dine': Naza gamazi goloso ma luvoni' neivo ma nene a'mine gamazi goloso ne'mi monovo nene lo soto' ozo. Ido' naza nene mo laminetokovo' noluvoni' noline' nene gaza hazamu' nanimu' nonebelane. 
JHN.18.24	Ne'mine lavo nala' di-dikani' ha neivo Anasi' nene eveneto' medeli mini O'moso inite' lehizi-daa' aveliti ve naba Kaiaha' neida ele'mizi vilo lo a'mida ngimiseline' ve.
JHN.18.25	Ido' Petolo' nene olo' lahizo neivo ti' li longo' i-dani': Geikisi nene a'mine ve'mi izipahala zuhouti' nomo nolosane. Olo. Ne'mine likevo aza nene a'mido' o'ove. Naza nene engikuti' nomuve lo ataize line' ve. 
JHN.18.26	Ne'mine lavo eveneto' medeli mini O'moso inite' lehizi-daa' aveliti ve nabali'mi gelekele' ve Petolo' gala huko hulive'mi zuho minive mali'mo nene ti' lo line' ve: Gaza nene Oliva golo za zuhou' Izesulesi nizavo ninguve ma ne nane. Olo. 
JHN.18.27	Ne'mine lavo Petolo' gohi ataize line'. Lavo a'mido' lite' lo okoloho nolo molani' ve.
JHN.18.28	Ne'mine ogavo Zuda ve nete nedenga' holuka' nene Kaiaha' numu'veuti' nene Izesu'ni ele'mizi Loma ve Zudaia misubou' ngamani naba lolo' o minive'mi numu'vela nene vani' ve. Ne'mine ani'za laza avotemote Aigita misubou' minani' gameneu' O'moso'mo ise'ine izingumu' gelo mino naa' noso' nite' nene aize' nalosunako heta ato' veti numungu' dizekunivo a'mine velati' inite' goloso ne'mo okodelo' dizavo ne'mo a'mine noso' nite' nalonido' lisihe' amo minalone li a'mine numungu' nene mo dizamani' ve. 
JHN.18.29	Ne'mine igi dizami nizavo ngamani naba Pilato' nene heta lemo ogo ti' lo longo' o-ngidine': Ve meve nene nani monovo goloso ingumu' gonito' ele'mizi nave. 
JHN.18.30	Ne'mine lavo ingine ti' li li-imani' ve: Aza nene monovo goloso daa' ive minamidiniko laza nene gei' nanida ma ele'mizo amunidine. 
JHN.18.31	Ne'mine likevo Pilato' aza ti' lo line' ve: Langisetine nene ele'mizi vi lengi' lou' gamazitine'mo lido' e'metisa goni' i-di lihime imilo. Ne'mine lavo Zuda ve ingine ti' li lani': Ne neiha leli' lou' gamazite'mo lido' nene mo bele helelonido' lisihe' o neiha Loma ve lingine evene' lihime ngimi ngibili hilaa' nene leli' Loma vevo' ne'mine olosune li mo o'ove li-lidi nizani' ma neive li lani'. 
JHN.18.32	A'ne'mine lani' nene Izesu' aza Loma vetevo' ngibili hilaa' ani' monovolo' e'metisa bili hililizangumu' gomu' lo soto' ine' gamazi di gihile izisa lani' ve. 
JHN.18.33	Ne'mine likevo Pilato' nene gohi ngamani numuno nabauko dizo vo Izesu'ni vise lo-do ti' lo longo' o-dine': Gaza nene Zuda veti guve'inesi naba ma nene nabe. 
JHN.18.34	Ne'mine lavo Izesu' a'mido' ti' lo lo-imine': Gaza ne'mine nolaine' nene gasika gakauti' gelo nolabe ido' evene' malite nene nenikumu' li-gimikevosa nolane. 
JHN.18.35	Ne'mine lavo a'mido' nene Pilato' ti' lo lo-imine': Naza nene Zuda ve nouhe. Zuda ve nomuvoni' nenako gei' monovoka nado gelelove. Gei' zuholitesi ido' eveneto' medeli mini O'moso inite' lehizi-daa' ave naba netesi nene gonito' gele'mizi neni' nouvoda nani' nenako gaza nene nani monovo goloso ane. 
JHN.18.36	Ne'mine lavo Izesu' ti' lo line': Guve'nesi ve nouvoni' nene me misubo'mi monovolo' do molosa guve'nesi ve minamuve. Naza me misubou' monovolo' do molo guve'nesi ve minuvodiniko neze gelekele' i-nidaa' ave ingine neni' nene Zuda veti a'ningu' vamilive li alete mili-nidi lovo di soto' adine. Ne'mine adine'za guve'nesi ve nouvoni' nene melo' monovolo' do molosa nomive. 
JHN.18.37	Ne'mine lavo Pilato' aza ti' lo line': Ne'mine laine' nene gaza mo guvekasi ve nouve nolabe. Ne'mine lavo Izesu' ti' lo line': Gaza nenikumu' nene guvekasi ve lo gasi nene nolane. Naza nene nemu' me misubou' soto' ogo nouvoni' ve. Naza gamazi gihilemu' lo soto' soto' ogo hize ele' olosa nene me misubou' soto' ogo nouvoni' ve. Gamazi gihilelo' medeli minave muki' nene neni' gamazi'nelo' nene gili daa' nave. 
JHN.18.38	Ne'mine lavo Pilato' aza ti' lo line': Gamazi gihile nene nado nolive. Nemu' nene gelamolosune.
JHN.18.38	Ne'mine lo Pilato' aza gohi Zuda ve nizada heta lemo vo ti' lo lo-ngimine': Ei' nene goni' o-deloni' monovo've nene vise' ogo ningamuve. 
JHN.18.39	Ido' neni' monovo nene ne'mino ma neine' ma neive. O'moso'mo avotingine ise'ine izingumu' gili noso' nite' naa' ani' gamenelo' gamenelo' nene lengi' muludine do lamine' o-lengedo nalato' ve hamo' kuluhize-lengedaa' nouvoni' ma neive. Nemu' nene lingine gilavo naza Zuda veti guvetinesi ve naba nene kuluhize-lengedelohe. 
JHN.18.40	Ne'mine lavo ingine gohi geke' li ti' li lani' ve: Ve neve nene kuluhize-damo Balabasi'ni nene kuluhize-dezo. A'mine Balabasi' nene ngamani lovo o ngemaa' ive minine' ve.
JHN.19.1	Ido' neloti' nene Pilato' aza lavo Izesu'ni nene nala' gavosodunu' mehenela soga' saga' izi bilani' ve. 
JHN.19.2	Ne'mine igi amilite uhoni nala' nene di gangi guve'inesi ve nabalite gihaa' ani' inite' ne'mine apa nite' igi lili' igi godololo' gihi-di gulehe' lavolavo guve'inesi vete ngilaa' ani' ne'mine nene di ngili-dani' ve. 
JHN.19.3	Ne'mine igi mini ezela ika' ika' igi Zuda veti guve'inesi ve naba ma nene gopo'ni nolo-gidune lika' lika' igi a'ine gatapa' gavoso bilika' bilika' igi minani'. 
JHN.19.4	Ido' Pilato' nene gohi heta lemo ogo Zuda ve ti' lo lo-ngimine' ve: Ningilo. Naza goni' o-deloni' monovo've nene vise' ogo mo ningamuvongumu' nene ningilizave losa lengi' vetida ele'mizo nolimuve. 
JHN.19.5	Ne'mine lavo Izesu' nene uhoni di gangani' nene godololo' geho ido' gulehe' lavolavo nene ngoloko heta lemo ani' ve. Nolimivo Pilato' ti' lo line': A'mine ve ma nene me neize. Ningilo. 
JHN.19.6	Ne'mine nolivo eveneto' medeli mini O'moso inite' lehizi-daa' aveti ve naba'ine netesi ido' Zuda veti pilisi ve netesi Izesu'ni niningi geke' li lohoto' zalo' belezo belezo lani' ve. Likevo Pilato' aza a'mido' ti' lo lo-ngimine' ve: Ne'mine lii ma naza neve nene eze goni' o-do lihime emeloni' monovo've nene vise' ogo ma ningamuze. Neni' nene ne'mine amolosuze. Langisetine di vi lohoto' zalo' bililo. 
JHN.19.7	Ne'mine lavo Zuda ve nete ti' li li-imani': Lelita lou' gamazi nene mo ma neine' ma neive. Aza nene O'moso'mi gipele nouve lo a'mine lou' gamazi nene avuto' ine' nenako a'mine lou' ne'mo lido' e'meto mo helelido' lisihe' o neive.
JHN.19.8	O'moso'mi gipele nouve lo Izesu' line' gamazi li soto' ani' nene Pilato' gelo ehelele izine' nene gohi naba goloso ehelele izavo 
JHN.19.9	ngamani numunguko nene gohi dizo Izesu'ni ti' lo longo' o-dine' ve: Gaza nene zalati' aine' neve. Ne'mine line'za Izesu' a'mido' gamazi hamokisi ma lo-emamine' ve. 
JHN.19.10	Ne'mine ogavo Pilato' nene ti' lo lo-imine' ve: Gaza nene gamazi neni' lo-nemelesa gelamaniko neni' gehepeve nene kuluhize-gedeloni' amuzosi ido' lohoto' zalo' gebeleloni' amuzosi do nouvongumu' nene gelamabe. 
JHN.19.11	Ne'mine lavo Izesu' nene a'mido' ti' lo line' ve: A'mine amuzoka nene vozeu' ve'mo ma gemamidiniko gaza nene inite' hamokisi o-nedeline' amuzoka nene mo keke' geita ma minamidine. Ne'mine o neine' nenako gei' angau' molo-nidive neve nene gei' lihime idise nodaine' nene ivile' ivosa lihime naba nodave. 
JHN.19.12	Ne'mine lidoti' nene Pilato' aza Izesu'ni kuluhize-delesa aka vise' o'mo vine'za Zuda ve ingine geke' geke' li ti' li li minani' ve: Gaza ve mene ma kuluhize-deline' nene ve ma ingine guve'inesi ve lolo' ilisa ave nene Kaesale' mo'mosi've dalisa biluva' i-daa' nani' nenako gei' nene Kaesale'ni hize ele' i-daa' aveti zuhouti' nomo nolosane.
JHN.19.13	Ne'mine lani' nene gelo nemu' Pilato' aza Izesu'ni ele'mizo heta lemo ogo ebe' ma gulive Geheni Omo' ido' gulive gohi Zuda veti gamaziuti' nene nGabata ve laa' ada zasilite minaa' ani' mo'mosito' nene mito' minine' ve. 
JHN.19.14	Ne'mino lemo mito' minine' nene avo'ninge Aigita misubou' minani' gameneu' O'moso'mo ise'ine izingumu' nene Zuda ve nete gili noso' nite' nalizangumu' di va'va' ilizani' gamene holise' beloto' mito' minine' ve. Ne'mino mito' minosa Zuda ve ti' lo lo-ngimine' ve: Ningilo. Guvetinesi ve ma nene me neive. 
JHN.19.15	Ne'mine line'za ingine geke' li ti' li lani' ve: Osu' lo-dezo. Lohoto' zalo' belezo. Likevo Pilato' a'mido' ti' lo lo-ngimine' ve: Guvetinesi ve meve nene lohoto' zalo' mo belezo nili-nidahe. Ne'mine lavo eveneto' medeli mini O'moso inite' lehizi-daa' aveliti ve naba'ine nete a'mido' ti' li li-imani' ve: Leli' guvetesi ve nene gohi ma nomine'. Asi Kaesale' ei' hamokovo' nene neive. 
JHN.19.16	Ne'mine likevosa Pilato' aza Izesu'ni lohoto' zalo' bililizave lo do ngimine' ve.
JHN.19.16	Ne'mine ogo do ngemavo di vani' ve. 
JHN.19.17	Di vada nene Izesu' asi've ei' lohoto' za've geho numuno ebekuti' leme heta ogo vo ebe' ma gulive Godolo Amuzo Ebe' ado' Zuda veti gamaziuti' nene Goligota ve laa' ado' nene hetelavo 
JHN.19.18	a'mida nene lohoto' zalo' bili di otani' ve. Ido' Izesu' oluso' minavo a'mida hela hela nene ve sitakisi lohoto' zalo' ma ngibili di oti-ngidani' ve. 
JHN.19.19	Ido' Pilato' ne'mo nene gamazisi ma luhuvo gizavo Izesu' lohoto' za'velo' nene badikani' ve. A'mine luhuvo nene ti' lo minine' ve: Ve meve nene Nasalete ve Izesu' ve. Zuda veti guve'inesi ve. 
JHN.19.20	Izesu'ni bilani' ebe' nene numuno ebe' nabali'mi avito' ne'mine minine' nenako Zuda ve muki' a'mine luhuvo nene gatani' ve. A'mine luhuvo nene Zuda veti gamaziutikisi Loma veti gamaziutikisi ido' nGiliki veti gamaziutikisi minine' ve. 
JHN.19.21	Ne'mine ogavo ningisa Zuda velo' medeli mini O'moso inite' lehizi-daa' aveliti ve naba'ine nete nene Pilato'ni ti' li li-dani' ve: Meve nene Zuda veti guve'inesi ve naba ve lo gizamo asi meve ne'mo nene Zuda veti guve'inesi ve nouve live lo gizezo. 
JHN.19.22	Ne'mine likevo Pilato' aza a'mido' ti' lo line' ve: Naza luhuvo gize nouvoni' nene mo gizosa gize nouve.
JHN.19.23	Ido' Izesu'ni nene mo lohoto' zalo' bili badisa ami nene sita've sita've minani' nenako Izesu' genegana've nene ize' sita've sita've mili ize' hamo hamo dika' dika' ani' ve. Ne'mine ani'za lulou' ngolaa' ine' inite've nene olusoku' no'novo've nomine' mo veletati' gala'muda home limivosa lolo' ani' minine' ve. 
JHN.19.24	Ne'mine ikeni' neivo ami nete angise'ine ti' li li volelo' melo' ani' ve: Laza a'mine mene hikelo damolone. Asi a'mine inite' mene zahida minelihe do soto' oloningumu' nene geheni ngomo ngomo hulaa' zohi' ogo livile' ilive nene emelone. Ido' ne'mine ani' nene mono' godolou' ti' li gizi nizani' gamazi ma nene gihile izelive lisa ne'mine ani' ve:
JHN.19.24	Neni' genegana'ne nene angise'ine ize' mili dave.
JHN.19.24	Ido' oko'nelo' inite' nene zaho dalihe li geheni zohi' ave.
JHN.19.24	Ee, ami nene gilamisa ne'mine ani' ve. 
JHN.19.25	Ido' Izesu'ni bili badikani' lohoto' za avita nene izelehosi ido' izelehi alunolosi Kelopasi' elenaho Maliakisi ido' Mangadala numudoti' vene' Maliakisi nene oti minani' ve. 
JHN.19.26	Nizavo Izesu' aza a'mida nene izelehosi ido' izipahala zuhouti' vonolo' izipesi oti nizasivo ningo izelihinemu' nene ti' lo line': Alungoo, nesee ve nene gei' gipa nene lolo' o neive. 
JHN.19.27	Ne'mine lo a'mine izipahala zuhouti' minive mamu' nene ti' lo line': Ningezo. Meve nene gei' izaho lolo' ogave. Ne'mine lo line' gameneloti' nene a'mine Izesu' izipahala zuhouti' minive ne'mo Malia'ni nene ei' numu'veuko do molo gizebo o-dine' ve.
JHN.19.28	Neloti' nene Izesu' aza ilido' o minine' inite' muki' nene mo ogo osu' gehepeve lokuve lo gelo mono' godolou' gamazi ma gizikani' ma nene do gihile izelesa nosomu' nonisive line' ve. 
JHN.19.29	Ne'mine lavo a'mida gomise ma minine' a'mingu' vaini noso ekese' ine' nene vai' lo neivo nosou' lupizisa lipi naa' ani' inite' ma disa lupizikevo vai' lo neivo hisopu ve laa' ani' gavosolo' hizi di dizi velelo' mili-dani' ve. 
JHN.19.30	Mili-dikevo a'mine vaini noso nene noosa Izesu' ti' lo line' ve: Gono'ne nene mo do pelekuve. Ne'mine losa luvono nene vage lavo sikalahu've hulosa hiline' ve.
JHN.19.31	A'mine gamenelo' sigisi kilokuloti' holise' minilizangumu' di va'va' iga' ani' gamene neivo ido' a'mine holise' nene holise' naba goloso neine' nenako Zuda ve nete a'mine holiseku' nene a'mine ngibilave lohoto' zalo' ha minikelizave li Pilato' lavo gize'ine amuzo di ledisa lohoto' zaloti' apasi di mili-ngidilizave li ezela lani' ve. 
JHN.19.32	Ne'mine likevo Pilato' aza gele ngemo a'mine ami nene lo-ngedavo igi Izesukisi maka' ngibilave ma ma nene gizene amuzo bili ledi ma nesi a'mine'mine i-dani'za 
JHN.19.33	Izesudo' igi ningani' nene mo helani' neivo ningi gizene ma izi ledamani' ve. 
JHN.19.34	Izi ledamani'za asi ami engikuti' mali'mo nene gohodunu' Izesu' losono gahevela nene hizo ngolosavo a'minguti' nene vanisesi nososi nene lite' losa limine' ve. 
JHN.19.35	A'mine inite' soto' neivo ningive ne'mo nene mo mene lo soto' neive. Ne'mine neine' nenako a'mine nene mo lamineto' neive. Ido' a'mine ve ne'mo nene aza lamineto' noline' nene mo gele minosa linginesi a'minemu' gilisa Izesu'nimu' gili ele'vole' ilizave losa nolive. 
JHN.19.36	Ido' inite' mene soto' ine' nene mono' godolou' ti' li gizikani' gamazi ma nene gihile izelive losa soto' ine' ve:
JHN.19.36	Amuzo've hamokisi ma di ledamilisave.
JHN.19.37	Ido' mono' godolou' gamazi gohi ma ti' lo neine' mesi ve:
JHN.19.37	Oko'nou' hizavelo' nene ve'ine huli ningi minilisave.
JHN.19.38	Ne'mine ogavo neloti' nene Alimataia numudoti' ve Zosehe' nene Izesu'ni e'metaa' ive minine'za Zuda vemu' golise gelo suno' e'metaa' ive ne'mo nene Izesu' oko'no dalove lo Pilato'ni a'minemu' nene longo' o-davo gele emavo ogo a'mine Izesu' oko'no nene do vine' ve. 
JHN.19.39	Ido' gomu' Izesu' velesi ha neivo gamene ma holuka' ezela vo hetelive Nikodemo' nene za setalitisi novozo unuvo lamine' oga' ine' do gopo ine' geni've teoti fo (34) kilo (75 pauni) ne'mine nene davo Zosehekisi vasine' ve. 
JHN.19.40	Ve sita' ingine vi a'mine unuvo initekisi nene a'mingu' milisa oko'nolo' nene banisi ne'minedunu' nene asabu' izi-dasine' ve. Ne'mine asine' nene Zuda vete iga' ani' monovolo' e'metisa asine' ve. 
JHN.19.41	Ido' a'mine Izesu'ni lohoto' zalo' biladaa nene za zuho ma miningu' nene evene' hamokisi ma mili-ngidamani' gonoso galese nene ma minine' ve. 
JHN.19.42	Miningu' nene holisekumu' di va'va' iga' ani' gamene nene mo oku' losa holise' minilizani' gamene sigisi kiloku nene olosa mo alite neivo gonoso galese avito' miningumu' Izesu'ni nene a'mingu' mili-dani' ve.
JHN.20.1	Holise' gamene osu' lavo Sadeu' nedenga' holuka' olihe go' lalosa neivo Mangadala numudoti' vene' Malia' aza gonoso galesela vo ningine' nene gonoso galese veleloti' geheni nene di hulikeni' neivo ningine' ve. 
JHN.20.2	Ne'mine ogo tine' molo loti' izo ogo Simoni Petolo' ve ido' Izesu' izipahala zuhouti' vonolo' ve minive engi' sita' nizasido' ogo ti' lo lo-ngimine': Guvelesi ve nene gonoso galeseuti' di vikeni' neine'za di vi mili-dani' ebekumu' nene ma ningo gelamune. 
JHN.20.3	Ne'mine lavo Petolokisi ido' Izesu' izipahala ma nesi gonoso galesela vilisa di aka milasine' ve. 
JHN.20.4	Ne'mine igi setato' nene loti' izi vasine'za Izesu' izipahala ma ne'mo nene amuzo molo loti' izo Petolo'ni ivile' ogo gonoso galesela gomu' vo heteline' ve. 
JHN.20.5	Gomu' vo hetelo gubi' izo gava hizo gonoso galese lulou' ningine' nene Izesu' oko'nolo' asabu' izani' banisi nene a'mingu' haza neivo ningine'za lulou' nene ma dizamine' ve. 
JHN.20.6	Dizamo neivo e'meto ave Simoni Petolo' nesi ogo hetelo ei' neve nene mo gonoso galese lulou' hozi dizo ningine' nene banisi nene a'mingu' haza neivo ningo 
JHN.20.7	ido' godololo' asabu' izi-dani' lavolavo nene banisi minida minamo asi lisihe' ogo gangosa abazata minine' ve. 
JHN.20.8	Ne'mine o neivo Izesu' izipahala gonoso galesela gomu' ave masi nene a'mingu' dizo ningosa Izesu' mo otave lo gele ele'vole' ine' ve. 
JHN.20.9	Ingine gonoso galeseu' dizi ningisa gili ele'vole' asine' nene mono' godolou' O'moso'mo do lu' izelive lo imiselelesa live hilinguti' otelido' o neive li gizikani' gamazi ma nene olihe gili guni amasidi'mo nene ve'inetunu' ningasidoti' gili ele'vole' asine' ve. 
JHN.20.10	Ne'mine igisa gohi tine' mili numu'nida vasine' ve.
JHN.20.11	Numu'nida vikesivo Malia' nene gonoso galese heta nene ha ote mino ive ogo minine' ve. Ive ogo mino gubi' izo gava hizo gonoso galese lulou' ningine' nene 
JHN.20.12	angelo' sita' genegana'ine mokono' ngilikasine' nene Izesu' oko'no gomu' minine' malo' mito' minasine' nene ma ne'mo godolo minida minivo ma ne'mo nene gizene minida minivo minasine' nene ningine' ve. 
JHN.20.13	Ne'mine ogavo ingine ti' li longo' i-dasine': Alungoo, gaza nene nanitekumu' ive ogo nane. Ne'mine likesivo aza ti' lo lo-ngimine' ve: Guve'nesi ve nene di vikeni' neiha di vi mili-dani' ebekumu' nene ma ningo gelamuve. 
JHN.20.14	Ne'mine losa mehenela velepe' izo Izesu' a'mida ote neivo ningine'za Izesu' ve lo ningo gelamine' ve. 
JHN.20.15	Ne'mino neivo Izesu' aza ti' lo lo-imine' ve: Alungoo, nanitekumu' ive ogo nane. Gaza zahinemu' vise' nane. Ne'mine lavo Malia' aza ve mene za zuho me'mi gizebo ve'mo nololoseive lo gelo ti' lo lo-imine': Ve meloo, ei' nene gei' do vaine' neivo ma nene gaza molo-de noline' ebekumu' lo-nemanivo naza nene vo do volosuve. 
JHN.20.16	Ne'mine lavo Izesu' aza Maliazo lavo velepe' izo vonu' belo Zuda veti gamaziuti' ti' lo lo-imine' ve. Labouni, leli' gamaziuti' nene Tisazo line' ve. 
JHN.20.17	Ne'mine lavo Izesu' nene vene' aza oko'nolo' do gelalive lo ti' lo lo-imine': Naza nene me'neho neida olihe dizo vamuze. Oko'nelo' do gelamozo. Asi neze zuho nizada voosa nene ti' lo lo-ngemezo: Neni' ma nene neni' me'nehosi lengi' metibosi minive ido' neni' O'moso'nesi ido' lengi' O'mosotinesi minive neida nene dizo novive lozo. 
JHN.20.18	Ne'mine lo-davo Malia' aza Izesu' izipahala zuho nizada vosa Guvelesi ve nene mo ningekuve lo a'mine Izesu' lo-imine' gamazi nene lo-ngimine' ve.
JHN.20.19	A'mine gamene Sadeu' nivenga' nene izipahala zuho ingine Zuda veti golise gilisa ingine minani' numuno nene akahe muki' gizi gili' lisa minangu' nene Izesu' aza ogo vovo'ningu' ote mino ti' lo lo-ngimine': Lengi' muludingu' nene lamine' hongu lo minivo. 
JHN.20.20	Ne'mine lo anau' nili bilani' nesi ido' losonou' hizani' nesi nene ngelebizine' ve. Ne'mine ogavo izipahala zuho ingine a'mine Guvelesi ve ningani' nemu' nene ngolize naba goloso izani' ve. 
JHN.20.21	Ne'mine navo gohi ti' lo lo-ngimine': Muludingu' nene lamine' hongu lo minivo. Me'neho neze nimiseline' ne'mino lingine nene naza nolingimiseluve. 
JHN.20.22	Ne'mine losa vele mu'nive hubu lo-ngedo ti' lo lo-ngimine' ve: O'moso'mi Sikalahu' mene dalo. 
JHN.20.23	Lingine evene' maliti lihime'ine nene ma di huli-ngidilizani' nene mo a'mine lihime'ine nene gohi minamivo minilisave. Ido' evene' maliti lihime'ine nene lingine ma di huli-ngidamilizani' nene a'mine lihime'inesi ha minilisave.
JHN.20.24	Ido' Izesu' engita ani' gamenelo' nene izipahala zuho tuvelu engikuti' lobe' izipe ve li-daa' ave Tomasi' nene a'mingu' minamine' ve. 
JHN.20.25	Minamine' nenako Izesu' izipahala linge nete Guvelesi ve ma nene mo ningekune li li-imani'za aza ti' lo lo-ngimine' ve: A'mine lani' gamazi nene ma gele ele'vole' amolosuve. Asi ve'nedunu' anau' nili'mo hulo molo-dine' nene ningo a'mingu' nene a'ne do gelo ido' losonouko nesi nene a'ne molo geleloni' nene mo gele ele'vole' olosuve. 
JHN.20.26	Ido' gamene eiti (8) ne'mine ogo vavo Izesu' izipahala zuho nene gohi a'mine numungu' nene akahe vai' gizi gili' li minangu' nene Tomasikisi a'mingu' neivo Izesu' nene gohi ogo vovo'ningu' ote mino ti' lo lo-ngimine' ve: Muludingu' nene lamine' hongu lo minivo. 
JHN.20.27	Ne'mine loosa Tomasi'ni nene ti' lo lo-imine' ve: Gaza a'ne mene ningezo. Anga do ogo a'neu' hu'ne mene hizo gelo loso'nela hu'neukisi nene anga molo gele' nazo. Gaza gele ele'vole' amaine' nene hulo gele ele'vole' ozo. 
JHN.20.28	Ne'mine lavo a'mido' Tomasi' ti' lo Izesu'ni lo-dine' ve: Agae, Guve'nesi ve, O'moso'ne gehepeve ve. 
JHN.20.29	Ne'mine lavo Izesu' ti' lo lo-imine' ve: Gaza gele ele'vole' naine' nene oko'nelo' ningosa gele ele'vole' nabe. Evene' ma ingine neze oko'nelo' ningamisa gili ele'vole' i nilizave nene mo O'moso'mo do lamine' o-ngedeli akalo' mini mili minilisave.
JHN.20.30	Ido' izipahala zuhoti ve'nido' nene Izesu' aza eze monovo ngelebizo ato ato' suno vai' do soto' ine'za linge muki' nene me bukuu' ma gizamuve. 
JHN.20.31	Linge ma gize nouvoni' neve nene Izesu' nene O'moso'mo do lu' izelive lo imiselelesa live O'moso'mi gipele ma nene neive li gili ele'vole' ilizave losa gizuvoni' ve. Ido' lingine a'mido' gili ele'vole' ilizani' nene lingine minevo' minevo' lengemeni dameni nene eitati' dalizave losa gizuvoni' ve.
JHN.21.1	Neloti' alinge' nene Izesu' aza Tibelia noso ohuno gahevela nene izipahala zuhola gohi soto' o ngimine' nene ne'mino soto' o ngimine' ve. 
JHN.21.2	Ado' Simoni Petolo' ve, lobe' izipe ve laa' ave Tomasi' ve, nGalilaia misubou' numuno ebe' ma gulive Kana numudoti' ve Nataniele' neeve ido' Zebedaio' gipele sita' neeve ido' izipahala zuhouti' ve gohi ma seta' nesi nene makato' minani' ve. 
JHN.21.3	Minadoti' nene Simoni Petolo' nene ti' lo lo-ngimine' ve: Naza nene alahato' nosou' novuve. Ne'mine lavo ingine ti' li li-imani': Lazasi nene geikisi makato' volone. Ne'mine likevo vaito' vi sipiu' dizi alahato' vani'za a'mine holuka' nene alaha' hamokisi ma damani' ve. 
JHN.21.4	Ne'mine ani'za nedenga' holukati' ho' olihe nodizivo Izesu' nene noso gahevela ote minine'za izipahala zuho ingine nene Izesu' neive li ningi gilamani' ve. 
JHN.21.5	Ne'mine ani'za Izesu' nene ti' lo lo-ngimine' ve: Vekizo, lingine nene alaha' hamokisi ma dami nilisave. Ne'mine lavo ingine nene ee, mo ma damune li lani' ve. 
JHN.21.6	Ne'mine likevo aza ti' lo lo-ngimine' ve: Alaha' mo ma dalisaze. Alaha' daa' golalezetine nene huli hela zamela ilo. Ne'mine lavo hulisa ingine gelelehe' ani'za a'mingu' nene alaha' vai' goloso likevo ngeli gelelehe' amani' ve. 
JHN.21.7	Ne'mine ikevo Izesu' vonolo' izipahala ne'mo Petolo'ni ti' lo lo-imine' ve: Meve nene Guvelesi ve ma nene neive. Guvelesi ve ma nene neive line' nene Simoni Petolo' aza gelosa aza nene oko'nolo' inite' do huloko minine' nenako lite' lo oko'nolo' inite' do izo nosou' oluto izosa vine' ve. 
JHN.21.8	Ne'mine ogavo Izesu' izipahala zuho linge nene noso gaheveloti' nene naedi (90) mitas (300 fiti) ne'mido' avito' minani' nenako a'mine alaha' golaleze'inesi sipiu' gelelehe' i di noso gahevela ani'. 
JHN.21.9	Ne'mine igi sipiuti' limi hazala igi ningani' nene sinibotunu' gizikani' olo' ma lo minido' nene alahakisi beletisi neivo ningani' ve. 
JHN.21.10	Ne'mine ikevo Izesu' ti' lo lo-ngimine': Lingine idise dani' alahakuti' nene ma dalo. 
JHN.21.11	Ne'mine lavo Simoni Petolo' aza sipiu' dizo golaleze' nene gelelehe' ogo noso gahevela do ani' ve. A'mine golaleze' nene alaha' naba vai' goloso vanu hadeti fifti tili (153) ne'mine minani' ve. Ido' ne'mini alaha' vai' lani'za a'mine golaleze' nene hukamine' ve. 
JHN.21.12	Ne'mine ogavo Izesu' ti' lo lo-ngimine' ve: Noso' nite' mene nalonge. Alo. Ne'mine line'za ingine nene Guvelesi ve ve li gili mini ingine muki' nene zaho nane li longo' i-dilisa ngovozo ogavo engikuti' hamoli'mosi ne'mine lo longo' ma o-damine' ve. 
JHN.21.13	Ne'mine igi nizavo Izesu' aza ogo beleti do ngemo a'mine'mine ogo alahakisi nene do ngimine' ve. 
JHN.21.14	Ido' Izesu' hilinguti' otidoti' nene ha soto' o ngemeka' ngemeka' ine'za idise mene soto' o-ngimine' ne'mo nene gamene setohamo neive.
JHN.21.15	Noso' nite' ni osu' likevo Izesu' aza Simoni Petolo'ni nene ti' lo lo-imine' ve: Zohane' gipele Simonizo, 
JHN.21.16	Ne'mine lo gohi ti' lo lo-dine' ve: Zohane' gipele Simonizo, gaza nene mo luka neme lamine' o nabe. Ne'mine lavo Petolo' ti' lo lo-imine' ve: Ee, Guvekasi ve, naza lu'ne geme nouvoni' nene mo gasi gele nane. Ne'mine lavo ti' lo lo-imine' ve: Sipisipi ize'nelo' nene gizebo lamine' ozo. 
JHN.21.17	Ido' gohi gamene sitohamo' ivo ti' lo lo-imine' ve: Zohane' gipele Simonizo, gaza nene mo luka neme nabe. Ne'mine lo luka neme nabe neme nabe gamene sitohamo' line' nemu' nene geni belavo ti' lo line' ve: Guvekasi ve, gaza nene inite' mukikumu' nene ha gelaa' naine' nenako naza lu'ne geme nouvoni' nemu' nene ha gele nane. Lavo aza ti' lo lo-imine' ve: Sipisipi ize'nelo' nene noso' nite' ngemo gizebo ozo. 
JHN.21.18	Naza lamineto' ti' lo nolo-gimuve: Gaza goso'velo' minanido' nene gopokalo' leti nene gasika do izosa volosa gaka gelaine' ebeta nene ha vaa' aine' ve. Ne'mine oga' aine'za ozoho molanido' nene anga nene do hozi lo do patelanivo gopokalo' nene leti ne'mini nala' di-gidi volosa gelamiline' ebeta nene gele'mizi vilisave. 
JHN.21.19	Ido' Izesu' aza ne'mine line' nene Petolo' O'moso'mi gulive do hozi losa heleline' monovo nene do soto' ogosa line' ve. Ido' ne'mine losa ne'meto minezo lo lo-dine' ve.
JHN.21.20	Ne'mine lavo Petolo' mine velepe' izo ningine' nene Izesu' vonolo' izipe minive Izesu'ni dalizani' gamene avito' ogavo noso' nite' nani' gameneu' Izesuda mine lehete ogo gei' nene biluvaliti a'ningu' zaho do ngemelive lo longo' o-dive nene nge'meto navo ningine' ve. 
JHN.21.21	A'mine ve ningo Petolo' aza Izesu'ni ti' lo lo-imine' ve: Guvekasi ve, vole ve nene nanite' soto' o-delive. 
JHN.21.22	Ne'mine lavo Izesu' ti' lo lo-imine' ve: Naza ei' nene velesi ha neivo tine' molo alove loloni' nene ha lolosuha gei' gonoka neivosa longo' o-nedabe. Ne'meto minezo. 
JHN.21.23	Ido' Izesu' nene ha ne'mine line' nenako a'minemu' nene gamazi ma ti' lo hutile' ogo vine' ve: A'mine Izesu' izipahala nene mo helamoloseive. Gamazi ne'mine lo vine'za Izesu' nene helamoloseive livoba asi ei' nene velesi ha neivo alove loloni' nene ha lolosuve line' ma neive.
JHN.21.24	A'mine Izesu' izipahala zuhouti' minive meve nene a'mine initekumu' mene lo soto' soto' ogo luhuvo gizive nene neive. Ido' laza nene a'mine ei' lo soto' soto' ine' gamazi nene mo lamineto' neive lo gele none' ma neive.
JHN.21.25	Ido' Izesu' nene inite' ato ato' muki' nesi nene ha ogo molo ine'za a'mine inite' muki' nene luhuvo ma gizi miladiniko a'mine gizani' buku nene me misubou' molalone' ebe' nene vovosi minamivo ma vo damidine losa gele nouve. Moda a'nesi' ve.
ACT.1.1+ACT.1.2	O Teohilo', Naza luhuvo nite' lingela ma gomu' gize-giduhe. A'mine luhuvo niteku' nene Izesu' api' ogo gono do minine' ne'mi gamazisi ido' evene' apize ngimine' gamazi nesi nene gize osu' luvoni' ma neive. Ido' a'mine gamazi nogizo Izesu' aza gono do evene' apize ngeme'mo dizosa do kegese-ngidive aposolo gono dalizani' gamazi nene O'moso'mi Sikalahuli'mo lido' lo-ngemavo O'moso'mo Izesu'ni Okulumoku' ele'mizo dizine' nene gizosa gamazi gohi ma gizamo luhuvo nite' nene hulo-giduvoni' ma ve.
ACT.1.3	Ee, lohoto' zalo' bili badikevo mulumo gelo helo oto velesi mino aposolo soto' o ngimine' ve. Neze ha neive li gilikevo gihile izeleseive lo ele'vole' nite' muki' nene ogo ngelebizo neivo gamene foti novivo eze ningika' ningika' navo ezesi gamazi li volelo' melo' igi lani' ve. Ido' aza nene O'moso'mo gizebo o-ledeline' gamazi lo-ngimine' ve. 
ACT.1.4	Ne'mine ogo engikisi mino ti' lo lo-ngimine': Lingine Zelusalemi numuno ebe' mene hulamilo. Me'neho Sikalahu've imiselelove lingumu' lo-lingimuvoni' mamu' nene gizebo igi minilo. 
ACT.1.5	Zohane' aza evene' noso holo-ngedavo ingine haza nosovo' dani'za lingine gamene ha'na ogo vamivo O'moso'mi Sikalahu' neve nene dalisave lo lo-ngimine' ve.
ACT.1.6	Gamene ma izipahala zuhosi di gese' igi mini Izesu'ni ti' li longo' i-dani': Guvekasi ve make, guve'inesi ve nabalite avotemotine gizebo i-ngidi minaa' ani' ma'mine ogo gaza Guvetesi ve naba lolo' ogo leze Isilaele' ve gizebo o-ledeline' gamene nene idise nehe. Olo. 
ACT.1.7	Ne'mine li likevo Izesu' aza ti' lo lo-ngimine': Naza olihe ne'mine amuvo gamene ma ogo viline' nene nehe ido' gomu' soto' iline' inite' nene nehe neve nene lengi' initetine ne nominako lingine ma gilamilisave. Nanitekumu' ve. Me'neho asi've amuzo'velo' molo gelo mino lo hukine' nemu' ve. 
ACT.1.8	Ne neine'za O'moso'mi Sikalahu' lengita lemo amuzo molo lengemavo neni' gamazi'ne nene Zelusalemi numudoti' api' igi li Zudaia misuboukosi Samalia misuboukosi vi li soto' ikevo misubo lumolasi vo osu' lilive. 
ACT.1.9	Ti' lo lo-ngemavo ingine vonu' bili nizavo Okulumokuko dizo volosa nodizivo limuso'mo molo hite-davo vo halekavo ma ningamani' ve. 
ACT.1.10	Okulumoku' vo halekavo ingine okene' igi ningi nizavo ve seta' genegana'ine mokonokisi lite' mate' li vovo'ningu' soto' asine' ve. 
ACT.1.11	Soto' igi ti' li li-ngimasine': nGalilaia ve lingine nanimu' okene' igi ningi nizave. Izesutine lengikisi minidoti' O'moso'mo Okulumokuko ele'mizo dizive nene ningi nizavo dizine' ne'mine ogo lemo aloseive li li-ngimasine'. 
ACT.1.12	Ne'mine ikesivo aposolo nene Oliva gololoti' tibizi aka alite minida vi Zelusalemi numuda hetelani'. 
ACT.1.13	Heteli numuno mulolo' ma minine' numungu' ingi minaa' ani' numungu' nene dizi minani'. Engi' gulive'ine nene Petolo' ve Zohane' ve Zakobo' ve Adelea' ve Hilipo' ve Tomasi' ve Batolomaio' ve Mataio' ve ido' Alahaio' gipele Zakobo' ve ido' Simoni aza Loma ve ngimiselelone lo amuzonga laa' ive neve ido' Zakobo' gipele Zudakisi ve. 
ACT.1.14	Vekise nesi ido' vene' linge masi Izesu' izeleho Maliakisi ido' Izesu' akunolomotesi di gese' igi mini lu'ine mili hamo' igi O'mosola li minani' ve.
ACT.1.15	A'mine gamene neu' nene Izesu' evenele zuho evene' vani hadeti tuvedi (120) ne'mine nene igi mulise mili nizavo Petolo' aza vo'ningu' ote mino ti' lo lo-ngimine': 
ACT.1.16	Zogone zuhokizo, gililo. O'moso'mi Sikalahuli'mo Davidi'ni do ote-davo Davidi' aza Zuda' ado' Izesu'ni dalizave gomu' molo ngemo ngelebizive mamu' line' gamazi gizikani' nene gihile izeline' ogavosa gihile izine' ve. 
ACT.1.17	Lezesi maka' gono dalive lo Izesu' aza Zuda'ni do kegeso ele'mize molani' nenako aza Zuda' leli' aleve minine' ve. 
ACT.1.18	A'mine ve nene monovo goloso ogo Izesu'ni nene adeu' molalive li biluvalite moni imani' nedunu' nene misubo ma meni hizo a'mido' vo mino godololati' velepe' izeko lemo gatuno izo ho'lavo iseve nene dulungizo do'mozine' ve. 
ACT.1.19	Nemu' Zelusalemi aleve muki' gili a'mine ebeli'mi gulive nene engi' gamazi'ninguti' Akeledama ve li milani' ve. Ido' a'mine gulive nene leli' gamaziuti' vanise ebe' ve lo neive. 
ACT.1.20	Ido' O'moso opo'ni li nama laa' ani' nama mono' godolou' ma ti' li gizi nizani' ma neive.
ACT.1.20	Numu've nene hulavo zupo' molo neivo evene' mali'mo a'mingu' minamoloseive li gizi nizave.
ACT.1.20	Ido' ma nene ti' li gizi nizave:
ACT.1.20	Ei' gono velelo' nene ve mali'mo do ti' ogo dalive li gizi nizani' ma neive.
ACT.1.21+ACT.1.22	Nemu' nene Izesu' hilinguti' ote neine' gamazi lo soto' ilive lo ve ma do kegeso leli' aposoloku' do gi'mize-do ele'mize molalone' ogave. Ado' Izesu' ha neivo Zohane' noso holo-dine' gameneloti' api' ogo mine do dizo O'moso'mo vovoteuti' Izesu'ni Okulumoku' do dizo vine' gameneu' ezesi maka' minuniveuti' ma do kegeso ele'mize molalone' ogave. 
ACT.1.23	Petolo' ti' lo lo-ngemavo Izesu' evenele zuho ingine ve sita' ma Zosehe' ado' gulive ngomo Balasaba' ve lo mininekisi ido' gulive ma Zusito' ve lo mininekisi ido' ve ma gulive Matatia' nesi nene di soto' i-ngidi 
ACT.1.24+ACT.1.25	O'mosola ti' li opo'ni lani' ve. Agae, Guvetesi ve make, evene' muki' luteu' ningaa' anive neke, Zuda' aza aposolo gono hulo O'moso gei' do va'va' ogo molo-daine' ebeta vo mo gopo ogaze. Eze gono velelo' dalive lo mene ve sitakuti' ma do kegeso lelebizezo. 
ACT.1.26	Ti' li opo'ni li O'moso gelavo di kegesaa' zohiku' ngele'mizi milikevo Matatia' ivile' ogavo aposolo leveni minangu' nene di gi'mizi-dani' ve.
ACT.2.1	Zuda veliti avo'ningine O'moso'mo ise'ine izingumu' gili minaa' ani' holise' nene osu' lavo neloti' salele seveni ogo vavo noso' nite' api' igi di naa' ani' holise' mo ogavo Izesu' evenele zuho ingine numuno hamoku' ma mulise mili nizavo 
ACT.2.2	hepe' naba amuzo'vesi gugu laa' neine' ne'mine Okulumokuti' nene lite' mate' lo gugu lo lemavo gugu line' ne'mo minani' numungu' nene amuzo molani' ve. 
ACT.2.3	Ne'mine ogavo ningi nizavo olo' vele gele vine' nene soto' pizo evene' godo'nido' hamo' hamo' mine hutile' ogo minavo 
ACT.2.4	O'moso'mi sikalahu' ne'mo lu'ningu' lemo gono do do lapa nomine' o-ngedavo ato ato' gamazi gilamani' gamaziuti' api' igi li'mi vani'.
ACT.2.5	Ti' igi nizavo a'mine gameneu' nene Zuda ve mono' gilaa' ave numudo' namado' ve Zelusalemi ebeta igi mini 
ACT.2.6	gugu line' nene gili nemu' mulise mili aposolo ingine gamazi'ninguti' gamazi'ninguti' likevo gili gopo ga'ine gilani'. 
ACT.2.7	Gili golize li sizaga li ti' li lani': Mene gamazi nilave ingine nGalilaia misubokotikovo' nizani' ve. 
ACT.2.8	Ne nadi' isa leze note gihile izete metetidati' gilune' nene likevo gilune. 
ACT.2.9	Laza misubo ato atokuti' none. Palatia ve ido' Mede ve ido' Elame ve ido' Mesopotamia misubouti' ve ido' Zuda ve ido' Kapadokia ve ido' Podo ve ido' Asia ve 
ACT.2.10	Piligia ve ido' Pamahilia ve, Aigita ve ido' Libia misubo ebekuti' Kilene ve ido' Loma ebetasi ungunive ne none. 
ACT.2.11	Ido' laza Zuda ve gehepeve noube ido' monokumu' Zuda vela do gi'mizunive noube ido' Keleta ve nehe Alabia ve nehe laza muki' gelo leli' noteti' noteti' O'moso'mi ele'vole' sunomu' likevo gelekune. 
ACT.2.12	Ne'mine lii golize li gili gopo igi agae, mene nani suno ve li lani'. 
ACT.2.13	Ti' li lani'za ve linge ma nete a'mine di ledi mini gize' i-ngidi ti' li lani': Vaini noso gosoho' nisa sipaki igi mini nilave.
ACT.2.14	Sipaki igi mini nilave likevo Petolo' aza gonolomote levenisi ne ote mino gamazi naba lo ti' lo lo-ngimine': Vekizo, lingine Zelusalemi alevesi ido' Zuda ve mukikisi naza gamazi ma lo-lengemeloze. Gatine huli gili minilo. 
ACT.2.15	Lengi' nene gili ladani ikeve. Nedenga' naeni kiloku nene olihe aminako me ve ne sipaki amave. 
ACT.2.16	Sipaki amani'za soto' neine' initekumu' mene O'moso'mi gamazi lo soto' oga' ive Zoele' luhuvo gizine' ne'mi gihile nene me neive. Ti' lo gize neive:
ACT.2.17	O'moso'mo ti' lo line':
ACT.2.17	Mino alinge' gamene alitavo Sikalahu'ne evene' muki' lehize-ngedekuvo
ACT.2.17	a'mine Sikalahu'ne ne'mo nene zatuho' o-ngedavo
ACT.2.17	gipe alu langa'vopilemo' nete neni' ve'neti' gamazi li soto' igi
ACT.2.17	li-lingimilisave.
ACT.2.17	Ido' a'mine Sikalahu'ne ne'mo do soto' o-ngedavo
ACT.2.17	inite' ato ato' nene goso' vetineliti ve'nido' o molavo
ACT.2.17	ningika' ningika' navo ozohotinelitesi vamu' ningi'mi vi minilisave.
ACT.2.18	Ee, a'mine gameneu' Sikalahu'ne nene
ACT.2.18	a'mine gelekele' alu izipe'ne nesi lehize-ngedekuvo
ACT.2.18	neni' gamazi'ne nene li soto' igi evene' li-ngimilisave.
ACT.2.19	Ido' ne'mine navo hoze okulumo' veletasi ido' misubo gala'mudasi nene
ACT.2.19	ele'vole' inite' muki' noso molo lengelebizelesuve.
ACT.2.19	Ado' misubola nene vanisesi olokisi soto' ikesivo
ACT.2.19	sokile'mo limuso ne'minosa soto' ogavo ningilisave.
ACT.2.20	Ido' Guvelesi ve'mi gamene naba olihe alitamivo
ACT.2.20	ho' velelo' nene hitavo liti'muso ize mineleseive.
ACT.2.20	Ido' a'mine'mine ogo ike'nisi nene gulehe' kulehe' lizo
ACT.2.20	vanise ne'mine geleleseive.
ACT.2.21	Ido' Guvelesi ve'mi gulive di minilizave nene
ACT.2.21	O'moso'mo do ngu' ize-lengedeleseive lo gize neive.
ACT.2.22	Ne'mine lo Petolo' imine' molo ti' lo line': Isilaele' alevekizo, ma lo-lengemeloze. Gililo. O'moso'mo lingine nezelati' ve ve li ningilizave lo Nasalete ve Izesu'ni do amuzo molo-do hize ele' o-davo ele'vole' nitekisi golize nitekisi ogo noso molani' nene lengi' vovotingu' ine' nemu' gili nizani' ma neive. 
ACT.2.23	Eze nene O'moso'mo gozopo' gelo lo huko gele neido' ogo aka elebizo adingu' molani' ve. Adingu' molavo lingine bilani' ve. Ee, lingine likevo biluva've gamazi gilamavete lohoto' zalo' nilidunu' bilikevo hiline'. 
ACT.2.24	Ne'mine ikeni'za gonoso milaa' angu' mine gili' lamiline' ogavo nemu' mulumo gelo hilinguti' O'moso'mo do ote-dine' ve. 
ACT.2.25	Davidi' ezemu' ti' lo gizine' ve:
ACT.2.25	Guvelesi ve nezesi gamene gamene minaa' neive lo
ACT.2.25	a'mine nene ga'neu' soto' o neivo naza gele minaa' uvoni' ve.
ACT.2.25	Aza inite' mali'mo do goloso o-nedalive lo neni' a'ne zamela minaa' neive.
ACT.2.26+ACT.2.27	Nemu' lu'neu' lamine' gelo
ACT.2.26+ACT.2.27	mulu'neu' gulumo avile lisavo nolize gamazi noluve.
ACT.2.26+ACT.2.27	O'moso'ne make, vo'nehaza nene hilavetida minelive lo mudise hulamolosane.
ACT.2.26+ACT.2.27	Ido' lu'ne geita molo gelekele' o-giduve neni' nene hulo-nedanivo
ACT.2.26+ACT.2.27	oko'ne geleso unuvo amoloseive.
ACT.2.26+ACT.2.27	Nemu' nene gele hamo' ogo hongu lo gizebo ogo minelesuve.
ACT.2.28	Naza minevo' minevo' ogo lu'ne gosoho' do mineloni' aka nene nelebizanivo
ACT.2.28	gezesi minusidi'mo lu'neu' gulumo avile liso minavo
ACT.2.28	ne'minovo' minelesuve lo gizine' ve.
ACT.2.29	Neni' zuhokizo, naza avoteho Davidi'nimu' nene mo lamineto' lo-lengemelesuve. Aza helavo galese izi-dani' ve. Gonoso galese've nene idisesi soto' neivo ningo minaa' noune. 
ACT.2.30	Ne neiha aza O'moso'mi gamazi lo soto' oga' ive polohete minine' nenako a'mine line' gamazi nene O'moso'mo gamazi've do amuzo molo lo huko-dine' gamazimu' gelo mino line' ve. Ado' ezelo' medelo eze a'vopilemo' zuhouti' mali'mo eze mo'mosi've dalive lo lo huko-dingumu' gele minosa line' ve. 
ACT.2.31	Ee, aza alinge' soto' iline' initekumu' gele mino O'moso'mo do lu' izelive lo imiselelesa live nene hilinguti' do ote-delingumu' line' ve. Ado' O'moso'mo a'mine ve hilavetida mudise hulo-damivo oko'no gelesamilive line' nene O'moso'mo hilinguti' do ote-delingumu' line' ve. 
ACT.2.32	O'moso'mo Izesu'ni do ote-dine' nene eze izipahala zuho laza vete gihiletunu' ninge none' ma neive. 
ACT.2.33	Ido' meleho O'moso'mo evene' muki' livile' ogo dize minive ve li ningilizave lo ana zamela ele'mize molo gozopo' lo huko-dido' e'meto eze Sikalahu've emavo lehize-lidine'. Ido' idise gili ningi nizani' inite' ado' eze Sikalahu've lehize-lidine' nene gili ningi nizave. 
ACT.2.34	Ido' Davidi' aza oko'no losuvosi Okulumoku' dizamine'za aza gamazi ti' lo line':
ACT.2.34	Vozeu' ve'mo aza Guve'nesi vemu' ti' lo lo-imine':
ACT.2.34	Gaza evene' nabavo' minaa' ada a'ne hulaa' uvoda minezo.
ACT.2.35	Mine do vo nanivo biluvaka nete gelekele' i-gidi minilizave lo
ACT.2.35	gizengauko do'mo leme-ngedelesuve line'.
ACT.2.36	Nemu' lingine Isilaele' zuho muki' gili lamine' ilo. A'mine ve ma lingine bilikevo hilive Izesu' nene O'moso'mo Guvelesi ve ve lo ido' do lu' izelive imiselelesa live ve lo ele'mize molavo neive lo Petolo' lo-ngimine'.
ACT.2.37	Ne'mine lavo evene' gili mulu'ine hukavo mulumo gili Petolo' ve aposolo linge ma nesi longo' i-ngidi ti' li lani': Zogole zuhokizo, nadi' okunivo lamine' ilive. 
ACT.2.38	Ne'mine likevo Petolo' ti' lo lo-ngimine': O'moso'mo lihimete hulo-ledelingumu' ve li lingine hamo' hamo' igi lutine di velepe' izilo. Ne'mine ikevo laza Izesu' Kilisito' gulivelo' mono' noso holo-lengedekunivo O'moso'mi Sikalahu've nene lehize-lengedeleseive. 
ACT.2.39	Linginesi langa'vopilemo' hota nizavesi elese molo-lengemavo aliza aleve muki' nene eze Sikalahu've lehize-lengedelesa lo huko neine' ma ve. 
ACT.2.40	Petolo' aza ti' lo lo-ngemosa gamazi muki' imine' molo ga'ine do ti' lo lo-ngimine': Evene' zuho goloso minani' mene O'moso'mo goni' o-ngedo ngebelelingu' nene lengikisi lengebelamivo lukuvo nalizangisi olovo' ilo lo lo-ngimine'. 
ACT.2.41	Ti' lo lo-ngemavo eze gamazi gili dave gohi tili tauseni (3,000) nene imine' milavo mono' noso hili-ngidani' ve.
ACT.2.42	Ne'mine ogavo gamene gamene amuzo mili di gese' igi gili hamo' igi aposolo apizi ngimani' gamazi gili haza noso' nitekisi lebeni initekisi ni O'mosola li minaa' ani'. 
ACT.2.43	Ti' igi nizavo aposolo ingine O'moso'mi amuzo ningilizave li ei' velemu' ato ato' initekisi golize nitekisi di soto' ikevo evene' muki' ngehelele izivo minani'. 
ACT.2.44	Izesu'ni gili imaa' ave ingine muki' hamo' zuho lili' igi inite' mata' di minani' nene mukito' inite' ogavo di minani' ve. 
ACT.2.45	Misubo'ine nehe heneni nganeni'ine nehe nene meni hizi a'midoti' moni dani' nene inite'ine nomivo vise' iga' ave ize' mili engi' votigilelo' ngimani' ve. 
ACT.2.46	Lu'ine ga'ine mili hamo' igi mono' numuno nabau' mulise milaa' ani'. Ido' numungu' numungu' di gese' ika' ika' igi mini noso' nite' naa' ani' nene mulu'ningu' lamine' gili balu i-ngidi 
ACT.2.47	ni mini O'mosola opo'ni li minikevo evene' muki' ningi lamine' i-ngidani'. Ne'mine navo Guvelesi ve ne'mo gamene gamene evene' gohi ma do ngu' izo ei' evenele zuhou' do imine' molo-ngedaa' ine' ve.
ACT.3.1	Gamene ma Petoloki Zohaneki nivenga' gamene tili kilokulo' nene O'mosola laa' ani' gamene ogavo mono' numuno nabau' dizilisa nivasivo 
ACT.3.2	ve ma izelehi mulunouti' gebili soto' ive nene mono' numuno ne'mi gateni ado' lamine' goloso neive laa' ani' gatenilo' nene gamene gamene ele'mizi di huli-dikevo a'mido' mino evene' dizi limi ave nene monimu' voku' voku' lo-ngedo minaa' ine' ve. 
ACT.3.3	Petoloki Zohaneki mono' numuno nabau' dizilisa nivasivo ningo monimu' voku' lo-ngidine'. 
ACT.3.4	Voku' lo-ngedavo Petoloki Zohaneki vonu' bili Petolo' ti' lo lo-imine': Vonu' lebelezo. 
ACT.3.5	Ti' lo lo-emavo ve gebili aza giline' nene inite' ma nemelesa lihe lo vonu' ngibiline'. 
ACT.3.6	Ne'mino neivo Petolo' ti' lo lo-imine': Nezela moni heneni'ne nomine'za inite' hamo' ma neine' nene gemekuvo dalosane. Nasalete ve Izesu' Kilisito' ei' velemu' lo-gemekuvo oto aka monezo. 
ACT.3.7	Ne'mine lo-emo ana zamela do do ote-davo lite' lo gizene luhisesi omuvosi amuzo molavo 
ACT.3.8	lite' lo ote pehe lo aka mono oluto' dize dize' ogo mono O'moso opo'ni nolivo engikisi mono' numungu' maka' dizani'. 
ACT.3.9	Dizikevo aka nomono O'moso opo'ni nolivo evene' muki' ningi 
ACT.3.10	gateni lamineku' mino monimu' voku' voku' lo-ledo minaa' ive ma neive li gilii lamine' ingumu' sizaga li geke' li-dani' ve.
ACT.3.11	A'mine di lamine' i-dasive nene Petoloki Zohaneki engita vo gi'mizo neivo evene' muki' ningi mono' numuno neu' he' numuno naba gizikani' gulive Solomoni' ve langu' nene loti' izi vi di gese' igi ve'ine gahava nomivo minani'. 
ACT.3.12	Petolo' evene' ningo ti' lo lo-ngimine': Isilaele' alevekizo, ve mene ningi sizaga goloso nilani' nene leli' amuzotedunu' nomive. Ido' leli' laminetemu' ogo ma do lamine' o-damusive. Nemu' vonu' vonu' libilamilo. 
ACT.3.13	O'moso ado' avotemote Abalahamule Isakale Zakobole ido' avotemote muki' gelekele' i-daa' ave nene aza gipele Izesu' gulive do hozi lo amuzo've do soto' ogavo niningave. A'mine ve Izesu'ni nene lingine guvelesi ve Pilato' anau' ele'mizi milikevo Pilato' aza iseve ize-delove lo nolivo lingine Pilato' velelo' mehedine imi belelive lani'. 
ACT.3.14	Ee, a'mine lulo laminekisi ve lisihe' lamine' nene ezemu' gosele' lengebelavo o've li-di evene' bele hilive ma gomukuti' nalato' neivo lingine Pilato' iseve ize-davo a'mine evene' bele hilive lezesi minelone lani'. 
ACT.3.15	Ne'mine igi minevo' alevo' ne'mi melehine bili hilani' ve. Bili hilani'za O'moso'mo hilinguti' do ote-dine'. Ido' do ote-dine' nene la'lisete ninge none' ma ve. 
ACT.3.16	Izesu' gulivelo' gele ele'vole' ogo minosa ningaa' ave mene do lamine' o-dusivo aza Izesu'nimu' gele ele'vole' idi'mo lamine' ine' ve. 
ACT.3.17	Zogone zuhokizo, linginesi gizebo vetinesi Izesu'ni i-dani' nene gili lamine' ami ladani igi minani' nemu' i-dani' ne gele nouve. 
ACT.3.18	Do lu' izelive lo O'moso'mo imiselelesa live mene aza mulumo gelo heleleseive lo O'moso'mo line' gamazi ado' polohete mukilite li soto' ikeni' gamazi nene ne'mine ogo do gihile ize-dave. 
ACT.3.19	O'moso'mo lihimetine gilite-lengedelingumu' ve li lutine di velepe' izi goloso nitetine hulilo. 
ACT.3.20	Ne'mine ikevo O'moso'mo hongu lo lamine' minaa' nene do soto' o-lengedo do lungu' izelive lo imiselelove lo lo huko salani molo-lidive nene lengita imiseleleseive. A'mine do lu' izelive nene Izesu' ma ve. 
ACT.3.21	Eze nene Okulumoli'mo asabu' o-davo a'mida mineline' ogave. Mino O'moso'mo inite' mata' do gosoho' iline' gamene nene alitavo ma tine' molo aloseive. A'mine gamenemu' nene O'moso'mo gamazi've ve'ningu' molavo gozopo' aka'milati' ei' polohete've kekeize li minani' nete li soto' ani' ve. 
ACT.3.22	Ido' Mose' aza gamazi ma ti' lo line':
ACT.3.22	Guvetinesi ve O'moso aza lengi' zuhouti' ve ma
ACT.3.22	eze gamazi lo soto' ilive polohete neni' ne'mine do ote-do hulo-lengedeleseive.
ACT.3.22	A'mine veli'mo gamazi lo-lengemeline' nene gili dalo.
ACT.3.23	Ido' a'mine polohete'mo liline' gamazilo' ve mali'mo gele damiline' nene
ACT.3.23	bilikevo O'moso'mi evenele zuhou' minamo osu' lilive lo line'.
ACT.3.24	Ee, gamazi li soto' igi minani' polohete ado' Samuvelikisi ido' ezeloti' alinge' milavesi muki' idise mene gamenemu' li soto' ani'. 
ACT.3.25	Lingine polohete minaveti gize'nido' lisi nimonaze. O'moso'mo avotingine gamazi lo huko lo-ngimine' nene linginemukisi line' ma ve. Nemu' neve Abalahamu'ni ti' lo lo-imine': Ga'vopilemo' ma misubou' zuho ato ato' nene no'noho' ize-ngedeleseive lo line'. 
ACT.3.26	Gana' Zuda ve lengikumu' ve lo gipele do ote-do imiselavo lingine goloso nite' di'mi vi minanguti' nene lengi' hamo' hamo' do ti'ne-lengedo no'noho' ize-lingidine' ve.
ACT.4.1	Petoloki Zohaneki gamazi ne'mine li evene' li-ngimi nizasivo eveneto' medeli mini O'moso inite' lehizi-daa' ave nabasi mono' numuno nabau' gizebo iga' ave pilisi veti guve'inesi ve nabasi Sadukaio' evene' masi engita igi heteli nizavo 
ACT.4.2	evene' apizi ngimi O'moso'mo Izesu'ni hilinguti' do ote-dine' ne'mine ogo evene' masi do ote-ngedeleseive li lasingumu' gili goloso igi 
ACT.4.3	a'nido' diki ti' li lani': Nivenga' mo molako aize' goni' o-ngedelone li na'nava numungu' huli-ngidani'. 
ACT.4.4	Ne'mine i-ngidani'za lasine' gamazi gilave muki' nene gili ele'vole' ani'. Ido' ne'mine ikevo gili ele'vole' ave nene imine' milikevo naba'ine nene faef tauseni (5,000) ine'.
ACT.4.5	Ingi go' lavo Zuda veliti guve'inesi vesi mono' gizebo vesi mono' apizi ngimaa' avesi Zelusalemi numuda mulise milani'. 
ACT.4.6	Ee, eveneto' medelo mino O'moso inite' lehize-daa' ive naba Anasi' ve Kaiaha' ve Zohane' ve Alekisade' ve ido' eveneto' medelo mino O'moso inite' lehize-daa' ive naba'mi zuho mukikisi mulise mili mini 
ACT.4.7	aposolo ngele'mizi di igi vovo'ningu' di oti-ngidi ti' li longo' i-ngidani': Ve a'ne'minelitise lingine zahidati' amuzo di ido' zahi gulivelo' me suno dasive. 
ACT.4.8	Ti' li longo' i-ngidikevo O'moso'mi Sikalahuli'mo Petolo' lulou' gono davo aza ti' lo lo-ngimine': Evene' guvetesi vekizo, ido' gizebo vekizo, 
ACT.4.9	ve gebili ma do lamine' o-dusine' mamu' nene nadi' igi di lamine' i-dasive li longo' nii-lidahe. 
ACT.4.10	Linginesi Isilaele' aleve mukikisi gililizave lo lo-lengemeloze. Gililo. Nasalete ve Izesu' Kilisito'ni langisetine lohoto' zalo' bilikevo O'moso'mo hilavetidati' do ote-dive ne'mi amuzo'velo' me ve nene lamine' ogosa vetida ote neive. 
ACT.4.11	Mono' godolou' gamazi ma ti' li gizi nizani' ma neive:
ACT.4.11	Numuno gizaa' geheni lingine numuno gizaa' ave nete ningi hulani' ne'mo nene geheni muki' ngivile' ogo numuno do amuzo molaa' geheni
ACT.4.11	lolo' ogo neive.
ACT.4.12	A'mine geheni nene Izesu' ve. Numudo' namado' ve lelikuti' do lu' izelive gohi ma nomive. Ado' eze gulivelo' lamine' olonive gohi ma nomive. Ei' hamokovo' nene neive lo lo-ngimine'.
ACT.4.13	Ne'mine lavo Petoloki Zohaneki ngehelele izamivo gamazi livi' kiselivi' igi lasine' nemu' ingine sukulu ma lamasive haza ve matise ve li gili sizaga li Izesukisi maka' minasive matise lasi nave li gilani'. 
ACT.4.14	Ne'mine igi di lamine' i-dasive nene engikisi minavo ningi ngelemilizani' gamazi vise' igi hulani'. 
ACT.4.15	Vise' igi huli goni' numunguti' ngele'mizi heto' igi engikovo' ti' li li gili ha gele ani': 
ACT.4.16	Ve mene nadi' o-ngedelone. Ingine ato' suno dikesive li Zelusalemi aleve muki' nene gili osu' likenako laza nadi' ogo ataize lo-ngedelone. Ne nomive. 
ACT.4.17	Nemu' a'mine gamazi hutile' ogavo evene' masi gilikelizave lii Izesu' gulive ihe' gohi li soto' igi li-ngimamilizo lo ga'ine dalone lisa 
ACT.4.18	alizo li asi li-ngidani'. Asi li-ngidikevo ikesivo Izesu'nimu' li-ngimi eze gulive gohi li soto' amilizo li o've li amuzonga li li huki-ngidani'. 
ACT.4.19	Li huki-ngidikevo Petoloki Zohaneki di velepe' izi ti' li li-ngimasine': Langisetine gili ningilevo. Lengi' eveneliti gamazi gele do O'moso'mi gamazi gele hulokusivo O'moso'mo gilivo lamine' ilihe. 
ACT.4.20	La'lisete ningo gilusine' inite' nene nanitekumu' hiteko minelesive. Lo soto' soto' ogo minelesusive. 
ACT.4.21	Ne'mine likesivo gizebo ve naba' naba ingine ngehelele izine' gani gohi li-ngimi soto' ine' initekumu' nene evenelite O'moso opo'ni li minanako lilimikelizave li ngibililizani' akamu' vise' igi haza ngimiseli hulikevo vasine'. 
ACT.4.22	Golize inite' di di lamine' i-dasive nene kilisimasi've foti (40) ivile' ogo minine' nenako nemu' evenelite O'moso opo'ni li minani'.
ACT.4.23	nGimiseli hulikevo limi ingine zuho nizada vi eveneto' medeli mini O'moso inite' lehize-daa' ave nabasi mono' gizebo ve nabalitesi li-ngidani' gamazi nene vetete' igi li-ngimikesivo 
ACT.4.24	gili lu'ine mili hamo' igi O'mosola li ti' li lani': Vozeu' ve Guvekasi ve, Okulumo' misubo guvo noso ido' a'mingu' minani' inite' muki' do soto' aniveke, 
ACT.4.25	Sikalahuka ne'mo geze gelekele' gipa avoteho Davidi'ni nene do ote-do gamazi veleu' molavo ti' lo line':
ACT.4.25	Evene' heta ato' ve nene ngizebolo' molavo gopo gani lani' nene
ACT.4.25	ido' evenelite haza gopo igi gamazi goloso li hukani' nene nanimu' neve.
ACT.4.26	Misubou' misubou' veti guve'inesi ve ido' gizebo ve'ine ingine,
ACT.4.26	Guvelesi vesi ido' ve naba ve lo do kegese-divesi nene lovo o ngemelone li
ACT.4.26	di nene igi di gese' ave lo line'.
ACT.4.27	Ee, lulo laminekisi gelekele' gipa Izesu'ni nene do lu' izelive ve lo eze do kegese-danive nene lovo imilisa Helode' ve Podio' Pilato' ve heta ato' vesi Isilaele' alevesi ingine lamine' mene ebeku' di gese' igi 
ACT.4.28	gasika gozopo' gaka gelo amuzokalo' molo gelo salani molo-dane' inite' nene i-dani' ve. 
ACT.4.29	Ne'mine ani'za Guvetesi ve make, lehelele izine' gamazi lani' nemu' gele mino gamazika livi kiselivi' igi lilizave lo gelekele' veka leli' nene vete do lapa nomine' o-ledo 
ACT.4.30	amuzoka lemanivo inite' gizi dave do lamine' o-ngedo eze monovo ningilizave lo gelekele' gipa lulo laminekisi Izesu' gulivelo' ato' suno do gono dalone lo nolune li lani'. 
ACT.4.31	Ne'mine li O'mosola likevo di gese' igi minani' numuno nene gulukulu' ogo mo'mongo' ogavo O'moso'mi Sikalahu' ne'mo lu'ningu' gono do ve'ine do lapa nomine' o-ngedavo O'moso'mi gamazi livi' kiselivi' igi golise gilami li-ngimika' i'mi minani' ve.
ACT.4.32	Ido' gili ele'vole' igi minani' aleve ingine lu'ine ga'ine mili hamo' igi inite' mata'ine di minani' nene gei' initeka ve neni' inite'ne ve lami mukito' inite'ine di minani'. 
ACT.4.33	Ne'mine igi nizavo aposolo ingine Guvelesi ve Izesu' hilinguti' otine' gamazi nene amuzo mili li soto' i ngimi' ngimi' igi minikevo O'moso'mo hize ele' o-ngedavo evenelite ingine mukikumu' ningavo lamine' ine'. 
ACT.4.34+ACT.4.35	Numuno nehe misubo nehe inite' me'ninge nete meni've di di vi aposolo ngimikevo evene' linge ma inite' mamu' vise' ikevo ma vise' ani' votigile ngimaa' avo engikuti' ve mali'mosi initekumu' ma vise' amaa' ine' ve. 
ACT.4.36	Ido' ne'mine suno nene Zosehe' nesi dani' ve. A'mine Zosehe' nene aposololite gulive gohi ma Banabasi' ve li mili-dave Levi' a'vopilemo' zuho mono' gono daa' aveuti' minive ado' Kipilo ailaniu' soto' ivemu' noluve. Ido' a'mine gulive Banabasi' ne'mi monovo nene do ngu' izaa' ive ve lo neive. 
ACT.4.37	A'mine ve aza ebe' za zuho've ma do minine' nene meni hizikevo moni do aposolo do vo ngimine' ve.
ACT.5.1+ACT.5.2	Banabasi' ne'mine ine'za ve ma gulive Ananiakisi elenaho Sahilakisi angise'ine gamazi li gili ebe' za zuho'ine evene' ma ngimi a'midoti' moni dasine' nene lingela di halekisa lingela Anania' do vo aposolo ngimine'. 
ACT.5.3	nGemavo Petolo' ti' lo lo-imine': Ananiazo. Gaza Satani'mo lemo lukau' gono davo nanimu' O'moso'mi Sikalahu' soza gani lo-emo misubo'mi meni lingela do halekekane. 
ACT.5.4	Misuboka geita minelinako gasika gelo ngemaine' ma ve. Ido' ngemo meni daine' nene gei' monika neine'za la'lise voku' lo-gedamune. Nedunu' do inite' mataka dalo ma dalinako gei' luka'mo goka izavo nanitekumu' ne'mine ane. Evene' soza lo-limuhe lo O'moso soza lo-emo golo izane. 
ACT.5.5	Ti' lo nolo-imivo Anania' nogelo nogelo lemo pou' lo ongo hiline'. Helavo ningi gilave nene ngehelele naba izine'. 
ACT.5.6	Izipe goso've minani' nete gonoso nene lavolavotunu' asabu' izi di vi galese izi-dani' ve. 
ACT.5.7	Galese izi-dikevo gamene tili aua ne'mine ngomo mine ha'na noogo elenaho a'mine gamazi gelamo vanaho ha neihe lo ogo heteline'. 
ACT.5.8	Hetelavo Petolo' ti' lo longo' o-do line': Olo. Misuboloti' meni've mo a'nevo' dasine' nehe. Ne'mine lavo aza ti' lo line': Oo. Mo a'nevo' ve. 
ACT.5.9	Lavo Petolo' ti' lo lo-imine': Lingine nanitekumu' gamazi li halekiki Guvelesi ve'mi Sikalahu' golo izasive. Vangahine di galese izi-dave ma nesu gateda lidi lidi li niigi lanako gezesi a'mine a'mine igi di vi galese izi-gidilisave lo nolo-imivo 
ACT.5.10	nogelo galinali lo gizeneu' lemo pou' lo ongo hiline'. Helavo goso've nete dizi gonoso ne ningi di vi vanahine galese izi-dado' galese izi-dani' ve. 
ACT.5.11	Galese izi-dikevo noso hilave mukikisi evene' linge ma a'mine gamazi gilave mukikisi nene ngehelele naba izivo minani' ve.
ACT.5.12	Aposolo ingine ato ato' suno di eveneta inite' ato ato' muki' di soto' iga' ani'. Ido' Izesu'nimu' gili ele'vole' iga' ave muki' lu'ine di hamo' igi mini mono' numuno naba'mi he' numuno ma gizikani' ma gulive Solomoni' ve lo minine' neu' nene di gese' igi minaa' ani'. 
ACT.5.13	Nizavo evene' heta minavete engikumu' sizaga li di naba i-ngidani'za ngehelele izavo vi engita gi'mizamani'. 
ACT.5.14	Vi gi'mizamani'za vene' vemoho' muki' vanu hizi igi gili ele'vole' igi Guvelesi vela igi imine' mili gi'mizaa' ani'. 
ACT.5.15	Ne'mine ikevo gebili nabili inite' gizi davesi ngele'mizi vi Petolo' ogo novivo mumuno'mo nesi linge ma avuto' ngebelavo lamine' ilizahe li holomosi ingaa' ani' initekisi di vi akalo' huli ngimika' ani'. 
ACT.5.16	Zelusalemi ebe' gahevela ingani' aleve mukikisi igi engita inite' gizi dani' alevesi ido' lu'ningu' sikalahu' golosoli'mo mino do goloso o-ngedo minivesi ngele'mizi ikevo di lamine' igi osu' li-ngidani' ve.
ACT.5.17	Ne'mine igi nizavo eveneto' medelo mino O'moso inite' lehize-daa' ive nabasi ezela igi gi'mizave muki' ado' Sadukaio' aleve a'mido' mulise milaa' ave engikuti' minikevo ngizebolo' goloso molavo 
ACT.5.18	aposolo a'nido' di gili' li ngele'mizi di vi evene' mukiliti nala' numuno gizikangu' huli-ngidani'. 
ACT.5.19	Huli-ngidikevo nizavo holuka' liti'musou' Guvelesi ve'mi angelo' mali'mo ogo nala' numunguti' akahe si'ze-ngedo ngele'mize heto' ogo ti' lo line': 
ACT.5.20	Vi mono' numuno nabau' oti mini O'moso'mo do lu' izavo minevo' minevo' ogo minaa' gosoholi'mi monovomu' gamazi muki' nene li soto' igi evene' li-ngimi minilo. 
ACT.5.21	Ne'mine lavo gili go' lolosa neivo mono' numuno nabau' dizi a'mine gamazi li soto' i-ngimi minani'. Nizavo eveneto' medelo mino O'moso inite' lehize-daa' ive nabasi ezela gi'mizi minavesi di nubo igi engi' Isilaele' aleveti gizebo veti kanisole naba'ine vise li di mulise mili-ngidi a'mine ve ngele'mizi alizave li pilisi ve ma nala' numuda ngimiselani'. 
ACT.5.22	nGimiselikevo vi ningani'za nala' numungu' nene nizamavo vise' igi di tibizi vi ti' li li-ngimani': 
ACT.5.23	Vune'za nala' numuno'mi akahe nene gizi gili' likevo gatedo' gizebo iga' ave nene ha oti nizavo ningune'za akahe si'zune' nene evene' hamokisi ma nizamavo ningune' ve. 
ACT.5.24	Likevo mono' numuno nabau' gizebo iga' ave ado' pilisi veti guve'inesi ve nabasi eveneto' medeli mini O'moso inite' lehizi-daa' ave nabasi gili aposolo nadi' ahe li gopo ga'ine gili alinge' nene inite' ma nadi' ogo soto' ilihe li lani'. 
ACT.5.25	Ne'mine li nizavo ve mali'mo ogo hetelo ti' lo lo-ngimine': Mene gililo. Lingine nala' numungu' huli-ngidave nene mono' numuno nabau' mini evene' mono' li-ngimi nizave. 
ACT.5.26	Lavo pilisi veti gizebo ve'ine aza pilisi ve ma ngele'mizo vo aposolo ngele'mizo ani'. A'mine pilisi ve nete ngele'mizi ani'za evenelite gehenidunu' libilikelizave li golise gili ngibilami zou li ngele'mizi ani' ve.
ACT.5.27	nGele'mizi kanisoleti vovo'ningu' huli-ngidikevo nizavo eveneto' medelo mino O'moso inite' lehize-daa' ive naba ne'mo ti' lo longo' o-ngidine': 
ACT.5.28	Laza a'mine ve'mi gulive igi li-ngimi' ngimi' amilo lo amuzo molo lo-lengemamune' nehe. Olo. Lingine peleseve' izi a'mine gamazi nene Zelusalemi numungu' li hutile' ikevo buu line' ma ve. Ne'mine igi a'mine ve bilaveliti lihime'ine nene leli' okodela dizelive lisa nahe. 
ACT.5.29	Lavo Petolole aposolo linge masi di velepe' izi gamazi ti' li li-imani': Eveneliti gamazi gele do O'moso'mi gamazi gele hulaa' ne ma nomive. 
ACT.5.30	Lingine Izesu'ni lohoto' zalo' bili hilikevo avotemoteliti O'moso'ine ne'mo do ote-dine' ve. 
ACT.5.31	Otavo Isilaele' aleve lingine lutine di velepe' izikevo lihimetine hulo-lengedelive lo Guvetesi ve ve lo ido' do lu' izaa' ive ve lo O'moso'mo ei' amuzodunu' do dize-davo neive. 
ACT.5.32	Ido' a'me luvoni' inite' nene ningo gelosa a'minemu' lo soto' o lengemelonive nene leli' ne none. Ido' lelikovo' nomive. O'moso'mi Sikalahu've nesi nene lo soto' oga' neive. A'mine Sikalahu've nene O'moso'mo eze gamazilo' gele daa' unive nene leme neine' ma neive lo lo-ngimine'. 
ACT.5.33	Ti' lo lo-ngemavo ngizebolo' goloso molavo mo ngebelelone li gilani'. 
ACT.5.34	nGebelelone li gilani'za Zuda veliti kanisole mulise nabauti' ve ma Halisaio' ve aza Mose' lou' gamazi gize ngimine' nene apize ngemaa' ivo evene' muki' ezemu' gilavo dize minive ne'mi gulive Gamaliele' ne'mo oto aposolo vi heta igi gamene ngomo minilizave lavo vi minikevo 
ACT.5.35	kanisole alevemu' ti' lo lo-ngimine': Isilaele' aleve neze zuhokizo, lingine a'mine ve nadi' i-ngidilizahe. Gatine gili nge li minisa i-ngidilo. 
ACT.5.36	Gamene gozopo' aka'mila ve ma gulive Teuda' aza oto ve guve'nesi ve naba nouve lavo evene' fo hadeti (400) ne'mine ezela gi'mizani'za alinge' ngamani nete me'nibine bili hilikevo ezela gi'mizave nene hutile' igi vi haha ikevo a'mine inite' osu' line'. 
ACT.5.37	Ido' alinge' gulivete gizani' gamenela nGalilaia ve ma gulive Zuda' ve lo minive ne'mo oto evene' linge ga'ine do lovo do soto' ogo ngamani ngebelelone lavo gili imikevo lovo hizangu' nene Zuda'ni bili hilikevo eze aleve muki' vi hutile' igi vi halekani'. 
ACT.5.38	Nemu' ne mene vemu' lo-lengemeloze. Gililo. Lingine huli-ngimikavo haza minilizave. Ingine di soto' ani' inite' nene haza evenelite ga'ine gili gono di di soto' ani' noline' nene mo gopo ogo haha oloseive. 
ACT.5.39	Ido' O'moso'mo hize ele' o-ngedo minivo di soto' ani' noline' nene lingine O'moso ivile' igi ingine gono nidangumu' nene ngeli o've li li-ngidilizahe. O'mososi lovo i imi minikelizave lo nemu' nolo-lingimuve lo lo-ngimine'. Lo-ngemavo ingine gili di 
ACT.5.40	aposolo gohi ngele'mizi numunguko dizi lobuno gavosodunu' ngibilivi' ngibilivi' igi Izesu' gulive igi evene' li-ngimamilizave li li huki-ngidi ngimiseli hulani'. 
ACT.5.41	Ido' ngimiselikevo a'mine kanisole alevesi minadoti' huli-ngidi ngolize izi'mi limi vani'. Ido' ngolize izi'mi limi vani' nene ingine O'moso'mo lelikumu' gelavo lamine' ogavo ingine Izesu' gulive di minangumu' ve li biluvalite di'mi limi-ngidi ngibililizani' nene monoku' amuzo'ine nene a'mine geni ha gihilizado' lisihe' o neive lo giline' noloseive li ngolize izi'mi vani' ve. 
ACT.5.42	Ne'mine ogavo gamene gamene mono' numuno nabaukisi numudasi O'moso'mo do lu' izelive lo imiselelesa live nene Izesu' minine' nenako nemu' gamazi lamine' nene di halekami li soto' igi apizi ngimi' ngimikovo' igi minani' ve.
ACT.6.1	A'mine gameneu' nene Izesu' evenele zuho mo imine' mili'mi nivavo engikuti' evene' ma ado' nGiliki eveneliti gamazi'ninguti' laa' ave nete ti' li li mulu'ningu' goloso gilani'. Gamene gamene noso' nite' ize' mili ngimaa' angu' leze muliseuti' minani' geto' vene' ne ningi huli-ngidi noso' nite' mili-ngidisa'mave li mulu'ningu' goloso gili Zuda veti gamazi'ninguti' laa' ave ngelemilisa lani'. 
ACT.6.2	Ne'mine ikevo aposolo tuvelu ingine Izesu' evenele zuho muki' vise li di mulise mili-ngidi ti' li li-ngimani': Laza noso' nite' ize' molo ngemo minelesa O'moso'mi gamazi lo-ngemaa' noune' nene hulolone' ne edamoloseize. 
ACT.6.3	Leze zuhokizo, lingine lengikuti' evene' seveni O'moso'mi Sikalahu' gili imi nizavo lu'ningu' gono daa' neive ido' gamazi noso'vesi laminekovo' laa' ave evene' ningi gamangi mili-ngidaa' ave di soto' ikevo laza gono mene dalizave lo ngele'mize molalone. 
ACT.6.4	Ido' ne'mine ogo la'lise O'moso opo'ni lo ido' evene' O'moso'mi gamazi lo-ngemo lute hamo' minavo amuzo molo minelone. 
ACT.6.5	Likevo Izesu' evenele zuho muki' gamazi lamine' ve li Setehano' nene O'mosola amuzo molo gele emo minavo Sikalahu've'mo lulou' vauve elo gono davo minive nesi ido' Hilipokisi ido' Polokolokisi ido' Nikanolokisi ido' Timonakisi ido' Palamenakisi ido' Nikolao' ado' Adiokia ebekuti' monokumu' Zuda vela gi'mizive nesi nene di kegesi-ngidi 
ACT.6.6	aposolo nizada ngele'mizi milikevo ingine a'mine gono ngimilisa O'mosola li a'ine godo'nido' hitani' ve.
ACT.6.7	Ne'mine ikevo O'moso'mi gamazi hutile' ogo novivo Zelusalemi ebeta Izesu' evenele zuho vanu hizi imine' mili muki' goloso soto' navo eveneto' medeli mini O'moso inite' lehizi-daa' ave linge muki' ma Izesu'ni gili imi gamazi've gili dani' ve.
ACT.6.8	Ido' O'moso'mo Setehano'ni ninge lamine' ogo hize ele' o-do amuzo muki' emavo O'moso'mi amuzo ningilizave lo eveneta ato ato' suno doo do soto' ogo minine'. 
ACT.6.9	Ne'mine ine'za evene' malite oti gamazi lido' nene e'menga li-imani'. Ingine Zuda veti mono' mulise hamokuti' minani' ve. Ado' goboni gelekele' ve minanguti' kuluhizi-ngidikevo minaveliti mulise'ine ve languti' nene minani' ve. Engikuti' ve ma Kilene misubouti' ve minavo ido' ve ma Alekisadalia ebekuti' ve minavo ve ma Kilikia misubouti' ve minavo ve ma Asia misubouti' ve minavo minani' ve. Ingine oti Setehano' gamazi lido' nene e'menga li-imani'za 
ACT.6.10	Sikalahu' ne'mo hize ele' o-davo Setehano' gamazi laminekovo' lavo ingine eze gamazi ngeli ivile' amilizani' ogavo 
ACT.6.11	evene' ma di ezemu' soza gamazi li-ngimilizani' nene suno' li-ngimisa di oti-ngidikevo ingine me ve nene Mose'nisi O'mososi dovo ledevo' ogo gamazi nolivo gelekune li lani'. 
ACT.6.12	Likevo ingine haza vesi gizebo ve'inesi mono' apizi ngimaa' avesi go'ine izi di upuho' i-ngidikevo lite' mate' li vi analo' di engi' kanisole aleve nabala gonito' ele'mizi vani'. 
ACT.6.13	Ele'mizi vikevo sakupo gamazi laa' ave soza li ti' li lani': Me ve nene mono' ebe' memukisi O'moso'mo lavo Mose' lo huko-lidine' gamazi mamukisi dovo ledevo' ogo lo minaa' neive. 
ACT.6.14	Aza ti' lo gamazi nolivo gele noune' ma ve. Nasalete ve Izesu' aza ebe' mene do goloso ogo Mose' gize limine' gamazilo' ogo molo oga' une' monovo nene do gopo' napa' oloseive line' ve li lani'. 
ACT.6.15	Likevo kanisole numungu' minave muki' nete vonu' bili ningani' nene golo velelo' ne angeloli'mi golo vele gele neivo ningani' ve.
ACT.7.1	Ne'mine ogavo eveneto' medelo mino O'moso inite' lehize-daa' ive naba'mo ti' lo longo' o-dine': Mene gamazi nilani' nene mo lamine' nehe. 
ACT.7.2	Lavo Setehano' ti' lo lo-imine': Lingine gono'nemote ido' neze zuho gamazi lokuvo gililo. Avoteho Abalahamu' olihe Halana' misubouko vo minamo Mesopotamia misubouko ha neivo labana'vesi minaa' neine' O'moso ne'mo soto' omo 
ACT.7.3	ti' lo lo-imine': Geze misubokasi ido' geze zuhosi nene hulo-ngedo misubo ma gelebizeloni' nelo' nene vo mineline. 
ACT.7.4	Lavo gelo a'mine Kaladia' misubo hulo Halana' misubou' ne vo minine'. A'mida mino meleho helavo Abalahamu' aza O'moso'mo lavo leli' none' misubou' meuko nene ani' ve. 
ACT.7.5	Ogavo do goto' misubo lolo' ogo minamine'. O'moso'mo misubo ngomo ha nitekisi ma emamine'. Ee, misubo ma emamine'za azasi ido' a'vopilemo' zuhosi di minilizani' misubo ve lo salani gamazi lo-emo a'mine misubo lengemelove lo lo huko lo-dine' ve. Ido' a'mine ga'vopilemo' zuhosi lengemelove lo line' gameneu' nene Abalahamu' aza izipahala ma nomivo minine' ve. 
ACT.7.6	Ido' a'mine gamazi lo gamazi gohi ma ti' lo lo-imine': Ga'vopilemo' vi misubo mala minikevo a'mida goboni izipe lili' i-ngidi mulumo gono ngimi di goloso i-ngidi nizavo kilisimasi fo hadeti (400) ogo voloseive line'. 
ACT.7.7	Ne'mine lo gohi imine' molo ti' lo line': Kilisimasi ne'mine ogo vavo a'mine goboni izipe lili' i-ngidiliza aleve nene na'nise'ne goni' o-ngedelesuve. Ne'mine okuvo ngimiselikevo ga'vopilemo' me misubouko di tine' mili igi nopo'ni li gelekele' i-nidi minilizave lo lo-imine'. 
ACT.7.8	Ido' O'moso'mo salani molo-ngidine' inite' dalizave eze zuhouti' minilizangumu' nene Abalahamukisi ido' ei' a'vopilemo' zuhosi engi' gipe'ine oko'ine lolovo huki huli-ngidi O'moso'mi noso mili-ngidilizave lo lo huko lo-dine' ve. Ido' lo huko-davo gipele Isaka' soto' idoti' nene gamene seveni ogo vavo eiti malo' ne O'moso'mi noso molo-dine'. Molo-davo Isaka' aza mino naba ogo Zakobo'ni gidine'. Ido' Zakobo' ne'mo avotemotine tuvelu ne gidine' ve.
ACT.7.9	Ne'mine ogavo a'mine avotemote ingine naku'ine ma Zosehe'nimu' livile' ogalinako li lukehe bili evene' ma ngimisa ei' oko'noloti' meni dani'. Dikevo a'mine ve nete ele'mizi Aigita misubosuko vani'za O'moso'mo Zosehe'nisi mininako ne'mo 
ACT.7.10	mulumo alumo nite' muki' soto' o-dingu' nene gizebo lamine' o-davo goloso amo minine'. Ne'mine ogo minavo Aigita misubou' veti guve'inesi ve naba Halao' aza Zosehe'ni ningine' gamazi noso'vesivo' linako ninge lamine' o-do ne eze zuho ido' Aigita aleve mukikisi do nubuho ogo mukiliti guve'inesi ve minelive lo ele'mize molani'. 
ACT.7.11	Ele'mize molavo neivo Aigita misuboukisi Kanaha misuboukisi ga'na naba soto' ogavo evene' muki' ga'nali'mo goloso ani'. Goloso ikevo avotemotesi noso' nitekumu' vise' ani'. 
ACT.7.12	Ne'mine igi mini alinge' evene' malite Aigita misubou' noso' nite' neive likevo Zakobo' gelo gana' api' ogo avotemotine ngimiselavo vi tine' mili ani'. 
ACT.7.13	Ido' gohi Aigita misubola vani' gameneu' nene ingine Zosehe'nimu' Aigita ve nehe li ha gili nizavo aza nakunotine Zosehe' ma ne nouve lo uvolomotine lo-ngemo Halao' neida ngele'mizo vavo engikumu' nene Zosehe' zuho ve lo Halao' ningo giline'. 
ACT.7.14	Ne'mine ogavo Zosehe' melehine Zakobo'nisi eze zuho mukikisi elese molo ngemavo evene' sevedi faef (75) ne'mine Zakobokisi Aigita misubouko vi minani'. 
ACT.7.15	Vi mini Zakobo' helavo ido' leli' avotemote minave ei' gipele zuho nesi hilika' hilika' igi osu' lani'. 
ACT.7.16	Hilikevo engi' izipaha'ine zuho nete gonoso'ine nene di vi Sekemi numuda galese izi-ngidani'. Ado' Abalahamu' aza Hamola' zuho meni ngemo gonoso ebe' meni hizingu' nene galese izi-ngidani' ve.
ACT.7.17	Ne'mine lo Setehano' imine' molo ti' lo lo-ngimine': Ne'mine ikevo mino O'moso'mo Abalahamu'ni lo huko-dine' gamazi gihile izeline' gamene avito' ogavo leze avotemote zuho Aigita misubou' mini vanu hizi mine hutile' ani'. 
ACT.7.18	A'mine gamene neu' nene guve'inesi ve naba gohi ato' ma Zosehe'nimu' gelamive Aigita misuboko soto' ogo minine'. 
ACT.7.19	A'mine Aigita ve aza leze zuho go'ine izo do goloso o-ngedo hililizave lo izipe namuno heta di huli' hulikovo' i-ngidilo lavo di huli' hulikovo' i-ngidaa' avo hilani'. 
ACT.7.20	A'mine gameneu' nene Mose' soto' ine'. O'moso'mo ningine' nene noso'vesi izipe lamine' minine'. Minavo melehi numungu' gizebo i-di nizavo 
ACT.7.21	ike'ni seto hamo' vavo di heta huli-dikevo Halao' aluvo'mo ningo do ti' ogo ei' gidine' gelavo gizebo o-dine'. 
ACT.7.22	Gizebo o-do neivo Aigita aleve ningi gilani' inite' mukikumu' apizi li-imikevo gele osu' lo amuzo ve lolo' ogo mino gamazi line' nehe ido' inite' ogo molo ine' nehe muki' inite' nene amuzovo' molo minine' ve.
ACT.7.23	Ne'mine ogo mino kilisimasi've nene foti (40) ogo vavo eze zuho Isilaele' aleve vo ninge-ngedelove lo gelo lulo otavo vine'. 
ACT.7.24	Vo ninge neivo Aigita ve mali'mo Isilaele' ve ma do goloso o-do neivo ningo eze zuho alete molo-do Aigita ve'mo monovo do goloso o-dido' nene golo hizo a'mine Aigita ve nene bele hiline'. 
ACT.7.25	Ido' Mose' aza a'mine Aigita ve bele hiline' nene aza ne'mine okuvo neze zuho do ngu' izelove lo O'moso'mo nimiselave li ningi gililizave lo gelo bele hiline'za ingine ne'mine li ningi gilamani' ve. 
ACT.7.26	Ongo go' lavo vo Isilaele' ve sita' ma lovo nihizasivo ningo kuku holo-ngedo do hongu lo-ngedelesa ti' lo line': Velizo, hamo' zuho nizasine' nenako ge nebele ne gebele nanimu' nilasive lo line'za 
ACT.7.27	eze zuho do goloso o-do minive ne'mo Mose'ni vasa ize-do ti' lo line': Geze nene lelito' gizebo iline lo zaho do ote-gedavo guvekasi ve lolo' ogosa leze gonito' lele'mize nomolane. 
ACT.7.28	Gaza ne'mine ogo aize' Aigita ve ma bele helaine' ma'mino nezesi a'mine'mino nebelelesa nolabe. Olo. 
ACT.7.29	Ne'mine lavo Mose' aza gelo golise Midiani misubou' vo venenga ve gelo minine'. Mino vene' do gipele sita' gidine' ve.
ACT.7.30	Mino kilisimasi ihe' foti (40) ogo vavo vo Sinae golo ne'mi gizeneu' ebe' hadivelo' neivo za li'nibe hamo' ma mininguti' olo' gulumo ogo neivo a'mine'mi lulou' angelo' ma soto' ogo neivo ningine'. 
ACT.7.31	Ningo a'mine initekumu' nanite' soto' neive lo gelo ninge veveselove lo avito' vine'. Avito' vavo a'mine zauti' Guvelesi ve'mi nolo soto' ogo ti' lo line': 
ACT.7.32	Naza avamote nopo'ni li gelekele' i-nidaa' ani' O'moso'ine nene nouve. Ado' Abalahamule Isakale Zakobole engi' O'moso'ine nene nouve. Ne'mine lavo Mose' aza gelo luvo luvo izo ningelesa ehelele izine'. 
ACT.7.33	Ne'mine ogo neivo Guvelesi ve'mo ti' lo lo-imine': Nolisane' misubo nene do kegeso neni' ve lokuvo neine' nenaze. Gizengalo' nite' nene kuluhizo hulozo. 
ACT.7.34	Neze evene'ne zuho Aigita misubou' nizavo Aigita aleve nete goboni mala' mala' i-ngidi minikevo goloso igi minani' nene ningo agae agae li minani' nene ga'nelo' ogavo giluvoni' ve. Nemu' do ngu' izelove losa lemekuve. Idise gei' nene Aigita misubou' nogimiseluze. Vozo lo lo-imine' ve.
ACT.7.35	Ee, a'mine ve Mose' nene ingine geze zaho do ote-gedavo guvekasi ve lolo' ogosa leze gonito' lele'mize nomolane li vasa izi-dave ve. Ido' a'mine ve Mose'ni O'moso'mo a'mine Isilaele' aleveti guve'inesi ve ido' do ngu' izelive lolo' ogo minelive lo engita imiseline'. Ado' angelo' ma O'mosolo' medelo mino za ngomou' olo' gulumo o miningu' soto' o-dine' ne'mo nene imiseline' ve. 
ACT.7.36	Imiselavo vo Isilaele' aleve Aigita misubou' minanguti' ngele'mizo Aigita misuboukosi guvo noso ma gulive Gulehe' Noso ve ladokisi ebe' hadive maukisi ngele'mizo novo kilisimasi foti (40) novivo ato ato' suno do minine'. 
ACT.7.37	Eze gamazi lo soto' ilive polohete ma neni' ne'mine ma lengi' zuhouti' do ote-do O'moso'mo imisele-lengedeleseive lo Isilaele' zuho lo-ngimive nene idise luvoni' Mose' ma ne neive. 
ACT.7.38	Avotemote Isilaele' aleve ebe' hadiveu' mulise mili nizavo a'mida Sinae gololo' a'mine ve azasi engikisi angelo' ma O'moso'mi gamazi lo-imivesi nizavo minevo' minevo' lemeni ne'mi gamazi do lemelove lo O'mosolati' dani'. 
ACT.7.39	Ne dani'za avotemote ingine eze gamazi gele damolone li vasa izi-di Aigita misubouko do ti'no voloninako li lu'ine nela milani'. 
ACT.7.40	Ne'mine igi Mose' uvoloho Aloni'ni ti' li li-imani': Mose' nene Aigita misubouti' lele'mizo ave aza vo gopo ihe vo hadene ihe laza gelamunako gaza leze o'mosote gohi lolo' o-ledanivo gomu' molo limivo volone. 
ACT.7.41	Likevo ne gameneu' bulumaka' angale naba avazaha ne'mine lili' igi a'mine avazaha o'moso nene guno gizi imilizani' inite' di igi imi mini engi' a'inedunu' lili' ani' initekumu' ngolize izi minani'. 
ACT.7.42	Ne'mine igi Okulumoku' labana' elaa' ine' inite' muki' o'moso'ine lili' igi ngopo'ni lilisa igi minikevo O'moso'mo ti' igi minilizave lo velepe' izo mehene ngemo hulo-ngidine'. Ne'mine ani' nemu' O'moso'mo line' gamazi nene polohete luhuvo gizani' neu' ti' li gizi nizani' ma neive:
ACT.7.42	Isilaele' alevekizo, lingine ebe' hadive mau' moni nizavo
ACT.7.42	kilisimasi foti (40) novivo ize ato ato' bili guno gizika' gizika' igi minani' nene
ACT.7.42	nenikumu' nehe. Ne nomive.
ACT.7.43	Lingine mono' numuno ado' seli numuno gele vine' di monani' nene
ACT.7.43	avazaha o'mosotine Moloko'nisi ido' gohi ma sonohi' avazaha'vesi minine'
ACT.7.43	Lehana'nisi ngopo'ni lilisa di monani' ma ve.
ACT.7.43	Lolize izo a'mine inite' ngopo'ni lo minelone li avazaha inite' lili' igi
ACT.7.43	di minani' nemu' nene na'nise lokuvo Kanaha misubo huli vi
ACT.7.43	Babelonia misubo nesi huli misubo mauko vi mini mulumo gili minilisave line' ve.
ACT.7.44	Ido' di minilizave lo O'moso'mo Mose'ni avazaha ogo elebizidi'mine lili' ani' mono' numuno selitunu' gizangu' O'moso'mi gamazi minine' nene avotemote ebe' hadiveu' di minani'. 
ACT.7.45	Ido' me'ninge ngimikevo avotemote zuho engitoti' minani' netesi a'mine seli numuno di minani'. Ido' Zosua' ngele'mizo novivo O'moso'mo gomu' molo ngemo a'mine misubou' minani' zuho ato ato' nene ngeleto do nohulivo a'mine avotemote zuho Kanaha misubo di ti' ani' gameneu' nene a'mine mono' numuno nene di ani' ve. A'mida nene a'mine numuno ha di nizavo mini di igi guvelesi ve naba Davidi' soto' ogo neivosasi nene ha di minani' ve. 
ACT.7.46	Davidi'ni nene O'moso'mo ninge lamine' dani' ve. Ido' O'moso'mo ninge lamine' davo Davidi' aza Zakobo' nga'vo pilemo' zuho gelekele' i-dani' O'moso'inemu' numuno gosoho' do soto' o-delesa gelo ne'mine o-delingumu' nene longo' o-dine'za 
ACT.7.47	O'moso'mi numuno gosoho' gize-dive nene Davidi' gipele Solomoni' gize-dine' ve. 
ACT.7.48	Ee, numuno gize-dine'za Vozeu' ve dize neive O'moso nene evenelite a'inedunu' gizani' numungu' minevo' dovo' osa'mive. O'moso'mi gamazi lo soto' ive polohete ma ti' lo gize neine' ma ve:
ACT.7.49	Guvelesi ve aneza gamazi lo ti' lo laa' neive:
ACT.7.49	Okulumo' nene neze mo'mosi'ne ve.
ACT.7.49	Ido' misubo nene gize'ne lise minaa' uvoni' inite' ve.
ACT.7.49	Nemu' nene numuno nani'mine numuno gizi-nidikevo lisihe' ilive.
ACT.7.49	Nani holomolo' mine geleloni' o neive
ACT.7.50	Na'nise'ne a'netunu' Okulumo' Misubo do soto' muluvoni' ma gilamani' nehe
ACT.7.50	lo gize neine' ve.
ACT.7.51	Ne'mine lo Setehano' aza kanisole aleve lo-ngemo imine' molo ti' lo line':
ACT.7.51	Lingine a'manapa igi gamazi gilamaa' igi mini lutine gatine ngolo' lamivo avotinge igi mili iga' ani' suno ma'mine igisa lingine O'moso'mi Sikalahu' lovo i imaa' nave. 
ACT.7.52	Avotinge ingine polohete soto' ani' muki' goboni mili-ngidisa hamokisi ise'ine izi-ngidani' ma nehe. Ne nomive. Ve lisihe' lamine' ma soto' ilive li li soto' igi lave polohete nene ingine ngibili osu' likevo mini lingine a'mine ve lisihe' bili hililizave li biluvaliti a'ningu' milikevo bili hilani' ve. 
ACT.7.53	Ido' O'moso'mo lo hukine' gamazi nene angelole neve nete avotemotine ngimikevo dikevo imine' mili gizebo ilizave lo lengita ogani' neiha lingine gili damani' neive.
ACT.7.54	Setehano' ti' lo lo-ngemavo gili ngizebolo' goloso molavo ve'ine ingihi gili' lani'za 
ACT.7.55	Setehano'ni lulou' O'moso'mi Sikalahuli'mo gono davo aza Okulumoku' vokene' ogo ningine'. Ningo O'moso'mi labana've ningo Izesu' O'moso'mo ana hulaa' ida neivo ningo 
ACT.7.56	ti' lo line': Okulumo' ngolo' lavo ve gihile O'mososi mino ana hulaa' ida neivo ningekuve.
ACT.7.57	Ne'mine lavo gili gamazi goloso nolihe li a'mine gelalone li ga'nido' hiti mini geke' li-di vi abuti' izi gili' lani'. 
ACT.7.58	Abuti' izi ehuso' igi di vi numuno si'mingala huli-di vi eze lihime'vemu' li soto' ave nete geheni huli bili' bili' ilisa ingine oko'nido' inite' ha'na ha'na ne kuluhizi gipe goso've ma minine' gulive Saulo' ne'mi gizeneu' di mulise milani'. 
ACT.7.59	Setehano'ni gehenitunu' nibilavo aza vise lo Guvekasi ve Izesuvo, gaza sikalahu'ne dozo lo 
ACT.7.60	alabuvolo hize mino gamazi naba lo Guvekasi ve mene lihime nidani' nene do minamo hulo-ngedezo lo hiline'.
ACT.8.1	Bili hilikevo Saulo' a'minemu' lamine' giline' ve.
ACT.8.1	A'mine gamene nene Izesu' evenele Zelusalemi ebeku' mulise milaa' ave api' igi goboni naba mili-ngidi minani'. Goboni mili-ngidi nizavo hutile' igi vi Zudaia misuboukosi Samalia misuboukisi vi osu' likevo aposolo angise'inevo' Zelusalemi ebeku' minani'. 
ACT.8.2	Ido' mono' gili lamine' ave linge ma Setehano'ni ive nama naba i-di mini galese izi-dani'. 
ACT.8.3	Galese izi-dikevo Saulo' aza Izesu' evenele zuho ngebelo osu' lolosa ogo lovo o ngemo numu'ningu' numu'ningu' dizo vene' vemoho' gelelehe' malelehe' ogo do lemo na'nava numungu' hulo-ngedaa' ine'.
ACT.8.4	Ne'mine neivo hutile' igi vave ingine hutile' igi vado' vado' vi numudo' namado' Izesu'nimu' gamazi lamine' li-ngimi' ngimi' igi minani'. 
ACT.8.5	Mini Hilipo' Samalia ebeku' lomo vo O'moso'mo do lu' izelive lo imiselelesa live nene Izesu' ve lo lo-ngemo minine'. 
ACT.8.6	Lo-ngemo neivo evene' muki' nene gamazi line' gili hamo' igi gili lanite' gili ato ato' suno dani' nene ningani'. 
ACT.8.7	Evene' lu'ningu' minani' sikalahu' goloso muki' ngimisele hulavo geke' naba li limi vani'. Ido' lavo evene' gizeho' numuno avesi gebili nabilisi muki' lamine' ani'. 
ACT.8.8	Ne'mine ogavo Samalia ebeku' evene' ngolize naba izani'.
ACT.8.9	Ido' a'mine ebe' nabau' ve ma minine' gulive Simoni'. Aza gamene ha'na luso ve lolo' ogo mino naza guve'nesi ve nouve lo Samalia aleve muki' go'ine izaa' ine'. 
ACT.8.10	Ne'mine neivo dizi minani' ido' limi minani' nene ezemu' gilavo dizine'. Ado' aza nene O'moso'mi amuzo malehe monovo've ato ato' minanguti' monovo ma ngivile' ogo amuzo molo minine' ve li laa' nani' nene dosa O'moso gele vine' neive li gili lani'. 
ACT.8.11	Ne'mine li gamene ha'na avazaha nite' dangumu' sizaga li'mi vi eze gamazi gili di vi eita gi'mizani'. 
ACT.8.12	Ne'mine igi minani'za Hilipo' aza O'moso'mo gizebo o-ledeline' mamukisi ido' O'moso'mo do lu' izelive lo imiselelesa live nene Izesu' neingumukisi mono' gamazi lamine' nene lo-ngemavo gili ele'vole' igi vene' vemoho' muki' noso hilani'. 
ACT.8.13	Simoni' asi'vesi gele ele'vole' ogo noso holani'. Holo Hilipoda vo gi'mizo mono Hilipo' ato ato' suno do soto' ine' nene ningo sizaga lo-do minine'.
ACT.8.14	Samalia aleve O'moso'mi gamazi gili dikevo Zelusalemi ebeku' minani' aposolo nete a'mine gamazi gili Petolongi Zohanengi engita ngimiselikevo vasine'. 
ACT.8.15+ACT.8.16	Vi heteli a'mine Samalia aleve ingine Guvelesi ve Izesu' gulivelo' noso hilani'za O'moso'mi Sikahalu' olihe engita lemamivo haza minani' nenako nemu' O'moso'mi Sikalahu' engita lemo minelive li O'mosola lasine'. 
ACT.8.17	Ne'mine igi a'ine godo'nido' hitikesivo O'moso'mi Sikalahu' engita lemo ogo minine'. 
ACT.8.18	Aposolo netise a'ine godo'nido' hitikesivo O'moso'mo Sikalahu've ngimine' nene Simoni' ningo engita moni do vo ti' lo lo-ngimine': 
ACT.8.19	Moni ma lengemekuvo dalisize. Nazasi ve ma zahi godololo' a'ne hitelohe. Hitekuvo O'moso'mi Sikalahu' ezela lemo minelingumu' a'mine di nizasine' amuzo ma nimilizo line'. 
ACT.8.20	Lavo Petolo' ti' lo lo-imine': O'moso'mo amuzo've haza lehize-ledaa' neine' nene moni hulo dalove lo nolabe. Nemu' gei' monikasi okongasi labuluvo oloseive. 
ACT.8.21	O'moso'mo gei' luka ningine' nene lisihe' amivo dusine' gono nene gei' dalinido' lisihe' amiline' ogako nemu' damolosane. 
ACT.8.22+ACT.8.23	Gaza lukau' lihime neine' ne'mi gihile ekese'vesi nalinido' mino ido' monovo goloso ne'mo angalo' do gili' lo neivo ogo molo mineline' akalo' nene nane lo ningo gele nouze. Nemu' nene gaza goloso nite' daine' mene hulo luka do velepe' izo lukatunu' gelaine' lihime mene hulo-nedelive lo Guvelesi vela amuzo molo lozo. 
ACT.8.24	Ti' lo lavo Simoni' ti' lo line': Lingine nenikumu' nene lasine' inite' nenita soto' amilive li O'mosola lilizo lo line'.
ACT.8.25	Aposolo ingine Izesu' monovo've li soto' igi Guvelesi ve'mi gamazi li-ngimi osu' li Zelusalemi ebeta di tine' mili nivi Samalia vetida ebe' mukiku' mono' gamazi lamine' nene li-ngimi'mi vasine'.
ACT.8.26	Ne'mine nasivo Guvelesi ve'mi angelo' mali'mo Hilipo'ni ti' lo lo-imine': Gaza oto aka ma Zelusalemi ebetoti' eza gahevela lomo vo ebe' ma Gaza nela heteleline' akalo' nene lomo vozo. A'mine aka nene ebe' hadivela viline' akamu' noluve. 
ACT.8.27	Ne'mine lo lo-emavo Hilipo' nene oto lomo vine'. Novivo Etiopia misubou' ve naba zunoku' ma minine' aza ve naba lolo' ogo Etiopia aleveliti vene' guve'inesi vene' naba engi' no'ninguti' Kadake ve lani' ei' ne gelekele' o-do moni heneni'velo' gizebo o-do minaa' ine'. Aza Zelusalemi ebeta O'moso opo'ni lo-emelesa dizidoti' 
ACT.8.28	tine' molo nolemo hosi izelite gelelehe' iga' ani' kalisiu' dizo novo O'moso'mi gamazi lo soto' oga' ive polohete Isaia' gizine' gamazi nogativo 
ACT.8.29	Sikalahuli'mo Hilipo'ni ti' lo lo-imine': Gaza volene kalisilo' avito' vozo. 
ACT.8.30	Lavo loti' izo avito' vo polohete Isaia' gizine' gamazi gato neivo gelo ti' lo longo' o-dine': Gamazi nogatane' nene monovo've gele nabe. 
ACT.8.31	Lavo ve mali'mo lo-neme' neme' amiline' nene monovo've nado gelelove lo kalisiu' dizanivo nezesi minelesive lo Hilipo'ni lo-emavo kalisiu' dizavo maka' minasine'.
ACT.8.32	Mono' godolouti' gamazi gatine' nene ti' lo minine':
ACT.8.32	Belelone li sipisipi ize di iga' ani' ne'mini ezesi ele'mizi ani'.
ACT.8.32	Ido' zopovo'ine nihukavo
ACT.8.32	sipisipi angale ingine no'ine mili geke' lisa'mani' ne'mine ogo
ACT.8.32	azasi gamazi gopo lamive.
ACT.8.33	Mulumo ido' ovozo inite' di-di ei' lihime nomido' di lisihe' i-dami
ACT.8.33	goni' gopo i-dani'.
ACT.8.33	Misubou' ogo molo iline' gamene nene izi huki-di bilikenako
ACT.8.33	eze zuho mamu' zaho lo soto' ilive.
ACT.8.34	Gamazi ti' lo minine' nene gato a'mine ve nene ti' lo Hilipo'ni longo' o-dine': Gaza lo-nemezo. Geleloze. Polohete zahingumu' line' neve. Asi'vemu' line' nehe ve gohi mamu' line' neve. 
ACT.8.35	Lavo Hilipo' nene a'mine mono' godolouti' gamazi apizo lo'mo novo Izesu'nimu' gamazi lamine' imine' molo lo-imine'. 
ACT.8.36+ACT.8.37	Ne'mine igi akalo' nivi nosolo' ma hetelasine'. Heteli ve naba aza Hilipo'ni lo-imine': Ningezo. Noso me ma neive. Noso holo-nedeliningumu' nene o've loso' ne nomive. Olo. 
ACT.8.38	Ne'mine lo dalavamu' kalisi do minezo lavo kalisi do neivo Hilipokisi ve nabasi makato' nosou' limasine'. Limi Hilipo' ne'mo ve naba nene noso holo-dine'. 
ACT.8.39	Holo-davo nosouti' dizikesivo O'moso'mi Sikalahu' ne'mo Hilipo'ni geto ele'mizo vavo ve naba aza eze nene gohi ningamine'za akalo' nene olize ize'mo vine'. 
ACT.8.40	Ido' Hilipo' nene Azoto ebeku' soto' ogo gomu' a'mine vine' akala minani' numuno mukiku' nene Izesu'nimu' gamazi lamine' ne lo-ngemeka' ngemeka' o'mo vo Kaesalea numuda vo heteline' ve.
ACT.9.1	Ido' Saulo' Izesu' evenele zuho ngebelelesa lovo gani lo minine' nene hulamo lovo' mino 
ACT.9.2	eveneto' medelo mino O'moso inite' lehize-daa' ive naba neida vo ti' lo lo-imine': Izesu' vine' akalo' e'meti viliza venepe ido' vemohope ma ningo ma na'nava ngemo ngele'mizo Zelusalemi numuda gohi alosuve lo luhuvo nite' gizanivo do vo Damasiko ebeta Zuda veti mono' mulise mini'mi monani' nene ngemelesa noluve. 
ACT.9.3	Lavo luhuvo gizo emavo akalo' do novo Damasiko ebe' do noalitivo Okulumokuti' labana' ma lite' mate' lo ezela lemo hize vodo vodo o-davo 
ACT.9.4	misubolo' lemo pou' lo ongani'. Ongo neivo gamazi ma ti' lo line' giline': Saulo, Saulo, gaza nanitekumu' goboni nomolo-nedane. 
ACT.9.5	Ne'mine lavo aza ti' lo longo' ine': Guvekasi ve, gaza zaho nane. Lavo aza lo-emo ti' line': Gaza goboni molo-nedaa' anive naza Izesu' ma ne noluze. 
ACT.9.6	Otezo. Numuno ebe' nabala dizo vaanivo inite' ogo molo iline' ne'mi gamazi li-gimilisaze line'. 
ACT.9.7	Ido' ezesi maka' vave nene gamazi'vevo' gilaha evene've ne ningami vo'ine vavo gamazi'inesi nomivo ha oti minani'. 
ACT.9.8	Ne'mine i nizavo Saulo' aza misuboloti' oto vele pupuso ningine' nene vele lenge lenge lavo inite' ningamine'. Ningamo neivo eze zogo ve zuholite analo' di Damasiko numuda ele'mizi vani'. 
ACT.9.9	Ne'mine ikevo a'mida gamene setohamo nene vele ningamiline' ogo liti'musovo' izo minavo noso' nitekisi ido' nososi namo haza minine' ve.
ACT.9.10	Ne'mine ogavo Damasiko numungu' Izesu' gelekele' izipe've ma minine' gulive Anania'. Guvelesi ve a'mine ve'mi velelo' o molo Ananiazo lavo aza Guve'nesi ve, me nouvoni' ve lavo 
ACT.9.11	Guvelesi ve'mo gamazi ma ti' lo lo-imine': Gaza oto aka ma gulive pehe ve lo minida nene vo Zuda' numu'veu' dizo Taliso numudoti' ve ma gulive Saulo'ni ne vise' ogo ningezo. Aza nenita lo neive. 
ACT.9.12	Ne'mine neivo avazaha inite' velelo' o molavo ningine' nene ve ma gulive Anania' nene Saulo' neida dizo ogo vele gohi ninge lamine' ilive lo ana godololo' nohitivo a'mine ve ningive. 
ACT.9.13	Ne'mine lavo Anania' velepe' izo ti' lo lo-imine': Guvekasi ve make, evene' muki' a'mine ve'mi monovo likevo gelekuve. Aza Zelusalemi ebeta geze eveneka zuho ngele'mizo goloso palasa ogo minine' ve. 
ACT.9.14	Ido' eveneto' medeli mini O'moso inite' lehizi-daa' ave naba nete gei' guliveka di nizave nene na'nava ngemo ngele'mizo vilive li li-di luhuvo nite' gizi imikevo ogo mela neive. 
ACT.9.15	Ne'mine lavo Guvelesi ve ne'mo ti' lo lo-imine': Gaza vozo. A'mine ve ne'mo vo neze monovo'ne evene' zuho ato ato' minanikisi ido' guve'inesi ve naba minanikisi ido' Isilaele' aleve engikisi lo soto' o ngemelive lo nenikumu' gono dalive lo do kegese-dekuve. 
ACT.9.16	Ne'mine gono doo nenita gi'mizo neze gulive'ne lo-ngeme ngeme' ilingumu' goboni mili-dikevo mulumo naba geleline' ne'mi monovo elebizelove. 
ACT.9.17	Ne'mine lavo Anania' lemo vo numungu' dizo ana godololo' hito ti' lo lo-imine': Saulo, neze zuho make, Guvetesi ve Izesu' nene gaza mela anido' akalo' soto' o gimive ne'mo veka gohi ninge lamine' oganivo O'moso'mi Sikalahu' lemo lukau' mino gono dalive lo nimiselavo nouve. 
ACT.9.18	Ti' lo nolo-imivo lite' lo inite' ma lihuvolo gele vine' inite' nene vele gihileloti' do'mozavo ninge lamine' ogo otavo mono' noso holo-dine'. 
ACT.9.19	Holo-davo noso' nite' no amuzo dani'.
ACT.9.19	Ne'mine ogo Saulo' nene Izesu' evenele zuho Damasiko ebeku' inginesi gamene ngomo ma nomino 
ACT.9.20	geto Zuda veliti mono' numu'ningu' dizo Izesu' monovo'vemu' lo-ngemo aza nene mo O'moso'mi gipele ve lo lo soto' o ngimine'. 
ACT.9.21	Ti' lo lo-ngemavo line' gamazi gilave muki' gopo ga'ine gili ti' li lani': Ve meve nene Zelusalemi ebeku' a'mine line' gulive laa' ave ngele'mize goloso palasa oga' ive ma nehe Olo. Aza nene mela ogo galapuso ngemo eveneto' medeli mini O'moso inite' lehizi-daa' ave nabala ngele'mizo volosa ani' ma neive. Nadi' ogosa eze monovo've do velepe' izive. 
ACT.9.22	Ne'mine li lani'za Saulo' aza gamazi nene amuzo molo lo-ngeme'mo vo Izesu' nene do lu' izelive lo O'moso'mo imiselelesa live ve lo do lamine' ogo lo-ngemavo Damasiko ebeku' minani' Zuda ve ingine a'mido' di velepe' izi li-imilizani' gamazi nomivo gopo ga'ine gili minani'.
ACT.9.23	Gamene ha'na gono do do novivo Zuda ve ingine Saulo'ni bililisa li huki 
ACT.9.24	numuno ebeli'mi gesi gatedo' igi gohoni niingavo Saulo' aza a'mine gamazi nene gelo lavo 
ACT.9.25	eze evenele zuholite holuka' basiketi naba ma di Saulo' a'mingu' lemo minavo basiketilo' nala' izi nalato' di hulika' hulika' igi numuno ebeli'mi lave ha'nalo' Saulo'ni huli-dikevo heta lemo vine'.
ACT.9.26	Saulo' lemo vo Zelusalemi ebeta heteline'. Hetelo Izesu' evenele zuhou' vo gi'mizelove lo engita gi'mizelesa ine'za ingine Izesu' izipahala lolo' uve line' nene soza lihe li ezemu' ngehelele izine'. 
ACT.9.27	nGehelele izavo Banabasi' ne'mo Saulo'ni do gi'mizo aposolo nizada ele'mizo vo Saulo' Guvelesi ve akalo' ningine' gamazi ido' Damasiko numuda Izesu' monovo danava lovo' kisilevo' ogo lo-ngimine' gamazi nene Banabasi' vetete' ogo lo-ngemavo 
ACT.9.28	inginesi Zelusalemi ebeta mino dizo lemo ogo mino Saulo' aza ehelele izamivo Izesu' monovo danava've lovo' kiselevo' ogo lo-ngemaa' ine'. 
ACT.9.29	Ne'mine ogo Zuda ve linge ma nGiliki gamazi laa' ani' aleve inginesi lo-ngemavo mono' gamazi li volelo' melo' igi gamazi'ine'mo lovo'ningu' ogavo bili hililiza akamu' vise' ani'. 
ACT.9.30	Ti' ikevo Izesu' evenele zuho gili Saulo'ni Kaesalea ebeta ele'mizi vi huli-dikevo vo Taliso ebeta heteline'.
ACT.9.31	Ne'mine ogavo noso hilave Zudaia misubou' ido' nGalilaia misubou' ido' Samalia misubou' minave engita hongu soto' ine'. Soto' ogavo hongu li mini O'moso'mo amuzo ngemavo O'moso'mi gamazi gili di nizavo O'moso'mi Sikalahuli'mo hize ele' o-ngedavo mulise'ine naba ine'.
ACT.9.32	Petolo' aza Izesu' evenele zuho ninge-ngedelesa mone mone o'mo vo Lida ebeta nizadasi lemo vo heteline'. 
ACT.9.33	Hetelo a'mida ve ma gulive Ainea'ni ne ningine'. Aza ve gebili mino holomolo' ongo neivo kilisimasi eiti (8) ogo vine'. 
ACT.9.34	Ningo Petolo' aza ti' lo lo-imine': Aineazo, Izesu' Kilisito' do lamine' o-gedaze. Oto aviliseka gango molozo. Ne'mine lavo lite' lo a'mido' otine'. 
ACT.9.35	Otavo Lida aleve ido' Saloni alevesi ningi lu'ine di velepe' izi Guvelesi vela vi gi'mizani' ve.
ACT.9.36	Ne'mine ikevo Zopa ebetati' Izesu' evenele zuhouti' vene' ma minine' gulive Tabita'. nGiliki gamaziuti' a'mine Tabita' gulive nene Toloka' ve laa' nave. Aza nene evene' hize ele' o-ngedaa' monovo lamine' mangi o-ngedaa' ine' vene' minine'. 
ACT.9.37	Ne'mine oga' ine'za a'mine gamenelo' nene inite' gize do hiline'. Helavo gonoso nene noso' izi numuno mulolo' lumu gohi ma miningu' di dizi ingi-mikani'. 
ACT.9.38	Lida ebe' nene Zopa ebe' gahevela avita neivo Izesu' evenele zuho ingine Petolo' nela neive lani' nene gili evene' sita' ma ti' li ngimiselikevo ezelo' vasine'. Vi ee, ane'nazo li ti' li li-imasine': Gaza geto otanivo leli' ebetela volone lo nosive. 
ACT.9.39	Likesivo Petolo' gelo otavo engikisi vani'. Vi Petololesi hetelikevo gonoso ingi-mikangu' ele'mizi dizani'. Dizo ningine' nene vene' geto' natokovo' di mulise mili ive nama igi Toloka' velesi mino vene' kolosu ato atoli'mine ongote-ngidine' nene Petolo'ni elebizi osu' lani' ve. 
ACT.9.40	Ti' ikevo Petolo' nene evene' muki' ngimisele hulo heta ogo alabuvolo hizo O'mosola line'. O'moso opo'ni lo osu' lo velepe' izo gonoso nene ti' lo lo-imine': Tabita, otezo. Lavo vele pupuso Petolo'ni ningo oto mito' minine'. 
ACT.9.41	Neivo Petolo' analo' doo do ote-dine'. Ne'mine ogavo Petolo' aza vene' gevonokisi ido' Izesu' evenele zuho lingesi asi lo-ngedavo ikevo Tabita nene gohi vele gizo ha neivo engi' a'ningu' molani'. 
ACT.9.42	Ne'mine ogavo ne'mi guvele Zopa misubou' buu lo vavo evene' Guvelesi vemu' gili ele'vole' ani'. 
ACT.9.43	Ne'mine ikevo Petolo' nene ve ma gulive Simoni' aza ize losuvo do lamine tamine' oga' ive ei' numungu' maka' Zopa ebeku' gamene ha'na minine'.
ACT.10.1	Kaesalea ebeku' Loma amiliti gizebo ve ma minine' gulive Konelio'. Italia misuboukoti' ami vanu hadeti (100) neti gizebo ve minine'. 
ACT.10.2	Aza O'mosola gelekele' ogo ezela lulo molo minaa' ive minine'. Ido' eze zuhosi a'mine'mine igi minani'. A'mine ve nene Zuda ve nasahili' o-ngedo hize ele' o-ngedo mino O'mosola gamene gamene lo minaa' ine'. 
ACT.10.3	Ne'mine ogo minavo gamene ma tili kiloku ogavo O'moso'mi angelo' mali'mo velelo' o molo neida dizo Konelioo lavo ninge lamine' ine'. 
ACT.10.4	Ningo gisili hizo ningo ehelele izavo ti' lo line': Guvekasi ve make, nadive. Lavo aza ti' lo lo-emo line': O'moso opo'ni laa' naine' ido' evene' nasahili' o-ngedo hize ele' o-ngedaa' naine' ma ne'mi guvele likevo O'moso'mo ningo gelavo lamine' ogave. 
ACT.10.5	Nemu' gaza ve ma Zopa ebeta ngimiselanivo vi ve ma gulive Simoni' ado' gulive gohi ma Petolo' ve lo minine' nene ele'mizi alizave. 
ACT.10.6	Aza abalaho ma Simoni' ize losuvo do lamine tamine' oga' ive'mi numuno ado' guvo noso gahevela neingu' neine' ma ne ele'mizi alizave. 
ACT.10.7	Angelo' aza ti' lo lo-emeko vavo Konelio' nene gelekele' izipe setakisi ido' eze nasahili' o-do minaa' ine' ami ma lulo O'mosola molo minaa' ive nesi asi lo 
ACT.10.8	a'mine gamazi muki' lo-ngemo Zopa ebeta ngimiselavo vani'.
ACT.10.9	Ingi go' lavo ingine akalo' nivi a'mine ebe' di alitilisa navo holise' Petolo' aza numuno mulolo' O'moso opo'ni lolosa dize minine'. 
ACT.10.10	O'moso opo'ni lo mino noso' nitekumu' isavo a'minemu' lavo gizi vata' i-di nizavo vele gala monavo ongo mino vamu' ti' lo ningine'. 
ACT.10.11	Okulumo' ne godavo inite' ma lavolavo naba gidini minine' ne lumolati' lumolati' di uhu'vizi hulikevo misubola zou zou lo nolimivo ningine'. 
ACT.10.12	A'mine'mi lulou' nene gaha nama ido' gosihe' ido' nama ato ato' gopo' napa minani'. 
ACT.10.13	Ne'mine ogavo ezemu' gamazi ma ti' lo soto' ine': Petoloo, oto ma belo novo. 
ACT.10.14	Lavo Petolo' ti' lo line': O've. Guve'nesi ve make, ne nomive. Ha nitekisi goloso nitekisi mosune' nene gopo nosa'muve. 
ACT.10.15	Ti' lo lavo gamazi ma imine' molo ti' lo line': O'moso'mo inite' mamu' goloso nite' do hulo do lamine' ogavo ma a'mine inite' nene mo ha nite' ve goloso nite' ve lamo ha dalosane. 
ACT.10.16	Ne'mine lo line'za a'mine gamazi li volelo' melo' igi likesivo gamene setohamo ogavo a'mido' geto a'mine inite' nene gelelehe' ogo Okulumoku' dizo vine'.
ACT.10.17	Dizo vavo Petolo' vamu' ningine' ne'mi monovo vise' ogo ne nani vamu' ninguhe lo gopo gala giline'. 
ACT.10.18	Gopo gala gelo neivo Konelio' ngimiselive ingine Simoni' numu'vemu' longo' longo' i'mi vi di soto' igi gatedo' mini asi li ti' li lani': Simoni' ado' gulive've gohi ma Petolo' ma nene mene numungu' neihe. 
ACT.10.19	Likevo Petolo' aza vamuto' ningine' initekumu' nene gala gelevo' gelevo' ogo neivo O'moso'mi Sikalahu' ne'mo ti' lo lo-imine'. Gelezo. Ve setohamo geikumu' nave. 
ACT.10.20	Oto lemo gaka muki' gelamo engikisi maka' vilo. Na'nise'ne neve geito' ngimiseluvoni' ve. 
ACT.10.21	Lavo Petolo' aza oto a'mine ve nizada lemo ti' lo line': Lingine vise' nave ne mene nouve. Ido' nanitekumu' nave. 
ACT.10.22	Lavo ingine ti' li lani': Ami ve vanu hadeti (100) neti gizebo ve Konelio' aza ve lamine' mino O'moso gelekele' o-daa' ive Zuda ve mukilite gamangi mili-daa' ave aza nene O'moso'mi angelo' mali'mo lo-emavo gei' nene gele'mizo numu'vela vokunivo Konelio' nene vekati' gamazi gelelove lo limiselavo noune. 
ACT.10.23	Likevo Petolo' ngele'mizo numungu' dizo holomo ngemavo mini ingani'.
ACT.10.23	Ingi go' lavo oti Petolo' ve Izesu' evenele zuho Zopa misubou' minani' linge masi a'mine avesi maka' vani'. 
ACT.10.24	Akalo' ingi oti Kaesalea ebeta vi hetelani'. Hetelikevo Konelio' eze zuhosi ido' ei' zogo lamine' molavesi do mulise molo-ngedavo Petolo'nimu' gizebo igi nizavo 
ACT.10.25	vi heteli Petolo' numungu' nodizivo Konelio' gubi' ize emo opo'ni line'. 
ACT.10.26	Opo'ni lavo Petolo' aza ti' lo line': Otezo. Nasi haza evene' nouve lo do ote-dine'. 
ACT.10.27	Do ote-davo gamazi li volelo' melo' igi dizi evene' muki' mulise mili nizavo ningo 
ACT.10.28	Petolo' ti' lo lo-ngimine': Lingine Zuda ve leli' monovo mo gili nizave. Lezesi ido' venenga aleve linginesi do volelo' melo' ogo bizo minamolone li li huki nizani' ma neine'za evene' mamu' ne ha nite' ve ido' goloso ve lo lo-ngedamozo lo O'moso'mo nelebizo lo-nemavo gelekuve. 
ACT.10.29	Nemu' lingine asi likevo a'manapa amo okuve. Lingine nanitekumu' asi li-nidave. Ne'mi monovo likevo gelelove. 
ACT.10.30	Lavo Konelio' lo-emo ti' lo line': Inite' ti' ogo soto' o-nididoti' gamene setohamo ogo vave. Naza numu'neu' mino tili kilokulo' O'mosola noluvo ve ma genegana'veloti' silingenge'ne hulo minivo ve'nelo' o molo 
ACT.10.31	ti' lo line': Konelioo, O'mosola laine' ma ido' evene' nasahili' o-ngedo hize ele' o-ngedaa' ane' ma O'moso'mo gele lamine' ogave. 
ACT.10.32	Nemu' gaza Zopa misubouko evene' ngimiselanivo vi Simoni' ado' gulive gohi ma Petolo'ni ma ne ele'mizi alizave. Aza nene abalaho ize losuvo do lamine tamine' oga' iveli'mi numungu' ado' guvo noso gahevela ne neive. 
ACT.10.33	Ti' lo lo-nemavo nemu' nene geto ngimiselekuvo geita vikevo gaza gamazi'ine gelo oganivo mulu'neu' lamine' gelekuve. Idi'nise nene O'moso'mo lo-gidine' gamazi lanivo gelelone lo O'moso'mi velelo' mene do gese' ogo geikumu' gizebo none.
ACT.10.34	Ne'mine lavo Petolo' api' ogo ti' lo line': O'moso'mo nene evene' muki' leli' okodemu' gilivo ivile' avile' osa'mive. Nemu' nene idi'ne gelekuve. 
ACT.10.35	Numudo' namado' ve engitati' ezemu' opo'ni li gelekele' i-di inite' lisihekovo' igi mili lamine' minave muki' nene ninge lamine' o-ngedaa' neive. 
ACT.10.36	Gamazi ma Isilaele' alevemu' huline' nene Izesu' Kilisito' ne'mo evene' mukiliti Guvetesi ve O'mososi do bize-ledo do hongu lo-ledelive lo lo soto' ogo gamazi lamine' line' nene gili nilisave. 
ACT.10.37	Ido' Zohane' aza noso hilalizave lo lo soto' ogavo nGalilaia misubou' api' ogo Zudaia misubo mukiku' hutile' ogo soto' ine' inite' nene gili nilisave. 
ACT.10.38	A'mine inite' ne'mino neive. O'moso'mo Nasalete ve Izesu' ne'mo gono dalive lo Sikalahu've emo amuzo emavo O'moso'mo ezesi mininako evene' hize ele' o-ngedo Satani'mo ngele'mize goloso palasa ivo minave muki' nene do lamine' o-ngedo minine'. 
ACT.10.39	Aza inite' muki' ine' nene Zudaia misuboukosi Zelusalemi ebekukisi ine' ne la'lisete ninge none' ma ve. Lohoto' zalo' bilani'za 
ACT.10.40	helavo gamene setohamo ogo vavo O'moso'mo gohi do ote-do eze evenele linge nene do ngelebizavo ningani' ve. 
ACT.10.41	Evene' mukilite ningavoba asi eze ningo gamazi lo soto' olosune lo gozopo' aka'milati' do kegese-lidive lelikovo' eze ningo hilinguti' oto neivo ezesi noso' nite' maka' nune' ve. 
ACT.10.42	Ido' leze vetesi ha nonivesi ido' hilavesi gonito' okunivo gonito' gizebo ogo goni' gelelive lo O'moso'mo do kegeso ele'mize molave ve loo lo soto' o ngemo minelone lo O'moso'mo lo huko-lidine' ve. 
ACT.10.43	Ido' O'moso'mi gamazi've li soto' iga' ave mukilite eze gamazi've ne'mine li gizi milani' ma neive: Ezemu' gili amuzo milaliza aleve muki' O'moso'mo Izesungumu' ve lo lihime'ine apase-ngedeleseive lo Petolo' line'.
ACT.10.44	Petolo' aza mene gamazi nolivo a'mine gamazi gili minavela O'moso'mi Sikalahu' limine'. 
ACT.10.45+ACT.10.46	Lemavo ato ato' gamaziuti' li O'moso opo'ni nilavo gilani' nenako nemu' nene Izesu'nimu' gili ele'vole' ani' Zuda ve ado' Petolokisi ave ingine O'moso'mo Sikalahu've nene haza heta ato' vesi lehize-ngidingumu' nene upuho' igi O'moso di naba i-dani'. Ne'mine ikevo Petolo' ti' lo line': 
ACT.10.47	O'moso'mi Sikalahu' lelita limine' ma'mino me ve inginelasi lemanako laza nene noso holo-ngedamolone lo o've lo-ngedamolone' ogave. Olo. 
ACT.10.48	Ne'mine lo Izesu' Kilisito' gulivelo' noso hilalo lavo mono' noso hili-ngidikevo ingine gamene ngomosi' Petolo' engita minelive li likevo ngomosi' ma minine' ve.
ACT.11.1	Ne'mine ogavo aposolokisi Izesu' zuho linge ma Zudaia misubou' minanikisi ingine nene heta ato' vesi O'moso'mi gamazila vi gi'mizani' ne'mi gamazi vogavo gilani'. 
ACT.11.2	Nemu' Petolo' Zelusalemi numuda tine' molo duvavo Izesuda alisa gilave gomu' oko'ine lolovo huko hulo-ngedo O'moso'mi noso've molo-ngedelone li amuzonga laa' ave nete Petolo'ni elemi ti' li li-imani': 
ACT.11.3	Gaza O'moso'mi noso've nomine' alevetida vo engi' a'ninguti' noso' nite' no naine' nene nanimu' nane. 
ACT.11.4	Ne'mine likevo Petolo' aza api' ogo ti' lo lo-ngemo ne'mine ine' aka nene lo ngolo' lo lo-ngimine': 
ACT.11.5	Naza Zopa numuno ebeku' mino O'mosola noluvo madu'ne gopo ogavo mino vamu' ti' ogo ninguve: Inite' ma lavolavo naba gidini minine' nene lumolati' lumolati' di uhu'vizi hulikevo Okulumokuti' zou zou lo nolimivo ninguvoni'. Lemo nouvodo' minavo 
ACT.11.6	a'mine'mi lulou' gisili hizo ninge lamine' uvoni'. Gaha nama ato atoli'mine gize'ine a'ine neine' nominekisi ninguve. 
ACT.11.7	Ne'mine ogo gamazi ma ti' lo soto' o nimine': Petoloo, gaza oto ma belo novo. 
ACT.11.8	Ti' lo soto' o nemavo naza ti' lo luve: O've. Guve'nesi ve make, ne nomive. Ha nitekisi goloso nitekisi nene gopo nosa'muve. 
ACT.11.9	Ne'mine lokuvo Okulumokuti' gamazi imine' molo line': O'moso'mo inite' mamu' goloso nite' do hulo do lamine' ogavo ma a'mine nite' nene ha nite' ve goloso nite' ve lamo ha dalosane. 
ACT.11.10	Ne'mine lo line'za a'mine gamazivo' lo volelo' melo' ogo lokusivo gamene setohamo ogavo a'mine nite' mata' nene gelelehe' ogo ihe' Okulumoku' dizo vine'. 
ACT.11.11	Dizo vavo a'mido' geti evene' setihami Kaesalea numudoti' elese igi minuvoni' numuda hetelani'. 
ACT.11.12	Hetelikevo O'moso'mi Sikalahuli'mo ti' lo lo-nimine': Gaza geni gebelamivo inginesi vozo. Lavo nazasi ido' Izesu' zuho sikisi nesi vo a'mine ve'mi numungu' dizekunivo 
ACT.11.13	gamazi ti' lo lo-limine': Neni' numu'neu' angelo' mali'mo dizo soto' o nemo ti' lo lo-nimive: Gaza Zopa ebeta evene' ma ngimiselanivo vi Simoni' gulive ado' gohi ma Petolo' ve lo minine' nene ele'mizi ikevo 
ACT.11.14	gezesi ido' gei' numungau' ingani' zuhosi O'moso'mo do lungu' izeline' gamazi lo-lengemavo lamine' ilisave lo line'. 
ACT.11.15	A'mine gamazi lo-nemavo gamazi api' ogo nolo-ngimuvo O'moso'mi Sikalahu' nene gana' lemo lelita minidi'mino inginelasi lemo minine'. 
ACT.11.16	Lemavo ne ningo Guvetesi ve'mo Zohane' aza evene' noso holo-ngedavo haza nosovo' dani'za lingine nene O'moso'mi Sikalahu' neve ne dalizave line' gamazi malo' gohi ga'ne gele molo giluve. 
ACT.11.17	Laza Guvetesi ve Izesu' Kilisito'nimu' gele ele'vole' okunivo O'moso'mo leze lehize-lidine' inite' Sikalahu've nene a'mine ma'mino engikisi lehize-ngidine' ma ve. Nemu' naza amuzo malehe noosa eze o've lo-delohe. 
ACT.11.18	Ne'mine line' nene gili mulu'ningu' hongu lavo gamazi gohi mo li-dami O'moso opo'ni li ti' li lani': Oho, O'moso'mo gele ngemavo heta ato' vesi lu'ine di velepe' izikevo minivi' minivi' ilizani' ngemeni damenisi O'moso'mo ngeme noloseive li lani'.
ACT.11.19	Setehano'ni bili hilisa goboni mili-ngidikevo Izesu' zuho hutile' igi vanguti' ingine linge ma Hoinikia misubou' vi minani'. Ido' linge ma sipiu' dizi vi ailani ma gulive Kipilo nela vi minani'. Ido' linge ma vi Adiokia ebeta minani'. Ingine muki' vi mini evene' ato' ma li-ngimami Zuda vevo' Izesu' gamazi've li-ngimani'. 
ACT.11.20	Ne'mine ani'za inginelati' ve linge ma Kipilo vesi Kilene vesi ingine Adiokia ebeku' vi mini nGiliki aleve nene Guvetesi ve Izesu'nimu' gamazi lamine' nene li-ngimani'. 
ACT.11.21	Nili-ngimavo O'moso inginesi mino amuzo ngemavo evene' muki' engi' gamazi gili Guvetesi vemu' gili ele'vole' igi ezela vi gi'mizani'. 
ACT.11.22	Engikumu' nene gamazi lamine' ma vo Izesu' zuho Zelusalemi ebeku' mulise milaa' aveti ga'ningu' ogavo Banabasi'ni a'mine Adiokia numuno ebeta imiselani'. 
ACT.11.23	Imiselikevo vo hetelo O'moso'mo ise'ine izo do lamine' o-ngidine' nene ningo gelo mulunou' lamine' gelo Guvelesi vela lu'ine mili ele'vole' ilizave lo ga'ine dani'. 
ACT.11.24	Ido' Banabasi' ne'mine ine' nene aza ve lamine' mino O'mosomu' amuzo molo gele ele'vole' ogavo O'moso'mi Sikalahu' lulou' gono do minaa' ine' nenako nemu' nene ne'mine ine' ve. Ido' evene' muki' gamazi've gili Guvelesi vela vi gi'mizani'. 
ACT.11.25	Ne'mine ikevo Banabasi' vo Saulo'ni vise' ogo ningelesa Taliso ebeku' vine'. 
ACT.11.26	Vo ningo Adiokia ebeta ele'mizo ogavo Izesu' zuho di mulise mili mini evene' muki' mono' apizi ngimi ngimi' igi nizasivo kilisimasi hamo' vine'. Ido' Adiokia ebeku' gana' api' igi Izesu' evenele zuho mamu' gulive'ine mili Kilisiteni aleve ve lani'.
ACT.11.27	A'mine gamene neu' O'moso'mi veleuti' gamazi li soto' ave polohete linge ma Zelusalemi numudati' lomi Adiokia ebeta vi hetelani'. 
ACT.11.28	Heteli engikuti' ve ma gulive Agabo'ni nene O'moso'mi Sikalahu' ne'mo do ote-davo misubo mukiku' ga'na naba soto' olosa neivo ne'mi gamazi lo-ngimine'. Ido' alinge' Kalaudio' Loma veti guve'inesi ve naba lolo' ogo neivo a'mine ga'na naba soto' ilingumu' line' gamazi gihile izine'. 
ACT.11.29	Lo-ngemavo gili Izesu' evenele zuho ma ga'ine gili ti' li gamazi di hamo' igi lani': Laza hamo' hamo' ogo inite' neine' votigilelo' hulo-ngedo leze zuho Zudaia misubou' minave noso' nite' nevo'mine ngemelone li lani'. 
ACT.11.30	Ido' laado' igi a'mine inite' nene Banabasikisi Saulokisi di vi mono' gizebo vetine ngimilisive li ngimiselikevo vasine'.
ACT.12.1	A'mine gameneu' guvelesi ve naba ma minine' gulive Helode' aza Izesu' zuho linge ma ne lovo zatuho' o ngemo 
ACT.12.2	ei' lavo Zohane' uvoloho Zakobo'ni luvono gitani'. 
ACT.12.3	Ne'mine ikevo Zuda ve mulu'ningu' lamine' gilani' nene ningo gohi lavo O'moso'mo Zuda veti avo'ningine ise'ine izingumu' gili mini lulu izamine' beleti naa' ani' holiseku' nene Petolo'ni nala' numungu' huli-dani'. 
ACT.12.4	A'mine holise' osu' lavo Zuda veti a'ningu' molokuvo goni' i-di bililizave lo gelo analo' do nala' numungu' ele'mize molo pilisi ve sita've sita'velite gizebo i-dika' i-dika' ilizave lo pilisi ve sigisitini (16) ngele'mize molani'. 
ACT.12.5	Ne'mine ogavo Petolo' nene nala' numungu' neivo gizebo i-di nizavo Izesu' evenele zuho ezemu' O'mosola amuzo mili li minani'.
ACT.12.6	Helode' aza Petolo'ni do eveneliti a'ningu' ngemelesa ine' gamene alitavo a'mine holuka' nene Petolo' ana helala nene di pilisi ve mali'mi anasi di hamo' igi senitunu' izi-ngidi ido' ana helala nene a'mine'mine igi pilisi ve mali'mi anasi di hamo' igi izi-ngidani'. Ne'mine iki ingi nizavo pilisi ve linge ma nala' numuno'mi gatedo' gizebo igi minani'. 
ACT.12.7	Ti' igi nizavo Guvelesi ve'mi angelo' mali'mo lite' mate' lo soto' neivo numuno lulou' labana' iline'. Ne'mine ogavo angelo' aza Petolo'ni gapilelo' izo u'muko' o-do ti' lo line': Geto otezo. Lavo Petolo' analoti' seni ne apase'mozavo 
ACT.12.8	angeloli'mo ti' lo lo-imine': Letika do izezo. Ido' gizengalo' nite' do izezo. Lavo ne'mine ogavo ti' lo line': Okongalo' inite' ha'na ma do izo ne'meto ano. 
ACT.12.9	Lavo do izo angelo' ogo molo ine' nene ningo gele lamine' amo haza vamu' noninguhe lo gelo e'meto vine'. 
ACT.12.10	Vi pilisi ve gizebo igi nizavo ngivile' iki pilisi ve gohi ma a'mine'mine igi gizebo igi nizavo a'minesi ngivile' igi gateni naba ainidunu' lili' ani' a'mingu' ebe' nabala limi vaa' ani' gatedokisi hetelikesivo a'mine akahe ne'mo asi've engikumu' si'zeko vavo limi aka hamo' huliki neloti' lite' lo angelo' nene Petolo'ni hulo-do vo haha ine'. 
ACT.12.11	Ido' vo haha ogavo Petolo' galau' ngolo' lavo ti' lo giline': Naza Guvelesi ve'mo angelo've imiselo Helode' anauti' apase-nedo Zuda vete i-nidilisa gilanguti' kuluhize-nidine' nene gihile izavo idise gelekuve. 
ACT.12.12	Ti' lo ningo gelo Zohane' ado' gulive naba Maleko' ve lo minine' ne'mi izeleho Malia' numu'veu' vo heteline'. A'mingu' evene' muki' di gese' igi mini O'mosola li minani'. 
ACT.12.13	Li minangu' vo hetelo aza gatedo' vo okoho' izavo gelekele' alu ma minine' gulive Loda' nene akahe si'ze-delesa ogo 
ACT.12.14	Petolo' nolo gelo mulunou' lamine' gelo akahe si'zamo velepe' izo loti' izo vo evene' ti' lo lo-ngimine': Petolo' nene gatedo' omo neive. 
ACT.12.15	Ne'mine lo lo-ngemavo ingine ti' li lani': Dudu gamazi nolabe. Likevoo o've. Lamine' noluve lo amuzo molo lavo angelo've noloseive li lani'. 
ACT.12.16	Ne'mine nilavo Petolo' gatedo' okoho' ha izo neivo akahe si'zi eze ningi vo'ine vavo upuho' goloso ani'. 
ACT.12.17	Ne'mine ikevo anatunu' avazaha ogo gamazi o've lo-ngedo Guvelesi ve'mo nala' numunguti' kuluhize-dine' monovo lo-ngemo mene gamazi nene Zakobokisi leze zuho linge masi li-ngimilo lo velepe' izo ebe' mala vine'.
ACT.12.18	Vavo go' lavo pilisi ve Petolo'ni nadi' i-dave li gopo ga'ine gili angise'ine no'ningu' gamazi muki' li volelo' melo' ani' ve. 
ACT.12.19	Ne'mine ikevo Helode' vise' ilizave lavo vise' igi igi di soto' amavo Petolo'ni gizebo ani' pilisi ve longo' minge' o-ngedo ngibili huli huli' ilizave lo lo huko-ngidine'. Lo huko-ngedo Zudaia misubo hulo lemo Kaesalea ebeku' vo minine'.
ACT.12.20	A'mine gamene neu' Tilo alevemukisi ido' Sidoni alevemukisi Helode' izebolo' goloso molavo lovo gize ngimine'. Lovo gize ngemavo a'mine misubo ne'mi me'ninge nete gamazi'ine di hamo' igi ingine zuho noso' inite'ine guvelesi ve'mi misuboloti' meni hizi ni minani' nenako nemu' nene vi gomu' lele'mize lamine' ilingumu' ve li Helode' oko'nolo' niteto' gizebo o-daa' ive ma gulive Bilasito'ni gala di Helode' neida dizi igi zogo imi mulunou' do hongu liline' gamazi li-imani' ve.
ACT.12.21	Ne'mine ikevo Helode' aza gamene molani' gamene alitavo ei' guvelesi ve'mo ngolaa' ine' inite' nene do ngolo mino guvelesi ve'mo minaa' ine' mo'mosi'velo' mino eze zuho gamazi lo-ngimine'. 
ACT.12.22	Nolo-ngimivo evene' ingine eveneli'mo lamive. O'mosoli'mo line' ma ve li gamazi naba lani'. 
ACT.12.23	Ne'mine likevo aza nene neni' nopo'ni lami O'mosovo' opo'ni lilo lamivo O'moso'mi angeloli'mo belavo oko'no ginine hizavo hiline' ve.
ACT.12.24	Ido' O'moso'mi gamazi ne'mo hutile' ogo hilulu' pilulu' izo vine'. 
ACT.12.25	Zelusalemi ebeta gono ngimine' nene di osu' li Banabasiki Sauloki Adiokia ebeta tine' mili vilisa niigi Zohane' ado' gulive naba Maleko' ve lo mininekisi nene ele'mizi vasine' ve.
ACT.13.1	Izesu' evenele zuho ma Adiokia ebeku' minani' nete vovo'ningu' O'moso'mi gamazi li soto' igi apizi ngimaa' ave linge minani' nene gulive'ine Banabasi' ve ido' Simeoni' ado' gulive gohi ma Gonobu' ve lo minine' nesi ido' Lukio' aza Kilene ebekuti' ve ido' Manaeni' aza guvelesi ve Helodekisi uvoloho akunolo gili gana gana naba asive nesi ido' Saulokisi ve. 
ACT.13.2	A'mine ve nete monokumu' noso' nite' malise igi mini O'moso opo'ni li gono've nidavo O'moso'mi Sikalahu' ne'mo ti' lo lo-ngimine': Banabasiki Sauloki gono dalisive lo do nenita uvongumu' nene a'mine ve ne di kegesi mili-nidilo. 
ACT.13.3	Lavo noso' nite' malise igi O'mosola li mini a'ine godo'nido' hiti di kegesi-ngidi ngimiselikevo vasine'.
ACT.13.4	Ingine O'moso'mi Sikalahu' ne'mo ngimiselavo Seleukia ebeta lomi vi sipiu' dizi Kipilo ailaniu' vasine'. 
ACT.13.5	Kipilo ailaniu' vi heteli a'midaa minine' ebe' Salami neu' vi Zuda veti mono' numuno minido' minido' O'moso'mi gamazi li soto' igi li-ngimasine'. Ido' ne'mine igi nizasivo Zohane' ado' gulive've gohi ma Maleko' ve lo minine' ne'mo gelekele' o-ngedo hize ele' o-ngedo minine'. 
ACT.13.6	Ne'mine igi Salami ebe' huli Kipilo ailani lumola ivile' igi vi Pahosi ebeku' hetelani'. 
ACT.13.7	Heteli nela Zuda ve ma aza mino soza gamazi lo soto' ogo minaa' ive ma gulive Bala Izesu' ve lo minine' ma ningani'. A'mine ve nene Kipilo aleveti guve'inesi ve naba gulive Selegio' Paulo' aza galau' vevese minine' minani' neivo maka' minasine'. Guvelesi ve Selegio' aza Banabasingi Saulongi elese molo ngemo O'moso'mi gamazi gelelesa longo' longo' o-ngidine'. 
ACT.13.8	Ne'mine ogavo a'mine ve nene Elimasi' (mene gulive'mi monovo ti' lo neive: Ani' amani' ogo minaa' ive ve.) A'mine ve aza engi' gamazi lasido' nene guvelesi ve'mo gele ele'vole' olosa giline' nene hulilive lo a'mine gamazilo' e'menga lo-ngimine'. 
ACT.13.9	Ne'mine ine'za Saulo' gulive gosoho' Paulo' ve lo minine' nene O'moso'mi Sikalahu've ne'mo lulou' gono davo vonu' gisili hize-de mino 
ACT.13.10	ti' lo lo-imine': Gaza Satani'mi gipele mino soza saza lo evene' go'ine gohi izo lisihe' amani' inite' mata' ogo inite' lamine' muki' lovo o-ngemaa' anive gaza Guvelesi ve'mi aka lisihe' nene do gopo' napa' oga' naine' nene alo' hulamane. 
ACT.13.11	Nemu' Guvelesi ve'mo amuzolotunu' gebelavo veka likavo gamene ma alingu' holi'mi labanala ma ningamo haza minelesane. Nolivo noline' velesi lite' lo limuso ne'mine gele vine' ne'mo velelo' liti'muso izavo analo' di monilizavemu' vise' ogo minine'. 
ACT.13.12	Ne'mine ogavo soto' ine' inite' ningo misubou' veti guvelesi ve aza Guvelesi ve'mi monokumu' giline' gasava hizavo gele ele'vole' ine'.
ACT.13.13	Paulo' ve ido' ezesi monavesi Pahosi ebe' huli sipiu' dizi Pamahilia misubou' Pelega ebeta vi hetelani'. Heteli Zohane' aza hulo-ngedo Zelusalemi numuda do tine' molo vine'. 
ACT.13.14	Ne'mine ogavo ingine Pelega ebe' huli vi Pisidia misubo'mi gahevela Adiokia ebeta nene vi hetelasine'. Heteli mini holiseku' nene Zuda veti mono' numungu' dizi minasine'. 
ACT.13.15	Nizasivo Mose' gizine' gamaziuti' gati O'moso'mi gamazi li soto' iga' ave polohetelite gizikani' gamazi mauti' gati mono' gizebo ve ingine elese mili ngimi ti' li li-ngimani': Zogole zuho matise evene' leze mulude do gili' lo-ledeline' gamazi lengita ma neivo ma ma li-limilizo. 
ACT.13.16	Ti' li li-ngimikevo Paulo' aza oto elese' iki minilizave lo ana do oto avazaha ogo ti' lo line':
ACT.13.16	Isilaele' alevesi ido' evene' linge ma O'mosomu' golise gilaa' nani' masi lingine gililo. 
ACT.13.17	O'moso aza Isilaele' aleve lezemu' eze zuho minilizave lo avotemotine do kegese-ngedo Aigita misubouko venenga ve gili nizavo do amuzo molo-ngedo neivo hizi hutile' ani'. Ne'mine ikevo goboni mili-ngidi minanguti' amuzo molo ngele'mizo ebe' hadivelo' novivo 
ACT.13.18	ingine goloso nite' i'mi vangumu' gosele' belamivo gizebo o-ngede'mo vo neivo kilisimasi foti (40) ogo vine'. 
ACT.13.19	Ne'mine ogo Kanaha misubou' evene' gulive'ine ato atokisi zuho seveni nene ngebele gese' ogo engi' misubo'ine nene avotemotine ize' molo ngemavo go'nido' go'nido' di nizavo kilisimasi fo hadeti fifti (450) ogo vine'. 
ACT.13.20	Ogo vavo gizebo ve do kegese-ngedo hulo-ngedavo mini'mi nivavo alinge' O'moso'mi gamazi lo soto' ilive Samuveli soto' ine'. 
ACT.13.21	Soto' ogo neivo avotemote ingine guvelesi ve naba lolo' ili ve mamu' longo' ikevo O'moso'mo Benizamini' a'vopilemo' zuhouti' ve ma Kisi' gipele Saulo'ni do soto' o-ngedavo Saulo' aza guve'inesi ve lolo' ogo neivo Kilisimasi foti (40) ogo vine'. 
ACT.13.22	Alinge' nene Saulo'ni do hulo-do Davidi'ni do soto' ogo guve'inesi ve lolo' ogo minelive lo do ngimine'. Ido' ezemu' ti' lo line': Naza Zesai' gipele Davidi' nene neni' vo'nelo' minive minavo ninguvoni' ve. Aza na'nise giluvodo' inite' ogo molo oloseive lo line'. 
ACT.13.23	Ido' O'moso'mo Davidi'ni lo huko-dine' gamazi ma do gihile izo a'mine ve'mi a'vopilemo' zuhouti' ve ma Izesu'ni nene Isilaele' aleve do lu' izelive minelive lo ele'mize molani'. 
ACT.13.24	Ido' Izesu' nene olihe gono've api' ogo damivo Zohane' aza gomu' ogo lo soto' ogo Isilaele' alevekizo, lingine lutine di velepe' izi lihimetine huli mono' noso hilalizave lo lo-limine'. 
ACT.13.25	Ti' lo lo-lemo gono've do pelelesa noogo ti' lo lo-ngimine': Lingine nenikumu' gili O'moso'mo do lu' izelive lo imiselelesa live nehe li laa' ani' ma nene o've naza a'mine ve ne nomuve. Eze nene alinge' nave. Naza lemo minuvoni' a'nemineli'mine eze dizo minive'mi gizeneloti' suu've nene ngelo apase hulo-delohe lo line'.
ACT.13.26	Zogone zuhokizo, Abalahamu' a'vopilemo' mate, ido' lingine heta ve mini O'mosomu' golise gili ezela gi'mizi minaa' nani' nene leze do lu' izelive lo mene gamazi lelikumu' ogo huline' ma ve. 
ACT.13.27	Zelusalemi alevesi engi' gizebo ve'inesi Izesu' monovo ningi gili lamine' ami O'moso'mi gamazi li soto' iga' ave polohetelite gizikani' gamazi nene holise' mukiku' gataa' nani' nesi gili lamine' ami Izesu'ni gonito' ele'mizi mili helelive lani' ne'mo a'mine gizikani' gamazi di gihile izani'. 
ACT.13.28	Lihime've nomivo ingine heleline' ne'mi monovo ma di soto' milamani'za hazamu' Pilatoda ti' li lani': Gaza bililo lanivo amilite bililizave lani'. 
ACT.13.29	Ne'mine igi mono' godolou' ne'mine i-dilizave li ezemu' gamazi gizi nizani' malo' nene i-dikevo helavo lohoto' zaloti' apasi di galese izi-dani'za 
ACT.13.30	O'moso'mo hilave engi' mulise'ninguti' do ote-dine'. 
ACT.13.31	Do ote-davo engita soto' oka' oka' ivo ezesi maka' nGalilaia misubolati' duvi Zelusalemi ebeku' vi minave eze ningika' ningika' igi nizavo gamene muki' ine'. Ido' a'mine ve nete ningangumu' idisesi eze gamazi've li soto' igi evene' li-ngimaa' nave. 
ACT.13.32+ACT.13.33	Li-ngimaa' navo lazasi gamazi lamine' mene lo-lengemo O'moso'mo Izesu'ni do ote-do avotemotinemu' gamazi lo huko lo-ngidine' nene nga'vopilemo' lelikumu' ogo mo do gihile izani' ma ve losa nemu' nolo-lingimusive. Do ote-dingumu' nene mono' godolou' Sam naba tu neu' ti' lo gize neine' ma neive:
ACT.13.34	Idise naza gei' maho lolo' ogo neni' gipe'ne gei' nene nane lo
ACT.13.34	do ote-giduvoni' ve.
ACT.13.34	Ido' Izesu'ni hilinguti' do ote-davo a'minguko gohi tine' molo vo gelesamiline' o neive. Nemu' nene O'moso'mo line' gamazi ma ti' lo gize neive:
ACT.13.34	Ele'vole' gamazi lo
ACT.13.34	Davidi'ni lo huko lo-duvoni' inite' lamine' nene lehize-lengedelesa nouve.
ACT.13.35	Nemu' ne gamazi gohi ma Davidi' aza O'mosomu' line' mene ti' lo neive:
ACT.13.35	Lu'ne geita molo gelekele' o-giduve neze hulo-nedanivo
ACT.13.35	oko'ne geleso unuvo amoloseive.
ACT.13.36	Davidi'nimu' mo gele none. Aza minine' gameneu' O'mosomu' ogo gelekele' o emo gono gamazi lo-dine' nene do osu' lo helavo avolomotine galese izi-ngidado' galese izi-dikevo oko'no geleso unuvo ine'za 
ACT.13.37	geleso unuvo amive nene zaho neve. O'moso'mo do ote-dive ma ve. 
ACT.13.38+ACT.13.39	Neze zuhokizo, nemu' lo-lengemeloze. Gili guni i minilo. A'mine ve'mo aka've do soto' ine' mamu' nene O'moso'mo lihimetine hulo-lengedelive lo gamazi've nolo-lingimusive. Ido' a'mine ve Izesu'nimu' gili ele'vole' ilizani' nene lihimetine muki' Mose' lou' gamazi gizingu' gilite-lengedamiline' o minine' nene O'moso'mo gilite osu' lo-lengedeleseive. 
ACT.13.40	Ehe, O'moso'mi gamazi li soto' iga' ave polohetelite gizani' gamazi mau' gize neine' nene lengita soto' ogo gihile izalive lo nolo-lingimusize. Gizebo igi minilo. O'moso'mo line' gamazi ma ti' lo gize neive:
ACT.13.41	Agae, neni' gono'nemu' nene ha nite' ve li gilaa' nave lingine gililo.
ACT.13.41	Lingine nizani' gameneu' mene amebe gono dalosuvonako
ACT.13.41	a'minemu' nene li ngolo' li li-lingimilizanikisi
ACT.13.41	a'minemu' nene ngeli gili ele'vole' amilizani' nenako
ACT.13.41	nemu' nene lengehelele izivo mini sizaga li hili minilo lo gize neine' ma ve.
ACT.13.42	Paulo' ne'mine lavoo mono' numunguti' limi nasivo evene' nete holise' mau' nene igi idise lasine' initekumu' ihe' li-limilisine' nehe li longo' i-ngidani'. 
ACT.13.43	Ido' evene' mono' numunguti' limi hutile' igi nivi Zuda ve linge masi ido' Zuda veti monoku' vi hilave linge masi evene' muki' Paulongi Banabasingi nge'meti nivavo ingine O'moso'mi mulumo nasahiliku' nene ele'vole' igi minilizave li ga'ine dasine'.
ACT.13.44	Ne'mine ikevo holise' mau' ebe' me'ninge ngomosi' ma numuda nizavo vai' goloso O'moso'mi gamazi gililisa ani'. 
ACT.13.45	Vai' goloso ikevo Zuda ve nete evene' muki' ani' ningi ve'ine mulolo' ingihi Paulongi ido' Banabasingi lukehe naba ngibili Paulo' line' gamazi nesi ataize li di'mi limi-ngidi divi' ledivika li minani'. 
ACT.13.46	Divi' ledivika li minikevo Pauloki Banabasiki gamazi livi' kiselivi' igi ti' li lasine': Lingine Zuda vemu' gomu' api' ogo O'moso'mi gamazi lo-lengemelone' o neivosa lo-lingimune'za lingine a'mine gamazi vasa izi hulikenako lingine O'moso'mo minevo' minevo' lengemeni dameni nene o've lo lengemamili inite' igi minani' nene langise idise di soto' ikeve. Nemu' nene laza heta ato' vela volosusive. 
ACT.13.47	Nemu' nene Guvelesi ve'mo ti' lo lo leme neine' ve:
ACT.13.47	Gaza nene
ACT.13.47	heta ato' veliti lamu livi'ine ne'mine lolo' ogo mineline lo
ACT.13.47	gele'mize molokuve.
ACT.13.47	Ado' misubo lumola minave nesi lukuvo nalizani' aka nene gei' ngelebizeline lo
ACT.13.47	gele'mize molokuve.
ACT.13.48	Ti' li likesivo heta ato' ve ingine gili mulu'ningu' lamine' gili O'moso'mi gamazi'vemu' opo'ni li sizaga li-dani'. Ne'mine ikevo minevo' minevo' ngemenisi minilizave lo O'moso'mo gelo do gizeka' ine' aleve ingine gili ele'vole' ani'. 
ACT.13.49	Ne'mine ikevo a'mine misubou' nene Guvelesi ve'mi gamazi ne'mo buu lo monine'. 
ACT.13.50	Buu lo monine'za Zuda ve ingine a'mine ebeku' vene' ma dizi mini Zuda veti mono' numungu' mono' gili minani' nesi ve naba minanikisi mulu'ningu' hizikevo Paulongi Banabasingi gobonga li-ngidi numuno ebe'ninguti' ngimiseli hulikevo vasine'. 
ACT.13.51	Vilisa nivi monovo'ine gililizave li avazaha igi hungo' mili gize'nidoti' u'musupo nene okoho' izi huli Ikonio ebeta vasine'. 
ACT.13.52	Nivasivo Izesu' evenele zuho Adiokia ebeku' minani' ingine O'moso'mi Sikalahu' ne'mo lu'ningu' gono do neivo mulu'ningu' lamine' gili ngolize izi minani'.
ACT.14.1	Ne'mine ikevo Ikonio ebeku' heteli a'mine'mine igi Zuda veti mono' numungu' dizi mono' lasine'. Ne'mine lasingumu' evene' mulise naba Zuda vesi nGiliki aleve netesi gili ngeho lani'. 
ACT.14.2	Ne'mine ani'za Zuda ve linge ma ve setalitisi gamazi gili hulave nete a'minguti' ve linge maliti mulu'ningu' hizi guvelesi ve'mi evenele zuhomu' gili goloso ilizave li ga'ine dani'. 
ACT.14.3	Ne'mine ikevo nemu' nene Paulokisi Banabasikisi gamene ha'na a'mida ha mini ngehelele izamivo Guvelesi ve'mo nasahili' o-ledo do lu' izaa' neine' gamazi nene livi kiselivi' igi li-ngimi' ngimi' igi minasine'. Ne'mine igi nizasivo Guvelesi ve'mo mangi o-ledo do lu' izaa' neine' evene' gilavo gihile izeleseive lo Guvelesi ve'mo a'mine lasine' gamazi hize ele' ogo amuzo ngemavo ingine oso' amoso' nite' ato' ato' di soto' asine'. 
ACT.14.4	Ne'mine ikesivo a'mine ebe' nabalo' minani' aleve ingine ho'li lingela Zuda vetida gi'mizekevo lingela nene aposolo setata vi gi'mizani'. 
ACT.14.5	Ne'mine ikevo alinge' nene misubo me'ningesi Zuda vesi ido' engi' gizebo vesi di nubo igi aposolo divi ledivi' igi geheni hulo hulo' ogo ngebelelone li li hukani'. 
ACT.14.6	Li hukikevo Pauloki Banabasiki a'mine gamazi gili golise vi Likaionia ebe' nabau' Lisitila numuda ido' Delebe numuda ido' a'mida numuno ngomo ngomo mine'mo moningu' nesi vi 
ACT.14.7	mono' gamazi lamine' nene li-ngimika' li-ngimika' igi moni minasine'.
ACT.14.8	Ido' Lisitila numuda ve ma gizene hela hela gebili do minine'. Ido' aza nene izeleho gana' gidinguti' gizene goloso o vine' gedavo aka monamo hu'mo hu'mo ogo minaa' ine' 
ACT.14.9	Neivo Paulo' mono' nolivo nogilivo Paulo' aza gisili hizo vonu' belo ningine' nene a'mine ve ne'mo O'mosomu' gele ele'vole' ogo neivo lamine' ozo lokuvo lamine' ilive lo ningo giline'. 
ACT.14.10	Ne'mine lo gelo gamazi naba lo ti' lo lo-imine': Gaza ote pehe lo minezo. Ti' lo lavo upuho' ogo oto aka mone mone ine'.
ACT.14.11	Ne'mine ogavo evene' muki' nete Paulo' ine' inite' ne ningi engi' Likaionia aleveti gamazi'ninguti' gamazi naba li ti' li lani': O'mosolitise evene' oko'ine di otuhi lelita limi nizasive li lani'. 
ACT.14.12	Banabasi'nimu' engi' o'moso nite' mali'mi gulive li Zeuse' ve li mili-dani'. Ido' Paulo' aza gamazi gamazi laa' ive mininako leli' O'moso nite' Heleme' oga' ine' ne'mine azasi neive li gulive a'mido' Heleme' ve li mili-dani'. 
ACT.14.13	Ne'mine ikevo ebe' naba ne'mi velela Zeuse'nimu' ve li mono' numuno gizikani' ma minine'. A'minguti' Zeuse'ni mabanuho gizo emaa' ive aza gonolise inite' lolo' ogo bulumaka' izeliti luvo'ningu' molo-ngedo ebe' nabali'mi gatedo' do do vo azasi evene' mukikisi mabanuho gize ngemelone li nilavo 
ACT.14.14	aposolo seta' Pauloki Banabasiki ingine gili upuho' goloso igi inite' lolo' ilizani' nene goloso nite' ve li evene' ningi gililisave li genegana'ine di boloti loti' izi vi evene' mulise nizangu' heteli geke' li 
ACT.14.15	ti' li lasine': Vekizo, lingine nanitekumu' ne'mine ilisa nave. Laza nene lingine gidini haza evene' nosive. Lingine nene o'mosotine soza sazali'mine haza nite' nene mehedine ngimi mine'mo dizovo' minaa' neine' O'moso ezela vi gi'mizilizave lo mene gamazi lamine' nene nolo-lingimusive. Aza a'mine O'moso nene Okulumo' misubo ido' guvo noso ido' muki' inite' neine' nene do soto' molani' ve. 
ACT.14.16	Gamene gala'mudati' evene' linge muki' ingine ani' amani' i'mi nidizavo gele ngemavo engi' lu'ine'mo lido' aka ato ato' di soto' mili'mi dizani'. 
ACT.14.17	Lamine' nenako aza nene eze monovo ngelebizamo haza minine' nevoba eze monovo ningilizave lo do lamine' o-lengedo Okulumokuti' nene goline gamenesi noso' nite' vai' laa' ine' gamenesi lingimivo nivi' nivi' igi mini muludingu' lamine' gilaa' nave. 
ACT.14.18	Ne'mine lasine'za nesi nene evene' nete mabanuho gizi ngimilisa ha amuzo mili gili minikevo ge'nebe goloso igi o'ove li-ngidikesivo gili ngimi mabanuho gizi ngimamani' ve.
ACT.14.19	Ne'mine ani'za Zuda ve ma Adiokia ebekutikisi ido' Ikonio ebekutikisi igi evene' muki' go'ine izikevo Paulo'ni geheni huli huli' igi bilikevo helavo mo hilihe li numunguti' gelelehe' igi di heta limi si'mingala huli-dani'. 
ACT.14.20	Huli-dani'za Izesu' evenele zuholite igi hize vodo vodo i-dikevo oto vo numuno nabau' dizine'. Dizo ongo go' lavo Banabasikisi Delebe numuno ebeku' vasine'.
ACT.14.21	Vi a'mine ebeku' minani' aleve mono' gamazi lamine' nene li-ngimikesivo evene' muki' gili di Izesu' evenele zuho lili' ani'. Ne'mine ikevo asine' akala tine' mili vi Lisitila ebeta vi Ikonio ebeta vi Adiokia ebeta vi hetelasine'. 
ACT.14.22	Nivi Izesu' evenele zuho a'mine ebeku' mini'mi vani' nene monoku' amuzo mili minilizave li ga'ine di'mi di'mi moni igi lu'ine di amuzo mili-ngidi ti' li li-ngimasine': Mulumo nite' muki' soto' o lemelido' o neine' nenako a'mine mulumo nite' gehelonidotikovo' nene O'moso'mo gizebo o neine' ebeku' mo'mosite dalosune li li-ngimasine'. 
ACT.14.23	Ne'mine igi Izesu' evenele zuho mulise mili'mi monangu' numudo' numudo' evene' linge ma di kegesi gizebo ve'ine minilizave li ngele'mize mili'mi vi monokumu' gili noso' nite' malise igi O'mosola li Guvelesi vemu' gili ele'vole' ikeze nemu' aza gizebo o-lingidivo li lasine' ve.
ACT.14.24	Ne'mine igi Pisidia misubo huli vi Pamahilia misubouko hetelasine'. 
ACT.14.25	Heteli Pelega ebeku' mono' li-ngimi Atalia ebeta limi vasine'. 
ACT.14.26	Limi heteli sipiu' dizi a'mingu' Adiokia ebeta hetelasine'. Ado' a'mine di osu' lasine' mono' gono nene olihe api' igi dalisa nasivo Izesu' evenele nete O'mosola li a'mine gono nidasivo O'moso'mo nasahili' o-ngedo hize ele' o-ngedo minelive li a'mine gonou' ngimiselani' ebeta igi hetelasine'. 
ACT.14.27	Ido' a'mido' igi heteli Izesu' evenele zuho di mulise mili-ngidi O'moso'mo hize ele' o-ngidivo gono dasine' gamazi li-ngimi ido' O'moso'mo akahe si'ze-ngedavo heta ato' ve ma Izesu'nimu' gili ele'vole' ani' nemu' vetete' igi li-ngimi osu' lasine'. 
ACT.14.28	Ne'mine igi Izesu' evenele zuhosi mini gamene ha'na minasine' ve.
ACT.15.1	Zudaia misuboukoti' ve linge ma ingine Adiokia ebeta limi Izesu' evenele zuho ti' li li-ngimi ngimi' igi minani': Lingine Mose' lo huko-lidine' ma'mine igi O'moso'mi noso mili okodine lolovo huki hulamilizani' nene O'moso'mo do lungu' izamoloseive. 
ACT.15.2	A'mine lani' gamazi nene gili Pauloki Banabasiki a'mine vesi gamazi languti' lovo'ningu' ogavo lovo lolize naba hizani'. Ne'mine ogavo Pauloki Banabasiki ido' engikuti' ve linge masi Zelusalemi numuda duvikevo a'mine gamazimu' nene aposolokisi ido' gizebo ve lingesi ingine engi' ve'ninguti' gamazi lilizani' gililizave li gamazi di hamo' ani'. 
ACT.15.3	Gamazi di hamo' igi Izesuda gi'mizi mulise milaa' ani' aleve ingine ngimiselikevo vani'. Nivi heta ato' ve lu'ine di velepe' izi O'mosola gi'mizani' gamazi nene vetete' igi Hoinikia misuboukisi ido' Samalia misuboukisi li-ngimikevo Izesu' zuho mukilite gili ngolize izi minani'. 
ACT.15.4	Ido' ne'mine ikevo Paulolesi vi Zelusalemi numuda hetelani'. Hetelikevo Izesu' evenele mulisesi gizebo ve'inesi ido' aposolokisi mulise mili lamine' ikeve li-ngidikevo Pauloki Banabasiki ingine O'moso'mo hize ele' o-ngidivo gono dasine' gamazi nene vetete' igi li-ngimasine'. 
ACT.15.5	Li-ngimikesivo Halisaio' zuhouti' evene' linge ma Izesuda gi'mizi minavelite oti ti' li lani': A'mine gono nidasivo heta ato' ve Izesu'nimu' gili ele'vole' ani' ingine O'moso'mi noso mili oko'ine lolovo huki hulilizani' o neive. Ido' Mose' lou' gamazi lo huko-lidine' nene gili dalizave lo lo-ngemelone' o neive li lani'.
ACT.15.6	Likevo aposolokisi gizebo vesi a'mine gamazimu' lo volelo' melo' ogo lolone li di gese' ani'. 
ACT.15.7	Di gese' igi li volelo' melo' igi gamazi muki' likevo Petolo' oto ti' lo lo-ngimine': Vekizo, lingine neze zuho gililo. Evene' heta ato' ve Izesu' gamazi lamine' mene neni' ve'neti' gilii gili ele'vole' ilizave lo leli' vovoteti' O'moso'mo gozopo' gamene gala'mudati' vomine lingine zuho neni' nele'mize molani' nene mo gili nizave. 
ACT.15.8	Ne'mine ogavo O'moso luteu' ningaa' ive'mo Zuda ve leli' eze Sikalahu' limine' ma'mino heta ato' ve nongemo ninge goloso o-ngedamaa' ine' monovo nene lelebizine'. 
ACT.15.9	Ingine aka atoto' ngele'mize molamo a'mine a'mine do hamo' o-ledo heta ato' ve inginesi ezemu' gili ele'vole' ikevo engi' lu'ningu' goloso o minine' nesi gilite-ngidine' ma neive. 
ACT.15.10	Oko'ine lolovo huki huli Mose' lo huko line' gamazi muki' gili dalizave ingine genivesi gono naba daa' nave. A'mine gonoli'mo avotemotine ngivize vivo lezesi livize vine' ve. Nemu' nene lingine O'moso'mo lamido' ivile' igi a'mine genivesi gono nene heta ato' ve Izesu' evenele zuho lili' ani' engi' ngimi O'moso golo izilisa nilahe. 
ACT.15.11	Ne'mine amolone. Laza ti' lo gelaa' noune' ma neive. Ezemu' ha gele ele'vole' une' nemu' Guvelesi ve Izesu' aza nasahili' o-ledo do lu' izine' a'mine'mine ogo heta ato' vesi ezemu' gili ele'vole' ikevo nasahili' o ngemo do ngu' izeleseive.
ACT.15.12	Petolo' aza ti' lo lavo evene' muki' ingine lolize gani lami ve'ine bizi mini Pauloki Banabasiki ingine heta ato' vetida vi gono dasingu' nene O'moso'mo engikisi gono nodo amuzo ngemavo oso' amoso' nite' ato ato' di soto' asingumu' nene vetete' igi nilasivo gili minani'. 
ACT.15.13	Li-ngimi osu' likesivo Zakobo' ti' lo lo-ngimine': Vekizo, neze zuho mate, gamazi ma loloze. Gililo. 
ACT.15.14	O'moso'mo heta ato' ve engikumu' gelo lulo otavo eze zuho lili' ilizave lo aka vele-ngedo linge ma ngele'mize kegesine' gamazi nene Simeoni' vetete' ogo lo-lemavo gelekune' ma neive. 
ACT.15.15	A'mine gamazisi ido' O'moso'mi gamazi li soto' iga' ave polohete nete gizi mili nizani' gamazi nesi nene vo milise' o neive. Ido' polohete malite O'moso'mo line' gamazi gizani' ma ti' lo neive:
ACT.15.16+ACT.15.17+ACT.15.18	Guvelesi ve
ACT.15.16+ACT.15.17+ACT.15.18	ado' gono daline' monovo nene gozopo' aka'milati' lo soto' ive'mo ti' lo nolive:
ACT.15.16+ACT.15.17+ACT.15.18	Naza nene tine' molo ogo
ACT.15.16+ACT.15.17+ACT.15.18	guvelesi ve Davidi' evenele zuho ingine
ACT.15.16+ACT.15.17+ACT.15.18	numuno gaza' hulupo elo lemo ongani' ne'mine igi limi ingi minani' nene
ACT.15.16+ACT.15.17+ACT.15.18	gohi do ote-ngedelesuve.
ACT.15.16+ACT.15.17+ACT.15.18	Ee, a'mine numuno gaza' zupo' o minine' nene
ACT.15.16+ACT.15.17+ACT.15.18	ngu'voso gohi gizo do gosoho' olosuve.
ACT.15.16+ACT.15.17+ACT.15.18	Ido' ne'mine olodoti' nene
ACT.15.16+ACT.15.17+ACT.15.18	evene' gohi lumo minani' nete
ACT.15.16+ACT.15.17+ACT.15.18	ado' neni' ve lo lo-ngiduvoni' heta ato' ve muki' nete
ACT.15.16+ACT.15.17+ACT.15.18	Guvelesi ve nenita igi gi'mizilizani' aka ma
ACT.15.16+ACT.15.17+ACT.15.18	vise' ilisave lo line'.
ACT.15.19	Ti' li gizi nizani' nenako naza ti' lo nogiluve. Heta vetidati' lu'ine di velepe' izi O'mosola nave ingine geni'vesi gono ngemamolone. 
ACT.15.20	nGemamolone'za avazaha o'moso niteliti noso' nitekuti' nene namii vene' vemoho' gopo ingamii ize gulo nala' i-ngidanguti' namii ize guloliti vanise'ine namii malise igi kekeize li minilizave lo luhuvo nite' gizelone lo nogiluve. 
ACT.15.21	Ne'mine okunivo Mose' lo huko line' gamazi linge ma minine' nene vo halekalive losa nolabe. Nene vo halekamoloseive. Gozopo' gala'mudati' avotemote ani' amani' igi leze Zuda veti mono' numude mini'mi monangu' holise' gameneu' gameneu' nene Mose' lo huko line' gamazi gati limaa' nanako ngelo vo halekamoloseive.
ACT.15.22	Ne'mine lavo gili aposolosi gizebo vesi ido' Izesu' evenele mukikisi ti' li lani': Laza lelikuti' evene' sita' do kegese-ngedo ngimiselekunivo Paulole Banabasilesi maka' Adiokia ebeta vilizave. Ne'mine li Zuda' ado' gulive gohi ma Balasaba' ve lo minine' nesi ido' Silasi'nisi nene di kegesi-ngidani'. A'mine ve sita' ingine Izesu' zuholiti vovo'ningu' ve naba gidini minasine'. 
ACT.15.23	Ne di kegesi-ngidi luhuvo ti' li gizi a'ningu' ngimi ngimiselani': Lengi' zuho aposolosi gizebo vesi laza lingine heta ato' ve leli' zuho Adiokia ebekukisi ido' Silia misuboukisi ido' Kilikia misuboukisi nizave lengikumu' isetine ve lo luhuvo nite' mene gizo nolingimune. 
ACT.15.24	Laza lamunido' melati' ve linge ma lengita vi gamazi li-lingimi lengele'mize gopo ikevo gili gopo ani'. Ne'mine ikevo laza gelo 
ACT.15.25+ACT.15.26	mulise molo ve seta' do kegeso lute ngeme nonive Banabasiki Pauloki engikisi ngimiselekunivo nesene maka' nivave. A'mine ve ingine Guvetesi ve Izesu' Kilisito'nimu' gilii ngibililizangumu' oko'ine hukamivo eze gono nene gopo di'mi vasine'. 
ACT.15.27	Nemu' nene Zudangi Silasingi ngimiselekunivo ingine ve'ninguti' a'mine gamazi nene li-lingimikevo gililisave. 
ACT.15.28	O'moso'mi Sikalahuli'mo aza ti' lo lavo lazasi a'mido' ve lo nolo hukune: Gono geni'vesi ma lengemamolosune. A'ne lo-lengemelone' gamazi nene lingine gili dalizado' o neivosa ha gili dalizaha Mose' lou' gamazi vaito' gili dalizave lo genivesi gono gohi ma gehe-lengedamolosune. 
ACT.15.29	Lingine avazaha o'moso initeli'mi noso' nite' vata' ilizanguti' namilo. Ido' nala' i-ngidiliza ize guloti' namilo. Ido' ize guloliti vanise'ine namilo. Ido' vene' vemoho' gopo ingamilo. Ne'mine inite' mehedine imi malise gehepeve ilizani' nene vevesi minilisave. Lamine' ve. Moda ve.
ACT.15.30	Luhuvo nite' ti' li gizi ngimi di aka i-ngidikevo vani'. Vi Adiokia ebeku' heteli Izesu' evenele zuho muki' di mulise mili-ngidi luhuvo nite' ngimani'. 
ACT.15.31	nGimikevo gati gili luhuvo gizani' gamazi ne'mo do ngi lo-ngedavo ngolize izi minani'. 
ACT.15.32	Ne'mine ikevo Zudaki Silasiki ingine O'moso'mi gamazi li soto' iga' asive polohete minasine' nenako gamazi muki' li ngele'mize hongu li di ngi li-ngidasine'. 
ACT.15.33+ACT.15.34	Ne'mine igi inginesi mineti' niigi ngimiselavela tine' mili vilisa nasivo Izesu' zuho ingine lingine muludingu' hongu lo minivo vilizo li mese' aseka li-ngidi di aka i-ngidani'.
ACT.15.35	Ido' Pauloki Banabasiki ingine Adiokia ebeku' mini inginesi ve lingesi Guvelesi ve'mi gamazi li soto' igi apizi ngimi ngimi' igi minani' ve.
ACT.15.36	Gamene ma ogo novivo Paulo' aza Banabasi'ni ti' lo lo-imine': Laza vo Guvelesi ve'mi gamazi lo soto' o ngemaa' usine' numudo' numudo' leze zuho soto' ani' ingine nadi' nadi' igi nizahe nemu' vo ninge-ngedelesive. 
ACT.15.37	Ti' lo lavo Banabasi' aza Zohane' ado' gulive ma Maleko' ve lo minine' nesi ele'mizo volosive lo line'za 
ACT.15.38	Maleko' gomu' ogo Pamahilia misubou' heteli gono a'mido' api' igi dalisa navo damolove lo-ngedo tine' molo ani' nenako Paulo' aza a'ne'mine ve ele'mizo volone' amive lo gele mino o've line'. 
ACT.15.39	Paulo' aza Maleko' vamilive lavo nemu' nene Banabasikisi lovo lolize naba asine'. Ido' ne'mine asidoti' nene gohi makato' monamilisine' ogavo mine eze ema asine'. Ado' Banabasi' aza nene Maleko'ni ele'mizo vo sipiu' dizi vi golo gohilo' Kipilo ailaniu' vasine'. 
ACT.15.40	Paulo' aza Silasi'ni do kegese-davo Izesu' zuho ingine Guvelesi ve'mo nasahili' o-ngedelive li O'mosola likevo vasine'. 
ACT.15.41	Vi Silia misubouko ido' Kilikia misubouko heteli Izesu' evenele zuho mulise mili'mi monadaa moni monoku' di amuzo mili-ngidi'mi vasine' ve.
ACT.16.1	Pauloki Silasiki ingine Delebe ebeta vi Lisitila ebeta hetelasine'. Ido' Izesu' evenele zuho a'mida minanguti' ve ma minine' nene gulive Timoteo'. A'mine veli'mi izeleho nene Zuda vene' mino Izesuda gi'mizo minine' ido' meleho nene nGiliki ve minine'. 
ACT.16.2	Izesu' zuho Lisitila ebeku' ido' Ikonio ebeku' minave ingine Timoteo'nimu' gamangi mili-daa' ani'. 
ACT.16.3	A'mine ve nene Paulo' aza ele'mizo volosa giliha a'mine ebeta Zuda ve muki' minani' nete meleho nene nGiliki misuboukoti' ve minine' nene gili osu' li minani' nenako aza nene lukehe ikelizave lo Timoteo'ni ele'mizo vo O'moso'mi noso molo-do oko'no lolovo huko hulo-dine'. 
ACT.16.4	Ne'mine ogo numudo' namado' vi aposolokisi gizebo vesi ingine Zelusalemi ebeta li hukani' gamazi nene gili dalizave li li-ngidi'mi li-ngidi'mi vani'. 
ACT.16.5	Ne'mine igi gono dikevo Izesu' evenele zuho ingine monokumu' gili ele'vole' ani' ne'mo amuzo molavo gamene gamene vi kilika' kilika' avo muki' hizi hutile' ani'.
ACT.16.6	Ne'mine ikevo Asia misuboukosi mono' li-ngimamilizave lo O'moso'mi Sikalahuli'mo aka hize tile-ngedavo Piligia misuboukosi ido' Galatia misuboukosi mono' gamazi lamine' li-ngimi' ngimi' i'mi vani'. 
ACT.16.7	Vi Misia misubo gahevela igi Bitinia misubouko volone likevo Izesu' Sikalahuli'mo a'mine'mino gele ngemamivo 
ACT.16.8	Misia misubo ivile' igi lomi vi Toloasi ebeta hetelani'. 
ACT.16.9	Hetelikevo me luhuvo gizuve nazasi makato' minune. Minuningu' holuka' Paulo' vamu' ti' lo ningive: Makedonia ve mali'mo ote mino amuzonga lo ti' lo line': Gaza Makedonia misubouko ogo do lu' izezo. 
ACT.16.10	Aza vamu' ne'mino ningavo nemu' O'moso aza Makedonia misubouko vi mono' gamazi lamine' nene li-ngimilizave lo lo-limine' nene ningo gelo a'mida volone' akamu' vise' une. 
ACT.16.11	Ne'mine ogo sipi do soto' molo a'mingu' dizo Toloasi ebe' hulo lisihe' ogo vo guvo noso huko guvo noso oluso' ailani ma minido' Samotalaka nelo' vo hetelune. Hetelo ongo go' lavo guvo noso huko'mo vo Neapoli ebeta hetelune. 
ACT.16.12	Nelo' Sipiuti' lemo vo Hilipi ebeto' hetelune. A'mine numuno ebe' nene Makedonia misubo nene ize' milanguti' guvelesi misubo dizo minine' ve langu' nene minine'. Ido' Loma ve ingine igi a'mine ebe' me'ninge lili' igi gizebo ani'. A'mine ebeku' nomonunivo gamene ma ogo vine'. 
ACT.16.13	Ogo vavo holise' gamene alitavo a'mine veliti gesi minguti' leme heta ogo noso gahevela nene O'mosola laa' ani' ebe' nolihe lo gelo lemo vune. A'mido' nene vene' ma di gese' igi nizavo ningo laza misubolo' lemo mito' mino mono' lo-ngimune'. 
ACT.16.14	Lo-ngemekunivo engikuti' O'mosomu' gele ele'vole' ine' vene' ma gulive Lidia' minine'. Aza Tiatila ebekuti' vene' mino gumi kala pepoli live laa' nani' lavolavo ne'mine maketi molavo meni hizaa' ani'. Aza Paulo' line' gamazi nogilivo Guvelesi ve'mo lulo do ngolo' lo-davo Paulo' line' gamazi nene gele dani'. 
ACT.16.15	Gele do azasi ido' ei' numungu' maka' ingaa' ani' alevesi mono' noso hili aza ti' lo lo-limine': Lingine neze ningavo Guvelesi vela lamine' mine molokuvo ma lingine neni' numungu' dizi minivi' divi' ilizave lo amuzonga lavo gele emo dizune' ve.
ACT.16.16	Gamene ma O'mosola laa' ani' ebeta nolimunivo gelekele' alu ma neivo a'minesi votene' une. A'mine alu'mi lulou' nene sikalahu' goloso minavo alinge' soto' o-ngedeline' initekumu' lo soto' ogo evene' lo-ngemaa' ine' nemu' eze gizebo i-daa' ave meni ngimikevo a'midoti' moni naba daa' ani'. 
ACT.16.17	A'mine alusi votene' ogo Paulo'nisi lezesi le'meto noogo asi lo ti' lo line': Ve mene O'moso dize minive'mi gelekele' izipahala mini O'moso'mo do lungu' izeline' aka ma li soto' igi li-lingimaa' nave. 
ACT.16.18	A'mine gamazi nene gamene gamene asi lo laa' ivo nemu' Paulo' gosele' belavo velepe' izo sikalahu' goloso nene ti' lo lo-dine': Izesu' Kilisito' velemu' ogo nolo-gimuve. Sikalahu' goloso gaza alungo hulo-do dizo ogo vozo. Ti' lo nolivo noline' velesi geto dizo ogo vine'. 
ACT.16.19	Ne'mine ogavo a'mine alu gizebo i-di minave ingine eze gonoloti' meni daa' ilizani' aka'ine nene tilavo ningi gili nemu' Paulongi Silasingi a'nido' di gelelehe' malelehe' igi di vi mulise ebe' nabala zasi nabaliti mo'mosi'nida ngele'mizi vani'. 
ACT.16.20	Zasila ngele'mizi mili goni' nii-ngidi ti' li lani': Ve seta' mene Zuda ve nizasive. Ingine leze mene ebeku' aleve di gopo nii-lidasivo ningo do une. 
ACT.16.21	Ingine monovo gohi atokumu' dalizave li gate di li soto' i limikesivo a'mine monovo gele do e'metelone' nene leze Loma veti lou' gamazite avuto' olone' ogavosa ngele'mizo noune. 
ACT.16.22	Ne'mine likevo mulise mili minavetesi lovo gamazi li-ngimikevo genegana'ine divi' bolotivi' igi huli ngibililizave li zasilite likevo ne'mine ani'. 
ACT.16.23	Vauve ili izivi' itivi' igi ngibili nala' numungu' huli-ngidi nala' numudo' gizebo ve lamino gizebo ilive li li-dani'. 
ACT.16.24	Ne'mine li-dikevo gelo nemu' nene ngele'mizo nala' numungu' lulo oluso' gehepeveu' hulo-ngedo gize'ine za lulou' loloso' ogo hulo ngimikivo minasine' nene hanigati ne'mine lolo' ogo ne'mine o-ngidine'. 
ACT.16.25	Holuka' ongo velepeto' Pauloki Silasiki ingine O'mosola li opo'ni li mono' nama li nizasivo nalato' ve lingelite a'minemu' lubamu nigilavo 
ACT.16.26	mimi' naba lite' lo ogavo nala' numuno nene muki' do mo'mongo' ine'. Ne'mine ogavo gete geto nala' numungu' akahe muki' si'zo osu' lavo nalato' veti a'nido' seni nala' dani' nene apase osu' line'. 
ACT.16.27	Ne'mine ogavo nala' numudo' gizebo ve okiseti' oto ningine' nene nala' numungu' akahe muki' si'ze osu' lo neine' neivo ningo nalato' ve muki' limi vi haha ahe lo ei' do minine' bainati mite' nene gelelehe' ogo asi've oko'no bele helelesa neivo 
ACT.16.28	Paulo' aza amuzo molo asi lo line': Gasika okonga do goloso amozo. Laza muki' meuko haza nonge lo line'. 
ACT.16.29	Lavo gizebo ve aza livikumu' lavo imikevo nizasida loti' izo dizo vo luvo luvo noizo engikumu' lamine' giline' nenako nemu' Paulongi Silasingi gize'ningu' lemo pou' lo ongo 
ACT.16.30	ngele'mizo heta ogo ti' lo longo' o-ngidine': Ve naba matise, naza nadi' ogosa lukuvo nalove. 
ACT.16.31	Longo' o-ngedavo ingine ti' li lasine': Guvetesi ve Izesu Kilisito'nimu' gele ele'vole' iline' gezesi maka' nizavesi do lungu' izeleseive. 
ACT.16.32	Ne'mine li Guvelesi ve'mi gamazi nene a'mingu' minani' alevesi ezesi li-ngimasine'. 
ACT.16.33	Li-ngimikesivo nala' numudo' gizebo ve aza a'mine holuka' mo a'mine gamenelo' gehepeve ngele'mizo do vo gavoso ngibilado' nene noso izo do hongu lo-ngidine'. Ne'mine o-ngedavo a'mido' geti azasi ido' eze zuhosi mono' noso hilani'. 
ACT.16.34	Ne'mine ikevo azasi eze zuhosi O'mosomu' gili ele'vole' ani' nemu' ngolize izi minani'.
ACT.16.35	Ingi go' lavo zasi ingine ti' li li pilisi ve ngimiselani': Ve seta' ma kuluhizi-ngidilo. 
ACT.16.36	Likevo nala' numudo' gizebo ve gelo Paulo'ni vetete' ogo lo-emo ti' lo line': Naza kuluhize-lengedekuvo vilisive li zasilite gamazi hulikevo nenita naze. Nemu' lingine muludingu' hongu lo minivo vilisasive. 
ACT.16.37	Lavo Paulo' aza pilisi ve ti' lo lo-ngimine': Laza nene Loma ve lengi' muliseuti' nosine'za Loma ve i-ngidisa'mani' inite' ma i-lidi goni' i-lidilisa gilani' nene leze monovo vise' igi lihimete di soto' mili lami haza evene' mukiliti ve'nido' gavoso libili nala' numungu' huli-lidani' ma nemu' nene suno' limiselilisa nilahe. Ne'mino nomive. Angise'ine igi lele'mize heta ikevo volosine' o neive. 
ACT.16.38	Lavo pilisi ve ingine vi a'mine gamazi zasi li-ngimikevo ve seta' ingine Loma veti muliseuti' gidani' minasine' nene gili upuho' igi golise gilani'. 
ACT.16.39	Upuho' igi vi ve setakumu' agae li isetine ve li di hongu li-ngidi ngele'mizi di heto' i-ngidi numuno ebe'ine huli vilisive li zou li ngimiselani'. 
ACT.16.40	nGimiselikevo ingine nala' numunguti' limi heta igi Lidia' numu'veu' vi Izesu' zuho ningi mono' li-ngimi di amuzo mili-ngidi vasine' ve.
ACT.17.1	Hilipi ebe' huli vi Amihipoli ebekisi Apolonia ebekisi ivile' igi Tesalonika ebeku' hetelasine'. A'mine ebeku' nene Zuda veti mono' numuno ma minine'. 
ACT.17.2	Neivo Paulo' aza oga' idi'mine ogo holise' gameneu' mulise milangu' dizeka' dizeka' ogo minine'. Gamene setohamo dizo mino inginesi mono' godolouti' gati li gili ha gili ani'. 
ACT.17.3	Ne'mine igi mono' luhuvo gizani' linge ma ne'mi monovo lo-ngemo ti' lo line': O'moso'mo do lu' izelive lo imiselelesa live nene helo gohi kululu' izo oteleseive li monoku' gizi mili nizani' ma neive. Ido' ezemu' nolo-lingimuve nene gulive've Izesu' aza do lu' izelive lo imiselelesa live nene neive. 
ACT.17.4	Ti' lo lavo Zuda ve linge malite a'mine gamazi gilani' nene gihile ogavo Paulongi Silasingi nge'metani'. Ido' nGiliki ve ingine O'moso opo'ni li gelekele' i-di minaa' ave muki' inginesi ido' vene' dizi minani' mukikisi nge'metani'. 
ACT.17.5	Ne'mine ikevo nemu' Zuda ve nete Paulongi Silasingi lukehe ngibili ve goloso maketi ebeku' gopo minaa' aveuti' ma ngele'mizi di mulise mili-ngidi a'mine ebeku' aleve muki' mulu'ningu' hizii vi Zasoni' numu've di vodo vodo igi mini a'minguti' Paulongi Silasingi ngele'mizo evene' mukiliti ve'nido' do soto' molalone li eze akahe've izivi' apasivi' ani'. 
ACT.17.6	Ve seta' ingine numungu' nizamasivo ningami Zasoni'nisi Izesu' evenele linge masi a'nido' di gelelehe' igi ebeto' gizebo igi goni' gilaa' avela ngele'mizi igi ele'voleka li ti' li lani': Ve seta' mene numudo' namado' ve di gopo i-ngidaa' asive ma mela hetelikesivo 
ACT.17.7	Zasoni' aza ei' numu'veuko ngele'mize molave. Ido' ingine guvetesi ve naba Loma ebeku' minive Kaesale' gamazi've ma avuto' igi Guvelesi ve gosoho' ma Izesu' soto' ogave li laa' nasive. 
ACT.17.8	Ne'mine li go'ine izikevo evene' mukikisi goni' gilaa' avesi upuho' igi gamazi gopo' napa vai' lani' ve. 
ACT.17.9	Ne'mine igi goni' gilaa' ave ingine Zasoningisi ido' eze zuho lingesi ti' li li-ngimani': Pauloki Silasiki vilisive li oko'ine meni hizilo. Likevo moni ngimikevo ngimiseli hulani'.
ACT.17.10	Ne'mine ikevo a'mine gameneu' holuka' Izesu' evenele zuho nete Paulongi Silasingi geti ngimiseli hulikevo Belia numuda vasine'. A'mida vi heteli Zuda veti mono' numungu' dizi Izesu' gamazi vetete' igi li-ngimasine'. 
ACT.17.11	Li-ngimikesivo a'mine ebekuko Zuda ve ingine Tesalonika ebekuko minani' ne'mine minami lu'ine laminekisi ve hongu ve mini ngivile' igi mini vo'ine ngilingili ivo mono' gamazi gili Pauloki Silasiki lasine' gamazi nene lamine' nehe soza nehe li gamene gamene mono' godolouti' mono' monovomu' gize'neka' hizi minani'. 
ACT.17.12	Ne'mine igi engikuti' evene' mukikisi ido' nGiliki vene' dizi minanikisi ido' vemohokisi ingine Izesu'nimu' gili ele'vole' ani'. 
ACT.17.13	Ne'mine ikevo Paulo' nene Belia ebekukisi O'moso'mi gamazi lo hutile' ine' nene Tesalonika ebeku' minani' Zuda ve ingine gili Belia ebeta igi evene' muki' nene go'ine izi lovo hizilizangumu' mulu'ningu' hizi lani'. 
ACT.17.14	Ne'mine ikevo Izesu' zuho Paulo'ni di aka i-dikevo a'mine ebe' hulo guvo noso gahevela vo heteline'za Silasiki Timoteoki ingine Belia ebeku' minasine'. 
ACT.17.15	Nizasivo evene' nete Paulo'ni ele'mizi vi Atena ebeta huli-dani'. Huli-di vi Paulo' line' gamazi nene Silasingi ido' Timoteongi ti' li li-ngimani': Lengikumu' moda lite' li alizo nolive.
ACT.17.16	Ne'mine ikevo Paulo' aza Atena ebeta gizebo mino avazaha o'moso nite' vanu hizi minikevo ningo mulunou' olo' line'. 
ACT.17.17	Mulunou' olo' lavo Zuda veti mono' numungu' dizo Zuda vesi ido' heta ato' ve O'moso opo'ni li gelekele' i-di minaa' ave nesi a'mine mulunou' olo' line' initekumu' nene li volelo' melo' iga' ani'. Ne'mine igi gamene gamene do gese' ebeto' evene' muki' igi di gese' ado' nesi a'mine'mino mono' gamazi lo-ngimine'. 
ACT.17.18	Ne'mine ogavo a'mine ebeku' evene' ma minanguti' malite Epikulo' mono' gilaa' ani'. Ido' malite nene Sitoiki aleveti mono' gilaa' ani'. A'mine aleve Paulolesi gamazi di velepe' alepe' izi li linge malite Paulongumu' ti' li lani': Hokolize' ve mene gamazi gihile've nominekovo' gohi liline' nenako nadi ve lo lo-lemelesa neive li likevo malite ti' li lani': Aza neve ato' aleveti o'moso'ineliti monovomu' noline' gelave. Ne'mine lani' nene Paulo' aza Izesu'nimukisi ido' hele noloninguti' otakumukisi lo soto' o ngimingumu' nene ne'mine lani'. 
ACT.17.19	Ne'mine li analo' di Aleopago gololo' kanisole nizada ele'mizi igi ti' li lani': Gaza gelamune' gamazi gosoho' evene' muki' lo-ngeme'mo monaa' naine' ma idi'nise nene lo-lemanivo gelelobo. 
ACT.17.20	Laza gei' laine' gamazi nene gilune' atoli'mine oganako nemu' ne'mi monovo nado nehe. Lanivo gelelone li lani'. 
ACT.17.21	Ne'mine li Atena alevesi ido' engi' vovo'ningu' venenga ve minanikisi ingine muki' nete gamene gamene inite' malokisi lu'ine milami gamazi gosoho' gamazimu' nene li gili ha gili igi a'minemukovo' gili minaa' ani'.
ACT.17.22	Ne'mine likevo Paulo' aza Aleopago gololo' minani' kanisoleti ve'nido' ogo oto ti' lo line': Lingine Atena vekizo, gililo. Lingine monotinemu' gili ngilingili goloso iga' navo noninguve. 
ACT.17.23	Naza numudida ogo vogo noogo o'moso initetine ato ato' ningaa' uvongu' inite' hamo' ma ninguvoni' nene mabanuho gizaa' holomo ma ninguve. Ido' a'mine initeto' nene luhuvo ti' li gizikave: Laza ma ningo gelamune' o'moso ma nolingumukisi ve li gizikani' ningo gatuve. A'mine O'moso nene lingine gilami gopo gubi' izi imi opo'ni laa' nani' neve ezemu' lo lo-lengemeloze. Gililo. 
ACT.17.24	O'moso aza okulumo' misubo do soto' molo a'mido' minani' inite' matakisi do soto' molo osu' line'. Do soto' molani' nenako asi've nene okulumo' misubo engi' Guve'inesi ve naba mino mono' numuno evenelite gizangu' nene dizo minevo' dovo' osa'mive. 
ACT.17.25	Asi've nene evene' muki' minevo' alevo' ngemo ido' mutive daa' ani' ngemo ido' inite' muki' lehize-ngedaa' neine' nenako nemu' aza nene inite' matakumu' vise' osa'mive. o've. Nemu' nene evenelite gono've do inite' ma do soto' ogo emelonido' nomive. 
ACT.17.26	Ne'mine o neine'za aza neve evene' hamo' do soto' molo lavo ezelati' evene' zuho ato ato' soto' ogo misubou' misubou' hutile' ogo none. Ido' soto' ogo misubou' minelone' gamenesi misubotesi asi've laka'ni molo-lede neine' ma neive. 
ACT.17.27	Nemu' nene lu'inedunu' vise' i'mi igi O'moso neni' nouvoda igi hetelilizave lo gelo ne'mine ine'. Ido' laza vise' olosuba aza hoto' minamo leli' hamo' hamokisi maka' avito' neive. 
ACT.17.28	Lengitati' gili vevesi mini luhuvo gizaa' ave linge malite ti' li lani':
ACT.17.28	Ei' mumunou' vo holo mino ogo molo oga' noune.
ACT.17.28	Ne'mine li likevo linge malite ti' li lani':
ACT.17.28	Laza O'mosolati' soto' une' ve.
ACT.17.29	Laza O'mosolati' soto' une' nenako O'mosomu' nene aza evenelite ga'ine gili ngolitunupe ido' siluvatunupe ido' gehenitunupe lili' ani' inite' gidini nolihe lo gelo lamolosune. 
ACT.17.30	Gomu' O'moso'mi monovo gilamani' gameneu' nene lihime'ine molo-ngedamo ninge huline'za idi'nise nene numudo' namado' ve mukito' lu'ine di velepe' izilisave lo lo-ngede neine' ve. 
ACT.17.31	Nemu' nene aza numudo' namado' ve monovote do soto' molo do lisihe' ogo lihime lemeline' gamene molo neive. Ido' a'mine gameneu' goni' gelelive nene do kegeso hulo-dine'. Ido' a'mine do kegese-dive ma nene neive li numudo' namado' ve gililizave lo hilinguti' do ote-davo neive.
ACT.17.32	Paulo' aza hele noloninguti' otaakumu' lavo gilii ve linge ma nete gize abelenga likevo malite nene gamene ma a'mine gamazi lanivo gohi gelelone li lani'. 
ACT.17.33	Ne'mine likevo Paulo' aza hulo-ngedo lemo vine'. 
ACT.17.34	Vavo evene' linge nene ezela vi gi'mizi Izesu'nimu' line' gamazi nene gili ele'vole' ani'. Gili ele'vole' angu' Aleopago gololo' kanisole minaa' anguti' ve ma gulive Dionisiokisi gele ele'vole' ine'. Ido' vene' ma gulive Damalikisi ido' linge masi gili ele'vole' ani' ve.
ACT.18.1	Ne'mine ogavo Paulo' aza Atena ebe' hulo Kolidi ebeku' vine'. 
ACT.18.2	Nela Zuda ve ma do soto' molo ningine' nene gulive Akuila'. Eze nene Podo misubouko gidave minine'. Podo misubo hulo vo elenaho Pilisikilakisi Italia misubouko nizasivo Guvelesi ve naba Kalaudio' aza Zuda ve Loma ebeku' minamilizave lo lo huko-ngedo ngimiselo do hulavo ingine a'mine ebe' huli Kolidi ebeku' vi minasine'. Olihe mini guni amasivo Paulo' aza engita vo heteline'. 
ACT.18.3	Azasi inginesi hamo' gono di seli numuno gizaa' ave minani' nenako engi' numungu' dizo mino gono makato' di minani'. 
ACT.18.4	Ne'mine navo Paulo' aza holiseku' holiseku' Zuda veti mono' numungu' dizo Zuda vesi ido' nGiliki vesi do upuho' o-ngedekuvo gili ele'vole' ilizahe lo O'moso'mo do lu' izelive lo imiselelesa live nene Izesu' ma ve loo lo ngolo' lo lo-ngemeka' ngemeka' ogo minine'.
ACT.18.5	Ne'mine ogavo Silasiki Timoteoki ingine Makedonia misubouti' asine' gameneu' nene Paulo' mono' gono gamene gamene amuzo molo do mino O'moso'mo do lu' izelive lo imiselelesa live ma nene Izesu' ve lo eze monovo've lo soto' ogo Zuda ve lo-ngemo minine'. 
ACT.18.6	Minavo eze gamazi lido' e'menga li-imi eze divi' ledivika li minikevo hungo' molo genegana'veloti' u'musupo tile' ogo do hulo ti' lo lo-ngimine': Lingine labuluvo ilizani' nene lihime nenita minamoloseive. Lengitavo' mineleseive. Nemu' mehe'ne lengemo heta ato' vetida volosuve. 
ACT.18.7	Ne'mine lo a'midoti' lemo vo ve mali'mi numungu' dizo minine'. A'mine ve ne gulive Titio' Zusito'. Aza nene haza heta ve mino O'moso opo'ni lo gelekele' o-do minaa' ine'. Ido' eze numu've nene Zuda veti mono' numuno gahevela minine'. 
ACT.18.8	Paulo' aza a'mine numungu' dizo minavo mono' numuno gizebo ve Kilisipokisi eze vene' izipahala zuhosi Guvelesi vemu' gili ele'vole' ikevo Kolidi aleve minanguti' evene' mukikisi monokumu' gili ele'vole' igi mono' noso hilani'. 
ACT.18.9	Ido' gamene ma holuka' Guvelesi ve'mo Paulo'ni vamuto' soto' o emo ti' lo lo-imine': Geze gehelele izamivo mono' lo-ngemaa' naine' nene hulamo vetete' ogo lo-ngemovo' mineline. 
ACT.18.10	Mene ebeku' aleve vai' nene neze zuho lili' ilizave nizani' nenako naza gezesi mino gizebo o-gedo nouvo ve mali'mosi do goloso o-gedamoloseive. 
ACT.18.11	Ne'mine lo-emavo nemu' Paulo' aza mino O'moso'mi gamazi lo-ngeme' ngeme' ogo kilisimasi hamokisi ike'ni sikisi nesi' huline'.
ACT.18.12	Hulavo Galio' aza Akaia misubou' guvelesi ve naba lolo' ogo neivo Zuda ve ingine di bizi Paulo'ni lovo i imi analo' di goni' numungu' ele'mizi mili 
ACT.18.13	ti' li lani': Ve me'mo nene lou' gamazi avuto' olone' akalo' lele'mize molo di atoli'mine igi O'moso opo'ni li gelekele' i-dilizave lo evene' gate daa' neive. 
ACT.18.14	Ne'mine likevo Paulo' aza gamazi lado' do velepe' izo lo-emelesa giline'za Galio' aza Zuda ve ti' lo lo-ngimine': Agae, Zuda vekizo, ve mene'mo lihime naba nehe goloso nite' geni'vesi nehe ne'mine dani' ningisa lingine nemu' ladiniko gelelodo' lisihe' ogavo nemu' gamazitine nene ha gele-lingiduvodine. 
ACT.18.15	Ne neine'za haza gamazimukisi ido' evene' gulivetinemukisi ido' lengi' lou' gamazitinemukisi gamazi gono nidanako nene lengi' initetine ve. Ne'mine initekumu' goni' gelelesa gosele' gohi nebelave. 
ACT.18.16	Ne'mine lo goni' numunguti' ngeleto huline'. 
ACT.18.17	Ne'mine ogavo evene' muki' mono' numudo' gizebo ve ma gulive Sositene'ni nene ele'mizi di vi goni' numuno velela bilivi' bilivi' igi minani'za Galio' aza ningo ninge huline' ve.
ACT.18.18	Ne'mine ogavo Paulo' aza Kolidi ebeku' gamene ha'natile ma nomino Izesu' zuho mese' aseka' lo-ngedo Pilisikilaki ido' Akuilaki ngele'mizo Kenekelea ebeto' vo heteline'. Gozopo' O'moso'mi gulivelo' lo huko godolo zopovo hukamo haza hulokine'. Kenekelea ebeto' hetelo lo hukine' gamene alitavo a'mido' godolo zopovo hukine'. Hukavo Silia misubou' vilisa sipiu' dizi guvo noso huki'mi vani'. 
ACT.18.19	Vi Eheso ebeta heteli Pilisikilaki Akuilaki a'mido' minikesivo Paulo' aza Zuda veti mono' numungu' dizo inginesi mono' li volelo' melo' igi minani'. 
ACT.18.20	Ne'mine igi inginesi gamene gohi ma minelone lani'za gele ngemamo 
ACT.18.21	mese' aseka' nolo-ngedo ti' lo lo-ngimine': O'moso'mo gele nemavo gohi lengita tine' molo alosuve. Ne'mine lo sipiu' dizo Eheso ebe' nene hulo vine'. 
ACT.18.22	Vo Kaesalea ebeta hetelo sipiuti' lemo Zelusalemi ebeku' dizo vo Izesu' evenele zuho ninge-ngedo ngopo'ni lo Adiokia ebeta o lomo vine'. 
ACT.18.23	Adiokia ebeku' ngomo mino gohi vo Galatia misubouko ido' Piligia misubouko numudo' namado' Izesu' evenele zuho luhive'ine do ngi lo-ngidine' ve.
ACT.18.24	Ido' Zuda ve ma minine' gulive Apolo' aza Alekisadilia ebeku' gidaveli'mo Eheso ebeta ogo heteline'. Aza nene gamazi gehe izo noso'vesivo' laa' ive mino mono' godolouti' gamazi nene gele osu' line'. 
ACT.18.25	Guvelesi ve'mi akamu' vetete' igi li-imikevo giline'. Ido' aza Izesu'nimu' gamazi nene do veveso laminosa ngilingili ogo amuzo molo vetete' ogo lo-ngeme' ngeme' ogo minine'za Izesu' zuho mono' noso hili-ngidaa' ani' monovo nene gelamo Zohane' mono' noso holo-ngedaa' ine' monovovo' nene gelo nemukovo' lo-ngemaa' ine'. 
ACT.18.26	Zuda veti mono' numungu' dizo api' ogo gamazi lovo' kiselevo' ogo lo-ngimine'. Nolo-ngimivo Pilisikilaki Akuilaki ingine gilii alinge' di gahevela i-di O'moso'mi akamu' gamazi lingela li ngolo' li li-imi osu' li elebize lamine' asine'. 
ACT.18.27	Ne'mine ikesivo Apolo' aza Izesu' evenele zuho Akaia misubouko minani' ingine novivo ma di lamine' i-dilizave li luhuvo nite' gizi imikevo do vine'. Do vo hetelo O'moso'mo nasahili' o-ngidivo ezemu' gili ele'vole' ave ngele'mize lamine' ine'. 
ACT.18.28	Mono' godolouti' gato lo ngolo' lo O'moso'mo do lu' izelive lo imiselelesa live ma Izesu' ve lo ne'mi monovo evene' mukiliti ve'nido' lo soto' molo lo-ngemo Zuda vete li volelo' melo' igi ataize lani' nene ngivile' ogo do leme-ngidine' ve.
ACT.19.1	Apolo' aza Kolidi ebeku' neivo Paulo' aza misubo oluso' dizo ledo Eheso ebeta heteline'. Hetelo Izesu' evenele zuho linge ma a'mida minani' ningo 
ACT.19.2	longo' o-ngedo ti' lo line': Lingine nene mono' gili ele'vole' igi O'moso'mi Sikalahu' lehizikeni' nehe lo longo' o-ngedavo ingine ti' li lani': O've. Laza O'moso'mi Sikalahu' neive li ma li-limavo gelamune' ve. 
ACT.19.3	Ti' li likevo gohi longo' o-ngidine': Lingine zaa' mono' gilisa noso hilave. Lavo ingine ti' li lani': Zohane' mono' gelo noso hulune' ve. 
ACT.19.4	Ne'mine likevo Paulo' ti' lo lo-ngimine': Zohane' aza nene evene' ingine lu'ine di velepe' izangumu' noso holo-ngedo ti' lo lo-ngimine': Mehe'nela ve ma nave. Ezemu' nene gili ele'vole' ilizani' o neive. Ido' ti' lo line' nemu' naza lo-lengemelove. A'mine gili ele'vole' ilizave nene Izesu' ve. 
ACT.19.5	Lavo gili Guvelesi ve Izesu' gulivelo' noso hilani'. 
ACT.19.6	Noso hilikevo Paulo' ana godo'nido' hitavo O'moso'mi Sikalahu' engita lemo minavo gamazi nene ato ato' no'ninguti' li O'moso opo'ni li eze gamazi've li soto' ani'. 
ACT.19.7	A'mine ve nene tuvelu ne'mine minani'.
ACT.19.8	Ne'mine ikevo Paulo' aza Zuda veti mono' numungu' dizo O'moso'mo gizebo o-ledeline' aka ne'mi monovomu' lovo' kiselevo' ogo mulu'ningu' hizo lo-ngimivo li volelo' melo' igi nizavo ike'ni seto hamo' ogo vine'. 
ACT.19.9	Ne'mine ogavo ve linge ma a'manapa igi eze gamazi gili imami go'nido' ningi evene' mukiliti ve'nido' Izesu' aka divi' ledivi' ani'. Ne'mine ikevo hulo-ngedo Izesuda gi'mizave ngele'mizo vo do nubo o-ngedo gamene gamene ve ma gulive Tilano' ei' gamazi apize ngemaa' ine' numungu' Izesu' gamazi've li volelo' melo' igi minani'. 
ACT.19.10	Nizavo Asia misuboukoti' aleve muki' Zuda vesi ido' nGiliki alevesi mukito' Guvelesi ve'mi gamazi gili osu' li linge ma ne gili dani'za linge ma nene gili hulani'. Ne'mine navo kilisimasi seta' ogo vine' ve.
ACT.19.11	O'moso'mo Paulo'ni hize ele' o-davo inite' amadi'mine atoli'mine ine'. 
ACT.19.12	Ne'mine ogavo nemu' evene' ma nete Paulo' oko'noloti' gono dalosa golihilelo' angisipi likeka' inekisi ido' gopololo' tauli likeka' ine' nesi di vi inite' gizi dave ngimikevo di gili lamine' nigilavo lu'ningu' sikalahu' goloso minine' nesi dizi golise vaa' ani'. 
ACT.19.13	Ne'mine igi nizavo Zuda ve linge ma minani' ingine sikalahu' goloso evene' lu'ningu' minani' nene ngimiseli hulato' gono di'mi monaa' ani'. Engikuti' malite Izesu' gulive ogo sikalahu' goloso ngimiselo hulokunivo vilizahe li ningelone li Guvelesi ve Izesu' gulive li avazaha igi sikalahu' goloso ti' li li-ngimaa' ani': Paulo' aza eze gamazi lo soto' oga' ive Izesu' eze velemu' ogo vilo lo nolo-lingimune. 
ACT.19.14	Ne'mine iga' aveuti' ma nene Zuda ve minine' ado' eveneto' medelo mino O'moso inite' lehize-daa' ive naba ado' gulive Sikeva' ne'mi gipele seveni minani' netesi ne'mine ani'. 
ACT.19.15	Ne'mine li sikalahu' goloso mamu' vozo likevo sikalahu' goloso aza do velepe' izo ti' lo lo-ngimine': Naza Izesu'nimu' gele nouve. Ido' Paulo'nimukisi mo gele nouve. Ne'mino neiha lingine zamote nizave. 
ACT.19.16	Ne'mine lo sikalahu' goloso lulou' minive aza oluto' molo dovo' hikilevo' o-ngedo ngebelo ngivile' ogavo oko'ine vanise ogo malalapa izavo oko'nido' inite' boloto osu' lavo bakakovo' a'mine numunguti' golise limi vani'. 
ACT.19.17	Ne'mine ikevo a'mine gamazi Eheso ebeta buu lo vavo Zuda vesi nGiliki alevesi gili osu' li golise ngemavo Guvelesi ve Izesu'ni di hozi li-di opo'ni lani'. 
ACT.19.18	Ne'mine ikevo Izesu'nimu' gili ele'vole' iga' ave muki' igi luso gamazi ato atoli'mine nene li soto' igi osu' lani'. 
ACT.19.19	Ido' gozopo' luso gono daa' ave lingelite luso gizaa' ani' buku nene gililihe' mili di igi evene' mukiliti ve'nido' oloku' gizani'. Ne'mine igi a'mine bukulo' moni hulani' ne'mi naba've di ningani' nene siluva' fifti tauseni (50,000) ne'mine minine' ve. 
ACT.19.20	Ne'mine ikevo Guvelesi ve'mi gamazi ne'mo amuzo molo soto' ogo buu lo hutile' ogo gihile izine'.
ACT.19.21	Ne'mine ogavo Paulo' aza Makedonia misubouko ido' Akaio misubouko vo'mo vo'mo Zelusalemi ebeta volove lo lulo'mo lavo ti' lo line': Naza Zelusalemi ebeta vo hetelo gohi vo Loma ebeta volove. Ne'mine gala gele hamo' ogo 
ACT.19.22	nasahili' i-di makato' gono daa' asive seta' Timoteoki Elasitoki ngimiselavo Makedonia misubouko gomu' vasine'. Vikesivo Paulo' aza gamene gohi ma imine' molo Asia misubouko minine'.
ACT.19.23	Ido' a'mine gameneu' Eheso ebeta Izesu' akamu' lovo lolize naba soto' ine'. 
ACT.19.24	A'mido' siluvatunu' gonolise'vesi inite' lolo' oga' ive ma minine' gulive Demetelio'. Aza neve avazaha o'moso nite'ine'mi gulive Alateme' ei' mono' numu've'mi avazaha've gidini ngomo ngomo lolo' ogo bisinisi oga' inako azasi ido' maka' gono daa' avesi a'mine gonoloti' moni naba daa' ani'. 
ACT.19.25	Ne'mine ogavo Demetelio' aza ezesi gono daa' avesi ido' a'mine ne'mine gono daa' ave linge masi do mulise molo-ngedo ti' lo lo-ngimine': Vekizo, lingine mo ningi gili nizave. Mene gonoteloti' moni heneni soto' ogavo mine lamine' ogo minaa' noune. 
ACT.19.26	Ido' a'mine ve Paulo' ne'mi monovo ningi gili nizave. Aza nene Eheso ebetati' ido' Asia ebe' mukikukoti' aleve muki' ga'ine hizo lu'ine do gopo o-ngedo evene' adedunu' lolo' une' o'moso nite' nene inite' gihile nomive lo lo-ngemaa' neive. 
ACT.19.27	Ne'mine lo'mo monivo monivo leli' gono nene lemeleseive. Ido' leli' o'moso nitete naba Alateme' ei' mono' numunomu' nene evene' mukilite gilavo lemeleseive. Ne'mine ogavo Asia misubouko alevesi ido' numudo' namado' vesi Alatemengumu' ngolize izi opo'ni laa' nani' nenako dize minine' ma mo lemo ongalihe lo nehelele izave.
ACT.19.28	Ti' lo lavo ingine gili mulu'ningu' olo' lo ngizebolo' molavo geke' naba li ti' li lani': Eheso aleveti izeteho Alateme' nene guvelesi alu naba ma ne neive li lani'. 
ACT.19.29	Ne'mine li likevo a'mine ebeto' aleve nene gopo gamazi li gulugulu li zohito' di gese' iga' ebeta loti' izi vi di gese' igi Makedonia misubo nabaukoti' Paulolesi monaa' ave seta' gulive'ine Gaioki Alisitakoki a'nido' di gelelehe' igi di vani'. 
ACT.19.30	Ne'mine ikevo Paulo' aza gelo evene' di gese' angu' volove lavo Izesu' zuholite vamilive li o've li-dani'. 
ACT.19.31	Ne'mine ikevo Asia misubouko guve'inesi ve linge Paulo' zogo ve minani' ingine evenelite zohi' ebeku' di gese' angu' nene vo soto' amilive li gamazi hulikevo vavo giline'. 
ACT.19.32	Gelavo di gese' ave engikuti' evene' muki' ingine di gese' ani' ne'mi monovo gilami malite hamo' gamazi lani' ido' linge malite ato' gamazi lani'. Ne'mine li minanako ne'mo lu'ine gopo ogavo haza geke' geke' li minani'. 
ACT.19.33	Ne'mine igi nizavo Zuda ve ingine engi' evene'ine ma minine' gulive Alekisadelo'ni nene di oti-di ehuso' i hulikevo evene' muki' ingine lihime'vesi noloseive likevo aza ana do vilivi' molo ne nomive lo gamazi lo-ngemelesa line'za 
ACT.19.34	evene' muki' ingine ningani' leli' o'mosote nene haza nite' ve li gilaa' nave Zuda veuti' ve ma nave li ningi gili geke' li ve'ninguti' ve'ninguti' gamazi li hamo' igi ti' li lani': Eheso aleveti izeteho Alateme' nene guvelesi alu naba ma ne neive. Li nizavo ho' gamene tu aua osu' line'. 
ACT.19.35	Ne'mine ikevo kanisoleliti gamazilo' gizebo oga' ive'mo do hongu lo-ngedo ti' lo lo-ngimine': Lingine Eheso alevekizo, Alatemete lamine' eze mono' numuno naba ido' Okulumokuti' ei' emeni damenisi gele vine' geheni ma limine' a'mine inite' gizebo oga' une' melemote nobe. Nene gamazi nene numudo' namado' ve nene moda gili osu' li nizave. 
ACT.19.36	Ne'mino nomive lo zaa' ve'mo lilive. Lilive ma nomive. Nemu' lingine lutine di hongu li inite' gopo' napa damilo. 
ACT.19.37	Mela ngele'mizi ave nete o'moso initete eze mono' numuno nabati' inite' ma gumine disa'masive ido' o'moso nitetemu' levelenga li emenga lisa'masine' ma neive. 
ACT.19.38	Ne'mine ogavo Demeteliokisi ido' ezesi maka' gono daa' ave nete ve masi gamazi gono dalizado' o noline' nene goni' iga' gamene ha neine' ve. Ido' goni' gilaa' ave zasi naba ha nizave. Nemu' a'mida di vi goni' i-dilisave. 
ACT.19.39	Gamazi gono ma neivo ma evene' muki' mulise milalizani' gameneu' muliselo' di vikevo gamazi gono di gililizave. 
ACT.19.40	Ido' lingine idi'nise nene hazamu' gopo lovo hizikeni' hakave. Nemu' nene guvetesi ve naba nete nadive li-limilizave. Goni' i-lidikevo ma laza nani gamazi lo-ngimunivo gilavo lamine' ilive. Ne ma nomive. 
ACT.19.41	Ne'mine lo gamazilo' gizebo ve'mo mulise milave ngimisele hulavo vani' ve.
ACT.20.1	Gamazi gulugulunga lani' nene osu' lavo Paulo' aza Izesu' zuho asi lo do avito' o-ngedo ga'ine do do amuzo molo-ngede mese' aseka lo-ngedo hulo-ngedo Makedonia misubouko vine'. 
ACT.20.2	Ido' a'mine misubou' mono Izesu' evenele zuho a'mingu' mini'mi monani' nene gamazi vai' lo-ngemo monoku' amuzo do molo-ngedo'mo vo Akaia misubo ado' gulive ngomo nGiliki misubouko vo heteline'. 
ACT.20.3	Hetelo nela ike'ni setohamo mino Silia misubouko volosa sipiu' dizelesa neivo Zuda vete gili gohoni milani'. Paulo' nene gelo Makedonia misubouko gohi do tine' molo volosa giline'. 
ACT.20.4	Ne'mine lo gelo Belia ebekuti' Pilo' gipele Sopatolo' ve ido' Tesalonika ebekuti' Alisitako' ve ido' Sekudo' ve ido' Delebe ebetoti' Gaio' ve ido' Timoteo' ve ido' Asia misuboukoti' Tikiko' ve ido' Tolohimo' ve evene' ne'mine Paulolesi makato' e'metavo vi Makedonia misubou' heteli Paulo' aza a'mido' minavo 
ACT.20.5	ezesi maka' monave muki' nene gomu' mili vi Toloasi numuda di gese' igi lelikumu' gizebo igi minani'. 
ACT.20.6	O'moso'mo Zuda veti avo'ningine ise'ine izingumu' gili mini lulu izamine' beleti naa' ani' gamene osu' lavo laza Paulolesi ido' evene' masi Hilipi ebe' hulo vo sipiu' dizo guvo noso huko'mo novunivo gamene faef ogo novivo Toloasi ebeta vo hetelune. Hetelo a'mido' salele hamo' minune.
ACT.20.7	Mino salele gosoho' minelone' gamene api' ine' holuka' nene noso' nite' nalone lo do gese' ogo nonivo Paulo' aza nene aize' go' lavo volove lo nogelo mono' gamazi lo-ngeme' ngeme' ogo neivo liti'muso mudise lipele' iline'. 
ACT.20.8	Numuno veleto' lulo mau' minuningu' nene lamu muki' gulumo ogo minine'. 
ACT.20.9	Ne'mino neivo gipe goso've ma minine' gulive Eutiko' aza nene Paulo' mono' ha'na ha'na lavo viniduvato' mino vele hihi' ongumangu ogo minidoti' okise ongo helo imine' mili gizi'mi dizani' numuno lumu naba tili ne'mi viniduvatoti' velehe' lemo misubou' helavo di oti ningani' nene helavo 
ACT.20.10	Paulo' numunguti' leme heta ogo gipe ne dizo abuti' izo noongo evene' ti' lo lo-ngimine': Lingine ive nama igi muludine hukamivo. Ve ne haza neive. 
ACT.20.11	Ne'mine lo numunguko dizo lebeni inite' ngemo noso' nite' ngomo nani'. 
ACT.20.12	Go' lavo Paulo' aza hulo-ngedo vine'. Novivo evene' ingine gipe vele gizo otavo mulu'ningu' lamine' gili numu'veuko ele'mizi di vani'.
ACT.20.13	Ne'mine ikevo Paulo' aza nene misubou' aka volove lo vavo laza sipiu' dizo Paulo'ni sipiu' ele'mize molalosa Aso ebeto' vo nonivo asi've misubou' ogo heteline'. 
ACT.20.14	Hetelavo lezesi do bizo sipiu' ele'mize molo maka' vo Mitilene ebeku' hetelune. 
ACT.20.15	Neloti' novunivo akalo' go' lavo Kio ailani gahevela gohi huko novunivo go' lavo Samo ailaniu' vo hetelune. Hetelo ongo oto Eheso ebe' nene ivile' ogo vo Mileto ebeta hetelune. 
ACT.20.16	Ido' Eheso ebe' ivile' une' nene Paulo' aza Zuda veti holise' gamene Pedekosi ve langu' nene O'moso'mi Sikalahu' limine' gamene aliteline' nene Zelusalemi numuno ebeta geto volone' aka neivo ma a'mida vo nouvo a'mine gamene aliteleseive lo amuzo molo geloo Eheso ebeta volone' nene a'mine Asia misubola mino gamene ha'na hulokunivo a'mine Pedekosi gamene gomu' ogo vavo alinge' Zelusalemi numuno ebeta nene vo hetelalone lo gelo Eheso ebeta vamo ivile' ogo volone lavo ne'mine une' ve.
ACT.20.17	Hetelo elese ve ngimiselavo Eheso ebeta vi mono' gizebo ve linge ma ngele'mizi ani'. 
ACT.20.18	Eita igi hetelikevo Paulo' ti' lo lo-ngimine': Naza Asia misubouko gana' ogo hetelo lengikisi mine'mo dizo minuvoni' gameneu' nene gamene gamene ogo molo minaa' uvoni' monovo'ne nene lingine ningi gili nizave. 
ACT.20.19	Naza ne'mino minaa' uvoni' ma neive: Haza ve ne'mine gelo naza hokolize' amo Guvelesi ve gelekele' o-do gono've do minuvoni' ve. Linginela a'mine gono've nodo mulumotine geleka' ogosa ive nama ogo minaa' uvoni' ma ve. Ido' Zuda ve nenikumu' lovo gizi hukadi'mo mulumo nite' gasavasi kise mino gono've haza do minuvoni' ma ve. 
ACT.20.20	Ne'mine ogo lengele'mize lamine' iline' gamazi nene ma hite-lengedesa'muvoni' ma neive. A'mine mono' gamazi ma nene lo soto' ogo evene' mukiliti ve'nidokisi ido' numudingu' numudingukisi hamo' hamo' lo-lengemaa' uvoni' ve. 
ACT.20.21	Zuda vesi nGiliki vesi lutine di velepe' izi goloso nite' huli O'mosola vi gi'mizi Guvetesi ve Izesu'nimu' gili ele'vole' ilizave lo lo gatine gatine ogo minaa' uvoni' ma neive. 
ACT.20.22	Ido' O'moso'mi Sikalahu' ne'mo nala' o-nedo gelelehe' nonidine' gelavo idi'nise nene Zelusalemi numuda novuve. Holila vo heteluvo nanite' soto' o nemelihe lo ne'mi monovo gele vevesamuvoni'za 
ACT.20.23	O'moso'mi Sikalahuli'mo nene numudo' namado' vetingu' nomonuvo galapuso nalali'mo ido' geni'vesi initelite nenikumu' gizebo i nizave lo lo-nemaa' neive. 
ACT.20.24	Nemu' nene naza ogo molo nouvo nezela nanite' soto' ilihe a'mine initekumu' giluvo ha nite' neive. Nemu' nene neze nemeni'ne nene do gili' lo minamo Guvelesi ve Izesu' aza O'moso'mo nasahili' o-ledo do gatulo o-ledaa' neine' ne'mi gamazi lamine' nene lo soto soto' o-ngemo mineline lo gono nimine' nemukovo' gele mino a'mine gono nene do osu' lolosavo' nene gele nouve.
ACT.20.25	Ido' gililo. O'moso'mo gizebo o-ledaa' neine' aka ne'mi monovo lo soto' ogo vovotingu' minevo' dovo' uvo lingine ningani' ma neine'za idi'nise gohi go'ne ve'nelo' ningamilisave losa gele nouve. 
ACT.20.26	Idi'nise nene lovo' ngolosevo' ogo lo-lengemekuvo gililo. Lengikuti' mali'mo labuluvo iline' nene ne'mi lihime nenita minamoloseive. 
ACT.20.27	Naza nene oko'ne huko nehelele izamivo O'moso'mi galau' neine' nesi moda lo-lengeme osu' laa' uvoni' ma neive. 
ACT.20.28	Langisetine okodine lutine gizebo niigi Izesu' evenele zuho nesi gizebo i-ngidilo. O'moso'mi Sikalahu' ne'mo engi' gizebo ve minilizave lo lengele'mize molani'. Ido' lengele'mize molani' nene O'moso'mo vono emekive'mi vaniseli'mo meni hizivo ei' ve lo dani' evenele zuho nene lingine gizebo i-ngidilizave lo lengele'mize molani'. Nemu' gizebo lamine' i-ngidilo. 
ACT.20.29	Naza hulo-lengedekuvo evene' malite gulo hadene lili' igi vovotingu' heteli Izesu' evenele zuho lutine di gopo i-lingidilisave losa gele nouve. 
ACT.20.30	Ido' lengikuti' evene' malite oti gopo gamazi li Izesu' evenele zuho lelita le'metilizave li muludingu' hizilisave. 
ACT.20.31	Nemu' nene langisetine okodine gizebo lamine' igi minilo. Kilisimasi setohamo' ogo novivo gamene gamene go' laneme go' laneme ive nama ogo lengi' hamo' hamo' nene gatine doo gamazi lo-lengemaa' uvoni' nene hulosa'muvoni' ma neive. Nemu' lingine gili minilo. 
ACT.20.32	Ido' idi'nise O'moso'mo hize ele' o-lengedelive lo eze anau' nomuluve. Aza nene nasahili' o-ledaa' neine' ne'mi gamazi'vetunu' lutine do ngi lo-lengedo eze evenele zuho do kegeso molave mukikumu' salani inite' molavo neinguti' nene ma lengemeleseive. 
ACT.20.33	Ve mali'mi moni henenilokisi upuho' ogo dalosa amuvoni' ma neive. 
ACT.20.34	Langisetine ningi gili nizave. Neni' oko'nelo' nitekisi ido' nezesi maka' gono daa' univeti oko'nido' initekisi nene na'nise a'netunukovo' gono do do soto' oga' uvoni' ma ve. 
ACT.20.35	Ne'mine ogo aka lengelebizuvoni' ma neive. Laza Guvetesi ve Izesu line' gamazi mamu' gelo gono amuzo molo do evene' gulupese hize ele' o-ngedelone lo ne'mi aka'vesi lengelebize osu' lo nouvoni' ma neive. Izesu' line' gamazi nene ne'mino neive: Inite' limikevo dosa muludeu' lamine' gelelesune. Ne neiha inite' ngemeko nemu' muludeu' lamine' gilune' ne'mo nene ivile' o neive.
ACT.20.36	Paulo' ti' lo lo hulo ezesi inginesi obuvo'ine hizi O'mosola lani'. 
ACT.20.37	O'mosola li ive nama igi ingine Paulo'ni abuti' izi golo ili nani'. 
ACT.20.38	Ido' ive nama ani' nene Paulo' gomu' lo-ngimine' gamazi ado' ingine eze gololo' gohi ma ningamilisave lo lo-ngimine' gamazimu' gili mulumo naba gili ive nama ani'. Ne'mine igi sipiu' dizo vilive li ele'mizi limani' ve.
ACT.21.1	Ido' engikisi maka' minunidoti' oteko hulo-ngedo vo sipiu' dizune'. Dizo vovo' vovo' ogo lisihe' ogo vo Ko ailani malo' hetelune. Hetelo ongo go' lavo gohi oto vo vo Lodo ailaniu' vo hetelo neloti' vo Patala ebeta hetelune. 
ACT.21.2	Vo hetelo sipi gohi ma vise' ogo Hoinikia misubouko volosa neine' sipi ma ningo a'mingu' dizo vune. 
ACT.21.3	Guvo noso huko'mo vo Kipilo ailani ningo adavala neivo ivile' ogo Silia misubo gahevela Tilo ebeta hetelune. Nelo' sipiuti' heneni di nihulavo 
ACT.21.4	laza sipiuti' lemo dizo Izesu' evenele zuho ma ningo inginesi ongo nonivo gamene seveni vine'. A'mine aleve nene O'moso'mi Sikalahuli'mo do ote-ngedavo Zelusalemi numudo' vamilive li Paulo'ni li-imani'. 
ACT.21.5	Ne'mine likevo a'mido' nonivo volone' gamene alitavo a'midoti' alevesi ido' vene' izipaha'inesi lele'mizi numuno ebekuti' di heta i-lidikevo inginesi guvo noso gahevela mino obuvote hizo O'mosola lune. 
ACT.21.6	O'mosola lo minunidoti' mo vilo likevo mo minilo lo-ngedo sipiu' dizo vokunivo ingine numu'nida tine' mili vani' ve.
ACT.21.7	Ne'mine ikevo laza gohi api' ogo Tilo ebe' hulo Tolemai ebeta vo hetelo nelo' Izesu' evenele zuhosi lopo'ni lapa'ni lo numuno hamo' engikisi ungune'. 
ACT.21.8	Ongo go' lavo Tolemai ebe' hulo Kaesalea ebeta vo hetelo a'mine ebeto' Izesu' gamazi've lo-ngeme ngeme' oga' ive Hilipo'ni ningo ei' numu'veu' dizo minune. Aza nene gamene gala'muda vomine evene' seveni mono' gonolo' ngele'mize milanguti' minine'. 
ACT.21.9	Ei' aluvo seta've seta've minani'. Velo' vami haza mini O'moso'mi Sikalahuli'mo lu'ningu' gono davo O'moso'mi gamazi li soto' i ngimi' ngimi' igi minaa' ani'. 
ACT.21.10	A'mido' imine' molo nonivo O'moso'mi gamazi lo soto' oga' ive ma gulive Agabo' nene Zudaia misuboukoti' o lomo 
ACT.21.11	nonida ogo hetelo Paulo' gopololo' izekine' inite' apaso asi've gizene analo' noizo ti' lo line': O'moso'mi Sikalahuli'mo ti' lo nolive. Mene initeli'mi meleho nene Zelusalemi ebeku' vo neivo a'mingu' Zuda vete uvoni' ne'mine igi nalava imi heta ato' veti a'ningu' ngimilisave. 
ACT.21.12	Ne'mine lavo gelo lazasi ido' a'midoti' alevesi Paulo' aza Zelusalemi numuda dizo vamilive lo geli gelinga lo-imune'za 
ACT.21.13	Paulo' aza ti' lo lo-limive: Lingine ive nama igi neni' lu'ne nene nanimu' di nigangi-nidave. Naza nene nalava nimilizave lo gelo ha volosa nouha ido' nevo' nomive. Guvelesi ve Izesu' eze zuho nouvonako Zelusalemi ebeta nibili hililizani' nesi gele nouvoni'za haza volosuve. 
ACT.21.14	Ne'mine lavo laza nene ngelo ei' gamazilo' lamoso' ogavo elese' ogo mino ti' lo lune': Lamine' ve. Guvelesi ve line' gamazi ha soto' ilive.
ACT.21.15	Ne'mine lo nonivo gamene ma ogo vavo Zelusalemi numuda volone lo initete do va'va' une' ve. 
ACT.21.16	Do va'va' okunivo Kaesalea ebekuti' Izesu' evenele zuho linge malite lele'mizavo maka' vune. Vo hetelekunivo lele'mizi ave nete ve mali'mi numungu' lele'mizi milikevo dizo minune. A'mine ve nene Kipilo ve mino gamene gala'mudati' vomine Izesu' evenele minine' gulive Manaso'.
ACT.21.17	Zelusalemi numungu' hetelekunivo Izesu' zuho ngolize izi lopo'ni lani'. 
ACT.21.18	Ongo go' lavo Paulo' aza Zakobo'ni vo ninge-delove lavo maka' vune. Numu'veu' vo nodizo ningune' nene mono' gizebo vesi Zakobolesi maka' nizani' neivo ningune. 
ACT.21.19	Ningo ngopo'ni lo Paulo' aza heta ato' vetida eze gono do'mo nomonivo O'moso'mo inite' muki' ogo molo ine' ne'mi gamazi vetete' ogo osu' lo lo-ngimine'. 
ACT.21.20	Lo-ngemavo gili nemu' O'moso opo'ni li Paulo'ni ti' li li-imani': Leze zuho make, gaza Zuda vetinguko Izesu' evenele zuho lili' igi vanu hizi tauseni ne'mine nizani' nene mo ningo gele nane. A'mine aleve muki' nene Mose' lo huko line' gamazi nene amuzo mili hizi ele' iga' nave. 
ACT.21.21	Ne'mine ogavo evene' malite soza gamazi ti' li li-gidikevo gilaa' nave: Gaza Zuda ve haza heta ato' veti vovo'ningu' mini'mi moni nizave inginemu' nene Mose' lo huko line' gamazi nene gili hulilizave laa' ido' gipe'ine zuho oko'ine lolovo huki-ngidami Zuda veti monovo danavate muki' hulilizave lo lo-ngeme' ngeme' oga' nane likevo gilaa' nave. 
ACT.21.22	Ti' li gili gei' omo nane li lilizani' nene gililisanako laza nadolone. 
ACT.21.23	Nemu' laza gamazi ma lo-ngemeso' nene ilinize. Lelita ve seta've seta've nizani' ingine O'moso'mi gulivelo' li mili li huki godo'ine zopovo hukami haza nizanako 
ACT.21.24	gaza vo engita gi'mizo leze Zuda veti monovo di engikisi okodine lutine O'moso'mi velelo' lamine' ilive li di lamine' ilo. Ne'mine ikevo O'moso gizi imilizani' inite' meni hize-ngedanivo gizi vata' niigi godo'ine zopovo huki matava ili di hulilizave. Ne'mine ikevo mukilite ningi geikumu' lani' nene hazamu' soza gamazi li-gidi lani' nene gililisave. Ido' Mose' lo huko line' gamazi nene gazasi gele daa' naine' nesi gililisave. 
ACT.21.25	Ido' heta ato' ve Izesu'nimu' gili ele'vole' igi nizavemu' nene gozopo' luhuvo nite' gizo hulune' nene lo hukune' gamazi nene ti' lo gizune' ma neive: Avazaha o'moso niteliti noso' nitekuti' nami ize guloliti vanise'ine nami ido' nala' i-ngidikevo hilani' ize guloti' nami vene' vemoho' ido' alungo umungive gopo ingamilo lo lo huko-ngidune' ma neive. 
ACT.21.26	Ne'mine likevo ingi go' lavo Paulo' aza gamazi'ine gelo vo a'mine lani' ve seta've seta'vela gi'mizavo engikisi oko'ine lu'ine di lamine' i'mi vi minani'. Ne'mine igi nizavo Paulo' aza Zuda veti mono' numuno nabau' dizo ingine hamo' hamokumu' O'moso inite' gizi imilizani' gamene ado' oko'ine lu'ine di lamine' igi minilizani' gamene nene osu' liline' gamenemu' nene a'mine gonolo' gizebo ve lo-ngimine'.
ACT.21.27	Lo-ngemavo oko'ine lu'ine di lamine' igi minilizani' gamene seveni nene osu' lolosa neivo Paulo' aza mono' numungu' neivo Asia misuboukoti' Zuda ve linge ma eze ningi evene' muki' mulu'ningu' hizi analo' di gili' li 
ACT.21.28	geke' geke' li ti' li lani': Isilaele' vekizo, alevo. Maka' dalone. A'mine ve mene numudo' namado' mono leze Zuda ve do leme-ledo Mose' lo huko-lidine' gamazisi ido' mono' numuno mesi dovo ledevo' ogo evene' muki' lo-ngeme ngeme' oga' ive ma ne neive. Ido' nGiliki aleve ngele'mizo a'mingu' dizidi'mo nesi mono' numudeu' mene do goloso ogave li lani'. 
ACT.21.29	Eheso ve ma gulive Tolohimo' aza Paulokisi Zelusalemi tauniu' nizasivo ningi ingine nene Paulo' ele'mizo mono' numuno nabau' dizihe li nemu' gamazi lani'. 
ACT.21.30	Ne'mine li likevo a'mine ebe' me'ninge muki' gili loti' izi igi di gese' igi Paulo'ni mono' numuno nabauti' gelelehe' igi di heta ani'. Di heta ikevo geti akahe gizani'. 
ACT.21.31	Ne'mine igi Paulo'ni bili hililisa navo Zelusalemi aleve muki' gulugulu li lovo gamazi nilave li gamazi hulikevo Loma veti amiliti guve'inesi ve naba neida nene vavo 
ACT.21.32	aza gelo amisi ido' engi' gizebo ve'ine linge masi ngele'mizivo loti' izi limi geti vi nizada hetelikevo guve'inesi vesi amisi ningi Paulo'ni bililisa ani' nene alami hulani'. 
ACT.21.33	Hulikevo amiliti guve'inesi ve naba aza hetelo Paulo'ni do goni' ilive lo seni nala' setatunu' izilisave lo lo-ngidine'. Lo-ngedo ti' lo line': A'mine ve nene zaho neve. Ido' inite' nanite' do goloso ive lo longo' o-ngidine'. 
ACT.21.34	Ne'mine ogavo evene' ingine ato ato' gamazi li gulugulunga li minadi'mo gamazi monovo gele guno amiline' ogavo amiliti numunguko di dizilizave lo lo-ngidine'. 
ACT.21.35+ACT.21.36	Lo-ngedavo ele'mizi vi numuno gateda akalo' ele'mizi dizilisa navo evene' ingine nge'meti vi gani mangilise i'mi vi ti' li lani': Mene ve nene osu' lilive. Ne'mine lisa Paulo'ni bili hililisa avo amilite a'ine avilelo' zalo' mili di vani'.
ACT.21.37	Amiliti numungu' ele'mizi dizilisa navo Paulo' aza nene nGiliki gamaziuti' amiliti guve'inesi ve naba longo' o-do line': Naza gamazi ma lo-gemeloho. Lo lavo aza ti' lo line': Gaza nGiliki gamazi gele nabe. 
ACT.21.38	Gozopo' ngamani lovo o ngemo lovo ekese' iga' ave gulo hadene ne'mine fo tauseni (4,000) ngele'mizo ebe' hadivela vo minive Aigita ve nene gei' nolosane lo giluvoni'za nGiliki gamazi lainako ato' ve nolosane. Olo. 
ACT.21.39	Lavo ti' lo line': Naza nene Zuda ve Kilikia misuboukoti' Taliso ebeta gidani' nouve. Naza a'mine guvelesi neine' tauni naba'mi me'ninge minanguti' nene nouve. Gaza gele nemanivo evene' mene gamazi ngomo ma lo-ngemelohe. 
ACT.21.40	Ne'mine lavo amiliti guve'inesi ve aza gele emavo Paulo' numuno akalo' ote mino ana do oto avazaha ogo elese' ikilo lavo gamazi lami ve'ine biziki nizavo Zuda ve mukikumu' Hebilaio' ve laa' ani' engi' gamaziuti' ti' lo lo-ngimine':
ACT.22.1	Lingine gono'nemote ido' neze zuho lingine monovo'ne lo-lengemelesa luze. Gili minilo. 
ACT.22.2	Ne'mine lo engi' Zuda veti gamaziuti' nolo-ngimivo gili ingine elese' iki gapepe' i minikevo imine' molo ti' lo lo-ngimine': 
ACT.22.3	Naza nene Zuda ve Kilikia misubouko Taliso ebeku' gidani' nouvoni'za mene ebeku' ogo mino tisa' ma Gamaliele' eze gizeneu' mino eze gamazi've gelo mino naba uvoni' ve. Ne'mine ogo mino mono' apizo lo-neme' neme' ivo avotemote li hukani' gamazi gele lisihe' ogovo' gelo osu' luvoni' ve. Ido' idi'nise nene lingine O'moso e'metilisa gilingili ikehe. Naza nene lingine adi'mino nazasi a'mine'mino amuzo molo minuvoni' ve. 
ACT.22.4	Ne'mine ogo Izesu' akalo' nene e'metilisa vani' aleve goboni molo-ngedo hili osu' lilizave lo vene' vemoho' muki' nene a'nido' nala' izo hulo nala' numungu' o-ngedaa' uvoni' ma ve. 
ACT.22.5	Eveneto' medelo mino O'moso inite' lehize-daa' ive nabasi ido' lengi' mono' gizebo vetine mukikisi ingine gili nizave. Nemu' nene ha li-lingimilisave. Ingine leze Zuda veti zuho Damasiko ebeta nizavemu' luhuvo nite' gizi nimikevo nene holela do vo Izesu' evenele nalava ngemo ngele'mizo Zelusalemi ebeta okuvo engi' lihime apasi-ngidi ngibililizave lo gelo do vuvoni'.
ACT.22.6	Ido' akalo' novo Damasiko ebe' do noalituvo holise' tuvelu kiloku ne'mido' Okulumokuti' labana' naba galinali lemo do vodo vodo o-nidine'. 
ACT.22.7	Ne'mine ogavo misubou' lemo pou' lo ongo nouvo a'minguti' nenikumu' gamazi ma ti' lo soto' ogavo giluve: Saulo, Saulo, gaza nanitekumu' goboni nomolo-nedane. 
ACT.22.8	Lavo naza ti' lo lo-imuve: Guvekasi ve gaza zaho ve lokuvo aza ti' lo lo-nimine': Gaza goboni molo-nedaa' anive Nasalete ve Izesu' ma ne noluve. 
ACT.22.9	Ti' lo nolivo nezesi maka' minunive ingine labana' iline' nene ningikeha gamazi lo-nimine' nene gilamani' ve. 
ACT.22.10	Ne'mine ogavo naza ti' lo lo-imuve: Guvekasi ve naza nadi' olove. Lokuvo Guvelesi ve aza ti' lo lo-nimive: Gaza oto Damasiko numuda vozo. Vo hetelanivo gono muki' daline lo molo-gede nouvoni' nene li-gimilisave. 
ACT.22.11	Ti' lo lavo oto ve'ne ningo olo' labana' lidi'mo ve'ne lenge lenge lavo inite' ninge lamine' amuvo maka' monunivete a'nelo' di nele'mizavo Damasiko numuda vune' ve.
ACT.22.12	A'mida ve ma minine' gulive Anania' aza nene mono' ve lamine' mino Mose' lo huko line' gamazi do mehenelo' molo minaa' ive Zuda ve muki' nete gamangi mili-daa' ani'. 
ACT.22.13	A'mine ve nene nouvoda ogo ote mino ti' lo lo-nimive: Saulo, gaza neze zuho make, veka gohi ninge lamine' ozo lavo noline' velesi geto ningo vonu' biluve. 
ACT.22.14	Vonu' nobiluvo ti' lo lo-nimive: Avotemote gelekele' i-daa' ani' O'moso ne'mo gei' mo noso molo-gedo O'moso asi've giline' initekumu' gazasi gelo ido' gaza nene ei' O'mosolati' lisihe' ogo molo oga' ive gehepeve ningo a'mine'mi veleti' gamazi've geleline lo do kegeso gele'mize molave. 
ACT.22.15	Gaza inite' mata' ningo gelaine' ne'mi gamazi've lo eze monovo nene numudo' namado' ve lo soto' ogo lo-ngemeline. 
ACT.22.16	Ido' idi'nise nene gaza nanitekumu' gizebo iline. Gaza oto noso holozo. Eze gulivelo' lanivo lihimeka apase-gedelive.
ACT.22.17	Anania' ti' lo lo-nemavo ne'mine ogo alinge' nene Zelusalemi numuda tine' molo vo mono' numuno nabau' dizo O'mosola nolo Guvelesi ve ninguvoni' nene vamu' gidini ninguve. 
ACT.22.18	Ve'nelo' o molo ti' lo lo-nimive: Me ebeku' aleve nene gei' vekati' nenikumu' gamazi'ne lo-ngemeline' nene gili hulilisaze. Nemu' gaza geto oto Zelusalemi numuno ebekuti' lite' lo lemo vozo. 
ACT.22.19	Ne'mine lavo naza ti' lo lo-imuve: Guve'nesi ve make, neze monovo'ne ningi gili osu' li nizave. Naza nene Zuda veti mono' numu'ningu' numu'ningu' dizo geikumu' gili ele'vole' iga' ave ave do soto' ogo ngebelo nala' numungu' hulo-ngedaa' uvoni' ma neive. 
ACT.22.20	Ne'mine ogo gei' gamazika lo soto' oga' ive Setehano'ni nene bililisa niigi saketi'ine kuluhizi milikado' gizebo o nouvo bilikevo helavo naza giluvo lamine' ine' ma neive. 
ACT.22.21	Ne'mine lo lokuvo ti' lo lo-nimive: Gaza vozo. Naza golo gohiuko heta ato' vetida nogimiseluve.
ACT.22.22	Paulo' aza gamazi ma nolo-ngimivo haza gili minani'za aza ti' lo Guvelesi ve'mo heta ato' vetida imiselelesa line' gamazi nene lo-ngemavo nololo' di gani mangilise niigi ti' li lani': A'ne'mine ve mene velesi misubou' haza mineline' edamiliko helavo osu' lilive. 
ACT.22.23	Ne'mine li gani mangilise igi ngizebolo' molavo saketi'ine apasi hibi'hibi' izi u'musupo gisi huli veleta ani'. 
ACT.22.24	Ne'mine igi nizavo amiliti guve'inesi ve naba'mo lavo Paulo'ni ele'mizi amiliti numungu' dizani'. Ne'mine ikevo evene' nete gani mangilise i-dani' ne'mi monovo lo soto' ogavo gelelove lo amiliti guve'inesi ve aza ami nene lihime'vemu' longo' igi gasavasi nala' amuzo malahetunu' bililizave lo lo-ngimine'. 
ACT.22.25	Ne'mine lo lavo gizene analo' nala' di di oti-di nizavo amiliti gizebo ve ngomo ma a'mido' neivo Paulo' aza longo' o-do ti' lo line': Naza Loma ve nouvoni'zoo lou' gamazi li hukangu' nene Loma ve ne'mine i-ngidamilo li li hukamani' neivosa neze goni' nene olihe gilamado' gasavasi nalatunu' nibililisa nahe. 
ACT.22.26	Lavo gelo gizebo ve aza amiliti guve'inesi ve naba neida vo lo soto' ogo ti' lo-imine': Nadolosa lane. A'mine ve nene Loma ve ma nenako. 
ACT.22.27	Lavo guvelesi ve naba aza Paulo' neida vo longo' o-do line': Olo. Gaza nene Loma ve nabe. Lavo Paulo' aza line': Oo. 
ACT.22.28	Lavo Guvelesi ve naba ne'mo ti' lo lo-imine': Naza nene ebe' maukoti' ve mino meni naba hizo Loma ve lolo' ogo nouvoni' ma neive. Ne'mine lo lavo Paulo' ti' lo line': Ne'mine ogane'za naza nene Loma vete gidani' ma nouvo nave. 
ACT.22.29	Lo lavo Paulo'ni bililisa igi minani' nene noline' velesi hulani'. Hulikevo guvelesi ve naba nene Paulo'nimu' Loma ve neive lo gelo gizene analo' nala' dangumu' nene ehelele izine'.
ACT.22.30	Ne'mine ogavo ingi go' lavo amiliti guve'inesi ve naba ne'mo Zuda ve ingine Paulongumu' nanimu' gili goloso i-dave lo ne'mi monovo gelelove lo eveneto' medelo mino O'moso inite' lehize-daa' ive nabasi ido' engi' kanisole mukikisi vise lo-ngemavo igi di gese' ikevo Paulo'ni ele'mize ve'nido' molani'.
ACT.23.1	Paulo' aza gisili hize mino ti' lo lo-ngimine': Neze zuhokizo, naza neni' lu'nemu' giluvo O'moso'mi velelo' laminekovo' vevese minivo mine do dizuvoni' idi'nise ne a'mine'mino nouve. 
ACT.23.2	Ne'mine lo nolivo eveneto' medelo mino O'moso inite' lehize-daa' ive naba Anania' aza Paulo' minine' avita minave ti' lo lo-ngimine': Lingine velelo' izilevo. 
ACT.23.3	Lo lavo Paulo' ti' lo lo-imine': Gaza lukau' guho' novine' gei' nene O'moso'mo gebeleleseive. Gaza nene Mose' lo huko line' akalo' nele'mizo molalove lo nolane'za a'mine lo huko line' gamazi nene avuto' ogo nibililizave lo go'ine noizabe. 
ACT.23.4	Ti' lo lavo a'mido' minavete ti' li li-imani': O'moso'mo ele'mize molavo eveneto' medelo mino inite' lehize-daa' ive naba ma nenako eze nanimu' dovo' ledevo' nane. 
ACT.23.5	Likevo Paulo' aza ti' lo line': Lingine zuho gizebo o-lengedaa' ive guvelesi ve dovo' ledevo' amozo li gizikevo neine' ma nenako aza nene eveneto' medelo mino O'moso inite' lehize-daa' ive naba neive lo giluvodini ne'mine lo ma lamuvodine.
ACT.23.6	Ne'mine lo kanisole muliseuti' ve linge ma nene Sadukaio' evene' ido' linge ma Halisaio' evene' minani' nemu' gelo gamazi naba lo kanisole aleve ti' lo lo-ngimine': Lingine neze zuhokizo, neze ize'ne avo'nemote nene Halisaio' aleve nizave ido' nazasi nene Halisaio' ve nouve. Helakuti' otaa' nene neive lo gelo nouvoni' nemu' nene gonito' nele'mizi nimilave line'. 
ACT.23.7	Ne'mine lo lavo Halisaio' alevesi Sadukaio' alevesi gamazi'ine'mo lovo'ningu' ogavo vi eza ema vani'. 
ACT.23.8	Sadukaio' aleve ingine hele noloninguti' otaa' ido' angelo' ido' heta ve ne'mine inite' nomive li laa' navo Halisaio' aleve ingine ne'mine initekumu' inite' gihile ve li laa' nani' nemu' vi eza ema vani'. 
ACT.23.9	Ne'mine ikevo mulise'ningu' gilili ngololoka li Halisaio' aleveukoti' mono' monovo apizi ngimaa' ave linge ma oti amuzo mili ti' li lani': Mene ve'mi lihimemu' gilune' ma nomive. Angelo' nizani' ido' O'moso'midati' inite' mali'mo gamazi lo-eme noline' nene nadive lo lolone. 
ACT.23.10	Ne'mine li gopo' napa gamazi li lolize gamazi likevo amiliti guve'inesi ve naba aza nene Paulo'ni izi giti hulilizahe lo ehelele izavo ami lo-ngemavo igi kanisoleliti vovo'ninguti' ele'mizi di numu'ninguko vani' ve.
ACT.23.11	Ne'mine ikevo holuka' ingi nizavo Guvelesi ve'mo Paulo' neida soto' o emo ti' lo lo-imine': Golise gelamo luka amuzo molavo minezo. Zelusalemi numuda neni' gamazi'ne lo soto soto' oga' abe. A'mine'mine ogo Loma ebeta lo soto' olosane. 
ACT.23.12	Ne'mine lo lavo go' lavo Zuda ve di bizi lovo gizi Paulo'ni belelone li noso' nite' malise ani'. Olihe belamo noso' nite' ido' noso nalone' nene O'moso'mo usi' ize-lidivo li lani'. 
ACT.23.13	A'mine gamazi li hukave nene foti (40) ne'mine ivile' igi minavete li hukani' ve. 
ACT.23.14	Li huki eveneto' medeli mini O'moso inite' lehizi-daa' ave nabasi mono' gizebo vesi nizada vi heteli ti' li li-ngimani': Paulo'ni belelesa olihe belamo noso' nite' malise ogo minelone lo lo hukokune. Ido' a'mine lo hukune' gamazi gele damolone' nene O'moso'mo usi' ize-lidivo lo lo hukokune. 
ACT.23.15	Ne'mine li lingine kanisolesi amiliti guve'inesi ve nabala gamazi ti' li hulikevo vilive: Gaza Paulo'ni leli' muliseuko imiselanivo alive. Gamazi've lavo gele lamine' olonize. Ne'mine li golo izikevo gamazitine gelo ne'mine ogavo laza Paulo' nene akalo' navo gohoni ongo belelone.
ACT.23.16	Ne'mine likevo Paulo' alunolo'mi gipele aza gohoni ingalizani' gamazi lani' nene gelo vo amiliti numungu' dizo omolohine Paulo'ni nene lo-imine'. 
ACT.23.17	Lo-emavo Paulo' aza amiliti gizebo ve ngomo nene asi lo-do ti' lo line': Gipe mene guvelesi ve naba neida ele'mizo vanivo gamazi ma lo-emelive. 
ACT.23.18	Lavo aza guvelesi ve naba neida ele'mizo vo ti' lo lo-imine': Nala' numungu' neive Paulo' aza asi lo-nemoo gipe mene gei' gamazi lo-gemelove nolize nemu' ele'mizo geita vozo lavo ele'mizo nouve. 
ACT.23.19	Ne'mine lavo guvelesi ve naba aza gipeli'mi analo' do ele'mize abaza' ogo mino longo' o-do line': Nani gamazi lo-nemelesa labe. Lo-nemezo. 
ACT.23.20	Lo longo' o-davo ti' lo lo-imine': Zuda ve ingine Paulo'ni aize' nene kanisoletida ele'mizo lomanivo eze monovo gohi vise' ogo gele lamine' olone li longo' i-gidilisa gamazi di hamo' naze. 
ACT.23.21	Igi nilavo ma gele ngemamozo. Engikuti' evene' foti (40) mini a'mingu' gohisi imine' mili nizave. Ingine nete noso' nite' namo ido' noso namo malise gehepeve o mino Paulo'ni belosa noso nite' nalone li lovo gizi gohoni niingi gei' gamazimu' gapepe' igi gizebo i nizave. 
ACT.23.22	Ne'mine lavo gelo guvelesi ve naba aza ti' lo lo-imine': Gaza gamazi lo-nemane' nene lo-nimuve lo evene' masi lo nese nese ogo lo-ngemamozo lo gipe nene lo-emo imiseline'.
ACT.23.23	Ne'mine lo guvelesi ve naba aza amiliti gizebo ve seta' asi lo-ngemo ti' lo lo-ngimine': Lingine li-ngimikesivo ami misubou' aka vilizave nene tu hadeti (200) ido' hosi ize mehenelo' vilizave nene sevedi (70) ido' goholo' dalizave nene a'mine'mine ogo tu hadeti (200) ne'minete di va'va' igi mini holuka' naeni (9) kiloku Kaesalea ebeta vilizave. 
ACT.23.24	Ido' di goloso i-damavo lamine' ha neivo ele'mizi ngamani naba Heliki' neida vilizangumu' nene Paulo'ni hosi linge ma di va'va' i-dilo. 
ACT.23.25	Ne'mine lo lo-ngemo luhuvo nite' ti' lo gizine': 
ACT.23.26	Naza Kalaudio' Lisia' nGamani naba Heliki' gei' gopo'ni nolo luhuvo nite' mene ti' lo nogize-giduve. 
ACT.23.27	Gaza guvekasi ve naba make, ami ingine ve nene ma ele'mizi nivave. Aza nene Zuda ve ingine analo' dii bili hililisa navo naza nene Loma ve neive lo gelo ami ma ngele'mize do vo a'ninguti' ipe' ogo do u' izune' ve. 
ACT.23.28	Do u' izo bililisa ani' nene nani lihime'vemu' ne'mine i-dilisa nahe lo ne'mi monovo gelelove lo gelo ele'mizo engi' kanisoleliti muliseu' ele'mizo lomuvoni'. 
ACT.23.29	Ele'mizo lomo goni' i-di lani' gamazi giluvoni' nene ei' laa' ine' gamazi nene engi' lou' gamazi'ine lido' vo milise' osa'mive li goni' i-dani'za lihime've apaso bele helelonido' lisihe' o minine' initekumu' nehe nala' numungu' hulo-delonido' lisihe' o minine' initekumu' nehe ne'mine initekumu' goni' i-damave. 
ACT.23.30	Ne'mine lo gelo engikuti' evene' linge ma ingine gohoni ingi a'mine ve belelone lani' nene gelo geita imiselekuvo novive. Ido' gonito' ele'mizi nimilave nene gei' vekalo' gamazi li soto' ikevo geleline lo lo-ngemekuvo alisave. 
ACT.23.31	Luhuvo nite' ne'mine lo gizo ngemavo gamazi've gili di ami ingine a'mine holuka' nene Paulo'ni ele'mizi Adipatili ebeta limi hetelani'. 
ACT.23.32	Limi nihetelavo go' lavo ami linge tine' mili numu'nida ikevo hosi izelo' vave ingine Paulo'ni ele'mizi vani'. 
ACT.23.33	Ele'mizi vi Kaesalea numuda heteli luhuvo nite' ma nene ngamani naba imi Paulo'nisi anau' milani'. 
ACT.23.34	Ne'mine ikevo luhuvo gato misubo'vemu' longo' o-dine'. Longo' o-davo aza Kilikia misuboukoti' ve nouve lavo gelo 
ACT.23.35	ti' lo lo-imine': Gonito' gele'mizi milaa' ave ingine igi hetelikevo gei' gamazika gelelove. Ne'mine lo amiliti a'ningu' molo lo-ngemavo Helode' numu've nabau' hulimiki gizebo i minani' ve.
ACT.24.1	Gamene faef (5) ogo vavo eveneto' medelo mino O'moso inite' lehize-daa' ive naba Ananiakisi ido' mono' gizebo ve linge masi ido' goni' gamazi lo monovo gelaa' ive ma gulive Telitulokisi ingine Kaesalea ebeta limani'. Limi Paulongumu' goni' gamazi lilisa ngamani naba Heliki' neida dizani'. 
ACT.24.2+ACT.24.3	Dizikevo ngamani naba aza asi lavo Paulo' ogavo Telitulo' aza Paulo'ni goni' o-delesa ti' lo line': Helikizo, gaza ve naba make, gaka gele veveso gaza lele'mize lamine' ogo leze misubouko inite' mata' mine gopo ine' nene do vevesanivo laza lamine' hongu lo minaa' noune' ma nenako numudo' namado' ve muki' isaa' neve lo gamene gamene gopo'ni laa' noune. 
ACT.24.4	Gamazi ha'na loloni' gosele' gebelalize. Nemu' ahovo ngomo ma lo-gemeloni' nene gei' nasahilikamu' ogo gele nemeline. 
ACT.24.5	A'mine ve mene monovo goloso oga' ive mino misubou' misubou' mono Zuda ve mukiliti mulu'ningu' hizo lovo hizilizangumu' do avito' molo-ngedaa' neive. Ne'mine ogo Nasalete ve'mi mono' laa' aveti ve naba'ine ma neive. 
ACT.24.6	Aza nene leze mono' numude naba do gopo olosa neivo analo' dune' ve. [Laza leli' loutelo' do molo goni' o-delone lo gilune'za 
ACT.24.7	amiliti ve naba'ine Lisia' ogo lavo amilite amuzo mili adeuti' ipe' igi dani' ve. 
ACT.24.8	Ne'mine ikevo a'mine goni' i-dilizave geito' igi goni' i-dilizave lo Lisia' lo-ngimine'.] Gasika gonito' ele'mize nomulune' gamazimu' monovo've vise' ogo longo' o-do monovo've do soto' molalosane. 
ACT.24.9	Ne'mine lo lavo Zuda ve gamazi'velo' ledeni igi hizi ele' i-dani'.
ACT.24.10	Ne'mine ikevo ngamani naba aza Paulo'ni gamazi lilive lo ana hisu' o-davo Paulo' ti' lo line': Kilisimasi muki' ogo novingu' nene gaza evene' zuho mene gizebo o-ledo goni' gamazi geleka' geleka' ogo nane' nenako leli' monovotemu' nene mo gele lamine' o nolosane lo gelo a'mine goni' i-nidani' gamazilo' do velepe' izo gamazi'ne lu'ne lapa nomine' mino ha lolosuve. 
ACT.24.11	Naza Zelusalemi numuda O'moso opo'ni lo-emelesa dizo minuvodoti' gamene ma ogo vine' nene gamene tuveluvo' (12) ogo vavo none. Nemu' nene gasika evene' longo' o-ngedeline' nene li-gimikevo ha gelelesane. 
ACT.24.12	Naza nene mono' numuno nabau' ido' mono' numuno ngomo ngomou' ido' heta numuno ebeku' evene' masi monokumu' gamazitunu' lovo ogo eza ema nonivo ido' evene' do nubuho o-ngedo mulu'ningu' nohizuvo ningisa'mani' ve. 
ACT.24.13	Ido' ingine nenikumu' lihime ne'mine ne'mine ogo dani' ve li nilani' gamazimu' gelanivo gihile izeleseive li gelebizilisa ilizani' nene ngeli gelebizamilisave. 
ACT.24.14	Ne neine'za gamazi li'mi vani' mauti' hamo' lamine' ma lani' lo soto' ogo lo-gemelove. Mono' aka gosohokumu' angise'ine evene' ize' molo do gopo o-ngedaa' aka ve lani' nene a'mine akalo' nomono naza avotemote opo'ni li gelekele' i-dani' O'moso nene opo'ni lo gelekele' o-daa' nouve. Ne'mine ogo naza Mose' lo huko line' gamazisi ido' O'moso'mi gamazi li soto' ave polohetelite gizikani' gamazi nesi muki' gamazimu' nene gele ele'vole' o nouve. 
ACT.24.15	Ido' ingine gilani' evene' goloso lamine' hele noloninguti' otaa' nene aliteleseive li gili nizani' nene nazasi a'mine'mine ogo gele lamine' o nouve. 
ACT.24.16	Ido' O'moso'mo ningavo ido' evene' ningikevo neze lu'ne gamene gamene laminekovo' veveso minelive lo neze monovo'nelo' gizebo laminekovo' ogo minaa' nouve.
ACT.24.17	Ido' naza misubo mala vo nomonuvo kilisimasi linge ma ogo vavo a'mine monuvodaati' alevelite di nubo ani' moni nene do ogo neze zuho Zuda ve engiku' goho' gahali' minani' nene di ngimilizave lo lehize-ngedelesa ido' O'moso opo'ni lo inite' ma lehize-delesa Zelusalemi numuno ebeta vuvoni' ve. 
ACT.24.18	A'mida nene oko'ne lu'ne do lamine' ogosa mono' numuno nabau' dizo a'mine luvoni' gono nene noduvo ningani' ve. Ido' ningani' nene naza evene' vai' do nubo amo ido' gani mangilise do soto' amo haza nouvo ningani' ve. 
ACT.24.19	Ne neiha Asia misuboukoti' Zuda ve linge ma a'mida mini gopo gamazi lani'. A'mine ve nete nenikumu' lihime di minani' noline' nene gei' vekalo' mene mini goni' i-nidilizanako amave. 
ACT.24.20	Ido' a'mine ve nete goni' i-nidamilizani' noline' nene a'mine idise mela nizavete goni' i-nidi naza engi' kanisoleti muliseu' nouvo neni' lihime ningi nilizani' nene mo li soto' ilizado' o neive. 
ACT.24.21	Gamazi hamo' gehepeve ma noloseive. Naza gomuta vomine vovo'ningu' mino asi naba lo ti' lo lo-ngimuvoni': Helakuti' otaa' nene neive lo gele ele'vole' o nouvongumu' lingine gonito' nele'mizi nimilavo idi'nise nouve lo lo-ngimuvoni' ve.
ACT.24.22	Ne'mine lo lavo Heliki' aza mono' aka gosohokumu' gele hehe laa' ive mino gamazi olihe di hilamavo lumo haza molokivo minine'. Ne'mine ogo ne'minevo' ma lo-ngimine': Amiliti guve'inesi ve Lisia' lemo ogavo gei' goni' gohi gelo do helelove. 
ACT.24.23	Ne'mine lo lo-emo amiliti gizebo ve ti' lo lo-imine': Lingine Paulo'ni gizebo i-di ne'mine mana'mine i-dami zogo ve zuholite igi na'na' i-dilisa nilavo ma ha gili ngimilo.
ACT.24.24	Gono gamazi ti' lo lo-emo gamene ma nomino Heliki' aza elenaho Zuda vene' gulive Dulusila'ni nene ele'mizo dize mino Paulo'ni asi lo-emavo aza ogo Izesu' Kilisito'nimu' gele ele'vole' oga' monovomu' lo-ngimine'. 
ACT.24.25	Inite' lamine' vevese mininekovo' ogo molo oga' nemu' ido' lute do gili' lo lisihe' minaakumu' ido' gamene nabalo' O'moso'mo goni' o-ledeline' nemu' lo-ngemavo Heliki' aza ehelele izavo ti' lo lo-imine': Idi'nise moda ve. Vo minelinize. Vo nanivo alinge' gezemu' geleloni' gamene alitavo ma asi lokuvo aline. 
ACT.24.26	Heliki' aza Paulo' gamazi've lanite' ngomo giliha ido' a'mingu' nene Paulo' ne'mo a'mine veli'mo kuluhize-nedelingumu' ve lo moni nemelihe lo gelo gamene gamene asi lo-emavo oga' ivo gamazi li volelo' melo' igi minaa' asine'.
ACT.24.27	Ne'mine igi nizasivo kilisimasi seta' ogo vavo ngamani naba gohi ma gulive Polikio' Hesito' aza ogo Heliki' mo'mosi've dani'. Ne'mine neivo Heliki' aza Zuda ve nezemu' gilavo lamine' ilive lo Paulo'ni kuluhize-damo haza nala' numungu' miningu' hulomiko vavo minine'.
ACT.25.1	Hesito' aza ogo ngamani naba lolo' ogo gamene seto hamovo' mino Kaesalea ebe' hulo neloti' Zelusalemi ebeta dizo vine'. 
ACT.25.2	Dizo hetelavo eveneto' medeli mini O'moso inite' lehizi-daa' ave nabasi ido' Zuda veti ve naba'ine lingesi ezela igi Paulo' goni've'mi monovo li-imani'. 
ACT.25.3	Ido' gomu' lovo gizi huki akalo' gohoni ongo belelone li ngamani naba Hesito'ni ti' li golo izani': Mulude do hongu lo-ledo Paulo'ni Zelusalemi numuda imiseleline losa nolo-gimune. 
ACT.25.4	Likevo Hesito' ti' lo lo-ngimine': Paulo' aza Kaesalea ebeta nala' numungu' nalato' neive. Neinako naza ngomo ma nomino a'mida lemelesa nouve. 
ACT.25.5	Nemu' lengitati' evene' naba minani' nete ingine ma gi'mizavo maka' lemelone. Ido' a'mine ve nene lihime've noline' nene goni' i-dilisave.
ACT.25.6	Ne'mine lo Hesito' aza gamene eiti nehe teni nehe ne'mine Zelusalemi aleveti vovo'ningu' mino Kaesalea ebeta lemo vine'. Lemo vo ongo go' lavo goni' do helaa' mo'mosi'velo' dizo minoo aza Paulo'nimu' lavo ele'mizi dizani'. 
ACT.25.7	Ele'mizi dizikevo neivo Zelusalemi numudati' limi minani' Zuda ve ingine di vodo vodo i-di inite' goloso naba ne'mine mana'mine ogave li di neu' manau' igi li-dani'. Ne'mine li li-dani'za a'mine gamazi'mi gihile've nene ngeli di soto' mili Heliki'ni elebizamani'. 
ACT.25.8	Ne'mine ikevo Paulo' monovo've lo soto' ogo ti' lo lo-ngimine': Zuda vete li hukani' lou' gamazi ma avuto' amo ido' mono' numuno naba do gopo amo ido' Loma veti guvetesi ve naba'mi gamazi ma avuto' amuvoni' ma neive. 
ACT.25.9	Ne'mine lavo Hesito' aza Zuda ve neze ningavo lamine' ilive lo ga'ine hizo Paulo'ni ti' lo longo' o-dine': Zelusalemi numuda gele'mizo vo a'mida gonika geleloni' nene lamine' iline' o-neihe. Nadive lo gele nane. 
ACT.25.10	Ne'mine lo longo' o-davo Paulo' ti' lo line': Loma veti guvetesi ve naba Kaesale' goni' numu'veu' omo nouve. Loma ve nouvonako nemu' me'mingukovo' goni'ne gili-nidilizave lo gele nouve. Gaza neni' monovo'ne mo gele naine' ma neive. Naza nene Zuda ve ma do goloso o-ngedesa'muvoni' ma neive. 
ACT.25.11	Naza lihime'ne apasi-nidi nibili hililizani' votigilelo' lihime dokuvo gaza nebele helelove lo lanidiniko naza a'mine gamazikalo' e'menga lamuvodiba ingine soza li hazamu' gonito' nele'mizi nimilanako engi' mulu'ine do lamine' o-ngedo neze nene a'ningu' milalizani' aka nomive. Loma veti guvetesi ve naba Kaesale' ei' hamo' goni'ne gele-nedelive lo nemu' eita noluve. 
ACT.25.12	Ne'mine lo lavo Hesito' aza kanisole'vesi li volelo' melo' igi Paulo'ni ti' lo lo-imine': Guvelesi ve naba Kaesale' gamazika gelelive lo nolaine' nemu' a'mine guvelesi ve nabala viline.
ACT.25.13	Ne'mine lavo gamene ma ogo vavo nimini misubo gohilati' guvelesi ve naba ma gulive Agilipaki ido' alunolo Belenikeki ingine Hesito'ni analo' dalosive li Kaesalea ebeta limasine'. 
ACT.25.14	Limi a'mida gamene ngomosi' ma minivi' divi' nasivo Hesito' nene Paulo' gamazi've vetete' ogo guvelesi ve nolo-emo ti' lo line': Heliki' aza nene ve ma nala' numungu' miningu' haza hulomiko vavo neivo 
ACT.25.15	naza Zelusalemi numuda dizo nouvo eveneto' medeli mini O'moso inite' lehizi-daa' ave nabasi ido' Zuda veti mono' gizebo vesi ingine a'mine ve'mi gamazi'vemu' li-nimi mulumo gono emo lihime've apase-deline li longo' i-nidave. 
ACT.25.16	Longo' i-nidikevo ti' lo lo-ngimuvoni': Loma ve leli' monovote ne'mino nomive. Ve ma goni've neivo ma laza goni' nii-daveti mulu'ine do lamine' o-ngedelesa a'mine ve a'ningu' haza gopo molosa'mune. Gomu' nene goni' nii-daveti ve'nido' ele'mize molokunivo goni' i-dani' initeto' do tine' molo gamazi gohi lo-ngemavo gelaa' noune. 
ACT.25.17	Ne'mine lo lo-ngemekuvo ingine limi mela hetelikevo gamene ha'na minamo gamene hamokovo' ongokuvo go' lavo goni' do helaa' mo'mosito' dize mino a'mine vemu' lokuvo ele'mizi dizani'. 
ACT.25.18	Ele'mizi dizikevo goni' i-dave oti gamazi lani'za naza lihime've li soto' igi goloso nitekumu' lilizahe lo uha ne'mine initekumu' lami 
ACT.25.19	engi' mono'inemukovo' li hilive ma gulive Izesu'nimu' gamazi lani'. Paulo' aza a'mine ve hilinguti' ote neive lavo ataize li elemani'. 
ACT.25.20	Ne'mine ikevo a'ne'mine gamazi'mi monovo nado do soto' ogo gelelove lo ga'ne muki' gelo ti' lo longo' o-duve: Gaza Zelusalemi numudo' gele'mizosa a'mido' a'mine gonika geleloni' nene lamine' ilihe. Ido' ne'mine lo longo' okuvo 
ACT.25.21	Paulo' aza Loma veti guvetesi ve naba goni've do helelingumu' gizebo ogo minelove lavo naza nene nala' numungu' mene neivo lingine gizebo i-di nizavo Loma ebeta guvelesi ve naba Kaesale' neida imiseleloni' gamene alitavo vilive lo gizebo i-dilizani' ami aleve lo-ngimuvoni'. 
ACT.25.22	Hesito' ti' lo lo-emavo Agilipa' aza ti' lo lo-emo line': Naza a'mine ve'mo gamazi lavo gelelesa gele nouve. Ne'mine lavo Hesito' ti' lo line': Ne'mine lo ma aize' geleline.
ACT.25.23	Ne'mine lavo ingi go' lavo Agilipa' ve alunolo Belenike' ve gonolise atoli'mine igi ngolize alize izi mulise mili gamazi gilaa' ani' numungu' dizikesivo amiliti guve'inesi ve inginesi ido' a'mine ebeku' dizi minasive nge'meti dizani'. Dizikevo Hesito' lavo Paulo'ni ele'mizi dizani'. 
ACT.25.24	Ele'mizi dizikevo Hesito' ti' lo line': Guvekasi ve Agilipazo, ido' lingine maka' nounivesi mukito' ve mene ningilo. Zuda ve muki' nenita igi Zelusalemi numudasi ido' melasi me vemu' li ti' li lani': Haza velesi minalinako helelive li geke' geke' lani'. 
ACT.25.25	Lani'za lihime've nene bele helelone' votigilelo' nehe lo lihime've vise' uha do soto' amo Loma veti guvetesi ve naba'mo goni've gelelive lingumu' ve losa imiselelove lo nolo hukuve. 
ACT.25.26	Ne'mine lo lo hukuvoni'za me ve'mi lihime'vemu' vise' ogo guvelesi ve nabala luhuvo nite' gizelove lo giluvo geni ogave. Nemu' nene lingine a'mine ve'mi gamazi gili lihime'vemu' li-nimikevo luhuvo nite' gizelove lo lengita ele'mize molo nouve. Ido' guvekasi ve Agilipazo, gasika gele lamine' ogo lo ngolo' lo lo-nemeline lo gele amuzo molo nouve. 
ACT.25.27	Nalato' ve guvelesi vela imiselo luhuvo nite' gizo lihime'vesi lo soto' amoloni' nene negi suno duvoni' geleleseive lo gele nouve lo lo-ngimine'.
ACT.26.1	Ne'mine lavo Agilipa' aza Paulo'ni ti' lo lo-imine': Gasika monovoka lanivo gelelone lo nogele gimuve. Nemu' lozo. Lavo Paulo' aza ana do oto ei' monovo've ti' lo lo-ngimine': 
ACT.26.2+ACT.26.3	Guvekasi ve Agilipazo, gaza nene Zuda velite ogo molo oga' noune' monotemu' gate ato' ato' gelo lute vo eza ema oga' neine' initekumu' gele naine' nenako nemu' Zuda ve goni' i-nidani' inite' mukito' do tine' molo lo neze monovo'ne gei' vekalo' lo soto' olosa mulu'neu' lamine' gele nouve. Nemu' gaza gelanivo mulungau' hongu nolivo gamazi'ne lolove.
ACT.26.4	Naza umungive ngomoloti' neze zuhoti vovo'ningukisi ido' Zelusalemi ebekukisi mino naba ogo inite' muki' ogo molo minuvoni' monovo'ne nene Zuda ve mukilite gili nizave. 
ACT.26.5	Leli' Zuda veti monoku' evene' mulise ato' atoli'mine minangu' mulise hamo' mali'mo nene monokuti' gamazi vai' laa' ani' nene gele dalosa amuzo molo mulise muki' ngivile' ogo neine' mulise ado' Halisaio' aleve ve langu' nene naza vo gi'mizo minosa Halisaio' ve lolo' ogo minuvoni' nenako ingine gamene gala'mudati' vomine neni' monovo'ne ningani' nene lo soto' olone ladini ha li soto' adine. 
ACT.26.6	Ido' O'moso'mo salani gamazi lo avotemotine lo huko lo-ngimine' nene gihile izelive lo gele amuzo molo gizebo ogo nouvongumu' mene gonito' nele'mizi nimilavo idi'nise ote nouve. 
ACT.26.7	Nouvoni'za a'mine salani gamazi neve leze Zuda veti zuho tuvelu ingine gihile izelive li gili gizebo igi mini go' laneme go' laneme vo'ine gilingili ivo O'moso opo'ni li gelekele' i-di minaa' nave. Guvekasi ve make, naza a'mine salani gamazimu' nene gele ele'vole' ogo nouvongumu' ingine a'mine'mine igi minaa' ave Zuda ve nete gonito' nele'mizi nimilave. 
ACT.26.8	O'moso'mo hilani' aleve ngele'mize otaa' neingumu' nene lingine nanimu' ne'mine osa'mive li gilave. Ne'mine li-gilamilizado' o neive.
ACT.26.9	Ido' gozopo' nene na'nise'ne neve Nasalete ve Izesu' mono' do goloso olosa gono naba dalove lo ga'ne gelaa' uvoni' ma neive. 
ACT.26.10	Ne'mine lo gelo Zelusalemi numungu' api' ogo a'mine gono duvoni'. Eveneto' medeli mini O'moso inite' lehizi-daa' ave naba engita lokuvo ingine luhuvo nite' nimikevo Izesu' evenele zuho muki' do nala' numungu' hulo-ngiduvoni'. Ne'mine okuvo ngibilikevo hililizave likevo voti hizo a'mine gamazi hize ele' uvoni' ma neive. 
ACT.26.11	nGebelekuvo Guvelesi ve Izesu'ni divi ledivi' ilizave lo Zuda veti mono' numuno'ine mukiku' gamene muki' ngebelaa' uvoni' ma neive. Ne'mine ogo engikumu' nizebolo' goloso do mino heta ato' veti numuno ebe'ningu' minangukisi goboni molo-ngedo minaa' uvoni' ma neive.
ACT.26.12	Ne'mine nouvo eveneto' medeli mini O'moso inite' lehizi-daa' ave nete luhuvo nite' nimikevo engi' ve'inemu' ogo Damasiko numuda volove lo novuvo 
ACT.26.13	ho' omo oluso' neivo, ee, guvekasi ve, Okulumokuti' labana' ma ho' ivile' ogo lemo nezesi ido' maka' vunivesi hize vodo vodo o-ledavo ninguvoni' ve. 
ACT.26.14	Hize vodo vodo o-ledavo misubou' lemo gote hizo ongo nonivo Hebilaio' gamaziuti' gamazi ma nenikumu' ti' lo nolivo giluve: Saulo, Saulo, gaza nanitekumu' goboni nomolo-nedane. Bulumaka' ize a'manapa igi me'ningine gize'ine gavoso ngibililisa iga' adi'mino gaza a'mine'mine ogo nebelelesa ane'za ize me'ninge mulu' izi di minani' gavosolo' hizi mulumo gilaa' adi'mino gazasi a'mine'mine ogo mulumo nogelane. 
ACT.26.15	Ne'mine lavo naza Guvekasi ve gaza zaho ve lokuvo aza ti' lo lo-nimine': Gaza goboni molo-nedaa' anive Izesu' ma ne noluve. 
ACT.26.16	Ido' gaza oto gizenga lise gili' lo minezo. Gaza nene neni' gelekele' izipe mineline losa naza gele'mize molalosa soto' nopize gimuve. Ne'mine okuvo ningane' inite' nemukisi ido' alinge' soto' o gemekuvo ningeline' nemukisi lo soto' o ngeme ngeme' ogo mineline lo gele'mize nomuluve. 
ACT.26.17	Zuda veti a'ningutikisi ido' heta ato' veti a'ningutikisi do gu' ize-gedo minelesuve. Ne'mine ogo a'mine heta ato' vetida nogimiseluve. 
ACT.26.18	Gimiselekuvo vo engita gono danivo lu'ine ga'ine ngolo' lavo goloso inite' ningi mehe'ine imi lu'ine'mi labana' di lehizilizave. Ne'mine igi Satani'mi anau' mini gelekele' i-di minani' nene huli O'moso'mi anau' igi minilizave. Ne'mine igi nenikumu' gili ele'vole' ikevo O'moso'mo lihime'ine hulo-ngedo eze zuho do kegeso do ti' ine' alevetingu' mo'mosi'ine ngemeleseive lo lo-nimine'.
ACT.26.19	Ne'mine lo-nemavo, Guvekasi ve Agilipazo, a'mine Okulumoku' minive'mo ve'nelo' o molo lo-nimine' gamazi gele hulamuve. 
ACT.26.20	A'mine gamazi gele do gana' api' ogo Damasiko aleve lo-ngemo ido' alinge' Zelusalemi aleve ido' Zudaia misubou' aleve ido' heta ato' ve nizani' inginesi lu'ine di velepe' izi O'mosola vi gi'mizi lute do velepe' izali'mi aka gihilelo' imine' mili inite' lisihe' laminekovo' igi mili minilizave lo nene gamazi lo-ngeme ngeme' ogo minuvoni' ve. 
ACT.26.21	Ne'mine oga' uvoni' nemu' Zuda ve ingine mono' numuno nabau' a'nelo' di nibili hililisa navo 
ACT.26.22	O'moso'mo alete molo nele'mize lamine' o'mo novivo mono' nene evene' dizi minani' ido' limi minani' muki' lo-ngemaa' nouve. Ne'mine ogo gamazi gohi ma lo-ngemesa'muve. O'moso'mi gamazi li soto' iga' avesi Mosekisi alinge' soto' iline' initekumu' li hukani' gamazivo' lo-ngemo ti' lo lo-ngemaa' nouve. 
ACT.26.23	O'moso'mo do lu' izelive lo imiselelesa live nene mulumo gelo helelive li ido' hilave engitati' do gomu' molo-ngedo oto Zuda ve lezelasi ido' heta ato' ve engitasi labanali'mi gamazi do soto' o-ngedelive li li huki-dani' gamazi nene lo soto' ogo lo-ngemaa' nouve.
ACT.26.24	Ne'mine lo Paulo' aza monovo've lo soto' ogo nolo-ngimivo Hesito' aza gamazi naba lo ti' lo line': Paulo' gaza mo negi nohizane. Luhuvo nite' muki' gato gelo minaa' ane' ma'mo godoka gopo ogavo negi nohizane. 
ACT.26.25	Ne'mine lavo Paulo' line': Hesito' gaza ve naba make, naza negi hizamuve. Gamazi gihile lamine' nene noluve. 
ACT.26.26	Mene noluvoni' gamazi nene guvelesi ve naba Agilipa' aza gele neive. Ve'ne lapa nomivo ezela lovo' kiselevo' ogo lolosuve. Noluvo inite' nene haleko soto' ine' nominako guvelesi ve ningo gelamine' nevoba mo ningo gele neive lo gele nouve. 
ACT.26.27	Guvekasi ve Agilipazo, O'moso'mi gamazi li soto' iga' aveti gamazi nene gele ele'vole' abe. Gele ele'vole' o nane' nene gele nouve. 
ACT.26.28	Ne'mine lavo Agilipa' aza Paulo'ni ti' lo lo-imine': Gamene ahovo ngomo gamazi nolanivo neni' nene Kilisito' evenele lolo' ilive losa nolabe. 
ACT.26.29	Ne'mine lavo Paulo' ti' lo lo-imine': Gamene ha'na nehe li'nibe nehe nemu' lamuve. Na'nise nene Kilisito' evenele lolo' iline losa nevo' nene gele nouve. Nemu' nene gezesi evene' lingesi gamazi noluvo nigilave lingine muki' nene neni' gidini lili' ilizave losa O'mosola noluve. Noluvoni' nene neni' a'nelo' seni nala' izi-nidi nizani' ne'mini izi-lingidilizave losa lamuve.
ACT.26.30	Ne'mine lo lavo guvelesi ve naba Agilipa' azasi ngamani nabasi ido' Belenikekisi ido' engikisi minave lingesi oti 
ACT.26.31	heta limi ti' li li volelo' melo ani': Ve mene lihime apaso bele helelone' monovo nehe ido' nala' numungu' minaa' monovo nehe eita nomive. 
ACT.26.32	Ne'mine likevo Agilipa' aza Hesito'ni ti' lo lo-imine': Loma veti guve'inesi ve naba Kaesale' goni'ne gele-nedelive lo lamidini kuluhize-danivo vidine.
ACT.27.1	Paulo' aza Italia misubouko vilive li li huki alinge' nene ami vanu hadeti neti gizebo ve ma gulive Zulio' aza gizebo o-ngedo ngele'mizo vilive li Paulo'nisi ido' nalato' ve linge masi anau' milani'. A'mine gizebo ve nene aza ami mulise ma guvelesi ve Kaesale'ni ve lani' muliseuti' minine'. 
ACT.27.2	Anau' milikevo ngele'mizo vo sipiu' nazasi maka' dizune. A'mine sipi nene Adalamitio ebetati' ogavo a'mine sipi nene Asia misubou' guvo noso gahevela numuno ebe' vai' minido' vilive likevo dizo vune'. Ido' Makedonia misubou' Tesalonika ebekuti' ve ma gulive Alisitako' nene lezesi maka' vune'. 
ACT.27.3	Sipiu' ongo mino go' lavo vo Sidoni ebeta hetelune. Hetelo Zulio' aza Paulo'ni nasahili' o-do zogo ve've zuho vo ningavo nasahili' i-dilizave lo gele emavo vine'. 
ACT.27.4	Vo zogo ve ningo tine' molo ogavo gohi sipiu' dizo a'mine ebe' hulo novunivo vune' akalati' hepe' naba elavo Kipilo ailani adavala neivo hepe' naba elamine' liginela ivile' ogo vovo' vovo' ogo 
ACT.27.5	guvo noso huko'mo vo Kilikia misubo ido' Pamahilia misubo gahevela ledo vo Mila ebeta Likia Misubou' vo hetelune. 
ACT.27.6	Hetelo a'mine sipiuti' lemo nelo' Alekisadilia ebetati' sipi ma ogo minine' nene Italia misubouko volosa neivo amiliti gizebo ve ne'mo lele'mizo vo a'mingu' dizo 
ACT.27.7	ongovo otevo' ogo silibe o'mo vo zou zou lo vovo' vovo' ogo Kinido' ebe' gahevela ogo hetelo hepe' naba ilidi'mo volosa unida nene vo pelo vamolone' ogavo adava gahevela lemo vo Keleta ailani ne'mi mumunouko hepe' elamida vo Salomone ebe' ivile' ogo vune. 
ACT.27.8	Noso gahevela do noalito silibe o'mo vo vo Lasea ebe' gahevela ebe' ma gulive Sipi Igi Minaa' Ebe' Lamine' ve lani' nelo' vo gahevela minune.
ACT.27.9	Gamene ha'na ogo vavo Zuda velite noso' nite' malise iga' ani' gamene nesi ivile' okunivo ne'mo hepe' naba elo guvo noso velo mono sipi do goloso o-ngedaa' ine' gamene noalitivo imine' molo volonekisi goloso ogalone' neivo Paulo' ga'ine do ti' lo lo-ngimine': 
ACT.27.10	E'e, vekizo, volobe lo giluvoni'za vamolonido' o neive. Nene guvo nosoli'mo sipiu' dizo dovo' hilingizevo' ogavo go' heneni nganenivo' goloso ilivoba laza evenekisi nosou' lemo helelobe lo giluvo geni ogave. 
ACT.27.11	Ne'mine line'za sipilo' dalizave lo gono gamazi lo-ngedaa' ivesi ido' sipi melehosi gamazi ato' likesivo amiliti gizebo ve giline' Paulo' gamazi lemavo setalitisi gamazi dizavo a'mido' gele dani'. 
ACT.27.12	Ne'mine ogavo laza minune' ebe' nene hepe' naba eleline' gameneu' sipi nene lamine' minaa' ebe' minamine' nenako nemu' nene sipiu' minani' evene' vai' gidini nete ingine a'mine ebe' nene hulo volone li gamazi li hukani'. Ido' Keleta ailani gahevela sipi minaa' ebe' gohi ma neine' gulive Hoinika nene hepe' naba eleline' gameneu' haleke minaa' ebe' lamine' neine' nenako nemu' a'mida ha vo hetelelobe ha vo' nalone li gilani'. 
ACT.27.13	Ti' li gilisa gilani' nene adavalati' hepe' ngomo zou zou lo api' ogo elavo lunida ha volosune li gili sipi di gili' limikani' inite' nene di hozi li di milikevo Keleta ailani gahevela novunivo 
ACT.27.14	vo hoto' amunivo ailaniuti' mumu gehegehe naba gulive ho' dizaa' ida ezalati' lomaa' ive mumu gehegehe amuzovesi soto' ogo 
ACT.27.15	sipi do velepe' izeline' ogo ngelo aka do hehe lamolone' ogavo alamo hulokunivo hepeli'mo do vivo gopo aka vine'. 
ACT.27.16	Ailani ngomo gulive Kauda helala neivo hepe' elamine' liginela novunivo kanu ngomo ma gelelehe' une' nene nosou' lemeline' ogavo ge'nebe gono do 
ACT.27.17	gelelehe' ogo sipi nabau' do molo ido' sipi nene etalive lo nala' vodo vodo ogo izo do gili' lune. Ne'mine ogo gepeli'movo' o minine' ebe' ma gulive Siliti nela vo goloso ogalone lo sipili'mi initekisi seli lingesi hepeli'mo do ngu'vosalive lo apaso do molokunivo sipi nene haza minivo gopo aka vune'. 
ACT.27.18	Ne'mine ogavo hepe' amuzo'vesili'mo sipi do voziu' vomiu' o-do minine'. Ne'mine neivo go' lavo heneni linge nene guvo nosou' di huli huli' ani'. 
ACT.27.19	Ne'mine igi gohi go' lavo gamene seto hamo ogavo angise'ine a'inedunu' igi sipi'mi inite' mata've lingelati' a'mine'mine igi di huli huli' ani'. 
ACT.27.20	Ho' ike'ni sonohi' nene labana' elamivo hepe' naba elo leli' nene do voziu' vomiu' o-lidivo ne'mine ogo minune' nene gamene ngomosikisi nomive. Nemu' nene akala nevo ma vo lamine' volosune lo gilune' nene alamosa moda goloso olosune lovo' gilune' ve.
ACT.27.21	Ne'mine igi mini noso' nite' ni guni nami nizavo gamene ha'na ogo vavo Paulo' nene oto vo vovo'ningu' mino ti' lo lo-ngimine': Vekizo, na'mo Keleta ailani hulamo minelone luvoni' nene gili dalizanako gili damani' ma ve. Gili dadini lezela mulumo nite' mene soto' amidine. Ido' heneni nganenite nene ma vo gopo amidine. 
ACT.27.22	Ido' gamazi ma lo-lengemekuvo gililo. Idi'nise lengehelele izamivo lamini minilo. Evene' hamokisi goloso amolosune. Sipivo' goloso oloseive. 
ACT.27.23	Neni' nene O'moso'mi gelekele' gipele mino naza opo'ni laa' uvoni' O'moso'ne ne'mo angelo've ma aize' holuka' nenita imiselavo 
ACT.27.24	ogo ti' lo lo-nimive: Paulo' gaza guvo nosomu' nene golise gelamozo. Gaza Loma veti guvetinesi ve naba Kaesale' velelo' nene ha vo otelesane lo O'moso'mo noline' nenako akakalo' inite' hamoli'mosi ma do goloso o-gedamivo mo lamine' vo hetelelesane. Ido' gelezo. O'moso'mo geikumu' ve lo gezesi maka' sipiu' nizave muki' inginesi guvo noso ngebelamivo haza vi hetelilisave lo nolive. 
ACT.27.25	Ne'mine lo line' nemu' vekizo muludingu' lamine' gililo. O'moso'mo lo-nimine' gamazi nene gihile izeleseive lo gele nouve. 
ACT.27.26	Ne neiha sipi ne'mo vo ailani malo' hizo gili' loloseive.
ACT.27.27	Ne'mine lo lavo Adilia guvo nosou' hepeli'mo ha lele'mizivo gopo aka novunivo salele seta' ogo vavo holuka' ongo velepeto' sipilo' gono dave ingine misubo ma do avito' ogo noso gahevela noube li gilani'. 
ACT.27.28	Ne'mine li nala' hulikevo noso hemuvolo' lemavo a'mine nalali'mi ha'na've nene ve mali'mo gatine' nene vo foti (40) mita ine'. Ne'mine igi ngomo ma nivi nala' gohi hulo gatine' nene vo teoti (30) mita ine'. 
ACT.27.29	Ne'mine gatavo sipi nene geheni veleto' do vo izo gili' lo etalive li gili ngehelele izavo sipi isevelati' sipi di gili' li-daa' ani' inite' nene seta've seta've hulikevo lemavo go' la la li O'mosola li nizavo 
ACT.27.30	sipilo' gono dave sipi huli golise volone li gili kanu ngomo apasi nalatunu' guvo nosou' hulikevo nolimivo soza li ti' li lani': Laza sipi velela sipi di gili' li-daa' ani' inite' ma hulo minelesa noune. 
ACT.27.31	Ne'mine li nilavo Paulo' aza amiliti gizebo ve'inesi ido' eze ami've zuhosi ti' lo lo-ngimine': A'mine ve ingine sipiu' minamilizani' nene lingine ngeli lukuvo ma namilisave. 
ACT.27.32	Ti' lo lavo ami ingine sipi nabati' kanu ngomo nene huki hulikevo gopo aka vine'.
ACT.27.33	Ne'mine ogavo Paulo' aza go' lolosa neivo evene' muki' noso' nite' ma nalizave lo ti' lo lo-ngimine': Lingine noso' nite' nami gizebo igi nizavo salele seta' ogo vavo okodine hulikeze. 
ACT.27.34	Noso' nite' ni gili' likevo do amuzo molo-lengede minivo aka volone' nene okodine ngomosi ma do goloso amivo lisihe' ogo vo hetelelesune. 
ACT.27.35	Ne'mine lavo mukilite ningi nizavo noso' nite' ma do O'moso opo'ni lo do gito api' ogo nani'. 
ACT.27.36	Navo ningi mulu'ningu' lamine' gili a'mine'mine igi inginesi noso' nite' nani'. 
ACT.27.37	Ido' a'mine sipiu' minune' evene' nene tu hadeti sevedi sikisi ne'mine minune' ve. 
ACT.27.38	Noso' nite' no gatude ogavo sipi geni amilive li viti gihile nene sipiuti' ehelu' mili huli nosou' nosou' ani'.
ACT.27.39	Ne'mine ikevo go' lo labana' noilivo misubo ma ningani'za zaa' ebe' nehe li ningi lamine' amani'. Guvo noso gahevela nene zovo' izo kebili galala' ikevo ngipu line' ne'mino minida nene gepe lamine' vai' neivo ningani'. Ningi do volonido' o neivo ma laza sipi nene do vo a'mine gepelo' do dizo hulolone li gilani'. 
ACT.27.40	Ne'mine li gili sipi di gili' laa' ani' initeli'mi nalava nene huki huli a'mine sipi do gili' laa' ani' inite' nene guvo noso hemuvolo' nizada ha minilizave li hulani' ido' sipi'mi sitia've setato' nala' di gili' lani' nene apasi huli seli've nene ngomo ma di patelikevo hepeli'mo gepela hilulu' ogo do novivo 
ACT.27.41	vo seveto' hize gili' logavo sipi golo've nene misubou' hize gili' lavo guvo noso ne'mo velo ogo sipi isevela izo itine'. 
ACT.27.42	Izo etavo ami ingine nene nalato' ve gulo anese izi misubola vi golise vikelizave li ngebele gese' olone li lovo gizani'. 
ACT.27.43	Lovo gizikevo gizebo ve'ine aza Paulo'ni bilikelizave lo gelo ne'mine amilizave lo o've lo-ngedo evene' gulo anese izaa' monovo ningikave ingine guvo nosou' oluto' moze' moze' igi gomu' mili gulo anese izi vi kelala vilizave lo 
ACT.27.44	evene' lingela alinge' mili linge ma palani malo' dizi mini linge ma sipi izo itido' dizi mini kelala vilizave line'. Lavo ne'mine ogo laza mukito' do goloso amo lamine' vo kelala hetelune.
ACT.28.1	Kelala vo osu' lokunivo ailani gulive Melita ve likevo gilune'. 
ACT.28.2	A'mine ailaniuti' aleve ingine leze muki' di lamine' i-lidi nasahili' i-lidani'. Goline izo hepe' lolavo olo' gizi-lidikevo nolahizunivo 
ACT.28.3	Paulo' aza olo' ngomo ngomo nubuho ogo oloku' nohulivo a'mine olokuti' gosihe' ma olokumu' golise higusagu izo lemo ogo Paulo' analo' ongoho zu' lo minine'. 
ACT.28.4	Ne'mine ogavo a'midoti' aleve ingine gosihe' ne'mo Paulo' analo' ongoho zu' lo minine' nene ningi li volelo' melo' igi Paulo'nimu' ti' li gili lani': Evene' ngebele hulo' hulo' ve noloseinako guvo nosou' lemo helamo kelala haza dizavo lihime apase-ngedaa' neine' o'moso niteli'mo aza velesi minalive lavo gosiheli'mo belanako heleleseive. 
ACT.28.5	Ne'mine li nilavo Paulo' aza gosihe' do hibi' ize hulavo oloku' lemavo gosiheli'mo belamine' gelo haza minine'. 
ACT.28.6	Neivo ingine lulu izelihe li ido' lemo pou' lo ongo helelihe li gizebo igi ningi minani'. Ningi nizavo gamene ha'na ogo novivo ne'mine mana'mine amivo lu'ine di velepe' izi ti' li lani': Mene ve nene o'moso inite' noloseive.
ACT.28.7	Ido' a'mine aleveti ve naba'ine gulive Pupilio' ne'mi misubo nene leli' minune' gahevela minine'. Nemu' nene aza lele'mize molo zogo lemo nasahili' o-lidivo ei' numu'veu' minune' nene gamene setohamo minune. 
ACT.28.8	Nonivo Pupilio' meleho aza oko'nou' olo' lo iseveti' vovo' vovo' ivo gizeho' numuno ogo neivo Paulo' aza neida dizo O'mosola lo ana hito do lamine' o-dine'. 
ACT.28.9	Ne'mine ogavo a'mine ailaniu' evene' inite' gizi dave muki' ingine nonida igi a'mine'mine igi lamine' ani'. 
ACT.28.10	Nemu' nene ingine mulu'ningu' lamine' gili inite' muki' lehizi-lidi volone' gamene alitavo akalokumu' inite' di va'va' i-lidi sipiu' di mili' mili' i-lidani' ve.
ACT.28.11	A'mine ailani ogo heteluningu' nene sipi gohi ma minine'. A'mine sipi nene Alekisadilia ebetati' ogavo hepe' naba eleli gamene alitavo nemu' golise gizebo ogo minine'. Ido' a'mine sipilo' nene engi' o'moso nite'ine'mi lobe' izipahala avazaha igi lili' igi di badikani' minine'. Ne neivo lazasi nonivo ike'ni setohamo lomo helavo a'mine sipiu' dizo vune. 
ACT.28.12	Guvo noso huko vo Silakusa ebeta hetelune. Hetelo a'mido' numuno setohamo ungune. 
ACT.28.13	Ongo gohi sipiu' dizo a'mine ebe' hulo hepeli'mo sipi do zovo' zava' ize-divo novivo Legio ebeta vo hetelune. A'mido' numuno hamo' ongo go' lavo mehedelati' hepeli'mo hilulu' o-do vivo akalo' numuno seta' ongo Puteoli ebeta vo hetelune. 
ACT.28.14	Hetelo sipiuti' lemo Izesu' evenele zuho linge ma ningune. A'minete minelone likevo engikisi salele hamo' makato' minune'. Mino gohi oto vo Loma ebe' do avito' une. 
ACT.28.15	Akalo' novunivo Izesu' evenele zuho Loma ebeku' minani' nete leli' une' gamazi gili lelikisi votene' olone li ani'. Ne'mine ikevo linge masi votene' une' nene Apio Maketilo' votene' une'. Ido' linge masi votene' une' nene ebe' gulive Venenga Velite Meni Hizi Ingaa' Ani' Numuno Setohamo ve laa' ani' malo' votene' une' ve. Paulo' aza eveneto' ningine' nemu' O'moso opo'ni lo mulunou' lamine' gilidi'mo ngi lo-dine'. 
ACT.28.16	Loma ebeta hetelekunivo ngamani aleve Paulo'ni gili imikevo ami mali'mo gizebo o-divo engikovo' numuno mau' ingi minasine' ve.
ACT.28.17	Paulo' nelo' numuno setohamo ongo Zuda ve Loma ebeku' minani' neti gizebo ve Paulo' elese molo-ngemavo ikevo Paulo' aza ti' lo lo-ngimine': Neze zuhokizo, naza leze evenete zuho inite' goloso ma do-ngedamo ido' avotemoti monovo danavasi do goloso amuvoni'za ingine hazalo' gopo Loma veti a'ningu' mili-nidikevo Zelusalemi numuda nala' nimani' ve. 
ACT.28.18	Ne'mine igi goni' i-nidi lihime've apaso bele helelone' votigilelo' lihime dahe damihe li vise' aha aha nomivo nala' numunguti' kuluhizi-nidilisa lani'za 
ACT.28.19	Zuda vete o've likevo naza neze zuhomu' gamazi mela do ogo lolove losa amuvoni'za haza mineloni' aka gohi ma nomivoo Loma veti guve'inesi ve naba'mo goni'ne gelelive lo luvoni' ve. 
ACT.28.20	Nemu' nene ninge-lengedo linginesi lo volelo' melo' olone lo elese molo lengemekuvo nave. Ido' Isilaele' aleve none' laza ve ma ogo do lamine' o-ledeleseive lo gelo ezemu' gizebo oga' ube. A'mine ve mo ogave lo lokuvo ingine ataize li nemu' nala' mene a'nelo' izi-nidikevo nouve. 
ACT.28.21	Lavo ingine ti' li li-imani': Volela Zudaia misubou' minavete ingine gei' gamazika li gizi luhuvo nite' limamave. Ido' evene' ma a'midati' igi gei' monovomu' gamazi goloso ma lavo gelamune. 
ACT.28.22	Ido' numudo' namado' evene' ingine gei' e'metaa' ane' mono' aka nemu' divi' ledivi' iga' nani' nene mo gele none. Nemu' nene gei' gaka gelaa' nane' nene gei' vekati' lanivo gelelone losa nolune.
ACT.28.23	Ne'mine li gamene milani' nene alitavo Zuda ve muki' nene Paulo' numu'veu' igi di gese' ani'. Ne'mine ikevo Paulo' aza nedenga' api' ogo O'moso'mo gizebo o-ledaa' neine' ne'mi gamazi aka've lo soto' ogo lo ngolo' lo lo-ngemo neivo liti'muso izine'. Nolo-ngemo Mose' lo huko line' gamazisi O'moso'mi gamazi li soto' iga' ave poloheteliti gamazisi gizikani' gamazi nene gato nongemoo Izesu' monovo've ngelebizo ezemu' gili ele'vole' ilizave lo ga'ine dani'. 
ACT.28.24	Ne'mine ogavo linge nene gamazi've gili dikevo linge nete gili hulani'. 
ACT.28.25	Ne'mine igi di bizi lani' gamazi'ine ato ato' vavo vilisa navo Paulo' gamazi hamo' ti' lo lo-ngimine': O'moso'mi Sikalahu' ne'mo do ote-davo O'moso'mi gamazi lo soto' oga' ive Isaia' aza O'moso'mo lo-imine' gamazi nene gamazi gihile lamine' avotingine ti' lo lo-ngimine':
ACT.28.26	Gaza voo mene zuho Zuda ve nizangu' ti' lo lo-ngemezo:
ACT.28.26	Lingine gilii gilii gililizaha gili lamine' amilisave.
ACT.28.26	Ido' ningii ningii ningilizaha ningi lamine' amilisave.
ACT.28.27	Ingine lu'ine hize tilavo ga'ine nunu lo
ACT.28.27	ve'ine likavo ve'inedunu' inite' ma ningisa'mave.
ACT.28.27	Ga'inedunu' nene inite' ma gili hehe lisa'mave.
ACT.28.27	Ido' lu'inedunu' nene gamazi monovo gili lamine' isa'mave.
ACT.28.27	Ingine ne'mine amadiniko lu'ine di velepe' izikevo
ACT.28.27	ha do lamine' o-ngiduvodine lo line'.
ACT.28.28+ACT.28.29	Nemu' nene lo-lengemeloze. Gililo. O'moso'mo do lu' izaa' aka viline' ne'mi gamazi nene lingine o've likevo O'moso'mo heta ato' ve lo-ngemeline lo lo-nemavo engita do novuve. Ingine gili lamine' ilisave.
ACT.28.30	Ne'mine lo lo-ngemavo vikevo Paulo' nene kilisimasi seta' Loma ebeku' mino numuno asi've meni hizo numuno me'ningine meni ngemeka' ngemeka' ogo a'mingu' ongo minine'. Neivo evene' muki' ezela igi vigi igi minani' nene ngele'mize lamine' ogo 
ACT.28.31	O'moso'mo gizebo o-ledaa' neine' ne'mi aka've lo soto' o ngemoo Guvelesi ve Izesu' Kilisito' ei' monovo apize ngemo mino a'mine gamazi lovo' kiselevo' ogo lo-ngemo neivo Loma ve ingine Paulo'ni aka gizi-damani' ve.
ROM.1.1+ROM.1.2+ROM.1.3+ROM.1.4+ROM.1.5+ROM.1.6+ROM.1.7	Paulo' neni' nene Izesu' Kilisito' aposolo mineline lo O'moso'mo nele'mize molo ei' gamazi've lamine' nene lo soto soto' ogo mineline lo do kegese-nedavo Izesu' Kilisito' gono've daa' uve lolo' ogo minuve naza O'moso'mi lulo lengemo ei' evenele lolo' igi minilizave lo lengele'mize molave Loma ebeku' minave lengi' nene luhuvo nite' mene nogize-lingiduve. A'mine O'moso'mi gamazi lamine' nene O'moso'mo lo-ngemavo eze veleuti' gamazi li soto' iga' ave nete gomukuti' mono' godolou' gizikavo minine' ve. A'mine gamazi lamine' nene ei' O'moso'mi gipele Guvetesi ve Izesu' Kilisito'nimu' gizani' ma neive. A'mine O'moso'mi gipele aza evene' okode ne'minesi soto' ine' nene Zuda veti guvetesi ve naba gomu' minive Davidi' a'vopilemo' zuhouti' soto' ogo minine' ve. Ido' ei' Sikalahu've nene atoli'mine ogo lisihe' lamine' minidi'mo O'moso'mo amuzo molo hilinguti' do ote-dine' ne'mo ei' gipele gehepeve minine' nene lelebizave. Ido' ei' Izesu' Kilisito' nene O'mosolo' medelo mino aza nasahili' o-nedo aposolo nele'mize molani' nene naza eze gulive nene do ote-do evene' zuho ato ato' muki' mini'mi monani' nene ezemu' lo-ngemekuvo ezemu' gili ele'vole' igi gamazi've gili di e'metilizave losa nele'mize molani' ve. Ido' Loma ebeku' O'moso'mo Izesu' Kilisitoda lengele'mize molave linginesi nene a'mine O'moso'mo evene' zuho ato ato' mukita viline lo lo-nimine' aleveti muliseuti' nene nizave. Nemu' nene luhuvo nite' mene nogize-lengedo O'moso metehosi ido' Guvetesi ve Izesu' Kilisito' nesi nasahili' i-lingidikesivo ne'mo lengi' muludingu' hongu lo minivo mine lamine' igi minilizave lo O'mosola noluve.
ROM.1.8	Gamazi lo ha'na ogo loloze. Gana' nene api' ogo ti' lo noluve: Lingine Izesu' Kilisito' gamazi've amuzo mili gili ele'vole' igi minani' monovotine nene misubou' misubou' buu lo nomonive likevo naza gelo Izesu' Kilisito' velemu' ogo lengi' mukikumu' tangezo' ve lo O'mosola noluve. 
ROM.1.9	Ido' ne'mine noluvoni' nene naza ei' gipele'mi gamazi've lo soto' o ngeme'mo mono eze gono nodo lu'ne molo opo'ni laa' nouvoni' O'moso ne'mo ezela luvongu' lengikumu' gamene gamene laa' nouvoni' monovo'ne nene gele neive. Naza nene mo lamineto' noluve. 
ROM.1.10	Ido' naza gamene gamene a'mine O'mosola luvo gamenelo' nene ei' gilivo lisihe' o noline' nene naza gomu' lengita alove lo gamene ha'na gele'mo ogo minuvoni'za aka ma soto' o-nidamivo amuvoni' mamu' nene idise aka ma vele-nidavo lengita alohe lo laa' nouve. 
ROM.1.11	Ido' ne'mine lo O'mosola laa' nouvoni' nene naza lengita vo O'moso'mi Sikalahutati' daa' noune' amuzo ma nene lehize-lengedekuvo monoku' amuzo mili oti minilizave lo lengita volove lo amuzo molo gelaa' uvoni' nenako nemu' nene laa' nouve. 
ROM.1.12	Ido' lengi' do amuzo molo-lengedelove noluvoni' nene naza ti' lo gelosa noluve. Naza lengi' nizada vokuvo lingine Kilisito'nimu' gili ele'vole' iga' nani' nemukisi ido' naza gele ele'vole' oga' nouvoni' monovo'ne nemukisi nene lo volelo' melo' ogo gelo lute do amuzo molalone lo gelosa noluve. 
ROM.1.13	Ido' neze zuhokizo, naza lengita volove lo gamene vai' ga'ne gelo minuvoni' nemu' lingine gilamilizani' nene edamoloseive lo gelosa nolo-lingimuve. A'mine gomu' lengita vamuvoni' nene voloni' aka'ne ma ngolo' lamivo vamuvoni'za idise aka'ne ngolo' lavo volosa gelekuve. Aka'ne ngolo' lavo volosa giluvoni' nene evene' linge zuho ato atota vo gono dokuvo gihile izine' ne'mino lengita a'mine'mine ogo vo gono dokuvo gihile izavo mono' lengemeni damenisi minilizave lo volosa giluvoni' ve. 
ROM.1.14	O'moso'mo mono' gono nene evene' ato ato' mukita daline lo nimine' nenako nemu' nene nGiliki aleveti monovo'nido' nge'metaa' ave nevo'mine madu'ningu' gamazi lamine' minaa' ine' alevelasi ido' nGiliki aleveti monovo'nido' nge'metamave nevo'mine madu'ningu' gamazi lamine' minesa'mine' alevelasi mukita nene mono' gono daloni' o neive. 
ROM.1.15	Nemu' nene Loma ve linginelasi Izesu' gamazi've lamine' nene lo soto' ogo lo-lengemelesa gilingili ogo nouve.
ROM.1.16	Naza Loma ebetasi vo Izesu' gamazi lamine' lo-lengemelove luvoni' nene a'mine gamazi ne'mo O'moso'mo Izesu'nimu' gili ele'vole' ave do ngu' izeline' amuzo've nene do soto' oga' neivosa nemu' nene naza a'mine gamazi lamine' nene lo soto' olosa novozo helamo nolize izo laa' nouvoni' nenako nemu' luve. Ee, a'mine gamazi lamine' ne'mo nene O'moso'mo do ngu' izeline' amuzo've nene gomu' Zuda vela do soto' o-ngedosa Zuda ve minamave nGiliki ve nevo'mida nesi nene do soto' o do novive.
ROM.1.17	Ido' O'moso'mo evene' do ngu' izeline' amuzo've nene Izesu' gamazi ne'mo do soto' oga' neive luvoni' nene nemu' luve: A'mine gamazi laminekuti' nene O'moso'mo evene' do lu' izelido' do lisihe' o-ledaa' neine' aka've nene soto' ogavo ningo gelekune. A'mine aka nene ne'mino neive: Evene' ma laza Izesu'nimu' gele ele'vole' ogo minelone' ne'movo' nene O'moso'mi velelo' evene' lisihe' lamine' lolo' ogo minelesune. Ee, gele ele'vole' olonidotikovo' nene O'moso'mo do lu' izelido' lisihe' ogo minelesune. Neve nene mono' godolou' ti' li gizi nizado' nene vo dave:
ROM.1.17	Ingine O'moso nenikumu' gili ele'vole' igi minilizadoti'
ROM.1.17	evene' lisihe' lamine' lili' ilizave nene do ngu' izekuvo
ROM.1.17	minivi' minivi' ilisave.
ROM.1.18+ROM.1.19	Evene' laza O'moso mehede emo goloso nite' muki' daa' nouningumu' nene O'moso izebolo' molavo lihimete lemelingumu' nene Okulumokuti' lo soto' ogavo a'mine monovo nene mo gelekune. Ido' gelekune' nenako nemu' nene Izesu'nimu' gele ele'vole' olonidotikovo' do lu' izeleseive luvoni' nene nemu' luvoni' ve. Evene' ingine goloso nite' di minaa' adi'mo O'mosomu' gamazi gihile lamine' neine' nene engi' lu'ningu' soto' ogo mineline' aka've hizi tilaa' nave. Ee, O'mosomu' ingine gililizani' o neine' gamazi gihile lamine' nene O'moso'mo inginela do soto' ogavo a'mine gamazi nene inginela soto' ogosa soto' neive. Soto' neine' nenako a'minemu' gilisa'mani' nene ingine a'mine gamazi gihile lamine' lu'ningu' soto' ogo mineline' aka've nene angise'ine hizi tiladi'mo nene gilisa'mave. 
ROM.1.20	Ido' evenelite O'mosomu' gililizani' o neine' gamazi nene O'moso'mo inginela do soto' ine' ve luvoni' nene O'moso'mi monovo linge ma nene vetedunu' ningamolonido' o minine'za O'moso'mo Okulumo' misubo inite' muki' do soto' molavo mine do ogo neivo a'mine inite' muki' ningaa' nounidoti' nene eze monovo vetedunu' ningamolonido' o minine' nene ha ningo gelaa' nounako nemu' luvoni' ve. Ee, do soto' molani' inite' ningaa' nounidoti' nene aza minevo' minevo' ogo minaa' neine' amuzo'vesi ido' emeni dameni've atoli'mine ogo minine' laza ma ivile' amolonido' o minine' nesi nene ha ninge gelelonido' o neive. Ido' ha ningo gelelonido' neine' nenako O'moso huli minilizave ingine nene laza eze monovo danava ningo gelamosa hulune' ve li gamene nabala ma lamilisave. 
ROM.1.21	Ingine nene O'moso neive li ei' monovolo ha gili minani'za O'moso neive li eikumu' gilavo dizamivo opo'ni li di naba i-disa'mani' ve. Ne'mine ami ga'ine gilaa' ani' nene vo gopo'napa gehepeve ogo lu'ningu' gilaa' ani' nene gili lamine' ami liti'musou' nizani' gilivo minaa' ani' ve. 
ROM.1.22	Ne'mine igi mini ingine leli' nene gate gele nge lo nonive none li minani'za ingine ne'mini ma minami negi hizi mini 
ROM.1.23	emeni dameni lamine' atoli'minesi mino helamo minevo' minevo' ogo minaa' ive O'moso nene huli ezelo' medeli evene' minivi' minivi' ami hilaa' nani' neti avazaha nehe ido' nama gaha ize guloti avazaha nehe gosiheliti avazaha nehe ne'mine nite' lolo' igi ngopo'ni laa' ani' ve.
ROM.1.24	Ne'mine igi mini O'moso mehe'ine imikevo nemu' O'moso aza nene ele'ninge va'ninge ingalizani' monovo di gopo igi lu'ine do goloso iline' monovo goloso nene di mini engi' oko'ine di gopo ilisa evene' ingine lu'ningu' lanite' gilado' nene e'metamilizanako lu'ine'mo lanite' gilido' nene ha e'metilizave lo hulo-ngidine' ve. 
ROM.1.25	Ingine O'moso gihile nene huli-di ezelo' medeli soza o'moso di soto' igisa inite' muki' do soto' molave O'moso nene gubu' izi imi opo'ni li-dami O'moso asi've lolo' ine' initeto' nene gubu' izi ngimi ngopo'ni li minaa' ani' ve. Ne'mine ani'za inite' mata' do soto' ive O'mosovo' nene laza gamene gamene opo'ni laa' olonido' o neive. Nemu' nene ne'mino minivo. 
ROM.1.26	Ido' evene' ne'mine igi O'moso huli-di soza o'moso ngopo'ni li minani' nemu' O'moso aza ninge mate ngimikivo ingine monovo goloso ado' ne'mine igi minani' ve: Vene' nete va'ningesivo' ingalizani' monovo O'moso'mo ganakuti' ngelebizine' ma nene huli O'moso'mo ngelebizamine' monovo goloso di soto' igi engi' vene' oko'ningu' inite' iga' ani' ve. 
ROM.1.27	Ido' a'mine'mine igi vemoho' ingine O'moso'mo venekisi ingaa' monovo ganakuti' ngelebizine' nene mehe'ine imi ve malite ve mamu' ma duvo lo oko'ningu' olo' lavo ngovozo nite' goloso di soto' igi angise'ine oko'ningu' inite' iga' ani' ve. Ne'mine adoti' lihime dani' votigilelo' do molo O'moso'mo lihime ngemavo oko'ine nene goloso oga' neive. 
ROM.1.28	Ee, ingine O'mosomu' gili minilizani' nemu' nene levelenga li huli-dikevo O'moso aza nene evene' ingine goloso monovomu' gohi gili minikevo a'mine ga'ine gilado' nene e'meti evenelite amilizani' o minine' monovo goloso ato ato' igi mili minilizave lo ninge mate-ngidine' ve. 
ROM.1.29	Ne'mino ninge mate-ngedavo evene' ingine lisihe' amine' monovo danava goloso vai' lihime daa' monovo nene engita vai' goloso soto' ivo minani' ve. A'mine monovo goloso nene ne'mini nizave: Mumuzo' iga', evenekumu' lukehe iga', evene' mala inite' lamine' ma soto' o ngemavo ma a'mine vemu' ngizebolo' gohi molaa', evene' ngibili hilaa', lolize hizaa', evene' go'ine izaa', 
ROM.1.30	evene' dovo ledevo' ogo ngemenga laa', O'moso'mi biluva've minaa', hokolize' igi hokolizeka li engi' oko'ine di dizaa', monovo goloso di soto' iga', ize'ninge me'ninge lani' gamazi gili hulaa', 
ROM.1.31	negi suno suno daa', gamazi angise li hukisa a'mido' e'metamaa', lu'ine ngimamaa', ido' evene' muhele'ine ningamaa' ave muki' ne'mine nene nizave. 
ROM.1.32	Ne'mino neivo O'moso'mo evene' ne'mine monovo goloso ilizadoti' nene golo hizi meni've helaa' nene dikevosa lisihe' oloseive line' nemu' nene mo gili minisasi a'mine luvoni' ne'mine monovo goloso nene ha igi mili minaa' nave. Ido' ne'mine iga' nani' nene goloso neine'za ingine a'mine monovo goloso a'nevo' nene ma amave. Ingine ningavo evene' malitesi a'mine luvoni' monovo goloso nene igi mili nizavo ma nene ingine lamine' ve li siza li-ngidaa' nave. Ingine a'ne'mine iga' nani' ne'mo nene goloso gehepeve oga' neive.
ROM.2.1	Ido' a'mela luvoni' ne'mino ne'mine monovo goloso iga' nave muki' nene O'moso'mo lihime molo ngimika' neine' nenako nemu' evene' ma lingine evene' mamu' lihime dikeve li-ngidaa' nave muki' lingine a'mine lihime dikeve li-ngidaa' navete iga' nani' inite' goloso ne'mine nene linginesi iga' nani' nenako O'moso'mo evene' lihime ngemeline' gamenelo' nene lingine lengi' isetine izelive li-imilizani' gamazi ma minamoloseive. 
ROM.2.2	Ido' O'moso'mo evene' ne'mine iga' ave goni' o-ngedo lihime ngemeline' nene mo monovo lisihe' lamine' ogo lihime ngemeleseive losa gele none. 
ROM.2.3	Gele none'za lingine nene langisetinesi a'mine monovo goloso nene ha igi mili minaa' niigisa evene' ma a'mine monovo goloso iga' navemu' ize' mili-ngidi lihime dikeve li-ngidaa' nave lingine nene O'moso'mo evene' lihime ngemelinguti' nene ha olovo' olosune li gilaa' nahe. O'ove. Olovo' ngeli mo amilisave. 
ROM.2.4	Ido' ma nene ti' li gilaa' nahe: O'moso'mo isetine izo nasahili' o-lengede'mo ogo minaa' neine' ne'mo do akalo' o-lengedavo lutine di velepe' izi monovo goloso hulilizave losa nasahili' o-lengedaa' neingumu' nene lingine ha gililizanako gili hulisa O'moso'mo atoli'mine ogo nasahili' o-lengedo geto lihime lengemo lengebelamo isetine ize'mo vo minaa' neine' nemu' nene lingine gilavo haza nite' lolo' ogahe. 
ROM.2.5	Evene' ma lingine lutine di velepe' izami lutine di a'manapa i'mi vi minaa' nangumu' nene O'moso aza izebolo' moloka' moloka' o'mo vo minaa' neine' nene naba o'mo vo minaa' neive. Ido' O'moso'mo monovo lisihe' lamine' e'meto evene' ize' molo-ledo lihime lemeline' gamene soto' ogavo ma a'mine izebolo' molani' votigilelo' nene do molo lihime ngemeleseive. 
ROM.2.6	A'mine evene' ize' molo-ledeline' gamenelo' nene evene' ingine monovo goloso nehe lamine' nehe igi mili i nilizani' votigilelo' do molo meni ne'mino ngemeleseive: 
ROM.2.7	Ve ma ingine nene O'moso'mi monovo danava lamine' goloso neine' nene dalizangumukisi ido' ninge lamine' do-ngedo do naba o-ngedeline' nemukisi ido' helamaa' ngemeni dameni dalizangumukisi nene aka vise' ogo do soto' olone li geni initeli'mi lulou' minilizahe mulumo alumo initeli'mi lulou' minilizahe nemu' nene gilami gili huli geli geli igi monovo laminekovo' igi mili minilizani' nene O'moso'mo minevo' minevo' ngemeni dameni lehize-ngedeleseive. 
ROM.2.8	Ido' ve ma ingine O'moso biluva' i-di O'moso'mi gamazi gihile nene gili huli e'metami monovo golosolo' e'meti vi minave engikumu' nene O'moso'mo izebolo' molavo lihime atoli'mine ogo ngemeleseive. 
ROM.2.9	Ne'mine ogavo mulumo nite' goloso ato ato' nene goloso nite' daa' avela soto' o ngemeleseive. Gana' nene Zuda vela soto' o ngemosa neloti' nene Zuda ve minamani' ato' vela soto' o ngemeleseive. 
ROM.2.10+ROM.2.11	Ne'mine oloseine'za monovo lamineto' e'meti minaa' avela nene O'moso'mo do hozi lo do naba o-ngedo hongu lo minaa' monovo lehize-ngedeleseive. Ido' ne'mine o-ngedeline' nene O'moso aza evene' muki' nizanguti' nene linge mavo' do kegeso do lamine' o-ngedesa'mine' nenako nemu' nene Zuda ve gomu' ne'mine o-ngedosa neloti' nene Zuda ve minamani' ato' ve nesi nene ne'mine o-ngedeleseive.
ROM.2.12	Ido' O'moso'mo gopo hazamu' evene' linge ma do lamine' o-ngedo linge ma do goloso o-ngedesa'mive luvoni' nene nemu' noluve: Evene' ma O'moso'mo lou' gamazi've lo-ngemamivo haza minave ado' Zuda ve minamave nete lihime dalizani' nene O'moso'mo louto' do molo ize' ma molo-ngedamoloseiha nesi mo ha vi tolovo ilisave. Ido' O'moso'mo lou' gamazi've lo-ngemavo gili minave Zuda ve nene lou' di minisasi lihime dalizave nene O'moso'mo a'mine louto' do molosa ize' molo-ngedo lihime ngemeleseive. 
ROM.2.13	Ee, O'moso'mo evene' mamu' ve lisihe' ve lo lo-ngedaa' neive nene evene' ma ingine lou' gamazi nene ha ga'inedunukovo' gilaa' avemu' nene losa'mive. Asi lou' gamazi'mo lido' iga' avevo' nene ve lisihe' ve lo lo-ngedaa' neive. 
ROM.2.14	Ido' naza luvoni' ma nene me gililo: Zuda ve minamave ado' O'moso'mo lou' gamazi've lo-ngemavo damave ingine engi' ngemeni damenilo' di mili igi mili iliza inite' nene lou' gamazi'mo lido' vo milise' o mineline' ne'mo nene mo O'moso'mi lou' nene engi' lu'ningu' neive. 
ROM.2.15	Ido' engi' ne'mine igi mili minaa' nani' ne'mo nene lou' gamazi'mo lo neine' gamazi lu'ningu' neine' nene do soto' ogo lelebize neive. Ingine iga' nani' initekumu' nene engi' lu'ine ga'ine ne'mo gamene ma nene di lamine' ikeve laa' ido' gamene ma nene di goloso ikeve lo lo-ngemaa' neine' nenako nemu' nene a'mine ne'mine lu'ine ga'ine engita minaa' neine' ne'mo nene naza lamine' luvoni' nene do soto' ogave. 
ROM.2.16	Ido' O'moso'mo lavo Izesu' Kilisito' nene ezelo' medelo mino evene' laza suno' ogo molo oga' noune' inite' ize' molaline' gamenelo' nene neni' mene noluvoni' ne'mino mineleseive. Ee, naza gamazi lamine' lo soto' soto' oga' nouvoni' ne'mo nene a'mine gamazi mene lo soto' neive.
ROM.2.17	Ido' gaza Zuda ve nolinive nene gelezo. Zuda ve nouve losa O'moso'mi lou' gamazi Mose' gizo limine' ne'mo nene O'moso'mo goni' o-ledelinguti' nene ha do nu' izeleseive lo gelo a'mido' gele medele mino okonga do dizo O'moso'mi evenele nouve laa' nane. 
ROM.2.18	O'moso'mi lou' gamazi nene apize gimikevo gele naine' nenako nemu' nene O'moso'mo gei' iline lo lulou' gele neine' nene gaza mo ningo gelosa monovo ma ivile' ogo monovo lamine' gehepeve nene do kegeso ningaa' nane. 
ROM.2.19+ROM.2.20	Ne'mine anidi'mo nene gaza ti' lo laa' nane: Mose' gizine' lou' gamazi nenita neingu' nene gamazi monovo vaikisi gamazi gihile lamine' vaikisi neivosa nene naza lu'ine'mi vele likavo nizave aka ngelebizelodo' mino liti'musou' minave neti livi'ine ne'mine mino ido' gamazi gilamave ngele'mize hehe lolodo' mino mono' gilami izipe ngomo ne'mine minave inite' apize ngemaa' olodo' mo lisihe' o nouve lo amuzo molo gelaa' nane. 
ROM.2.21	Nemu' nene gaza evene' ma apize ngemaa' naine' gamazilo' nene geikisi gele dalinako gele dosa'mane. Ee, gaza gumine amozo lo evene' lo-ngemaa' noogosa gaza nene gumine oga' noolosane. 
ROM.2.22	Ido' vene' vemoho' lili' ikeni' nete vene' vemoho' masi gopo ingamilo laa' noogosa gei' nene ne'mine oga' noolosane. Gaza soza o'mosomu' nene muso gaka dizavo olovo' oga' noogosa soza o'mosoliti numunguti' inite' gumine oga' noolosane. 
ROM.2.23	Ido' gaza O'moso'mi lou' gamazi nene gele nouve lo okonga do dizaa' nanive neke nene a'mine lou' nene avuto' ogosa O'moso'mi gulive do lemaa' noolosane. 
ROM.2.24	Ne'mine noluvoni' nene mono' godolou' gamazi ma ti' li gizi nizani' nene lengito' vo davosa noluve:
ROM.2.24	Zuda ve lengi' monovotine nene heta ato' ve ingine ningisa
ROM.2.24	O'moso nene divi ledivi' iga' nave.
ROM.2.25	Zuda veti okodido' O'moso'mi noso mili-lingidaa' nani' ne'mo nene lingine O'moso'mi lou' gamazilo' e'meti minilizani' nene mo hize ele' o-lengedeleseive. Ido' okodida O'moso'mi noso neivo mini lou' gamazi avuto' igi minilizani' ne'mo nene O'moso'mi noso lengita neine' ma nene haza nite' lolo' ogavo nomivo nizani' geleleseive. 
ROM.2.26	Ne'mine o neine' nenako ve ma ingine oko'nida O'moso'mi noso nomivo nilizadite O'moso'mi lou' gamazi gili di minaa' niilizani' nene O'moso'mo gilivo ei' noso've nene mo engi' oko'nida mineleseive. 
ROM.2.27	Ido' ve ma oko'nida O'moso'mi noso nomivo mini O'moso'mi lou' gamazilo' e'meti osu' lilizadite nene lengi' mono' godolo di minisasi ido' O'moso'mi noso okodida mili-lingidikevo minisasi O'moso'mi lou' gamazi avuto' iga' nave lengi' nene losuvotine ilavo monovotine nene soto' oloseive. 
ROM.2.28	Ee, O'moso'mi evenele gihile Zuda ve minaa' ne'mi gihile nene okode losuvoloti' nene ma soto' osa'mive. Ido' a'mine'mine ogo O'moso'mi noso do minaa' ne'mi gihile nene O'moso'mi noso ve li okode lolovo huki hulaa' nadoti' nene ma soto' osa'mive. 
ROM.2.29	Asi O'moso'mi evenele Zuda ve minaa' ne'mi gihile nene luteu' haleko minine' lemeni dameniloti' nene soto' oga' neive. Ido' O'moso'mi noso gihile nene lou' gamazi gizi nizado' nene ha okode losuvoloti' e'meto okode lolovo huko hulaa' neve nene nevoba asi O'moso'mi Sikalahu' ne'mo luteu' molo-ledaa' neine' lemeni dameni nene neive. Ne'mine lemeni damenisi Zuda ve gihile minelonivemu' nene evenelite lopo'ni lilizavoba asi O'moso'mo loloseive.
ROM.3.1	Ido' naza nene ne'mine luvoni' nemu' nene Zuda ve lingine lutingu' nene gopo gatine gili longo' ne'minisa ilizani' o neive: O'moso'mo ningivo Zuda vesi ido' heta ato' vesi nene mo lisihekovo' o minaa' noune' noline' nene laza Zuda ve minuningumu' Zuda ve minamave ngivile' ogo hize ele' o-ledaa' neine' nene nanitedunu' hize ele' o-ledaa' neive. Ido' laza O'moso'mi noso okodela molaa' noune' neloti' nene inite' lamine' nene nanite' soto' o-ledaa' neive li longo' ilisave. 
ROM.3.2	Ne'mine ilisaha inite' lamine' vai' goloso vauve elosa lelita neive. Inite' naba gana' nene O'moso'mo lo huko lo-lidine' gamazi've nene Zuda ve leli' nene di minilizave losa lehize-lidine' ve. 
ROM.3.3	Ne neiha Zuda ve linge ma nete nene a'mine O'moso'mo lehize-lidine' gamazilo' nene e'metamani' ve. Nemu' nene ve malite nene ti' li longo' ilisa gili nilisave: Ingine gamazi'velo' e'metamani' nemu' O'moso'mo a'mine gamazilo' e'meto amilido' o neihe. 
ROM.3.4	O'ove. E'metamilivoba asi a'mine gamazi'velo' nene ha mo e'meteleseive. Evene' vai' nene sozalo' vevo' minilisaha O'moso neve nene gamazi gihile laminekovo' laa' ive mineleseive. Ne'mine neingumu' nene mono' godolou' ti' li gizi nizani' ma neive:
ROM.3.4	Ne'mino neine' nene nanitekumu' ve.
ROM.3.4	O'mosoo, gaza gamazi lisihekovo' liline' o neine' nene mo
ROM.3.4	soto' neivo goniku' nesi nene gasika ngivile' olosane lo neive.
ROM.3.5	Nemu' nene naza mene evenelite iga' nani' monovolo' do molo ti' lo noluve: Laza monovo goloso ogo molo oga' noune' ne'mo nene O'moso'mi monovo lisihe' lamine' nene do soto' o-daa' neine' nenako O'moso aza monovote golosomu' lihime lemeline' nemu' nene monovo do goloso ogave lo ha lo-delonido' o neihe. 
ROM.3.6	O've. Mo keke' ne'mino nomive. Ido' ne'mine minidiniko O'moso'mo me misubou' ve muki' ize' molo-ledeline' nenako nado ize' molo-ledelido' lisihe' o minidine. 
ROM.3.7	Ido' ve ma ti' lo loloseive: Naza soza gamazi luvodiniko O'moso'mo nenikumu' lihimelo' ve minane lo lihime nimidine. Ne neiha evene' nete a'mine soza gamazi'nemu' gililizadoti' nene O'moso'mo gamazi gihile laminekovo' laa' neine' monovo've nene soto' gehepeve ogavosa ezemu' nene gohi opo'ni li di naba igi li-dilizado' idine. Ido' ne'mine idiniko naza inite' lamine' do soto' uvoni' gilidine. Nemu' neni' nene lihimelo' ve ve lo lihime nene nanimu' nimidine. 
ROM.3.8	Ee, ve malite lelikumu' nene divi ledivi' igi ti' li laa' nave: Paulole laa' nani' nene ne'mino neive: Monovo goloso ne'mo monovo lamine' do soto' iline' nenako nemu' ne'mine ilingumu' ve lo laza nene ha monovo goloso ogo molo minelesune. Ido' ne'mine laa' nene mo lamine' nehe. O'ove. O'moso'mo ne'mine laa' ave nene lihime ngemelido' lisihe' i nizave.
ROM.3.9	Neloti' nene laza nadive lo gelelone. Zuda ve leli' nene evene' linge muki' ngivile' ogo lamine' nobe. O'ove. Ne'mino minamune. Mo Zuda vesi a'mine Zuda ve minamavesi nene mo lihime monovoli'mo nene adelo' do minivevo' none lo naza mo lo-lengemekuvoni' ma ve. 
ROM.3.10	A'mine me luvoni' gamazi ne'mo nene mono' godolou' gamazi ma ti' li gizi nizado' vo do neive:
ROM.3.10	Me misubou' nene evene' lisihe' lihime'vesi nomive nene
ROM.3.10	mo keke' hamokisi ma nomive.
ROM.3.11	Aka laminekumu' ningi gilave nene hamokisi ma nizamave.
ROM.3.11	Ido' O'moso ningelone li ezemu' vise' iga' ave nene mo keke' ma nizamave.
ROM.3.12	Ido' evene' muki' nene aka lamine' huli zovo' izi visa vi goloso nave.
ROM.3.12	Ve ma monovo laminekovo' i di vi minaa' ave nene
ROM.3.12	mo keke' hamokisi nizamave.
ROM.3.13	Lu'ninguti' vomine gamazi laa' nani' nene
ROM.3.13	gonoso galese ngolo' lo mininguti' unuvo goloso oga' neine' ne'minosa nene neive.
ROM.3.13	Ido' gamazi laa' nani' nene evene' go'ine izisavo' nene laa' nave.
ROM.3.13	Ido' sata' ume nete evene' ongovuso' ngibilaa' nani' ne'mino
ROM.3.13	ingine gamazi laa' nani' ne'mo nene ngebelaa' neive.
ROM.3.14	Ido' engita gamazi goloso ekese' lo-ngedaa' monovo nene ve'ningu' vai' lo neive.
ROM.3.15	Ido' gize'ine ne'mo nene evene' ngebelaato' lite' lo ngele'mizo vaa' neive.
ROM.3.16	Ido' zaa' zaa' akalo' vilizahe a'mida nene
ROM.3.16	inite' mata' di goloso gehepeve iga' ido' evene' geni ngimaa' ne'mine iga' nave.
ROM.3.17	Ne'mine igi minisa ingine hongu lo lamino minaa' aka nene mo keke' ningamave.
ROM.3.18	Ido' O'mosomu' golise gelaa' monovomu' nene mo ningi gilisa'mave.
ROM.3.19	Ido' O'moso'mi lou' gamazi'mo ne'mine line' nene a'mine lou' gamazi'mi gesi mingu' minunivemu' line' nene mo gele none. Ne'mine line' nene me misubou' aleve muki' laza lolone' gamazi nomivo lu' izo mino O'moso'mi velelo' goni' o-ledelido' lisihe' ogo mineloningumu' nene ne'mine line' ve. 
ROM.3.20	Nemu' nene O'moso'mi lou' gamazilo' e'metelesa olonidoti' nene evene' hamokisi O'moso'mi velelo' nene gamazite nomine' ngelo minamolosune. Nanitekumu' ve. A'mine lou' gamazi ne'mo nene lihime daa' monovo danava nene do soto' gehepeve ogosa lelebizaa' neive.
ROM.3.21	Ne neiha O'moso'mi velelo' evene' lisihe' mineloningumu' nene louto' e'metaa' aka ne'mo nene vo damivo O'moso'mo a'minemu' gele hulo aka ato' nene idise do soto' o-lede neive. A'mine akamu' nene O'moso'mi gamazi ne'mosi livo ido' polohetelite gizani' gamazi ne'mosi livo setato' a'minemu' nene li soto' asine' ve. 
ROM.3.22+ROM.3.23	A'mine aka nene ne'mino neive: O'moso'mo evene' lisihe' ve lo-ngedeline' nene ingine Izesu' Kilisito'nimu' gili ele'vole' i nizangumu' ve lo Izesu' Kilisito'nimu' gili ele'vole' ave mukikumu' nene loloseive. Ee, evene' muki' nene lihime daa' noune' nenako O'moso'mi emeni dameni lamine' goloso nene do ti' olonido' lisihe' amune. Nemu' nene O'moso'mo Zuda ve nene ve lisihe' ve lo-ngedeline' aka nene ato' ma neivo Zuda ve minamave nene ve lisihe' ve lo-ngedeline' aka nene ato' ma neivoba asi mo aka hamokovo' nene neive. 
ROM.3.24	Ne'mino neine' nenako O'moso'mo ve lisihe' ve lo-ledeline' nene laza ne'mine lo-ledelido' lisihe' amuba haza ei' lulolo' do molo nasahili' o-ledo ve lisihe' ve lo-ledeleseive. Ne'mine lo-ledeline' nene Izesu' Kilisito' aza lihimetemu' golo hizo helo kuluhize-ledaa' aka do soto' ine' nemukovo' nene ve lisihe' ve lo-ledeleseive. 
ROM.3.25+ROM.3.26	Ido' O'moso'mo kuluhize-ledeline' aka Izesu' Kilisito' do soto' ine' nene aza leli' lihimetemu' nene ei' vanise've hulo hilingumu' nene gele ele'vole' okunivo ne'mo nene O'moso'mi izebolo've lelikumu' nene do mate-delive losa ele'mize molavosa kuluhize-ledaa' aka nene do soto' ine' ve. Izesu' ne'mine ilive lo O'moso'mo ele'mize molani' nene gomukuti' lihime daa' ani' mamu' nene gelo geto lihime ngemamo hongu lo mino ninge mate-ngidine' nenako nemu' nene ei' monovo've lisihe' o neine' nene ningi gililizave lo lelebizelesa ele'mize molani' ve. Ido' ele'mize molani' nene idise gamenela ei' monovo've lisihe' nene ado' ve lisihe' minosasi ido' Izesu'nimu' gele ele'vole' nolonivemu' nene ve lisihe' ve ha lo-ledelido' lisihe' o neine' nene lelebizelesa ele'mize molani' ve.
ROM.3.27	Ne'mino laza ve lisihe' ve lo-ledelido' lisihe' minamosa haza Izesu' Kilisito'nimu' gele ele'vole' unidotikovo' O'moso'mo ve lisihe' ve lo-ledaa' neine' nenako laza okode do dizelonido' nene lisihe' amive. Okode do dizelone' aka nene mo hize tile lamine' ogave. Nene nanitekumu' ve. La'lisete lou' gamazilo' e'metekunivosa O'moso'mo ve lisihe' ve lo-lididiniko a'mine aka nene hize tilamidine'za asi Kilisito'nimu' gele ele'vole' okunivosavo' nene ve lisihe' ve lo-ledaa' neine' nenako nemu' nene leli' okode do dizaa' aka nene mo hize tile lamine' ogave. 
ROM.3.28	Ee, laza ti' lo gele none: O'moso'mo evenekumu' ve lisihe' ve lo-ledeline' nene lou' gamazilo' e'mete osu' lube lamube nemu' gele hulo Izesu' Kilisito'nimu' gele ele'vole' okunivosavo' nene ve lisihe' ve lo-ledeleseive. 
ROM.3.29+ROM.3.30	Lingine gilavo O'moso nene Zuda ve minamaveti O'moso'ine minamo Zuda veti O'mosotevo' neihe. O'ove. O'moso nene hamokovo' neine' nenako nemu' nene aza mo Zuda ve minamave neti O'moso'inesi nene mino O'moso'mi noso okodela mulunive Zuda ve nene a'mine Kilisito'nimu' gele ele'vole' okunivo ne'mo nene ve lisihe' ve lo-ledaa' ogo ido' O'moso'mi noso oko'nida milisa'mave heta ato' vesi nene a'mine Kilisito'nimu' gili ele'vole' ikevosavo' nene engikisi O'moso'mo ve lisihe' ve lo-ngedeleseive. 
ROM.3.31	Nemu' nene malite ti' li longo' ilisave: Ne'mino neine' nenako Kilisito'nimu' gele ele'vole' oga' ne'movo' nene O'moso'mo ve lisihe' ve lo-ledelido' lisihe' o neive li likenako lingine nene louli'mi gono nene mo osu' lave lisa nilahe. O'ove. Laza mo keke' ne'mine lamune. Asi laza ne lou' nene hize ele' noo-dune.
ROM.4.1	Nemu' nene laza leli' Zuda veti zuho do soto' ive avoteho Abalahamu'nida soto' ine' inite' mamu' nene laza a'mido' do molosa lo gele ha gele ogo gelelone. 
ROM.4.2	Abalahamu' nene aza monovo laminekovo' ogo molo minidoti' O'moso'mo ve lisihe' ve lo-didiniko aza nene ei' oko'no do dizelido' lisihe' o minidine'za O'moso'mi velelo' nene aza ne'mino ma minamidine. 
ROM.4.3	A'minemu' nene mono' godolou' nene nadive li gizi nizani' neve. Mene gililo:
ROM.4.3	Abalahamu' aza O'mosomu' gele ele'vole' o minavo
ROM.4.3	aza nene ve lisihe' ve lo-dine' ve.
ROM.4.4	Ve mali'mo ve malo' gono davo a'mine ve meni emeline' nene haza gidini noimuve lo gelosa emelivoba asi nenito' gono nodavo dina' neine' nene golo nohizuve lo gele minosa meni nene emeleseive. 
ROM.4.5	Ido' a'mine'mine ogo laza ogo molo olone' ne'mo O'mosolo' gono nodune' gilivo mino monovo lamine' gehepevelokovo' e'metunidiniko O'moso'mo a'mido' golo hizo meni ne'mine lemo ve lisihe' ve lo-lididine'za mo ne'mino nomive. Nemu' nene ve ma laza a'mine ogo molo olone' initetoti' nene menite ne'mine ve lisihe' ve lo-ledelido' nomive lo gelosa ido' O'moso aza nene lihime'inesi vemukisi ve lisihe' ve lo-ngedaa' ive ve lo laza ogo molo olone' initeto' nene gele medelamo ezemu' haza gele ele'vole' olone' nene aza ezemu' gele ele'vole' oloningumukovo' nene ve lisihe' ve lo-ledeleseive. 
ROM.4.6	Ido' neni' luvoni' ne'mino Davidi' aza O'moso'mo evene' igi mili minani' monovomu' nene gele hulo ve lisihe' ve lo-ngedelive nene ngolize izilizado' lisihe' i nizave lo ti' lo line' ve:
ROM.4.7	Ve ma lou' gamazi've avuto' angumu' nene
ROM.4.7	O'moso'mo gele hulo lihime'ine hulo-ngedelive nene
ROM.4.7	ngolize izilizado' lisihe' i nizave.
ROM.4.8	Ee, ve ma lihime'ine O'moso'mo do-ngede minamilive nene
ROM.4.8	ngolize izilizado' lisihe' i nizave.
ROM.4.9	Lingine gilavo a'mine ne'mino lolize izelonido' lisihe' oga' monovo mene O'moso'mi noso okodela mulunive Zuda velavo' soto' oga' neine' nehe ido' O'moso'mi noso oko'nida milisa'mave Zuda ve minamavelasi soto' oga' neine' neve. Nemu' nene lo gele ha gele olonge. Gililo. Laza ti' lo laa' none: Abalahamu' O'mosomu' gele ele'vole' ine' ne'mo O'moso ezemu' ve lisihe' ve lo-dine' ve. Nemu' nene a'mine luvoni' monovo nene O'moso'mi noso oko'nida milisa'mavelasi soto' oga' neive lo ningo gele none. Nanitekumu' ve. 
ROM.4.10	O'moso'mo lihime'vemu' gele hulo Abalahamu'ni ve lisihe' ve lo-dine' monovomu' nene gohi gelosa gelelone. Abalahamu' oko'nola O'moso'mi noso molosa neivo O'moso'mo ve lisihe' ve lo-dine' nehe olihe O'moso'mi noso oko'nola molamivosa lo-dine' neve. O'moso'mo ve lisihe' ve lo-dine' nene oko'nola O'moso'mi noso neivosa nevoba asi olihe nomivosa ve lisihe' ve lo-dine' ve. 
ROM.4.11	Ne'mine ogo Abalahamu' oko'nola O'moso'mi noso nomine' mino O'mosomu' gele ele'vole' ogo minine' nemu' nene O'moso'mo ve lisihe' ve lo-dine' nene do soto' olosa a'mine noso nene ei' oko'nolo' nene molani' ve. Ne'mine ine' nenako Abalahamu' aza O'moso'mi noso oko'nida nomine' minisa O'mosomu' gili ele'vole' ilizadoti' nene O'moso'mo ve lisihe' ve lo-ngedeliveti me'nibo lolo' ine' ve. 
ROM.4.12	Ne'mino engi' me'nibo lolo' ogo minine' nene laza O'moso'mi noso okodela mulunive linge maliti meteho nesi neive. Ado' laza nene avoteho Abalahamu' O'moso'mi noso oko'nola nomivo mino gele ele'vole' ogo minine' monovo'velo' e'meto mino O'moso'mi nosovo' nene okodela mulunivoba asi gele ele'volekisi o noniveti meteho nesi nene neive.
ROM.4.13	Ido' naza ne'mine noluvoni' nene memu' luve: O'moso'mo Abalahamu'ni misubo muki' nene ei' a'vopilemokisi salani molo-lengedekuve lo lo huko-dine' nene lou' gamazi gomukuti' ma minido' e'meto miningumu' nevoba asi O'mosomu' gele ele'vole' ogo miningumu' nene O'moso'mo ve lisihe' ve lo-dine' nenako nemu' nene a'mine salani gamazi lo huko-dine' ve. 
ROM.4.14	Ee, lou' gamazilo' e'metelonidoti' nene a'mine salani inite' nene ma dunidiniko O'mosomu' gele ele'vole' oga' monovo nesi ido' a'mine O'moso'mo Abalahamu'ni lo huko-dine' gamazi nesi nene vi haza nite' lolo' asidine. 
ROM.4.15	Naniteli'mo ve. Lou' gamazilo' e'metaa' ne'mo nene O'moso'mo izebolo' molavo lihime lemeli akalo' lele'mize molaa' neive. Ne neiha lou' gamazi ma minamilidokovo' nene lou' gamazi avuto' olone' aka ma minamoloseive. 
ROM.4.16	Nemu' nene a'mine salani inite' dalone' nene mo O'mosomu' gele ele'vole' olonidotikovo' nene haza gidini doso' o neive. Ee, a'mine lo huko-lidine' inite' nene O'moso'mo haza nasahili' o-lididi'movo' nene Abalahamu' a'vopilemo' zuho muki' ado' Mose' lou' gamazi'mi gesi mingu' nonivesi ido' a'mingu' minami Abalahamu' aza O'mosomu' gele ele'vole' idi'mine igi gili ele'vole' ilizavesi nene laza mukito' dalonido' lisihe' o minelive losa lehize-lidine' nenako gele ele'vole' olonidotikovo' nene haza gidini doso' o neive. Abalahamu' nene a'mine ne'mino dalonive mukiliti meteho nene neive. 
ROM.4.17	Ne'mino meteho minine' nene a'minemu' O'moso'mo line' gamazi mono' godolou' ti' li gizi nizani' ma neive:
ROM.4.17	Naza nene evene' zuho ato ato' mukiliti avo'nibo mineline lo
ROM.4.17	gele'mize molokuve.
ROM.4.17	Ee, O'moso'mi velelo' nene a'mine lo huko line' gamazi nene mo ele'vole' o neive. Ido' O'moso aza nene hilavemu' gohi ve'ine gizilizave lo hilanguti' nene gohi do ote-ngedaa' ive mino ido' olihe soto' amani' inite' nene mo soto' ani' gilivosa a'minemu' nene ha lo soto' oga' ive nesi neive. 
ROM.4.18	Ido' Abalahamu' nene O'moso'mo lo huko-dine' inite' soto' o-deline' aka nene nomine'za aza nene a'mine inite' soto' iline' aka nene mo ninge minine' gelavo mino aza nene O'moso'mo ga'vopilemo' nene ne'mini muki' soto' ilisave lo lo-nimido' nene gihile izavo evene' zuho ato ato' mukiliti avo'nibo ha lolo' olosuve lo gele ele'vole' ogo minine' ve. 
ROM.4.19	Ido' ne'mino gele ele'vole' ogo minine' nene aza kilisimasi've vanu hadeti (100) ne'minesi mino oko'no've nene gilisupo molangumu' nesi nene ha gele mino ido' Sala' aza nesi nene eleni molavo izipe gedeline' gamene nene osu' lavo minine' neemukisi nene mo ha gele minine'za gele ele'vole' ogo minine' nene matamine'. 
ROM.4.20	A'mine ne'mino O'moso'mo lo-dine' nemu' nene gele hepe' lizo gala seta' gelamine'za gele ele'vole' ine' ne'mo amuzo molo minavosa O'moso nene opo'ni laa' ine' ve. 
ROM.4.21	Ido' a'mine gamazi lo huko-nidive O'moso ne'mo a'mine gamazi nene do gihile izelido' mo lisihe' o neine' nenako ha do gihile izeleseive lo gele mu'musi' gehepeve ogo minine' ve. 
ROM.4.22	Ne'mine ogo minine' nenako a'neemu' nene O'moso'mo ve lisihe' ve lo-dine' ve. 
ROM.4.23	Ido' O'moso'mo ne'mino ve lisihe' ve lo-dine' mono' godolou' gizi nizani' nene eikumukovo' neive li gililizave lisa gizi nizani' nevoba 
ROM.4.24	asi Guvetesi ve Izesu' Kilisito' hilinguti' do ote-dive O'mosomu' gele ele'vole' ogo minunivo O'moso'mo ve lisihe' ve lo-ledelive lelikumukisi nene gizi nizani' ma neive. 
ROM.4.25	A'mine Guvetesi ve Izesu'ni nene leli' lihimetemu' medelo helelive lo O'moso'mo eveneliti a'ningu' molavo helavosa leli' nene ve lisihe' ve lo-ledeline' aka velo hilinguti' nene gohi do ote-dine' ve.
ROM.5.1	Nemu' nene ezemu' gele ele'vole' unidoti' nene O'moso'mo ve lisihe' ve lo-ledavo mino O'moso'mo lelikumu' izebolo' molani' nene mateline' aka Guvetesi ve Izesu' Kilisito' velavo ne'mo nene O'mososi lezesi vovoteu' nene gamazisi nomivo lamine' none. 
ROM.5.2	Ee, idise mela O'moso'mo nasahili' noo-lidivo none' aka nene a'mine Guvetesi ve ne'mo vele-ledavosa a'mingu' none. Ido' a'mingu' mino O'moso'mi emeni dameni lamine' nene mudise do leli' olosune lo a'minemu' nene gilingili ogo gizebo ogo lolize izo minaa' noune. 
ROM.5.3	Ido' nemukovo' lolize izesa'mune. Laza geni initeli'mi lulou' minelone' ne'mo nene O'mosomu' gele ele'vole' ogo mino geni gehe do dizo minelone' amuzote do naba o-ledaa' neive lo gele mino geni inite' lelita miningu' nesi nene a'mine genimu' nene ha lolize izo minaa' noune. 
ROM.5.4	Ido' O'mosomu' gele ele'vole' ogo mino geni gehe do dizo minelone' ne'mo nene O'moso'mo ninge lamine' iline' lemeni dameni nene do soto' o-ledeleseive. Ido' O'moso'mo ninge lamine' iline' lemeni damenisi minelone' ne'mo leli' nene O'moso'mo do eita oloseive lo laza gele mu'musi' olonido' nene do lisihe' o-ledaa' neive lo nesi nene gele none. 
ROM.5.5	Ido' a'mine gele mu'musi' une' inite' nene vo haza ogavo lovozo ngelo ma helamolosune. Nene nanitekumu' ve. O'moso'mo ei' Sikalahu've lehize-lidine' ne'mo nene luteu' gono do O'moso'mo vauve elo lulo limine' ne'mi monovo nene do soto' ogo lelebizaa' neine' nenako nemu' nene a'mine gele mu'musi' une' inite' nene vo haza ogavo lovozo ngelo ma helamolosune. 
ROM.5.6	Ido' O'moso'mo lulo vauve elo limive luvoni' nene neemu' luve: Laza nene O'moso e'metelonido' minamo lute gilizevosi ha nonivo O'moso'mo molani' gamene nene lisihe' ogavo Kilisito' nene a'mine O'moso e'metamunivemu' nene medelo hiline' ve. 
ROM.5.7	Evene' lisihe' gehepeve nene bililisa navo ma evene' hamoli'mosi ezelo' medelo helelove lo ngelo ma lamoloseiha ma liline' nene laza amoso' inite' nene olosa lave lo ha gelelesune. Ido' evene' lamine' gehepevelokisi nene medeli evene' muki' nete ngeli ma hilamavo hamo hamolitevo' nene helaakumu' golise gilani' nene gili huli amuzo mili ma hililizahe lo gele nouve. 
ROM.5.8	Ne neiha O'moso'mo lulo atoli'mine ogo leme neine' nene ne'mino do soto' ogo lelebizave: Laza nene ha lihimelo' ve nonivo Kilisito' aza evene' amiliza inite' gehepeve ogo lelito' medelo hiline' ve. 
ROM.5.9	Nemu' nene ti' lo gelelesune: Kilisito' aza lelito' medelo lihimetemu' vanise've hulo helavo nemu' nene O'moso'mo idise ve lisihe' ve lo-ledavo none' nenako nemu' O'moso'mo evenekumu' izebolo' molani' nene Kilisito' do matosa lihime lemelinguti' do lu' izelingumu' nene mo gele mu'musi' olonido' o neive. 
ROM.5.10	Ido' ne'mine noluvoni' nene nemu' noluve: Laza O'mososi biluva' ogo noningu' nene ei' O'moso'mi gipele nene lelikumu' helo O'mososi do hamo' o-lidine' nene mo amoso' inite' dani' nenako nemu' nene laza O'mososi do hamo' o-ledavo noningu' nene aza hilinguti' gohi minevo' alevo' o neine' ne'mo nene haza ilido' o neine' inite' ogo mudise do lu' izeleseive lo gele mu'musi' gehepeve olosune. 
ROM.5.11	Ido' neevo' nevoba asi Guvetesi ve Izesu' Kilisito' ne'mino idise O'mososi do hamo' o-ledavo none' ne'mo nene O'mosomu' lolize izo minaa' noune.
ROM.5.12	Nemu' nene laza ti' lo gele none: Me misubou' lihime soto' ine' nene ve hamoli'mo do soto' ogavo a'mine lihime ne'mo nene helaa' monovo do soto' ine' ve. Ne'mine ogavo evene' muki' nene lihime daa' noune' nenako helaa' nene leli' mukita soto' o limine' ve. 
ROM.5.13	Ee, Mose' lou' gamazi olihe soto' amivosa me misubou' nene evene' lihime daa' ani'za lou' nomida nene O'moso'mo lihime do molo-ngedamaa' neine' ve. 
ROM.5.14	Ne neiha lou' nomine' gameneu' nene ado' Adamu' minidoti' mine do dizo vo Mose' lou' gamazi dani' gamenela nene evene' soto' igi mini'mi ave muki' ingine Adamu'ni O'moso'mo lo huko-dine' gamazi avuto' idi'mine igi lihime ma damani'za inginesi nene helaali'mi gesi mingukovo' mini hilaakovo' ani' ma neive. Ido' Adamu' neve nene alinge' soto' ilivemu' ha avazaha've ne'minosa nene soto' ine' ve.
ROM.5.15	Ne neiha a'mine evene' hamoli'mo api' ogo O'moso'mo lo huko-dine' gamazi avuto' ogo lihime dadoti' nene evene' muki' helaa' noune'za a'mine Adamu' lihime dani' nene ivile' goloso ivosa O'moso'mo nasahili' o-lidine' nene evene' hamo' Izesu' Kilisito' ne'mo haza gidini vauve elo a'mine nasahili' nene evene' mukito' do soto' o-lidine' nenako nemu' nene Adamu'ni O'moso'mo lo huko-dine' gamazi avuto' ine' ne'mi gihile nene atoli'mine ogo neivo ido' O'moso'mo nasahili' o-lidine' ne'mi gihile nene atoli'mine ogo neivo ato atoli'mine igi nizasive. 
ROM.5.16	Ee, a'mine evene' hamoli'mo lihime dani' ne'mi gihile nene atoli'mine ogo neivo O'moso'mo haza gidini o-lidine' initeli'mi gihile nene atoli'mine ogo neive noluvoni' nene nemu' noluve: A'mine lihime hamo' dani' ne'mo nene O'moso'mo goni' o-ledo lihime lemaa' neine' nene do soto' ine'za laza gamazi've avuto' vai' oga' noune' neivosa O'moso'mo nene haza gidini o-lidine' inite' ne'mo nene aza gamazite do helo ve lisihe' ve lo-ledaa' neine' nene do soto' ine' ve. 
ROM.5.17	Lamine', evene' hamoli'mo O'moso'mo lo huko-dine' gamazi gana' avuto' idoti' nene evene' laza helaali'mi gesi mingukovo' mino helaa' noune' nenako ido' ve hamo' Izesu' Kilisito' o-lidine' inite' ne'mo helaa' nene ivile' goloso ogavosa O'moso'mo vauve elo nasahili' o-ledelidoti' ve lisihe' ve lo-ledelive laza nene guvetesi ve ne'mine lolo' ogo minevo' minevo' ogovo' minelesune. 
ROM.5.18	Nemu' nene ti' lo gelelesune: Ve hamoli'mo O'moso'mi gamazi avuto' idoti' nene evene' muki' nene O'moso'mo goni' o-ledo lihime lemelido' o none' ne'mino ve hamoli'mo monovo lisihe' gehepeve ogo molo idoti' nene O'moso'mo gamazite do helo ve lisihe' ve lo-ledavo evene' muki' minevo' minevo' ogo minelonido' o none' ma neive. 
ROM.5.19	Ee, evene' hamoli'mo O'moso'mi gamazi gele hulidoti' nene evene' muki' lihimelo' vevo' lolo' une' ne'mino ve hamoli'mo O'moso'mi gamazi gele do osu' lidoti' evene' muki' nene ve lisihe' lolo' olosune. 
ROM.5.20	Ne'mine o neiha O'moso'mo lou' gamazi've do soto' ine' nene lou' avuto' oga' monovo nene naba o'mo vo minelive losa do soto' ine'za lihime daa' monovo naba o'mo vo minida nene a'mine naba o'mo vine' votigile nene ivile' goloso ivosa O'moso'mi nasahili' nene atoli'mine ogo soto' ogo minine' ve. 
ROM.5.21	Ido' ne'mine ine' nene nanitekumu' ve. Lihime daa' monovo ne'mo helaali'mi gesi mingu' hulo-ledavo a'mingu' mino helaa' noune' ne'mino Guvetesi ve Izesu' Kilisito' gono dani' ne'mo nene evene' lisihe' lolo' o-ledo O'moso'mi nasahilili'mi gesi mingu' hulo-ledavo a'mingu' mini minivo' minivo' ilizave losa ne'mine ine' ve.
ROM.6.1	Ido' lihime daa' monovo naba o'mo vo minida nene a'mine naba o'mo vine' votigile nene ivile' goloso ivosa O'moso'mi nasahili' nene atoli'mine ogo soto' ogo minine' nenako nemu' nene laza nadive lolone. O'moso'mo nasahili' gohi vauve elo o-ledeline' aka nene do soto' oloseize. Lihime nene daakovo' ogo minuke'zo lolobe. 
ROM.6.2	Mo keke' ne'mine ma lamolosune. Laza nene hilunive gelo mino hilave nete inite' hamokumukisi upuho' isa'mani' ne'mino upuho' ogo lihime gohi damolonido' mine molo nonive nete nene lihime daa' monovo nene gohi do oto ogo molo minelonido' nene mo keke' nomive. 
ROM.6.3	Ido' Kilisitoda gi'mizo minelone lo noso hulunive laza muki' ne'mino noso huluningu' nene ezesi maka' lohoto' zalo' hilune' gilivo none' nenako nemu' nene lingine gilamahe. 
ROM.6.4	Ne'mino neine' nenako nemu' nene laza noso huluningu' nene ezesi maka' helosa ezesi maka' gonoso galesela vo minune' gele neive. Ido' noso huluningu' ne'mine ine' nene Kilisito'ni nene meleho O'moso'mo amuzo've atoli'mine ogo minine' nene do soto' ogo hilinguti' do ote-davo neine' ne'mino lazasi nene a'mine'mine ogo ezesi maka' otosa minevo' alevote nene gosoho' lolo' ogavo igi mili minilizave losa ne'mine ine' ve.
ROM.6.5	Ee, ezela gi'mizo mino ei' hilidi'mine ogo lazasi maka' hilune' giline' nenako nemu' nene aza hilinguti' otidi'mine ogo lazasi nene ha ote none' gilivosa minelesune. 
ROM.6.6	Laza ti' lo gele none: Lihime monovo goloso ne'mo okodela gono daa' ine' nene osu' lavo laza lihime monovolo' gohi gelekele' ogo minamoloningumu' nene lemeni dameni litehe nene Kilisito'nisi lohoto' zalo' bili nizani' ma neive. 
ROM.6.7	Ido' ne'mine noluvoni' nene nemu' noluve: Ve'inesi mini lihime monovolo' gelekele' igi mini hilangu' nene a'mine monovosi huko vavosa hilave nene lihime monovo'mi gelekele' ve gohi ma minami haza minaa' nave. 
ROM.6.8	Laza nene Kilisitolesi maka' hilune' ma nenako laza nene ezesi maka' minevo' alevo' ogo minelesune lo mo gele mu'musi' gehepeve o none. 
ROM.6.9	Ido' ne'mine lo gele mu'musi' o none' nene Kilisito' hilinguti' otine' nene aza helaali'mi gesi minguti' nene mudise lemo heta ogani' nenako gohi helamoloseive lo gele minosa nene laza gele mu'musi' o none. 
ROM.6.10	Ido' hiline' nene lihime monovoli'mi amuzo nene mudise do nohulosa hiline' ve. Ido' gohi minevo' alevo' neine' nene O'moso'mine nene minevo' alevo' o do neive. 
ROM.6.11	Ido' lingine lengikumu' nesi nene ti' li gili minilo: Laza nene mo hilune' gilivo mino lihime nene gohi ma damolone. Ido' minevo' alevo' ogo minelone' nene mo Izesu' Kilisitoda gi'mizo mino O'moso'mine nene minevo' alevo' o do minelesune.
ROM.6.12	Nemu' nene okodine heleline' akalo' mine molo neine' ne'mo nene lanite' gelo dalosa giline' goloso nite' nene mo di minilizave lo lihime monovo ne'mo nene do eita ogo do gelekele' o-lengedalize. 
ROM.6.13	Lingine okodidoti' gizedine adine ne'mine nehe nanitetine nolihe inite' hamokisi nene goloso nite' dalive li lihime monovoli'mi gono daa' inite' ne'mine nene lolo' i-damilo. Asi hiluninguti' nene otosa gosoho' lemeni damenilo' minevo' alevo' ogo none' nenako nemu' nene laza okodelati' gizede ade nevo'mine nehe ido' nanitete nolihe neve nene O'moso'mine emekunivo ei' gono daa' ine' inite've ne'mine lolo' ogavo monovo lisihe' laminekovo' ilive lii okodine muki' nene O'moso imilo. 
ROM.6.14	Ee, lingine nene Mose' lou' gamazi'mi gesi mingu' nene minami O'moso'mi nasahilili'mi gesi mingu' imi nizani' nenako nemu' lengi' nene lihime monovoli'mo eita do gelekele' o-lengedelido' minamave.
ROM.6.15	Ne'mino neine' nenako nadolone. Laza nene lou' gamazi'mi gesi mingu' minamo O'moso'mi nasahilili'mi gesi mingu' none' nenako lou' gamazi nene avuto' ogo ha gopo lihime daakovo' olobe. O'ove. Mo keke' ne'mine amolosune. 
ROM.6.16	Lingine ve mali'mi gelekele' ve lolo' ogo ei' gamazi've gele dalone li vi gi'mizi eito' gelekele' i-di'mi vi minilizani' ne'mo nene mo ei' gelekele' ve gehepeve nene nizave. Ido' lihime monovolo' gelekele' igi minilizani' ne'mi gihile nene helaa' nene do soto' o-lengedeleseive. Ido' O'mosolo' gelekele' igi minilizani' ne'mi gihile nene O'moso'mo evene' lisihe' ve lo-lengedeleseive. Ne'mino neingumu' nene lingine gilamani' nehe. Mo gili nilisave. 
ROM.6.17	Ne neiha lingine gomu' nene lihime monovoli'mi gelekele' ve minani'za Kilisito' gonou' velite apizi lingimi di gelekele' i-lingidani' gamazi'mi monovolo' lutine milisa e'metani' nenako nemu' nene O'mosomu' tangezo' ve lolone. 
ROM.6.18	Ee, lingine nene lihime monovolo' gelekele' igi minanguti' nene O'moso'mo do kuluhize-lengedavo monovo lisihe' lamineli'mi gelekele' ve lili' ikeve. 
ROM.6.19	Ne'mine noluvoni' nene lingine nene haza evene' leli' ne'mine mini naza gamazi gihilelo' e'meto ma loloni' nene lingine a'mine'mi monovo gililizado' lisihe' amani' nenako nemu' nene ne'mine amo ha eveneliti gamazilo' do molo ne'mine noluve. Ido' lingine gomu' nene okodido' gizedine adine ne'mine initetine muki' nene lou' avuto' igi lutine do goloso oga' monovolo' di gelekele' i-ngidisa lou' avuto' iga' ave gehepeve lili' ani' ma'mine igi O'moso'mi evenele gehepeve minelonido' do lisihe' oka' oka' okunivo lute lisihe' lamine' gehepeve ilive li monovo lisiheto' nene a'mine okodine nene di gelekele' i-dilizave. 
ROM.6.20	Ne'mine ilizave luvoni' nene nanitekumu' ve. Lingine gomu' nene lihime monovoli'mi gelekele' ve mini monovo lisiheto' nene gelekele' isa'mani'za 
ROM.6.21	ne'mine adoti' nene gihile've nanite' soto' oga' ine' neve. A'mine lingine ne'mine iga' adoti' idise longovozo hilaa' nani' inite' ne'mo nene mo helaa' nene do soto' neive. 
ROM.6.22	Ne'mine oga' neine'za idise lingine lihime monovolo' gelekele' oga' aka nene mudise huli O'mosolo' gelekele' igi minadoti' nene gihile've nene lutine lisihe' o'mo vo osu' lavosa ne'mo nene mo minevo' minevo' minaa' lengemeni dameni dalisave. 
ROM.6.23	Ee, lihime monovoli'mo nene meni've meni hizaa' neine' nene mudise helaa' monovo ne neiha Guvetesi ve Izesu' Kilisitoda vo gi'mizekunivo O'moso'mo haza gidini lehize-ledaa' neine' inite' nene minevo' minevo' minaa' lemeni dameni ne neive.
ROM.7.1	Neze zuhokizo, lingine louli'mi monovo gili minavemu' nene noluvoni' nenako nemu' nene evene' laza louto' gelekele' olone' nene vetesi none' gameneukovo' nene gelekele' olosune lisa gili nilisave. 
ROM.7.2	Nemu' nene naza gamazi ma ti' lo lo molo noluve: Vene' di minani' vene' neve nene ve malo' vamoloseive lo minine' lou' gamazi ne'mo nene vanaho velesi ha mineline' gamenelokovo' nene analo' do minaa' neine'za vanaho ma heleline' nene vanahidokovo' minelive lo minine' lou' ne'mo nene kuluhize-davo haza mineleseive. 
ROM.7.3	Ido' nemu' nene vanaho velesi ha neivo ve gohi malo' viline' nene vene' vemoho' bizivo' minaakumu' minine' lou' ma nene avuto' oga' ine' vene' ve li-dilisave. Ne'mine li-dilisaha vanaho helavosa ve gohi malo' vamilive lo minine' lou' ma'mo nene kuluhize-dine' nenako nemu' nene ve gohi malo' viline' nene a'mine lou' ma avuto' amoloseive. 
ROM.7.4	Nemu' nene neze zuhokizo, a'mine'mine igi linginesi nene Kilisitolesi hamo' lili' igi mini maka' hilikevo gomu' vadibo ne'mine minive ado' lou' gamazi ne'mo nene gohi adido' do minamivo minikeve. Ido' ne'mine ani' nene ve gohi malo' vi gi'mizilizangumu' nene ne'mine ani' ve. Ee, O'mosola gihile di soto' ilizangumu' hilinguti' otive Izesu'ni eita nene vi gi'mizilizangumu' nene ne'mine ani' ve. 
ROM.7.5	Laza lemeni dameni litehelo' e'meto minune' gamenela nene laza lihime monovomu' lanite' gelaa' une' monovo nene lou' ne'mo do ote-davo okode mukita gono davo a'mido' e'metunidoti' gihile've nene helaa' akalo' mine molo minune' ve. 
ROM.7.6	Ne'mine une'za Kilisitolesi maka' hilune' ne'mo nene louli'mo adelo' do minine' nene idise kuluhize-ledavo laza a'mine litehe molo vine' lou' gamazi gizani' malo' nene gelekele' amo O'moso'mi Sikalahuli'mo lemeni dameni gosoho' do soto' o-lidido' nene gelekele' ogo gono daa' noune.
ROM.7.7	Nemu' nene laza nadive lolone. Lou' gamazi nene inite' goloso lihime ne'mine neive lolobe. Mo keke' ne'mine neive lamolosune'za lou' nene ma minamidiniko naza lihime monovo nene mo ningamuvodine. Ee, lou' ne'mo mumuzo' amozo lamidiniko naza mumuzo' oga' monovo nene ma ningo gelamuvodine. 
ROM.7.8	A'mine lou' gamazi ne'mo nene aka velo do upuho' o-davo lihime monovo ne'mo nene mumuzo' oga' monovo muki' nene vauve elo lu'neu' do soto' o-nidine' ve. Ee, lou' nene ma minamidiniko lihime monovo ne'mo nene ogo molo monaa' initekisi ma amo hilive ne'mino haza minidinako nemu' nene noluve. 
ROM.7.9	Gomu' lou' ne'mo nenita olihe amivosa naza nene ha gopo minevo' alevo' ogo ve'nesi minuvoni'za O'moso'mi lou' gamazi ogo hetelidoti' nene lihime monovo ne'mo nene hiline' gelavo lu'neu' mininguti' nene gilelo otavosa 
ROM.7.10	naza ma nene mo hiluvoni' gelo minekuve. Ne'mine ogo mino naza giluvoni' nene O'moso'mi lou' gamazi ne'mo minevo' minevo' oloni' akalo' nene nele'mize molalosa minine'za asi helaa' akalo' nele'mize molaave lo giluvoni' ve. 
ROM.7.11	Ido' ne'mine noluvoni' nene nemu' noluve: A'mine lou' gamazi ne'mo nene aka velo lihime nene do upuho' o-davo lihime monovo ne'mo nene go'ne izavo lou' nene avuto' okuvosa ne'mo nene nebele helave. 
ROM.7.12	Nemu' nene O'moso'mi lou' gamazi nene mo lihime'vesi nomine' lamine' gehepeve neivo ido' gamazi hamo' hamo' a'mingu' nizani' nesi nene lihime'vesi nomine' mino mo lisihe' laminekovo' ne neive.
ROM.7.13	Nemu' nene naza hiluvoni' ma nene a'mine inite' lamine' gehepeve ne'mo nene nebelavosa hiluvoni' nehe. O'ove. Ne'mo nomive. Lihime monovo neve nene inite' goloso minine' nene mo soto' ogo minelingumu' nene a'mine lihime monovo ne'mo gono do a'mine inite' lamine' lou' gamazi nedunu' nene nemengu' molavo ne'mo nene lihime dosa hiluvoni' gelavo nouve. Ido' ne'mino neine' nene lou' ne'mo nene lelebizavo lihime monovo atoli'mine ogo inite' goloso gehepeve minine' nene ningeloningumu' nene ne'mino neive. 
ROM.7.14	Ee, laza ti' lo gele none: O'moso'mi lou' gamazi neu' nene O'moso'mi Sikalahuli'mi emeni damenisi neive. Ne neiha neni' nene haza eveneliti lemeni damenisi mino lihime monovo'mi gelekele' ve ne'mine ne nouve. 
ROM.7.15	Ido' ne'mine noluvoni' nene nemu' noluve: Naza nene olosa gelamuvoni' inite' monovo goloso nene ogo molo ogo mino naza gosele' gehepeve nebelaa' neine' inite' nene ha oga' nouve. Ne'mine oga' nouvoni' nene nanimu' nouhe nemu' nene mo gelesi amuve. 
ROM.7.16	Ido' naza nene lou' avuto' ogo olosa gelamuvoni' inite' goloso ma oloni' nene ha oloha olosa gelamuvoni' ne'mo nene a'mine nene amaa' inite' ve lo giluvoni' nene do soto' oloseive. Ido' lou' ne'mosi nene a'mine inite' amaa' inite' ve lo neine' nenako naza giluvoni' nesi nene lou' ne'mo lido' vo milise' ogavo ne'mo naza lou' nene mo lamine' neive lo giluvoni' nene do soto' oloseive. 
ROM.7.17	Ne'mino neine' nenako naza inite' goloso oloni' nene neni' gehepeve olovoba asi neni' lu'neu' minine' lihime monovo ne'mo nene oloseive. 
ROM.7.18	Naza lamineto' noluve. Neniku' nene ado' nemeni dameni litehesi nouvongu' neve nene monovo lamine' ma minamive lo gele nouve. Nanitekumu' ve. Naza nene monovo lamineto' e'metelesa ha gelelesuha e'metaa' nene mo ngelo ma amolosuve. 
ROM.7.19	Ne'mine noluvoni' nene nemu' noluve: Inite' lamine' olosa gelaa' nouvoni' ma nene mo osa'muve. Asi monovo goloso olosa ma gelesa'muvoni' ma nene ha o'mo vo minaa' nouve. 
ROM.7.20	Ido' naza nene olosa gelamuvoni' inite' ma oloni' nene neni' gehepeve olovoba asi neni' lu'neu' minine' lihime monovo ne'mo nene oloseive.
ROM.7.21	Nemu' nene monovo nenita ne'mino ma neine' nene mo ningekuve: Naza nene monovo laminekovo' ogo molo minelove lo nogiluvo a'mido' nene goloso monovo neve nene nenita mo omo minaa' neive. 
ROM.7.22	Ee, neni' lu'neu' gehepeve vomine O'moso'mi lou' gamazimu' nene lanite' gelaa' nouha 
ROM.7.23	oko'ne mukita nene ato' monovosi minaa' neivosa nene mo ningekuve. A'mine monovo ne'mo nene lu'ne ga'neu' minine' monovo lamine' nene lovo o emo mino a'nelo' nesi nene do mino a'mine oko'nela minine' lihime monovolo' nene do gelekele' o-nedaa' neive. 
ROM.7.24	Agae, minevo' alevo'ne lihitehe' o vive naza helaali'mi akalo' mine molani' oko'nesi mene nouvonguti' nene zaho do nu' izelive. 
ROM.7.25	Guvetesi ve Izesu' Kilisito' asi've nene mo do nu' izaa' neive. Nemu' nene O'mosomu' tangezo' ve lo nolo-duve.
ROM.7.25	Ido' gamazi muki' mene luvongumu' nene gelo ti' lo lolosuve: Neni' nene ga'nedunu' O'moso'mi lou' gamazilo' nene gelekele' oga' nouvoni'za nemeni dameni litehe ne'mo nene lihime monovolo' do gelekele' o-nedaa' neive.
ROM.8.1	Nemu' nene Izesu' Kilisitoda gi'mize minuniveti okodela nene lihime gohi ma nomivo O'moso'mo lihime lemelido' minamune. 
ROM.8.2	Nene nanitekumu' ve. Naza Izesu' Kilisitoda gi'mizosa minevo' minevo' minaa' do soto' o-ledaa' ive O'moso'mi Sikalahuli'mi anau' ogo nouvoni' ne'mo nene helaato' lele'mize molaa' neine' monovo lihime daali'mi anau' minuvonguti' nene mo kuluhize-nedave. 
ROM.8.3	Ee, evene' leli' lemeni dameni nene amuzo molamine' nenako ne'mo nene lou' gamazilo' ngelo e'metamolone' ogavo lou' gamazi ne'mo lihime'mi anau' minuninguti' nene ngelo ma kuluhize-ledamine' ve. Ne neiha lou' gamazi ne'mo ngelo mo lolo' amine' inite' nene O'moso'mo nene mo ha ine' ve. A'mine inite' ine' nene ei' gipele nene leli' lihime daa' univeti okode ne'minesi nene leli' lihimete apase-ledelingumu' ve lo imiseline' ve. Ne'mine ogavosa leli' lihimete muki' nene a'mine oko'no hamoto' nene dizavo O'moso'mo lihime imine' ve. 
ROM.8.4	Ido' ne'mine ine' nene lemeni dameni litehe'mo lido' e'metamosa asi O'moso'mi Sikalahu' ne'mo lido' e'meto ogo molo oga' nounive nene louli'mo lidi'mine igi evene' lisihe' lamine' minilizangumu' ve losa ne'mine ine' ve. 
ROM.8.5	Ee, evene' ma ingine ngemeni dameni litehelo' e'metaa' ave nene ngemeni dameni liteheli'mi initekumukovo' gili minaa' nani'za Sikalahuli'mo lido' e'metaa' nave ingine nene a'mine Sikalahu' ne'mo giline' initekumukovo' nene gili minaa' nave. 
ROM.8.6	Lemeni dameni litehe'mo gilido' e'metaa' ne'mo nene helo vo tolovo olonido' lele'mize molaa' neine'za Sikalahuli'mo gilido' e'metaa' ne'mo nene minevo' minevo' ogo mino hongu lovo' minelonido' lele'mize molaa' neive. 
ROM.8.7	A'mine lemeni dameni liteheli'mo gilido' e'metaa' ne'mo nene O'moso'mi lou' gamazi'mo lido' nene gele damo mino gele daline' amuzo'vesi nomivo mo keke' ngelo gele damoloseinako ne'mo nene O'moso biluva' o-daa' do soto' oga' neive. 
ROM.8.8	Ee, ngemeni dameni liteheli'mi gelekele' ve minave nete nene O'moso'mo ninge lamine' daline' inite' hamokisi nene mo keke' ngeli ma amilisave.
ROM.8.9	Ne neiha lengi' lutingu' O'moso'mi Sikalahu' nene ma minevo' dovo' ogo noline' nene lingine lengemeni dameni litehe'mi gelekele' ve minami asi Sikalahu' ne'mi gelekele' ve nene nizave. Ido' ve ma ingine Kilisito' Sikalahu've di minamave nene Kilisito' zuho minisa'mave. 
ROM.8.10	Ee, okodine nene lihime monovoli'mo mo helelido' o neine'za evene' lisihe' lili' igi minani' ne'mo lutine nene vele gizo neive. 
ROM.8.11	Izesu' hilinguti' do ote-dive'mi Sikalahu' ne'mo lutingu' mo minevo' dovo' ogo noline' nene a'mine Sikalahu' ne'mo lengi' lutingu' minevo' dovo' ogo neingumu' nene Kilisito' hilinguti' do ote-dive aza helelido' o neine' okodine nesi nene gohi ha do vele gizeleseive.
ROM.8.12	Nemu' nene neze zuhokizo, a'mido' nene golo hizo inite' ma olonido' o neine'za a'mine inite' nene lemeni dameni litehe neve eito' golo hizelonido' nene nomive. Ee, a'mine lemeni dameni litehe ne'mo gilido' nene e'meto ogo molo olonido' nene nomive. 
ROM.8.13	Nene nanitekumu' ve. Lingine lengemeni dameni litehe'mo gilido' e'meti minilizani' nene mo mudise helaato' mini mili nizave. Ne neiha lingine O'moso'mi Sikalahuli'mi amuzodunu' nene okodine'mo monovo goloso ogo molo oga' ine' nene ma bili hililizani' nene mudise minevo' minevo' ogato' mini mili nizave. 
ROM.8.14	Ee, O'moso'mi Sikalahuli'mo lido' e'metaa' ave muki' nene O'moso'mi izipahala nizani' nenako nemu' nene mudise minivi' minivi' ilisave. 
ROM.8.15	Ido' O'moso'mi izipahala nizave luvoni' nene nemu' luvoni' ve: Lingine di ti' ani' Sikalahu' ne'mo nene golise gohi gili'mi vi minilizave lo do gelekele' ve lolo' o-lingidine' nevoba asi O'moso'mi izipahala lolo' o-lingidine' ma neive. Ido' ne'mine o-lidine' ne'mo laza O'mosomu' nene meteho ve lo Ahono lo vise laa' noune. 
ROM.8.16	O'moso'mi Sikalahu' ne'mo nene leli' lute'mo lo-limine' gamazi hize ele' ogo lelikumu' nene O'moso'mi izipahala nizave lo lo soto' ogo lo-lemaa' neive. 
ROM.8.17	Ido' O'moso'mi izipahala none' nenako O'moso'mo salani molani' inite' dalonive nene none. Ee, ido' Kilisito'ni O'moso'mo do naba o-delingu' lezesi makato' do naba o-ledelingumu' nene Kilisito' mulumo alumo nite' gihine' ne'mino lazasi makato' ma geheso' nene Kilisito' salani inite've nene ezesi makato' dalosune.
ROM.8.18	Naza idise mela nene geni mulumo alumo nite' gehaa' noune' nemu' nene amuzo molo ti' lo gele nouve: Alinge' soto' o-ledeline' inite' ado' O'moso'mo do naba o-lidivo lamine' minelone' monovo ne'mo nene inite' naba goloso neine' nenako a'mine genimu' nene mo gele hulolonido' lisihe' o neive. 
ROM.8.19	Ne nanitekumu' ve. O'moso'mo do soto' molani' inite' muki' nete nene O'moso'mo izipahala zuho Okulumo' lemeni damenisi do soto' o-ledelingumu' nene mo soto' iliho li gizebo lekeseve igi nizave. 
ROM.8.20+ROM.8.21	Ne'mini a'mine gamenemu' gizebo igi nizani' nene a'mine gamene alido' nene O'moso'mo a'mine do soto' molani' inite' nene gihile izamilizado' ngele'mize molavo minadoti' nene kuluhizilizani' nenako nemu' nene gizebo igi nizave. Ido' O'moso'mo gihile izamilizado' ngele'mize molani' nene ingine ne'mine o-ledelive li gilangumu' nevoba asi ei' lulolo' do molosa gihile izamilizado' ngele'mize molani' ve. Ee, aza gihile izamilizado' ngele'mize molani' nene aza ti' lo gele mu'musi' ogo minosa nene ne'mine ine' ve: Alinge' vo tolovo oga' ne'mi anau' minilizanguti' nene kuluhizi O'moso neni' izipaha'ne zuho nene inite' mali'mi anaukisi minami atoli'mine igi haza gehepeve nizani' ne'mini haza minilisave lo gele mu'musi' ogo minine' ve. 
ROM.8.22	Ee, laza ti' lo gele none: O'moso'mo do soto' molani' inite' muki' nete nene vene' izipe gidilisa mulumo gilaa' nani' ne'mini ganakuti' mulumo gili le' goloso izi mini di dizi idise gamenelasi mene ha ne'mine igi nizave. 
ROM.8.23	Ido' inginevo' nene ne'mine igi nizavoba asi O'moso'mo lehize-ledeline' initekuti' gana' dalone' inite' O'moso'mi Sikalahu' mo do nonive lazasi nene O'moso'mo izipaha'ne ve lo do eita ogo okode nene helo vaa' akalo' minidoti' do kuluhize-delingumu' gizebo ogo nonida mene luteu' le' izo minaa' noune. 
ROM.8.24	Ee, ne'mino hele vaa' okode nene do kuluhize-delive lo a'minemu' gele mu'musi' ogo nonivosa nene do lu' izine' ve. Ido' inite' ma soto' oloseive lo gele mu'musi' ogo gizebo minaa' noune' inite' ma soto' iline' nene laza gele mu'musi' o minelone' ma nene gohi gele mu'musi' ve lamolosune. Ido' mo ningikeni' initekumu' nene gili mu'musi' igi mini gizebo a'minemu' nene ma isa'mave. 
ROM.8.25	Ne neiha olihe ma ningamune' initekumu' gele mu'musi' ogo minelone' nene mo a'minemu' gizebo o do dizo minelesune.
ROM.8.26	Ido' gele mu'musi' oga' noune' ne'mo hize ele' o-ledaa' neine' ne'mino O'moso'mi Sikalahu' ne'mosi nene monoku' gilizevo ogo minaa' nouninguti' nene hize ele' o-ledaa' neive. Ido' hize ele' o-ledaa' neine' nene laza O'mosola lolone' o neine' monovo nene gele guno amune' nenako nemu' nene asi've nene lelito' medelo laza gamazi vise' ogo le' izo luteu' gelaa' noune' monovo nene hize ele' o-ledo O'mosola lo-ledaa' neive. 
ROM.8.27	Ne'mine oga' neine' nene Sikalahu' ne'mo gala giline' nene luteu' minine' inite' vise' ogo do soto' oga' ive O'moso ne'mo nene mo ningo gelaa' neive. Nene nanitekumu' ve. A'mine Sikalahu' ne'mo nene O'moso'mi lulolo' do molosa O'moso'mi evenelelo' medelo lelikumu' O'mosola laa' neine' nemu' ve.
ROM.8.28	Ido' laza ti' lo gele none: Lute O'moso eme nonive ado' ei' gala gilido' ogo ei' ve lo lele'mize molavo nonivemu' nene aza lelita soto' iliza inite' muki' nene di laminekovo' i-lidilizado' nene do molaa' neive. 
ROM.8.29	Ido' ne'mine ine' nene aza ganakuti' ninge lamine' dani' aleve nene ei' gipele'mi emeni dameni ne'minesi lili' igi minikevo a'mine gipele nene nakunolo vai' neti uvo'nibo naba minelive losa engi' nene do kegeso ngele'mize molani' ve. 
ROM.8.30	Ee, a'mine do kegeso ngele'mize molani' aleve nene elesesi molo-ngedo do eita ine' ve. Ido' a'mine elese molo-ngedo do eita ine' aleve nene ve lisihe' ve losasi nene lo-ngidine' ve. Ido' a'mine ve lisihe' ve lo-ngidine' aleve nene eitati' monovo lamine' atoli'mine ogo minine' nesi nene lehize-ngidine' ve.
ROM.8.31	O'moso'mo ne'mino do lu' ize neine' nenako nemu' nene ti' lo gelelesune: O'moso nene lelita molo hize ele' noo-lidine' nenako inite' malitesi nene ngeli livile' gehepeve amilisave. 
ROM.8.32	O'moso'mo ei' gipele gehepeve nene do a'manapa amo leli' mukikumu' nene lehize-lidine' ve. Ido' ne'mine ine' nenako inite' muki' nene lehize-ledamilivoba mo ezesi do lehize-ledeleseive. 
ROM.8.33	Ido' ei' ve lo do kegese-lede neivemu' nene O'moso'mo asi've ve lisihe' ve lo-lede neine' nenako zaho goni' o-ledelive. Mo ma nizamave. 
ROM.8.34	Lelikumu' hilive ado' gohi hilinguti' otive Izesu' Kilisito' O'mosolati' leme mino ana zamela mino lelito' medelo gamazite hize ele' o-ledo neine' nenako zaho lihime lemelido' o neive. Mo ma nizamave. 
ROM.8.35	Ido' Kilisito' lulo leme neivo none' ne'mi lulouti' nene inite' mali'mosi nene gelelehe' ogo hulo heta ma o-ledamoloseive. Ado' geni inite' ne'mo nehe, lihitehe initeli'mi lulou' minelone' ne'mo nehe, goboni mala' malali'mi lulou' minelonidi'mo nehe, ga'na naba helelonidi'mo nehe, okodelo' initekumu' vise' olonidi'mo nehe, ganala daato' mine molo minelonidi'mo nehe, ido' evenelite libililisa navo luno mite' velelo' ningelonidi'mo nehe, nene ma gelelehe' ogo ma hulo heta o-ledamoloseive. 
ROM.8.36	Ido' mene noluvoni' inite' nevo'mine nene lamineto' mo soto' i-lidaa' nani' nene mono' godolou' ti' li gizado' nene vo dave:
ROM.8.36	Guvekasi ve, geita gi'mizo minuningumu' nene
ROM.8.36	gamene gamene evenelite nene libili hili hili' iga' nave.
ROM.8.36	Ne'mine nani' nene lelikumu' evene' ingine gilavo
ROM.8.36	laza nene sipisipi ize ne'mine nene nizave li giliisa libilaa' nave.
ROM.8.37	Ne neiha a'mine mene luvoni' inite' nete nene mo keke' livile' amavo a'mine lulo leme neive Kilisito' ne'mo hize ele' o-ledaa' neine' ne'mo nene ngivile' gehepeve okune. 
ROM.8.38+ROM.8.39	Naza ngivile' gehepeve okune luvoni' nene nanitekumu' ve. Naza nene ti' lo gele ele'vole' o nouve: O'moso'mo lulo leme neine' Guvetesi ve Izesu' Kilisito' do soto' o-lidine' ne'mi lulou' noninguti' nene inite' mali'mosi ngelo hulo heta o-ledamoloseive. Ado' helelone' ne'mo nehe, minevo' alevo' ne'mo nehe, angelolitesi nehe, guve'inesi ve ato atolite nehe, idise soto' o-lede neine' inite' nehe, alinge' soto' o-ledeline' inite' nehe, amuzo malehe inite' ato atolite nehe, veleta nizani' initelite nehe, gala'muda nizani' initelite nehe, ido' O'moso'mo do soto' molani' inite' gohi ma nilizani' netesi nehe, nene mo ngelo nomive.
ROM.9.1	Kilisito' evenele nouvoni' nenako nemu' nene loloni' gamazi mene soza lamo lamineto' lolosuve. Ee, O'moso'mi Sikalahu' ne'mo nene neni' lu'ne ga'neu' hize ele' ogo neivo a'mine mene loloni' gamazi nene mo gamazi laminekovo' neive lo gele nouve. 
ROM.9.2	Naza neni' zuho Isilaele' alevemu' mulumo naba gelo muhele'ine gele'mo gele'mo vo nouve. 
ROM.9.3	Nemu' nene naza giluvo me misubou' maka' none' aleve neze zuho Isilaele' aleve hize ele' o-ngedaa' aka nene ma minidiniko engi' mukikumu' nene O'moso'mo do ngu' izelive lo Kilisitoda gi'mizo nouvonguti' nene izo huko O'moso'mo usi' ize-nedavo vo tolovo uvodine. 
ROM.9.4	A'mine aleve nene Isilaele' aleve nene nizave. Engi' a'mine zuho gehepeve nene O'moso'mo neni' izipaha'ne zuho ve lo do ti' ive nene nizave. Ido' O'moso'mi amuzo labana've ningave nesi nene nizave. Ido' O'moso'mo igi mili ilizangumu' lo huko-ngidive nesi nene nizave. Ido' eze lou' gamazi've ngimive nesi nene nizave. Ido' O'moso opo'ni lilizani' aka gihile ngelebizo ido' inite' do lisihe' o-ngedelesa salani gamazi lo-ngidive nesi nene nizave. 
ROM.9.5	A'mine Zuda ve nene gomu' guve'ine gelaa' unive muki' Abalahamule Mosele engikuti' nene soto' ani' ve. Ido' Kilisito' nene O'mosolati' soto' ine'za helala evenetati' soto' ine' nene mo a'mine zuhoti vaniseuti' soto' ine' ve. Ido' Kilisito' aza inite' mata' mukito' Guvelesi ve minive mino mo O'moso ne neive. Eze opo'ni lo'mo vo mineso' nene mo huko vamivo opo'ni lo mine do volonive ne neize. Mo ne'mino miniliho.
ROM.9.6	Ido' naza Isilaele' aleveuti' muki' nene Kilisito'nimu' gili ele'vole' amave noluvoni' nene O'moso'mo a'mine Isilaele' alevemu' line' gamazi nene vo haza ogave noluvoba asi Isilaele' aleveti vaniseuti' soto' iga' ave muki' nene Isilaele' aleve gehepeve nene ma minisa'mangumu' nene luve. 
ROM.9.7	Ido' ma nene Abalahamu' a'vopilemo' zuho muki' nene izipahala zuho gihile muki' nizavoba asi O'moso'mo Abalahamu'ni ti' lo lo-imido' nene neive: Isaka' a'vopilemokovo' nene gei' izipaha zuho gihile ve lo-ngedelone. 
ROM.9.8	Ne'mine lo-ngedelone' nene ado' evene' muki' soto' iga' adi'mine igi haza soto' iga' ave nene O'moso'mi izipahala ve lo-ngedelonivoba asi O'moso'mo lo huko line' gamazilo' e'meti soto' ave engikovo' nene O'moso'mi izipahala ve lo-ngedelesune. 
ROM.9.9	Ido' a'mine O'moso'mo lo huko line' gamazi nene ti' lo neive: Idise mene minosa gamene mau' nene tine' molo gohi okuvo Sala' aza nene gipele gedeleseive. 
ROM.9.10	Ido' Abalahamu' a'vopilemokutikovo' nene O'moso'mi zuho do kegese-ngidine' nevoba Isaka' a'vopilemo' zuhoutikisi nene ma do kegese-ngidine' ve. A'mine avoteho Isaka' aza Lepeka'ni nene lobe' izipe gede imine' ve. Ido' a'mine izipeti me'nibo nene hamo' minine'za 
ROM.9.11+ROM.9.12	ingine soto' igi monovo lamine' nehe monovo goloso nehe nesi nene olihe amasivoo O'moso ne'mo nene Lepeka'ni ti' lo lo-imine' ve:
ROM.9.11+ROM.9.12	Gana' ve neve nene alingeni izipe'mi gelekele' ve minelive.
ROM.9.11+ROM.9.12	Ido' O'moso'mo ne'mine line' nene eze evenele do kegese-ngedelesa evene' igi mili ilizani' monovolo' gele mino do kegese-ngedamo asi ei' ngele'mize molaa' neive'mi lulolo' do molo do kegese-ngedaa' neine' monovo've nene soto' ogo minelive losa nene ne'mine line' ve. 
ROM.9.13	Ido' neve nene mono' godolou' O'moso'mo ti' lo line' gamazilo' nene vo daave:
ROM.9.13	Naza lu'ne've nene Zakobo'ni eme nouvoni'za
ROM.9.13	Esau'nimu' nene gosele' okuve.
ROM.9.14	Ido' O'moso'mo nene ne'mine oga' neine' nenako nemu' nene nadive lolone. O'moso'mo oga' neine' nene mo lisihe' amive lolobe. O'ove. Mo keke' ne'mine ma lamolosune. 
ROM.9.15	Asi've O'moso ne'mo Mose'ni nene ti' lo lo-imine' ma ve:
ROM.9.15	Naza ise'ine ize-ngedelove lo gelelove nene
ROM.9.15	ha ise'ine ize-ngedelesuve.
ROM.9.15	Ee, muhele'ine ningo hize ele' o-ngedelove lo gelelove nene
ROM.9.15	ha muhele'ine ningo hize ele' o-ngedelesuve.
ROM.9.16	Nemu' nene O'moso'mo evene' mamu' neni' ve lo do kegese-ngedeline' nene angise'ine giladoti' nehe ido' ingine igi mili minaa' naadoti' nehe nene ma do molo do kegese-ngedesa'mive. Asi O'moso'mo evene' muhelete ningosa isete izaa' neine' monovo've ne'movo' nene ei' ve lo do kegese-ngedeleseive. 
ROM.9.17	Ido' mene noluvoni' nene O'moso'mo Halao'ni lo-imine' gamazi mono' godolou' ti' li gizikani' gamazi malo' nene vo dave:
ROM.9.17	Gei' evene' naba do ote-giduvoni' nene
ROM.9.17	ado' ne'minemu' do ote-giduvoni' ve: Geita nene amuzo inite' ma ogo do'mo leme gehepeve o-gedekuvo ne'mo nene neni' amuzo'ne do soto' ogavo misubou' misubou' nene neni' guve'ne gililizangumu' ve losa do ote-giduvoni' ve.
ROM.9.18	Ne'mino neine' nemu' nene O'moso'mo ise'ine ize-ngedelove lo gelelive nene ise'ine ize-ngedosa aza gamazi've gili hulilizangumu' lu'ine do a'manapa o-ngedelove lo gelelive nene ha lu'ine do a'manapa o-ngedeleseive.
ROM.9.19	Ne'mino neine' nenako lingine ti' li li-nimilisave: O'moso'mo ne'mine oga' neine' nenako evene' laza nene ei' lulou' gelaa' neine' initeto' nene do peleseve' izaato' lisihe' amo a'mine gelaa' neidokovo' nene e'meto vaa' noune' nenako nemu' nene nanitekumu' goloso gelo lihime molo-ledaa' neive. 
ROM.9.20	Vekizo, lingine nene ne'mine li li-nimilisani'za lingine nene haza vetesi O'moso neve nene e'menga li-imilizado' lisihe' i nizahe. Ido' inite' ma lolo' iline' nene a'mine initeli'mo lolo' o-delivemu' nene ha ti' lo lo-delihe: Gaza nene ne'mino lolo' o-nedamilinako nanimu' ne'mino lolo' o-nedane lo ha lilihe. 
ROM.9.21	Ido' misubo somo lolo' oga' ive misubo do va'va' ogo molokidoti' nene linge ma do somo lamine' gidi nani' nene ma lolo' ogosa a'mine hamo' misubo mauti' linge ma do haza somo meni've lemo minine' nesi nene lolo' iline' nene lisihe' amilihe. O'ove. Ei' lulolo' nene inite' laminekisi golososi nene ha lisihe' o neivo lolo' oloseive. 
ROM.9.22	Ido' O'moso'mo a'mine'mine oga' neive. Aza nene neni' nizebolo' molani' nene ngelebizekuvo evene' nete neni' amuzo'ne nene ningi gililizave lo gele mino a'mine somo goloso ne'mine mini ei' izebolo' molaa' neine' aleve vi tolovo ilizado' do soto' ine' aleve nene gozopoti' ha ninge mate ngimikoo hongu lo minine' ve. 
ROM.9.23	Ne'mino minine' nene evene' somo lamine' ne'mine minikevo ise'ine ize-ngedelive ado' gomukuti' ei' emeni dameni lamine' atoli'mine ogo minine' nene dalizado' do va'va' o-ngidive nete nene a'mine O'moso'mi emeni dameni lamine' tamine' vai' giki' ogo neine' nene ningilizave losa ne'mino minine' ve. 
ROM.9.24	Ei' ve lo elese molo lele'mize molave lelikumu' nene noluve. A'mine elese molo-lidive nene Zuda ve lelikutikovo' nomive. Asi heta ato' veutikisi nene ma ne'mine o-ngidine' ve. 
ROM.9.25	Ne'mine ine' nene ei' line' gamazi polohete Hosea' ti' lo gize neido' nene vo dave:
ROM.9.25	Evene' neni' zuho minamani' alevemu' nene
ROM.9.25	neni' zuho ve l o ha lo-ngedelesuve.
ROM.9.25	Ee, naza lu'ne ngemesa'muvoni' alevemu' nene
ROM.9.25	lu'ne ngeme nouvoni' aleve ve lo-ngedelesuve.
ROM.9.26	Ido' lengi' nene neni' evene'ne zuho nizamave lo lo-ngimuvoda nene
ROM.9.26	minevo' dovo' oga' ine' O'moso neni' izipaha'ne zuho ve lo-ngedelesuve.
ROM.9.27	Ido' polohete Isaia' aza Isilaele' alevemu' nene ti' lo lo soto' ine' ve:
ROM.9.27	Isilaele' aleve nene noso gahevela gepe minaa' neine' ne'minisa vai' goloso minilizaha a'minguti' nene ngomosikovo' ma lukuvo nalisave. 
ROM.9.28	Ne'mino evene' ngomosi' do ngu' izavo lukuvo nalizani' nene Guvelesi ve'mo lite' lo ei' misubo'veu' aleveliti goni'ine gele osu' lo lihime ngemo osu' lilidi'mo nene ngomosikovo' ma lukuvo nalisave.
ROM.9.29	Ee, Isaia' gamazi ma gomukuti' ti' lo lo soto' ido' nene vo dave:
ROM.9.29	Amuzo'vesi mino
ROM.9.29	inite' mulise ato ato' mukito' gizebo oga' neine' Guvelesi ve'mo nene
ROM.9.29	Isilaele' aleve leli' nene ha mini di dizivo' minilizave lo
ROM.9.29	evene' ngomosi' nene ma hulo-ledamidiniko
ROM.9.29	laza nene Sodomi alevesi ido' Gomola alevesi osu' gehepeve lani' ne'mine ogo
ROM.9.29	mo osu' gehepeve lunidine.
ROM.9.30	Ne'mine ogo neine' nenako neloti' nene laza ti' lo gelelesune: Ve lisihe' lili' ilizani' akamu' vise' amave heta ato' ve ma nete a'mine aka nene ningi ikeve. A'mine aka nene ezemu' gele ele'vole' okunivo O'moso'mo ve lisihe' ve lo-ledaa' neine' akamu' nene noluve. 
ROM.9.31	A'mine heta ato' ve nene ne'mine ikeha O'moso'mi evenele zuho Isilaele' aleve nete nene lou' gamazilo' e'metelonidoti' nene ve lisihe' lolo' olobe li ne'mine ilizani' aka nene vise' ani'za mo keke' ma di gihile izamani' ve. 
ROM.9.32	Nanitekumu' di gihile izamave. Di gihile izamani' nene O'mosomu' gele ele'vole' ogosavo' nene do gihile izeso' o neive lamisa asi leli' gono dalonidotikovo' nene do gihile izelesune li di gihile izilisa ani' ne'mo nene mo di gihile izamani' ve. Ingine mono' godolou' evene' zodoho' izi limi ingalizani' gehenimu' gizi nizado' nene zodoho' izi limi ingani' ve. 
ROM.9.33	A'minemu' O'moso'mo line' gamazi nene ti' li gizi nizave:
ROM.9.33	Lingine gililo.
ROM.9.33	Naza Zuda veti goto' numudida Zaioni golola nene
ROM.9.33	evene' zodoho' izi limi pou' li ingalizani' geheni gehepeve nene
ROM.9.33	ma nomuluve.
ROM.9.33	Ido' ve ma ingine a'mine geheni minivelo' ma gili ele'vole' ilizave nene
ROM.9.33	a'mine gili ele'vole' ilizadoti' nene gihile've dami ngovozo hililizavoba
ROM.9.33	asi mo hilamilisave.
ROM.10.1	Neze zuhokizo, naza Zuda vemu' nene lu'neu' amuzo molo gelaa' nouvoni' nene ado' ti' lo gelo O'mosola a'minemu' laa' nouve: O'moso'mo do ngu' izeliho lo a'minemukovo' laa' nouve. 
ROM.10.2	Nene nanitekumu' ve. Engi' monovo nene mo ninge lamine' o nouve. Ingine nene gilingili igi O'mosomu' gilaa' nani'za eze e'metilizani' aka nene ninge nobe li ningi gili guni amave. 
ROM.10.3	Ido' ne'mine noluvoni' nene nemu' noluve: Ingine O'moso'mo evenekumu' evene' lisihe' ve lo-ngedaa' neine' monovomu' nene gili imami mini angise'ine di soto' ani' monovolo' di mili evene' lisihe' ilisa igi mili minaa' nani'za O'moso'mo evene' lisihe' ve lo-ngedeline' monovolo' nene gelekele' amave. 
ROM.10.4	Ne'mine iga' nani'za ezemu' gili ele'vole' igi minave nene ve lisihe' ve lo-ngedosa Kilisito' aza lou' gamazilo' e'metaatoti' evene' lisihe' lolo' oga' aka nene mo mudise hize tiline' nenako nemu' ingine nene mo ladani nave.
ROM.10.5	Naza mo lamineto' noluve. Ingine ngelo amoso' inite' ilisa nani' neine' nene Mose' aza lou' e'metaatoti' evene' lisihe' lolo' ogakumu' ti' lo gizidoti' nene ha gelelesune:
ROM.10.5	Ve ma ingine a'mine lou' gamazi vaito' e'meti lamine' ma ilizani' nene a'mine ne'mine ilizadoti' nene mine lamine' igi ha minivi' minivi' igi minilisave.
ROM.10.6+ROM.10.7	Ne neiha O'mosomu' gele ele'vole' ogatotikovo' nene evene' lisihe' lolo' oga' neve nene lapa nomivo ha lolo' olonido' neine' nene gamazi ma ti' lo neidoti' nene gelelesune:
ROM.10.6+ROM.10.7	Lingine a'mine nene mo amoso' nite' neive lisa lutingu' ti' li gilamilo: Okulumokuko zaho dizelive. Mo ma dizamilisave. Ido' home galese golosou' zaho lemelive. Mo ma limamilisave.
ROM.10.6+ROM.10.7	Ne'mine lilizani' nene Kilisito'ni Okulumokukoti' ele'mizi limilizangumukisi ido' hilinguti' di oti-di ele'mizi dizilizangumukisi lilizani' nenako ido' Kilisito' aza mo Okulumokuti' lemosa hilinguti' nene mo otosa neine' nenako nemu' nene amoso' inite' ma nomine' nenako ne'mine li gililizado' ma nomive lo neine' ma neive. 
ROM.10.8	Ne neiha a'minemu' nene gamazi ma ti' lo neive:
ROM.10.8	A'mine mono' gamazi nene hota ne'mine ma minamive.
ROM.10.8	Asi avito' mino
ROM.10.8	lingine ha vetinedunu' lilizado' mino lutingu' gililizado' neive.
ROM.10.8	A'mine mono' gamazi nene O'mosomu' gele ele'vole' ogali'mi gamazi leli' lo soto' o ngemaa' noune' gamazi nene neive. 
ROM.10.9	Ado' lingine vetinedunu' nene Izesu' aza Guvetesi ve naba ve li li soto' igi ido' lutingu' nene O'moso'mo hilinguti' do ote-dine' ve li gili ele'vole' ilizani' nene O'moso'mo do lungu' izeleseive. 
ROM.10.10	Ee, lutedunu' a'mine gamazi gele ele'vole' oso' nene O'moso'mo evene' lisihe' ve lo-ledelive. Ido' vetedunu' a'minemu' lo soto soto' oso' nene O'moso'mo do lu' izeleseive. 
ROM.10.11	Ido' mene noluvoni' nene mono' godolou' ti' li gizi nizado' nene vo milise' ogave:
ROM.10.11	A'mine vemu' gili ele'vole' ilizave muki' nene
ROM.10.11	a'mine gili ele'vole' ilizadoti' nene gihile've dami ngovozo hililizavoba
ROM.10.11	asi hilamilisave.
ROM.10.12	Ido' ingine muki' ngovozo hilamilisave noluvoni' nene Zuda vesi heta ato' vesi nene ato atoli'mine minamavo engi' sitato' gizebo oga' ive nene Guvelesi ve ei' hamokovo' mino hize ele' o-ledelive li ezela laa' nave ato ato' muki' nene atoli'mine ogo nasahili' o-ngedaa' neine' nenako nemu' nene noluve. 
ROM.10.13	Ee, evene' muki' ingine Guvelesi ve'mi gulive igi ezela lilizave ato ato' muki' nene do ngu' izeleseive li mono' godolou' gizi nizani' ve.
ROM.10.14	Ne'mino neine'za ingine Kilisito'nimu' gili ele'vole' amani' nenako nadiisa ei' gulive igi ezela lilizave. Mo ne'mine ma amilisave. Ido' ezemu' li-ngimavo ma gilamani' nenako haza nene nadiisa gili ele'vole' ilizave. Mo ngeli ne'mine ma amilisave. 
ROM.10.15	Ido' O'moso'mo eze gamazi li soto' igi li-ngimilizave ma ngimiselamiline' nene nadiisa vi li soto' igi li-ngimilizave. Mo ne'mine ma amilisave. Gamazi lamine' li-ngimilizave ngimiselingumu' nene mono' godolou' ti' li gizi nizave:
ROM.10.15	Gamazi lamine' li soto' igi li-limilizave ani' nene mo ede vine' inite' ikeve lo lolize izekune.
ROM.10.15	Gamazi lamine' li soto' ilizave nene mo ne'mino ngimiselavo igi li soto soto' ani'za 
ROM.10.16	Isilaele' aleve muki' gidini nete a'mine gamazi lamineto' nene gili damani' ve. Ne'mine ani' nene mono' godolou' polohete Isaia' gamazi ma ti' lo lido' nene vo dani' ve:
ROM.10.16	Guvekasi ve, laza lo-ngimune' gamazilo' nene
ROM.10.16	mo ma gili ele'vole' amave.
ROM.10.17	Nemu' nene laza ti' lo gele none: Kilisito'nimu' gele ele'vole' olone' nene gamazi lamine' gelosavo' nene gele ele'vole' olosune. Ido' gamazi lamine' gelelone' nene Kilisito' gamazi've nelotikovo' nene gamazi lamine' gelelesune. 
ROM.10.18	Ne'mino neine'za naza ti' lo noluve: Ingine nene a'mine gamazi mene gilamavoba asi mo gili nizave. Mono' godolou' ti' li gizi nizani' malo' vo dave:
ROM.10.18	Ve'ninguti' gamazi ne'mo nene mo misubou' misubou' vo osu' lave.
ROM.10.18	Ee, gamazi'ine nene evene' minani' misubo ne'mo vo sididasi nene
ROM.10.18	buu lo vine' ma neive.
ROM.10.19	Ido' naza gohi ti' lo noluve: Isilaele' aleve ingine gili vevesamilizado' minavoba asi gili vevesilizado' minani' ve. A'mine nemu' nene gana' Mose' O'moso'mo line' gamazi ti' lo gizine' ve:
ROM.10.19	Evene' ma neni' zuho nizave li gilamave haza ve engikuti' nene
ROM.10.19	ma do nenita okuvo
ROM.10.19	lingine Isilaele' aleve a'minemu' nene lavodine nalisave.
ROM.10.19	Ee, ga'ine gili vevesamave nene ma do nenita okuvo
ROM.10.19	nemu' nene mo lingizebolo' molaloseive.
ROM.10.20	Ido' Isaia' aza O'moso'mo line' gamazi gohi ma lovo' kiselevo' ogo ti' lo gizine' ve:
ROM.10.20	Nenikumu' vise' isa'mave nete nene nenikumu' mo ningi gilikeve.
ROM.10.20	Ee, neni' monovo'nemu' gililisa longo' isa'mavela nene
ROM.10.20	neni' monovo'ne do soto' ogo ngelebizekuvo
ROM.10.20	mo ningikeve.
ROM.10.21	Ne neiha Isilaele' alevemu' aza ti' lo line' ve:
ROM.10.21	Naza nene haza minamo
ROM.10.21	gamene gamene a'ne do patelo nenita alo alo lo-ngede'mo vovo' minaa' nouvoni'za
ROM.10.21	ingine nene gamazi'ne gili huli e'menga laa' ave mini
ROM.10.21	mo gilisa'mave.
ROM.11.1	Isilaele' aleve ingine ne'mine igi minani' nenako naza ti' lo gelo longo' nouve: O'moso'mo a'mine evenele zuho mo mudise vasa ize-ngede neine' nolihe. O'ove. Mo keke' ne'mine amilihe losa gele nouve. Naza mudise vasa ize-ngedamive noluvoni' nene nenikisi a'mine Isilaele' aleveuti' nouvoni' nenako nemu' noluve. Ee, naza Abalahamu' a'vo mino Zakobo' gipele Benizamini' a'vopilemo' zuhouti' gehepeve ne nouve. 
ROM.11.2	O'moso'mo gomukuti' ninge lamine' do eze zuho lolo' o-ngede neine' aleve've nene mo keke' mudise vasa ize-ngedamive. O'ove. Ido' nemu' nene lingine Elia' gamazi've mono' godolou' neine' ma nene gilamani' nehe. Isilaele' alevemu' nene ti' lo O'mosola lipoti molani' ve: 
ROM.11.3	Guvekasi ve, gei' vekauti' gamazi laa' ave polohete vai' nene ngibili gese' igi gopo'ni lo inite' molo-gedaa' une' holomo muki' nesi neve nene izi ngu'vosi hulikevo geita mili ge'metaa' ave nene gohi masi nizamavo nenikovo' nene lumo nouvo nenikisi nibililisamu' nene vise' i'mi nimonave. 
ROM.11.4	Ne'mine line'za a'mido' O'moso'mo lo-imine' gamazi mene gililo:
ROM.11.4	O'ove. Gaza nene geikovo' gehepeve nene lumo minamane. Vemoho' seveni tauseni (7,000) ne'mine nene soza o'moso inite' Baali'ni nene gubi' izi imi opo'ni lisa'mave neni' evene'ne gehepeve nene nenikumu' ve lo lumo ha hulo-ngede nouve.
ROM.11.5	Ne'mine line' nenako a'mine'mine ogo idisesi nene evene' ngomosi' nene haza gidini inele ogosa ei' ve lo do kegese-ngedavo nizave. 
ROM.11.6	Ei' ve lo do kegese-ngidine' nene inele oga' ne'mine ogo haza gidini do kegese-ngidine' nenako ne'mine o-ngidine' nene gono ma dikevosa ne'mine o-ngidine' nene nomive. Asi gono ma dikevosa ne'mine o-ngidine' neidiniko inele haza gidini ogo do eita o-ngidine' ma nene inele ne'mine ine' gelamidine. 
ROM.11.7	Nemu' nene laza nadive lolone. Ti' lo lolosune: Isilaele' aleve O'mosolati' vise' ani' inite' nene ado' ve lisihe' ve lo-ngedeline' mukilite ma damavo O'moso'mo do kegese-ngidive netevo' nene dikevosa linge ma nene a'manapa igisa damani' ve. 
ROM.11.8	Ne'mino soto' ine' inite' nene mono' godolou' ti' li gizado' nene soto' neive:
ROM.11.8	O'moso'mo lu'ine nene do negi hize-ngedavo
ROM.11.8	ve'inedunu' nene inite' ma ningami
ROM.11.8	ga'inedunu' nene gamazi ma gilami mini
ROM.11.8	idisesi ne'minivo' igi nizave.
ROM.11.9	Ido' Davidi' nene ti' lo line' ve:
ROM.11.9	Ido' lanite' gilani' inite' ne'mo nene
ROM.11.9	gelevuso ne'mine gehepeve lolo' ogo ngebelavosa
ROM.11.9	lihime dalizaho.
ROM.11.10	Ee, ve'ine nene do gopo o-ngedavo initekisi ma ningamilizaho.
ROM.11.10	Ido' geni initeli'mo gamene gamene mehe'ine nene
ROM.11.10	do hilingize-ngede miniliho.
ROM.11.11	Nemu' nene naza ti' lo gohi longo' nouve: Isilaele' aleve ingine ladani igisa mo mudise limi pou' li ingani' nehe. O'ove. Mo keke' ne'mine amani'za asi ingine aka laminetoti' nene zovo' izi vani' ne'mo nene O'moso'mo heta ato' ve do ngu' izeline' aka nene velave. Ido' ne'mine aka vele-ngidine' nene a'mine Zuda ve ningi lezesi ne'mine o-ledeliho lilizave losa vele-ngidine' ve. 
ROM.11.12	Ido' ingine aka laminetoti' nene zovo' izi vi gopo ani' ne'mo nene O'moso'mo heta ato' ve vai' nene do lamine' o-ngedelido' ngele'mize molo inite' lamine' gehepeve do soto' ine' nenako Zuda ve ingine nene alinge' mudise aka lamineto' tine' mili alizani' ne'mo nene mo ivile' ivosa inite' lamine' goloso do soto' oloseive.
ROM.11.13	Ido' heta ato' ve lengikumu' nene ti' lo noluve: Naza nene heta ato' ve lengi' aposolo nouvoni' nenako nemu' nene naza heta ato' ve lengita gono daa' nouvongumu' nene do naba oga' nouve. 
ROM.11.14	Ido' lengita ne'mino aposolo gono daa' nouvongumu' do naba nouvoni' nene neze zuho Isilaele' aleve nene ningi ingine heta ato' ve ne'mine gono do-ngidine' nene leli' do-ledelinako li minikevo engikuti' linge ma nene O'moso'mo do ngu' izeline' akalo' ngele'mize molaloho lo a'mine gono'nemu' nene do naba oga' nouve. 
ROM.11.15	Ido' engi' nene O'moso'mo do ngu' izeline' akalo' ngele'mize molaloho lo noluvoni' nene ti' lo gelosa noluve: O'moso'mo vasa ize-ngidine' ne'mo nene misubou' aleve linge lovo i imi minanguti' nene gohi ei' O'mososi do hamo' o-ngidine' nenako nemu' nene a'mine Isilaele' aleve nene gohi do gatulo o-ngedeline' ne'mo nene atoli'mine ogo inite' lamine' goloso do soto' o-ledavo mo helaa' ne'mine ogo noninguti' nene gohi oto minevo' dovo' ogo none' geleleseive. 
ROM.11.16	Ido' Isilaele' alevemu' nene aneza gamazi ti' lo lo-lengemelesuve: Beleti lolo' ogosa gomu' nene a'midoti' linge ngomo ma do O'moso emekunivo O'moso'mi inite' lolo' iline' nene a'mine beleti linge naba nesi nene O'moso'mi inite' lolo' oloseive. Ido' zali'mi luhive ne'mo O'moso'mi inite' ma mineline' nene a'mine zali'mi a'nava nesi nene O'moso'mi inite' mineleseive.
ROM.11.17	Ido' Isilaele' aleve ingine O'moso'mi oliva za ne'mine minani' nene O'moso'mo a'mine za'mi a'nava linge nene huko hulosa oliva za hadeneloti' a'nava ma nene do ei' oliva za'velo' nene do gi'mizine' nenako Isilaele' aleveti avo'ningidati' soto' ine' mono' lamine' nene lingine heta ato' vesi nene makato' di nizaze. 
ROM.11.18	Lingine nene O'moso'mo oliva za'veloti' a'nava've linge ma huko huline' mamu' nene ningedo' hangedoka li-ngidi lengi' okodine di dizamilo. Lingine nete nene a'mine zali'mi luhive've nene di ngi li-ngidisa'mave. Asi ei' a'mine za ne'mi luhive nete lengi' nene di ngi li-lingidaa' naani' nenaze. Okodine nene di dizamilo. 
ROM.11.19	Ido' a'minemu' nene lingine ti' li lilisave: Ido' nadiive. Leli' nene O'moso'mi oliva za'velo' nene do gi'mize-ledelesa ei' a'nava've nene huko hulo do gi'mize-ledave. 
ROM.11.20+ROM.11.21	Ehe, mo lamineto' nilani'za engi' huko hulo-ngidine' nene ingine ezemu' gili ele'vole' amavosa huko hulo-ngidine' ve. Ido' lingine ei' za'velo' do gi'mize-lengedavo nizani' nene lengi' gili ele'vole' i minangumu' nene ei' za'velo' nene do gi'mize-lengedavosa nizave. Nemu' nene lengikumu' gilavo dizalize. O'moso'mo a'mine za've'mi a'nava've gehepeve nene ise'ine izamine' nenako lengikisi nene isetine izamoloseize. Golisesi nene ha gili minilizani' o neive. 
ROM.11.22	Ido' O'moso'mo ne'mine oga' neidoti' nene helala nasahili' lamine' oga' neine' nene ningo ido' helala amuzo molo lihime ngemaa' neine' nene ningo gelelesune. Ee, monokuti' limi ingave nene amuzo molo lihime ngemosa lengi' nene nasahili' o-lengedo neive. Ido' aza nasahili' o-lengedelido' lisihe' i minilizangumu' nene mo nasahili' o-lengedeleseiha ne'mine ma ami minilizani' nene linginesi za'veloti' nene huko hulalize. Ningiisa minilo. 
ROM.11.23	Ido' a'mine za'veloti' a'nava huko huline' ne'minisa minani' Isilaele' aleve ingine gili ele'vole' ami minadoti' nene huli gili ele'vole' ma ilizani' nene O'moso'mo gohi za'vela do gi'mize-ngedaa' amuzo nene ha do neinako gohi ha do gi'mize-ngedeleseive. 
ROM.11.24	Ido' ne'mino gohi do gi'mize-ngedeline' amuzo do neine' nene nadosa ningo gelelone. Aza nene amoso' inite' gehepeve ogo heta ato' ve lingine nene oliva za hadeneloti' a'nava ne'mine minave nene ei' oliva za've lamineku' nene do gi'mize-lingidine' nenako nemu' nene ei' za'veloti' gehepeve minani' aleve Zuda ve nene ha lapa nomine' inite' ogo gohi a'mine za'velo' nene ha do gi'mize-ngedeleseive lo ningo gelelesune.
ROM.11.25	Neze zuhokizo, mene loloni' gamazi nene gilami minilizani' ne'mo lingine laza otohato ve nene none lisa okodine di dizi minikelizave losa suno' gamazi mene lo-lengemelouze. Gililo: Isilaele' aleve linge nene a'manapa igi Kilisito'nimu' gili ele'vole' amani'za neve nene mudise nomive. Asi heta ato' ve ingine O'moso'mo gele neine' votigilelo' O'mosola imi hilalizani' 
ROM.11.26	neloti' nene mono' godolou' ti' li gizi nizado' nene e'meto Isilaele' aleve muki' nene do ngu' izeleseive:
ROM.11.26	Isilaele' aleveti goto' numu'ine Zaioni gololoti' nene
ROM.11.26	do ngu' izelive ma soto' oloseive.
ROM.11.26	Soto' ogosa aza mono' gelamaa' monovo
ROM.11.26	Zakobo' a'vopilemo' zuho Isilaele' alevetingu' minine' nene
ROM.11.26	do huloloseive.
ROM.11.27	Naza gamazi meve nene ma nolo huko-ngiduve.
ROM.11.27	Engi' lihime do hulo-ngedeloni' gamene nene ma gihile izo soto' oloseive.
ROM.11.28	Izesu'nimu' gamazi lamine' nene gili hulisa Isilaele' aleve nene O'moso'mi biluva've lili' ani' ve. Ne'mo nene heta ato' ve lingine O'moso'mo do lungu' izeline' akalo' lengele'mize molave. Ne neiha ganakuti' nene O'moso'mo ei' ve lo do kegese-ngidine' nenako nemu' nene engi' avo'ninginemu' gele minosasi nene lulo ha ngeme neive. 
ROM.11.29	Ido' lulo ha ngeme neive noluvoni' nene ado' O'moso'mo evene' ma elese molo-ngedo do eita ogo inite' ma ngeme noline' nene a'minemu' gamazi gohi senisi ogo o've a'va losa'mine' nenako nemu' nene luve. 
ROM.11.30	Ee, gomu' nene heta ato' ve lingine O'mosolo' gelekele' ami minani'za Isilaele' aleve ingine nene idise O'mosolo' gelekele' amavo ne'mo nene O'moso'mo lengi' heta ato' ve nene isetine izo do eita ogave. 
ROM.11.31	A'mine'mine ogo O'moso'mo lengi' isetine izo do eita ine' ne'mo nene Isilaele' aleve idise O'mosolo' gelekele' amave. Ido' ne'mine monovo soto' ine' nene O'moso'mo engi' Isilaele' aleve nene ise'ine izelingumukisi ve losa ne'mino soto' ine' ve. 
ROM.11.32	Ee, O'moso'mo evene' ato ato' muki' nene ise'ine izelido' lisihe' i minilizangumu' ve lo evene' muki' nene ezelo' gelekele' amaa' monovo'mi gesi mingu' nene hulo-ngidine' ve.
ROM.11.33	Aizoo, O'mosote nene atoli'mine ogo minive neive. Ado' gamazi gele neine' nene atoli'mine ogo gele mino otohato oga' neine' nesi nene voso' vamoso' vaa' neive. Ido' lo hukaa' neine' gamazi'mi monovo nene evene' malitesi ngelo lo ngolo' lo osu' lamolosune. Ido' eze gono dalosa gala gelaa' neine' nemu' nene ve malitesi ngelo gelamolosune. 
ROM.11.34	Mono' godolou' ti' li gizi nizani' nenako mo lamineto' noluve:
ROM.11.34	O'moso'mo gelaa' neine' maduno nene
ROM.11.34	evene' hamolitesi ngelo ma gelamolosune.
ROM.11.34	Ido' evene' hamolitesi nene
ROM.11.34	ogo molo iline' monovomu' ngelo ma apize emamolosune.
ROM.11.35	Ido' evene' hamolitesi nene
ROM.11.35	O'moso'mo alinge' do tibizo lemelive lo
ROM.11.35	dina' ogo inite' nene ngelo ma emamolosune.
ROM.11.36	Nanitekumu' ve. Inite' muki' nene eitokovo' gelekele' i-dilizave losa asi'vevo' inite' muki' do soto' ogavo mo eitokovo' lehete i minaa' nave. Nemu' nene O'moso opo'ni lo minelone' nene huko vamivo ha miniliho.
ROM.12.1	Nemu' nene neze zuhokizo, O'moso'mo ne'mino muhelete ningo isete izaa' neine' nenako nemu' nene naza agae lo do upuho' o-lengedo gatine do ti' lo nolo-lingimuve: Ize ato ato' ngibili O'moso lehizi-daa' ani' ne'mine igi lingine okodine nene di kekeize li O'moso'mi monovolokovo' di milikevosa O'moso'mo lanite' gelelido' lisihe' o minivo a'mine okodine nene lehizi-dilo. Ido' lehizi-dilizani' okodine nene hele neivosa nevoba asi velesi ha minevo' dovo' neido' nesi nene lehizi-dilo. Ne'mine ilizani' neve nene mo madu'ningu' gamazi neivete iga' ilizani' o neine' inite' nenako a'mido' nene ha ilisave. 
ROM.12.2	Me misubou' minine' monovo danava goloso nene di otuhi minamilo. Asi O'moso'mo lutine gatine do gosoho' o-lengedavo ne'mo nene a'mine gomu' lengemeni dameni do hulosa nene do ato' o-lengedavo minilo. Ne'mine ilizani' nene O'moso'mo igi mili minilizave lo gele neine' monovo ado' monovo lamine' ei' gilido' gehepeve vo daa' neine' monovo ado' aza a'minemu' lanite' gelelido' lisihe' o neine' monovo nene igi mili minilizani' nenako neloti' nene ei' gelaa' neine' monovo nene ningi gililisave.
ROM.12.3	Ido' O'moso'mo nasahili' o-nedo neni' mo'mosi'ne mene lehize-nidine' nenako nemu' nene naza lingine luvoni' ne'mine ilizangumu' ve losa nene lengi' hamo hamo' nene ti' lo nolo-lingimuve: Lingine O'mosomu' gili ele'vole' ikevo amuzo lingimine' nene hamo hamo' nani amuzo lingimihe ne'mi votigile gehepevelo' di milisa lengikumu' gilavo a'mine votigile ivile' ogo dizalinaze. Lengikumu' nene gili vevesisa minilo. 
ROM.12.4	Lingine ne'mine ilizave lo noluvoni' nene nemu' noluve: Evene' okodelo' nene gizede ade ne'mine inite' nene ato ato' vai' goloso neivo ingine mini gono'ine daa' nani' nene ato ato' gono daa' nave. 
ROM.12.5	A'mine'mine ogo Kilisitoda nene evene' muki' laza oko'no hamo' ne'mine lolo' ogo ato ato' minamo ne hize ele' o-gede ge hize ele' o-nede lo minelonive nene none. 
ROM.12.6	Ido' O'moso'mo nasahili' o-ledo amuzo lehize-ledine' nene hamoli'minevo' lehize-ledamo ato atoli'mine lehize-lidine' ve. Nemu' nene O'moso'mo ve ma lehize-lede noline' amuzo nene O'moso'mi veleti' gamazi lo soto soto' oga' amuzo noline' nene laza mo la'lisete gele ele'vole' o nolone' votigilelo' nene do molosa O'moso'mi veleti' gamazi nene lo soto soto' ogo lolosune. 
ROM.12.7	Ido' ve malite evene' ma hize ele' o-ngedaa' amuzo lehize-lede noline' nene mo ha evene' hize ele' o-ngedo minelesune. Ido' evene' inite' ma apize ngemaa' amuzo lehize-lede neine' neivo ma nene mo ha apize ngemo minelesune. 
ROM.12.8	Ido' evene' ga'ine do gamazi lo-ngemaa' amuzo ma lehize-lede neine' neivo ma nene ha mo ga'nine do gamazi lo-ngemaa' olosune. Ido' ve ma nene inite' ize' molo ngemaa' amuzo lehize-de nolive ne'mo nene mo inele ogo ngemeleseive. Ido' ve mali'mo nene gomu' molo-ngemaa' amuzo do noline' nene a'mine gono've nene amuzo molo do mineleseive. Ido' ve ma aza nasahili' o-ngedaa' amuzo do nolive ne'mo nene nasahili' o-ngedaaku' nene olize izo minosa ne'mine ilive.
ROM.12.9	Lingine evene' lutine ngimaa' naani' monovo nene abeleni ne'mine nomivo mo lutine ngimi gehepeve igi minilo. Monovo golosomu' nene gosele' lengebelavo mehedine imivo' mini monovo lamineto' nene gi'mizi gili' li minilo. 
ROM.12.10	Hamo' zuho lili' igi nizanako nemu' nene hamo' zuholite lu'ine ne geme ge neme li minilizani' votigilelo' di mili lutine amuzo mili ge neme ne geme li minilo. Ido' evene' di naba i-ngidaa' monovomu' nene aka ge nelebize ne gelebize li minilo. 
ROM.12.11	Monoku' mini gonotine di di vi minaa' naani' nene gosele' lengebelamivo mini Guvelesi ve nene lutine gilingili ivo gelekele' i-di minilo. 
ROM.12.12	Lingine Kilisito' do lamine' o-ledelesa neive li gili mu'musi' igi gizebo nizani' nenako nemu' a'mingu' nene longolizesi izisa minilo. Ido' geni inite' lengita soto' ilingumu' nene monotine hulami a'mine geni nene hongu li mini gihi minilo. Ido' O'mosola li minilizani' nene hulami laakovo' igi minilo. 
ROM.12.13	O'moso'mi evenele linge malite inite' mamu' vise' naavo ma nene hize ele' i-ngidi ma ngimilo. Ido' venenga ve ne'mine ma nimonavo ma nene ngele'mize lamine' i-ngidi nasahili' i-ngidilo.
ROM.12.14	Lengi' goboni mili-lingidilizavemu' nene O'moso'mo no'noho' ize-ngedelive li ezela lilo. Ee, usi' ize-ngedelive lamisa asi no'noho' ize-ngedelingumu' nene eita lilo. 
ROM.12.15	Ido' ve ma ingine inite' mamu' ngolize izi nizavo ma nene linginesi a'mingu' mini makato' longolize izi minilo. Ido' ve ma ingine inite' mamu' mulumo alumo gili nizavo ma nene linginesi a'mingu' mini mili makato' mulumo alumo gili minilo. 
ROM.12.16	Lingine lengi' hamo hamokumu' nene di dizi limi gilami asi hamo' monovolo' nene di milisa minilo. Ee, lengi' okodine nene di dizami asi evene' limi minavesi nene bizi monilo. Ido' la'mo nene otohato ve none li okodine di dizamilo.
ROM.12.17	Evene' malite di goloso i-lingidikevo ma nene a'mido' di tine' mili di goloso i-ngidamilo. Asi evene' mukiliti ve'nido' nene monovo lamine' ogave li ningilizani' monovovo' nene igi mili minilo. 
ROM.12.18	Lingine evene' ato ato' mukikisi lovo lolize ami hongu li laminivo' minilizani' aka ma neivo ma nene a'mine akalokovo' nene e'meti minilo. Lengitati' neve nene lovo lolize di soto' amilo. 
ROM.12.19	Lu'ne lengeme nouvoni' alevekizo, evene' malite lutine di goloso igi lihime nimili-lingidavo ma a'mido' golo hizi a'mine'mine i-ngidamilo. Asi O'moso'mo izebolo' molavo lihime ngemelize. Ningi mati ngimikilo. A'mine nemu' mono' godolou' ti' li gizi nizani' ma neive:
ROM.12.19	Guvelesi ve'mo ti' lo line' ve:
ROM.12.19	Lihime ngemaa' gono nene neni' gono nenako
ROM.12.19	lihime nene neni' ngemelesuve.
ROM.12.20	Mo ne'mine igi langisetine nene lihime ngimamilisaha mono' godolou' ti' li gizi nizado' nene e'metilisave:
ROM.12.20	Lengi' biluva' i-lingidaa' nave ingine ga'na hili nizavo ma nene
ROM.12.20	di ve'ine milalo.
ROM.12.20	Ido' nosomu' ga'na hili nizavo ma nene noso ngimilo.
ROM.12.20	Lingine ne'mine i-ngidilizani' ne'mo nene
ROM.12.20	ngovozo naba goloso nene engita dizavo
ROM.12.20	olo' vele nene godo'nido' mili-ngidani' geleleseive.
ROM.12.21	Ido' goloso monovo ne'mo nene lingivile' ogalize. Asi monovo lamine' igi mili minilizani' ne'mo nene monovo goloso nene ivile' igi di limi-di minilo.
ROM.13.1	Ido' evene' ma ngamani gono velelo' nizani' nene O'moso'mo lamivosa nene hamokisi ma nizavoba asi ei' O'moso'mo ngele'mize molavosavo' nene nizanako nemu' nene evene' muki' lingine ngamani alevete lado' nene e'meti gelekele' i-ngidilo. 
ROM.13.2	Ido' O'moso'mo ngele'mize molani' nenako nemu' nene engi' gamazilo' ma peleseve' izilizani' nene O'moso'mo lido' soto' aveti gamazilo' nene peleseve' izilizani' nenako mo angise'ine ne'mine ilizadi'mo nene lihime dalisave. 
ROM.13.3	Ee, ngamani nete evene' ma golise gililiza inite' ngisilizani' nene monovo laminekovo' igi mili minilizave nene golise gililiza inite' ngisilizavoba asi monovo goloso igi mili minilizavevo' nene ne'mine i-ngidilisave. Lingine ngamanimu' golise gelamo minelone' aka've nene do soto' olone li gilisa vise' nahe. Monovo laminekovo' igi mili minilo. Ne'mine ikevo ngamani nete siza li-lingidilisave. 
ROM.13.4	Ido' siza li-lingidilizani' nene O'moso'mo ngele'mize molavo ei' gelekele' ve miniisa lengi' lengele'mize lamine' ilisa gono nene daa' nani' nenako nemu' nene lingine monovo lamine' igi mili minilizangumu' nene siza li-lingidilisave. Ne neiha monovo goloso ilizani' nene ngamanite lihime lingimilizani' amuzo nene hazamu' di minamani' nenako nemu' nene golise gili minilo. Nene nanitekumu' ve. nGamani nete nene monovo goloso igi mili minilizaveti monovolo' golo hizi lihime ngimilizangumu' nene O'moso'mi gonolo' izipe've nizani' nemu' ve. 
ROM.13.5	Nemu' nene laza ngamani alevete lilizado' e'meto gelekele' o-ngedelone' o neive. Ido' O'mosolo' medeli lihime lingimilizangumukovo' nomive. Asi luteli'mo ngamani gamazilo' peleseve' izaa' ne'mo nene goloso ve lo lo-lemaa' neinako nemukisi nene ngamanilo' gelekele' o-ngedelone' o neive. 
ROM.13.6	Ido' nemukisi nene ngamanila takisi moni huli-ngidilizani' o neive. Ingine O'moso'mi gonou' izipe've mini a'mine noluvoni' gono nene daa' nave. Nemu' nene gelekele' i-ngidilo. 
ROM.13.7	Evene' muki' hamo hamo' ngimika' ngimika' ilizado' lisihe' o neine' inite' nene mo ha ngimilo. Takisi moni ato atoli'mine evene' ngimilizado' o noline' nene ma ngimilo. Ido' evene' ma dizi minave minikevo ma nemu' nene lengehelele izivo mini di hozi li-ngidilizado' o neivo ma a'mine alevemu' nene lengehelele izivo mini di hozi li-ngidilo.
ROM.13.8	Ido' linginela golo hizamani' dina' ma neivo ma nene geti golo hizi ngimilo. Evene' hamotasi dina' igisa haza huliki minamilo. Ido' lingine dina' nene di minami golo hizi osukovo' lilizave lo noluvoni'za linginela dina' ne'mine ma minaa' neine' ado' ngeli bekimi amilizani' o minaa' neine' nene ma neive. A'mine dina' nene lingine lutine ge neme ne geme li minilizado' o neine' inite' nemu' nene noluve. Ido' ne'mine noluvoni' nene evene' malite evene' ma lu'ine ngimilizave ingine ne'mine ilizangumu' nene O'moso'mi lou' gamazi'velo' mo e'meti osu' lilizani' nenako nemu' nene noluve. 
ROM.13.9	Ee, O'moso'mo lo huko line' gamazi ado' vene' vemoho' lili' ikeni' nete vene' vemoho' masi gopo ingamilo, ido' evene' ma ngibili hilamilo, ido' gumine amilo, ido' evene' maliti inite'nido' mumuzo' amilo line' gamazisi ido' O'moso'mo lo huko line' gamazi ato ato' muki' nesi nene ado' gamazi ti' lo ma neine' ne'mo nene asabu' izo osu' lo neive. Ado' lingine lengi' okodinemu' gilaa' nani' ne'mini lengi' nizada minilizavemu' nene gili lutine ngimilo. 
ROM.13.10	Lute ngemaa' noolone' nene leli' nonida minilizave nene ngelo do goloso o-ngedamolosunako nemu' laza lute evene' ngemaa' olone' ne'mo nene O'moso'mi lou' gamazi muki' nene mo e'meto osu' gehepeve lolosune.
ROM.13.11	Ne'mine igisa idise gamene'mi monovomu' nene gili minilisave. Ado' api' ogo Kilisito'nimu' gele ele'vole' unidoti' nene O'moso'mo mudise do lu' izeline' gamene nene avito' o'mo ogo mino idise mo avito' oganako nemu' nene lingine lutine okise ongo helo mininguti' upuho' igi di oti-dilizani' o neine' gamene nene mo ogave. 
ROM.13.12	Monovo goloso dizo minine' gamene ado' liti'muso ize minine' gamene nene vo'mo vo'mo vo osu' lolosa neivo go' lo labana' eleline' gamene nene mo avito' ogaze. Nemu' nene liti'musou' minave monovo goloso igi mili minaa' nani' nene lingine vasa izi huli hoto' igi monovo goloso lovo i imilisa lovou' inite' ne'mine O'moso'mi labanaku' minavete igi mili ilizado' lisihe' o neine' monovo lamine' nene di otuhi minilo. 
ROM.13.13	Ee, evene' labanaku' soto' igi monave nete monovo lisihe' laminekovo' igi mili minaa' adi'mine ogo laza nene monovo laminekovo' ogo molo minelone' o neize. Noso ni sipaki igi longolize izamilo. Ee, mo noso ni sipaki amilo. Ido' vene' vemoho' alu gipe lingine gopo ingamilo. Ido' longovozo hilami monovo goloso galasa gopo iga' monovo nene mo amilo. Inite' mamu' lavodine lemavo evene' mamu' nene gili goloso amilo. 
ROM.13.14	Ne'mine monovo goloso nene ogalone li lepesetine ne'mine Guvelesi ve Izesu' Kilisito'ni nene di kisi mini lengemeni dameni liteheli'mo lanite' gelaa' neine' monovo goloso dalizangumu' aka vise' iga' nani' nene mudise hulilo.
ROM.14.1	Ido' monoku' gilizevo igi minave ma lengita ikevo ma nene ha ngele'mizi milalo. Ido' ngele'mizi milalizani' nene ingine lingine gatine gilado' vo lisihe' amiline' ga'ine gili nilizangumu' nene lesisi igi gamazidunu' ge hulo ne hulo lilisamu' nene ngele'mizi milamilo. 
ROM.14.2	Nene ado' ne'minemu' noluve. Evene' malite gilavo inite' ato ato' muki' naa' nene ha neive. Ne neiha evene' linge ma monoku' gilizevo igi mini ize malise igi mingu' initekovo' naa' nave. 
ROM.14.3	Noso' nite' ato ato' muki' naa' nave nete noso' nite' ma malise iga' navemu' nene gilavo haza nite' ve li gilikelizave. Ido' O'moso ne'mo nene noso' nite' muki' gopo naa' avesi nene mo ei' ve lo ngele'mize molani' nenako nemu' nene noso' nite' malise iga' ave nete noso' nite' muki' gopo naa' aveti monovomu' nene ize' mili lamilizado' o neive. 
ROM.14.4	Lingine gilavo evene' ato' ne'mi gelekele' izipe'veti monovomu' ize' molo laa' nene lisihe' o neivosa nahe. O'ove. Ne'mino nomive. Engi' monovo'inemu' lilive nene engi' me'nibo'movo' nene ize' molo loloseive. Ido' me'nibo O'moso'mo gelavo monovo'ine lamine' neinako ha oti minilisave lilihe ido' monovo'ine goloso neinako di'mozilisave lilihe nene mo eitokovo' neive. Ido' ei' O'moso'mo do ote-ngedelido' lisihe' o neinako ingine mo oti minilisave.
ROM.14.5	Ido' gamene hamo hamokumu' gilune' nene evene' linge ma nete gilavo gamene nene dizi limi minaa' naha evene' linge ma nete gilavo gamene muki' nene dizi limi minami mo hamoli'minevo' minaa' nave. Lingine evene' malite gilangumu' ize' mili lami hamo hamo' a'mine gamenemu' gilavo lisihe' iline' akamu' nene gili ele'vole' igi a'mido' e'meti minilo. 
ROM.14.6	Evene' ma ingine gamene mamu' nene gamene naba ve li gilaa' nani' nene Guvelesi vemu' gili ne'mine iga' nave. Ido' evene' ma noso' nite' ato ato' muki' naa' nani' nene a'mine noso' nitekumu' nene O'moso tangezo' ve li opo'ni li-daa' nani' nenako neve nene mo Guvelesi vemu' gili minisa naa' nave. Ido' evene' ma ingine noso' nite' ma malise iga' nave ingine Guvelesi vemu' gili malise igi inginesi O'moso tangezo' ve li opo'ni li-daa' nave. 
ROM.14.7+ROM.14.8	Ido' ne'mine noluvoni' nene nemu' noluve: Laza minevo' alevo' olone' nene Guvelesi vemu' minevo' alevo' olosune. Ido' helelone' nesi nene Guvelesi vemu' helelesune. Nemu' nene laza minevo' alevo' olone' nene evene' hamolitesi lelikumukovo' nene ma minevo' alevo' osa'mune. Ido' helelone' nene hamolitesi lelikumukovo' nene ma helesa'mune. Nemu' nene minevo' alevo' ogo minelobe ido' helelobe nene Guvelesi ve'mi evenelevo' nene minelesune. 
ROM.14.9	Nemu' nene Kilisito' aza evene' ve'inesi ha nizaveti Guve'inesi ve mino hili nizaveti Guve'inesi ve nesi nene minelongumu' ve losa hiline' ve. Ido' nemukisi nene oto minevo' minevo' ogo neive. 
ROM.14.10	Ido' laza mukito' O'moso'mo goni' o-ledelido' eze velelo' vo otekunivo mukito' nene ei' ize' molo-ledeline' o neinako lingine linge ma lengi' zuholiti monovo'inemu' ize' mili laa' nani' nene nanimu' nave. Ido' linge ma nete lengi' zuho mamu' gilavo lemo haza nite' lolo' oga' neine' nene nanimu' nave. 
ROM.14.11	Ido' O'moso'mo goni' o-ledelido' nene ha volosune noluvoni' nene mono' godolou' gamazi ma ti' li gizi nizani' neine' nenako nemu' nene noluve:
ROM.14.11	Guvelesi ve'mo ti' lo nolive:
ROM.14.11	Naza nouvoni' nene soza nomive. Mo gamazi gihile lamineto' neive.
ROM.14.11	Ido' a'mine'mine ogo
ROM.14.11	naza evene' hamo hamo' muki' lingine obuvotine hizi neni' gubi' izi nimi
ROM.14.11	Gaza O'moso gihile nane li li soto' ilisave lo noluvoni' nene
ROM.14.11	gamazi gihile laminekovo' noluve.
ROM.14.12	Nemu' nene laza evene' hamo hamo' muki' leli' ogo molo minune' monovote nene lo soto' ogo lo-emelesune.
ROM.14.13	Nemu' nene laza ge ize' molo-nede ne ize' molo-gede lo minaa' monovo nene hulo gohi amolone. Asi lingine ti' li gili minilo. Leze zuho ma nene limi ingikelizaze. Laza ngele'mize goloso oga' monovo nene amolone. 
ROM.14.14	Naza Guvetesi ve Izesuda gi'mize nouvonako ne'mo nene ti' lo gele ele'vole' gehepeve o nouve: Noso' nite' leli' lute do goloso o-ledaa' emeni damenisi minine' noso' nite' ma nomive. Ne neiha evene' malite inite' mamu' nene lute do goloso oga' inite' ve li gililizani' nene a'mine inite' neve nene engi' lu'ine do goloso oga' inite' lolo' oloseive. 
ROM.14.15	Ne neiha lingine lengi' zuho malite noso' nite' mamu' nene lute do goloso oga' inite' ve li gili nizani' noso' nite' ma gopo naa' ilizadi'mo nene a'mine lingine zuho di goloso i-ngidilizani' nene mo lutine ngemaa' monovolo' e'metami minilisanako nemu' nene lingine ne'mine ogo leze zuho ngele'mize goloso oga' monovo ma amolone li gili minisa noso' nite' nalizadoti' nene Kilisito' engito' hilive nene vi tolovo ilizani' akalo' ngele'mizi milamilo. 
ROM.14.16+ROM.14.17	Noso' nite' ma nalobe ido' malise ogo minelobe ne'mo nene O'moso'mo gizebo o neine' akau' nene inite' naba nomive. Asi O'moso'mi Sikalahu' ne'mo nene do soto' o-ledaa' monovo ado' monovo lisihe' laminekovo' ogo molo minaa' nesi ido' muludeu' hongu lo lamino minaa' nesi ido' luteu' gulumo avile lisivo minaa' monovo nesi nene inite' naba neine' nenako nemu' nene lingine monovo lamine' nehe li noso' nite' ha gopo nikevo lengemenga likelizaze. Alamilo. 
ROM.14.18	Ne'mine igi Kilisitoda gelekele' i-di minilizave ingine nene O'moso'mo mulunou' lamine' geleline' inite' igi mili mini evene' nesi ningavo lisihe' iline' monovolo' nene e'meti minilisave.
ROM.14.19	Nemu' nene lingine lengiku' hongu li bizi lamini miniliza monovolokisi ido' monoku' ne hize ele' o-gede ge hize ele' o-nede li minilizado' lisihe' o neine' monovo ato atokisi nene amuzo mili e'meti minilo. 
ROM.14.20	Noso' nite' ha gopo nalizani' ne'mo nene lingine O'moso'mi gono di goloso amilo. Noso' nite' ato ato' muki' nene lute do goloso amaa' neiha ha gopo nokunivo ne'mo nene evene' linge ma monokuti' limi ingalizani' nene monovo goloso olosune. 
ROM.14.21	Nemu' nene ize me'mele nehe vaini noso nehe inite' ma nehe nene lingine nalizadi'mo lengi' zuho linge ma mono' akaloti' nene vi zovo' izilizani' nene lingine a'ne'mine inite' malise ilizani' nene lamine' o neive. 
ROM.14.22	Ido' a'ne'mine initekumu' nene lingine hamo hamo' gilani' nene lengikisi O'mosolokisivo' neivo lengi' hamo hamokovo' gili minilo. Evene' ma nete monovo mamu' nene ne'mine oga' ha neive li gilangumu' nene engi' lu'ine'mo goloso ve lo goni' o-ngedamiline' nene engi' minevo' alevo'ine lamine' neivo ngolize izilizado' lisihe' o neive. 
ROM.14.23	Evene' ma inite' mamu' nene nalone' lute do goloso ilihe li ga'ine seta' gili minisasi a'mine inite' gopo nalizani' nene mo O'moso'mo lihime molo-ngedeleseive. Nene nanitekumu' ve. Laza inite' mamu' nene monovo lisihe' ve lo gele ele'vole' amosasi ha gopo olone' nene monovo goloso une' gelavo lihime dalone' nenako ido' ingine a'mine inite' naa' nene lisihe' o neive li gili ele'vole' amisa nalizani' o neinako nemu' nene O'moso'mo lihime molo-ngedeleseive.
ROM.15.1	Laza monoku' amuzo molo nonive nene leli' lutelokovo' ogo molo minamo monoku' gilizevo i nizave hize ele' o-ngedo engi' geni ngibiline' inite' nene lazasi gehe-ngedelonido' o neive. 
ROM.15.2	Laza hamo hamo' muki' nene leze zuho monoku' do amuzo molo-ngedelingumu' ve lo do lamine' o-ngedelesa nene ingine gilavo lamine' iline' initekovo' ogo molo minuke'zo. 
ROM.15.3	Nene nanitekumu' ve. Laza nene Kilisito' idi'mine ogo ogo molo minelone' o neinako nemu' ve. Kilisito' aza nesi ei' lulolokovo' ogo molo amine'za mono' godolou' ti' li gizi nizani' nene eito' gihile izine' ve:
ROM.15.3	O'mosoo, gei' divi ledivi' i-gidaa' avete
ROM.15.3	divi ledivi' i-gidi lani' ne'mi geni've nene neni' nogihuve.
ROM.15.4	Ido' naza mono' godolou' gizi nizani' gamazimu' noluvoni' nene nemu' noluve: Gozopo' gizi nizani' gamazi muki' nene O'moso'mo a'mine gamazi leli' nene mono' apize lemelive lo gelo lavo gizi nizani' ve. Ee, monoku' amuzo mili mini geni ha gihi di dizi minilizado' nene a'mine gamazi ne'mo lu'ine do ngi lo-ngedavo ga'ine sita' gilami lukuvo nalizangumu' nene gilingili igi gizebo igi minilizave lo gelo O'moso'mo lavosa a'mine gamazi nene gizi nizani' ve. 
ROM.15.5+ROM.15.6	Ido' lingine lutine gatinesi ido' gamazitinesi nene di hamo' igisa Guvetesi ve Izesu' Kilisito' melehine O'moso nene opo'ni li di naba i-dilizave lo monoku' amuzo molo geni gehe do dizo minaa' monovo ido' lute do ngi laa' monovo do soto' ive O'moso ne'mo nene lingine Izesu' Kilisito'ni e'meti nizavo gatine gilaa' nani' nene do hamoli'mine o-lengedeliho.
ROM.15.7	Nemu' nene O'moso opo'ni li di naba i-dilizangisi Kilisito' aza lengikisi lengele'mize lamine' idi'mine igi lingine ge nele'mize lamine' o-nede ne gele'mize lamine' o-gede li minilo. 
ROM.15.8	Ido' Kilisito' lengi' evene' ato ato' lengele'mize lamine' ine' gamazi noluvoni' nene nemu' noluve: Kilisito' aza O'moso'mo gamazi laminetokovo' laa' neine' nene do soto' ogo O'moso'mo Zuda veti avotemotinemu' lo huko lo-ngidine' gamazi nene do gihile izelesa gelekele' ve lolo' ogo O'moso'mi noso okodela mulunive Zuda ve lelita nene gono dani' ve. 
ROM.15.9	Ido' Zuda ve lelikumukovo' ani' nevoba asi O'moso'mo heta ato' vesi ise'ine izavo inginesi a'minemu' opo'ni li di naba i-dilizangumu' ve losa nene engikumukisi ani' ve. Ido' ne'mine ine' nene mono' godolou' ti' li gizi nizado' nene e'metosa ne'mine ine' ve:
ROM.15.9	Nemu' nene O'mosoo, heta ato' veti vovo'ningu' mino gopo'ni lolosuve.
ROM.15.9	Ee, gei' guliveka do hozi lo nama lolosuve.
ROM.15.10	Ido' ma nene ti' li gizi nizani' ve:
ROM.15.10	Heta ato' ve lingine O'moso'mi evenelesi makato' longolize izi minilo.
ROM.15.11	Ido' gohi ma ti' lo neive:
ROM.15.11	Heta ato' ve lingine muki' nene O'moso opo'ni li minilo.
ROM.15.11	Ee, evene' zuho ato ato' muki' ingine nene
ROM.15.11	O'moso opo'ni li minilizani' o neive.
ROM.15.12	Ido' polohete Isaia' nesi nene ti' lo ma line' ve:
ROM.15.12	Guvelesi ve Davidi' meleho Zesai' a'vopilemo' zuhouti' nene
ROM.15.12	ve ma soto' oloseive.
ROM.15.12	Aza nene heta ato' veti guve'inesi ve lolo' ogo gizebo o-ngedo neivo
ROM.15.12	heta ato' ve ingine gilingili igi ezemu' gili ele'vole' ilisave.
ROM.15.13	Ido' lukuvo naloningumu' nene gele mu'musi' oga' monovo do soto' ive O'mosomu' nene gili ele'vole' igi nizavo aza lavo muludingu' nene gulumo avile atoli'mine ogo lisivo hongu gehepeve lo neivo O'moso'mi Sikalahu' ne'mo lukuvo nalizangumu' nene gili mu'musi' ilizani' amuzo nene lengemavo ne'mo vauve ilisa gili mu'musi' igi minavoo.
ROM.15.14	Neze zuhokizo, neni' lengikumu' giluvoni' nene mo ne'mine losa gele ele'vole' ogo gele nouve: Ado' lengita nene monovo lamine' vai' lo neivo gamazi monovo ato ato' muki' nene mo gili minisa lingine ne gaka doo do akalo' o-gede ge ga'ne doo do akalo' o-nede li minilizado' lisihe' i nizave losa gele nouve. 
ROM.15.15	Ne'mine lo gele nouha eze O'moso'mo neni' ninge lamine' do heta ato' ve lengita gono nimine' nenako nemu' nene mono' linge ma gohi do gatido' molalove lo luhuvo nite' mene nogizuve. Ido' gamazi linge ma nogizuvoni' nene amuzo malehe gamazi nogizuvoni'za neemukisi nehelele izamivo ha nogizuve. 
ROM.15.16	Ee, O'moso'mo Izesu' Kilisito'ni gelekele' ve've lolo' ogo heta ato' vemu' nene gono daline lo nele'mize molavo naza eveneto' medelo mino O'moso inite' lehize-daa' uve gelo O'moso'mi Sikalahuli'mo do kekeize lo-ngedavo O'moso'mo ninge lamine' ilido' i nizavo naza heta ato' ve nene O'moso'mine lehize-delove lo O'moso'mi gamazi lamine' nene heta ato' vesi lo soto soto' ogo lo-lengemaa' nouve. 
ROM.15.17	Nemu' nene naza giluvo Izesu' Kilisitoda gi'mize mino O'mosomu' gono daa' nouvoni' nene dizo minavo naza a'minemu' nolize izo mino laa' nouve. 
ROM.15.18+ROM.15.19	Ido' inite' mamu' lolovoba asi O'moso'mi Sikalahuli'mo amuzo nemavo na'nise'ne gamazi noluvosi ido' ngehelele izeline' inite' oso' amoso' suno ato ato' ngelebizo ogo molo nouvosi Kilisito' aza heta ato' ve do eito' gelekele' o-ngedelesa ine' initekumukovo' nene lovo' kiselevo' ogo lolosuve. Ido' noluvoni' ne'mine ogo Zelusalemi numuno ebetoti' api' ogo Kilisito' gamazi've lamine' nene lo soto soto' o'mo vo mo Ililikumi misubola vo pelekuve. 
ROM.15.20	Ido' ne'mine noogo naza evene' mali'mo gono dado' imine' molo damo Kilisito' gulive've olihe gilamadaavo' nene ezemu' gamazi lamine' lo soto' ogo lo-ngemelove losa neni' lu'ne'mo gilido' nene e'metuvoni' ve. 
ROM.15.21	Ne'mine nouvo mono' godolou' ti' li gizikani' gamazi nene vo gihile izine' ve:
ROM.15.21	Ezemu' gamazi gilamave ingine nene ningilisave.
ROM.15.21	Ee, eze gamazi gilamave a'minemu' gili guno ilisave.
ROM.15.22	Ne'mine ogo gono do mineloni' neidi'mo naza lengita alosa giluvoni' aka'ne nene hize tile-nidine' ve. 
ROM.15.23	Ne neiha idise mene noluvoni' misubola nene gono daloni' ebe' gohi ma nomivo naza kilisimasi mukiku' lengita volove lo amuzo molo giluvodo' e'meto lengita alosuve. 
ROM.15.24	Ido' alosuve noluvoni' nene Sipeni misubou' volosa aka novosa lingine ninge-lengedelesa lengita vo hetelo lengikisi nene gamene linge ma minekuvo a'mida voloni' aka'ne nene vili-nidi hize ele' i-nidikevo volosuve lo gele nouvoni' nemu' noluve. 
ROM.15.25	Ne neiha idise naza O'moso'mi evenele zuho Zelusalemi ebeku' nizani' nene hize ele' o-ngedelesa a'mida novuve. 
ROM.15.26	Ido' novuvoni' nene Izesu' evenele Makedonia misuboukisi Akaia misuboukisi Izesu' evenele Zelusalemi ebeku' minanguti' goho' gahali' alevemu' nene moni do nubuho ogo ngemelone lisa di nubuho ani' nemu' nene novuve. 
ROM.15.27	Ee, angise'nidati' ne'mine olone li ani'za lute do lamine' oga' inite' Zuda velati' soto' ine' nene heta ato' ve lengita ma inele ani' nenako nemu' nene a'mido' golo hizi okode do lamine' oga' inite' lengita neine' nene Zuda vela inele ma ilizani' o neido' nizanako a'mine ani' inite' nene engita dina' ne'mine minine' nene apaselido' o minine' ve. 
ROM.15.28	Ido' a'mine gono do oku' lo ingine mono' gihile di soto' igi moni di nubuho ani' mene dalizaveti a'ningu' gehepeve molosa Zelusalemi numuno ebe' hulo lengita ogosa Sipeni misubola volosuve. 
ROM.15.29	Ido' naza lengita voloni' nene Kilisitodati' no'noho' vauve elo do-lengedo alosuve lo gele nouve.
ROM.15.30	Neze zuhokizo, naza amuzo molo ti' lo longo' noo-lingiduve: Lingine Guvetesi ve Izesu' Kilisito'nimu' ve li ido' O'moso'mi Sikalahuli'mo lute ne geme ge neme lo minaa' monovo do soto' o-ledaa' neingumu' ve li naza amuzo molo O'mosola laa' nouvodi'mine igi linginesi imine' mili nenikumu' nene amuzo mili O'mosola li'mi vi minilo. 
ROM.15.31	Ido' O'mosola lilizani' nene naza Zudaia misubouko volongu' nene a'mida Kilisito'nimu' gili ele'vole' amavelite nibililisa gili nilizanguti' nene lukuvo nalongumu' ve li ido' Izesu' evenele zuho Zelusalemi numungu' nizani' ingine do vo ngemeloni' initekumu' o'ove lami lu'ine laminetoti' dalizave li O'mosola lilo. 
ROM.15.32	Ido' ne'mine likevo O'moso'mo gele lengemavo ne'mo nene naza lu'neu' gulumo avile lisivo O'moso'mi lulolo' noline' nene lengita ogo hetelo lengikisi mino hepe' doo lamine' gelelongumu' nene O'mosola lilo.
ROM.15.33	Hongu lo lamino minaa' monovo lemaa' ive O'moso nene lengi' mukita minivoo. Mo ne'mino miniliho.
ROM.16.1	Alungo ma gulive Hoibe' lengita naani' nene nasahili' i-dilizave lo eze monovo've ti' lo nolo-lingimuve: Aza nene Izesu' evenele Kenekelea ebeku' mulise milaa' nada mono' gono daa' ine' alu nene neive. 
ROM.16.2	Nemu' nene Izesu' evenele zuho ilizado' lisihe' o neine' monovolo' nene e'meti Guvelesi vemu' ve li ele'mize lamine' ilizave lo noluve. Ido' aza nene evene' vaikisi nenikisi hize ele' o-ledaa' ine' nenako nemu' nene inite' ne'mine mana'minemu' vise' iline' nene lingine hize ele' i-dilo.
ROM.16.3	Ido' nezesi makato' Izesu' Kilisito' gono daa' une' aleve Pilisikangi ido' vanaho Akuilangi nene ngopo'ni noluze. Li-ngimilo. 
ROM.16.4	Ingine nene ngibili hilaa' akalo' vi neni' lukuvo nimasine' ve. Nemu' nene naza engikumu' isetine ve lo mulu'neu' lamine' gelaa' nouve. Ido' nenikovo' nevoba asi Izesu' evenele zuholiti mulise muki' heta ato' vetingu' mini'mi monani' inginesi nene a'minemu' mulu'ningu' lamine' gilaa' nave. 
ROM.16.5	Ido' engi' numu'ningu' mulise milaa' navesi nene ngopo'ni noluze. Li-ngimilo. Ido' Asia misubou' aleveuti' gana' Kilisitoda vo gi'mizive lu'ne eme nouve Epaineto'ni nesi nene opo'ni noluze. Li-imilo. 
ROM.16.6	Ido' lengito' gono amuzo molo daa' ine' alu Malia'ni nesi nene opo'ni noluze. Li-imilo. 
ROM.16.7	Ido' neni' ne'mini Zuda ve minasive nenikisi makato' galapusolo' minunive Adilonikongi Zuniangi nene ngopo'ni noluze. Li-ngimilo. Aposololiti muliseu' nene engi' gulive'ine dize minine' ve. Ido' ingine nene gomu' mili nimi Kilisitoda vi gi'mizi minasine' ve. 
ROM.16.8	Ido' Guvelesi vela gi'mizusive lu'ne eme nouve Abiliato'nisi nene opo'ni noluze. Li-imilo. 
ROM.16.9	Ido' maka' Kilisitoda gono daa' unive Ulubano'nisi ido' lu'ne eme nouve Sitaki'ni nesi nene ngopo'ni noluze. Li-ngimilo. 
ROM.16.10	Ido' Kilisito'nimu' gele ele'vole' oga' ive gehepeve Apele'ni nesi opo'ni noluze. Li-imilo. Ido' Alisitobulo' zuho nesi nene ngopo'ni noluze. Li-ngimilo. 
ROM.16.11	Ido' neni' ne'mine Zuda ve minive Helodia'nisi nene opo'ni noluze. Li-imilo. Ido' Nalakiso' zuho nesi nene Guvetesi ve'mi zuho nizanako engikisi nene ngopo'ni noluze. Li-ngimilo. 
ROM.16.12	Ido' Guvelesi ve'mi gono amuzo mili daa' asive Tilihainangi Tilihosangi nesi nene ngopo'ni noluze. Li-ngimilo. Ido' Guvelesi ve'mi gono vai' amuzo molo daa' ine' alu Pelesi'ni nesi nene opo'ni noluze. Li-imilo. 
ROM.16.13	Ido' Guvelesi ve'mi evenele lamine' gehepeve minive Luhu'ni nesi opo'ni lo ei' izeleho neni' ize'neho gelo minine' nesi nene opo'ni noluze. Li-ngimilo. 
ROM.16.14	Ido' Asungilito' ve Helegoni' ve Helemesi' ve Patalobasi' ve Helemasi' ve ido' leze zuho engikisi makato' minave nene ngopo'ni noluze. Li-ngimilo. 
ROM.16.15	Ido' Hilologo' ve Zulia' ve ido' Neleakisi alunolosi ido' Oliba' ve ido' Kilisito' evenele linge ma engikisi nizani' nesi nene ngopo'ni noluze. Li-ngimilo.
ROM.16.16	Lingine nene O'moso'mi evenelelite ilizado' o minine' monovolo' nene igi adingu' di ge nabuti' ize ne gabuti' ize li minaa' ilo. Ido' Kilisito' eveneleliti mulise mevola mini'mi monadite nene muki' longopo'ni nilave.
ROM.16.17	Neze zuhokizo, gatine do naza amuzo molo ti' lo nolo-lingimuve: Ehetine' neve. Lingine mono' ganakuti' gilado' vo damine' gamazi li-lingimi monokuti' limi ingaliza initekisi ido' hizi ho'lilizani' gamazisi lilizavemu' nene gizebo igi olovo' igi minilo. 
ROM.16.18	Nene nanitekumu' ve. A'ne'mine ve ingine nene Guvetesi ve Kilisito'nimu' gelekele' iga' navoba asi engi' oko'nine ne'mo lanite' giline' initetokovo' nene gelekele' iga' nave. Gamazi lanite' ine' gamazi soza saza gamazi lisa ingine golosomu' gilamaveti lu'ine nene golo izi ngele'mize gopo iga' nave. 
ROM.16.19	Ee, lingine gamazi lamineto' gelekele' iga' nangumu' guvetine nene mo misubou' misubou' buu lo monine' nenako nemu' nene naza lengikumu' nolize izaa' nouve. Ne neiha lingine monovo laminekumu' nene gili nge li minikevo monovo goloso nene lengito' vo gi'mize minamilive lo gele nouve.
ROM.16.20	Ne'mine ikevo hongu lo lamino minaa' monovo do soto' oga' ive O'moso ne'mo nene mine ha'na amo hize ele' o-lengedo neivo Satanisi ei' zuhosi ngivile' gehepeve igi lingine lisi hupi' izi-ngidani' geleleseive.
ROM.16.20	Guvetesi ve Izesu' nasahili've nene lengita minivoo.
ROM.16.21	Nezesi maka' gono daa' usive Timoteo' nene longopo'ni nolive. Ido' neni' ne'mini Zuda ve minave Lukiole Zasonile Sosipatelole ingine nesi nene longopo'ni nilave.
ROM.16.22	Ido' Paulo' gamazi nolivo luhuvo nite' mene gizuve Teletio' nazasi nene Guvelesi ve'mi evenele nouvonako longopo'ni noluve.
ROM.16.23+ROM.16.24	Ido' Paulo' naza numu'veu' ongaa' uve Gaio' ei' nesi nene longopo'ni nolive. Eze numu'veu' nene Kilisito' evenele muki' nesi nene mulise milaa' nave.
ROM.16.23+ROM.16.24	Ido' mene numuno ebeku' ngamani monilo' gizebo oga' ive Elasito' ve ido' leze zuho Kualato' ve engi' nesi nene longopo'ni nilasive.
ROM.16.25+ROM.16.26	Naza mono' gamazi lamine' lo soto soto' nouvoni' ne'mo nene O'moso'mo monoku' do ngi lo-lengedelido' o neive lo neine' ve. A'mine gamazi nene Izesu' Kilisito'nimu' gamazi lamine' nene neive. Gamene gala'mudati' vomine a'mine suno' gamazi haleke minine' nene vo'mo vo'mo ogo idise mene soto' nopizive. Ee, heta ato' ve muki' a'mine gamazimu' nene gili gili ele'vole' igi a'mido' gelekele' igi e'metilizave lo idise nene minevo' minevo' O'moso ne'mo lavo polohetelite gizikani' gamazi nene lo-ngemo a'mine gamazi nene heta ato' ve mukita nene lo soto' nounivo a'mine gamazi nene soto' nopizive. 
ROM.16.27	O'moso ei' hamo' nene otohato ve ne neive. Ne'mine o neize. Laza nene do hozi lo-do Izesu' Kilisito'nimu' ve lo opo'ni lo minevo' minevo' ogo minelone' nene oku' lamivoo. Ne'mine ogo miniliho.
1CO.1.1	Izesu' Kilisito' aposolo lolo' iline lo O'moso'mo gala gilido' nele'mize molave Paulo' naza nene leze zuho Sositeni' nesi maka' mino 
1CO.1.2	Kolidi ebeta O'moso'mi evenele lengita luhuvo inite' mene nogize lingimuve. Lingine Izesu' Kilisitoda igi gi'mizikevo O'moso'mo ei' evenele zuho minilizave lo do kegese-lingidine'. Ido' do kegese-lingidine' nene ebe' mukita engi' Guve'inesi vesi leli' Guvetesi vesi minive Izesu' Kilisito'ni opo'ni laa' nave muki' nesi nene laminekovo' lisihe' igi minilizave lo ei' evenele do kegeso lengele'mize molani' ve. 
1CO.1.3	Ee, naza nene luhuvo inite' mene lengita nogize lengemo O'moso metehidasi Guvetesi ve Izesu' Kilisito' eitasi nene lengi' nasahili' i-lingidikesivo lengi' muludingu' nene hongu minelive lo engita noluve.
1CO.1.4+1CO.1.5+1CO.1.6	Naza Kilisito' gamazi've lamine' nene lo-lengemekuvo a'mine gamazi nene gilikevo lengita lutingu' amuzo molosa minine' ma neive. Ne'mo nene lingine mo Izesu' Kilisitoda igi gi'mizikevo O'moso'mo nasahili' o-lengedo lutingu' nene monovo danava laminekovo' go'zo vai' lo-lengedave. Ne'mo gele guno oga' nene lengita mo vai' lavo gamazi li soto' iga' nani' nene laminekutikovo' laa' nave. Ee, ne'mino O'moso'mo lengi' nasahili' o-lingidine' nemu' nene naza O'mosola isaa' neve lo gamene gamene opo'ni laa' nouve. 
1CO.1.7	Ido' O'moso'mo ne'mino nasahili' o-lingidine' nenako nemu' nene Guvetesi ve Izesu' Kilisito' ogo soto' neivo ningelone' gamenemu' gizebo igi minangumu' nene monovo danava lamine' ato ato' O'moso'mo eze evenele lehize-ledaa' neinguti' nene lingine monovo danava hamokisi ma vise' isa'mave. 
1CO.1.8	O'moso aza hize ele' o-lengede'mo vo neivo gamene naba aliteleseive. Ne'mine ogavo Guvetesi ve Izesu' Kilisito' aline' gameneu' nene okodido' gamazi nomivo laminekovo' ha minilisave. 
1CO.1.9	O'moso'mi gipele leli' Guvetesi ve Izesu' Kilisito' eikisi lutine hamo' ogavo minilizave lo lengele'mize molave ei' nene gote izesa'mine' ve. Ido' eze gamazi line' nene vo haza amiline' nenako nemu' a'mine luvoni' gamazi nene asi've O'moso ne'mo do soto' ogo do gihile izeleseive.
1CO.1.10	Agae, neze zuhokizo, Guvetesi ve Izesu' Kilisito' ei' velemu' ogo gatine doo gamazi ti' lo nolo-lingimuze. Gililo. Lingine gamazi ato ato' li vi eza ema vamilo. Mukito' lingine gohi di bizii igi lutine di hamo' igi hamo' lutidokovo' minilo. 
1CO.1.11	Neze zuhokizo, naza mene gamazi noluvoni' nene Kolove' zuho linge malite lingine nene lutine aka ato atoto' vavosa nene lolize hizi izi huki vi eza ema vaa' nave li-nimikevosa nene noluve. 
1CO.1.12	Ne'minemu' nene noluve: Lingine vi eza ema vi hamo hamo' ne'mine laa' nave: Laza Paulo'ni e'metaa' noune. Ido' ma nete Apolo'ni e'metaa' noune. Ido' ma nete nene Petolo'ni e'metaa' noune laa' nave. Ido' ma nete nene Kilisito'ni e'metaa' none laa' nave. 
1CO.1.13	Ne'mine nene nanitekumu' nilave. Kilisito' nene ho'lo ato ato' vai' minamive. Paulo' naza nene lengi' do lungu' izelesa lohoto' zalo' ma helamuve. Lingine noso hili-lingidani' nene neni' Paulo' muliseu' nene ma imi hilamave. 
1CO.1.14+1CO.1.15	Ido' evene' ma neniku' imi hilikevo naza nene neni' Paulo' gulivelokovo' noso holo-ledave li gilikelizave lo lingine noso hili-lingidanguti' ve sitakovo' Kilisipo'ni ve Gaio'ni ve engi' nevo' nene neni' noso holo-ngedo gohi ma holo-lengedamuvoni' ma nene lamine' ve lo nogiluve. 
1CO.1.16	Ido' ma nene Setehano' ve eze zuhosi noso holo-ngiduvoni' nenako neloti' nene noso ma holo-ngiduhe holo-ngedamuhe gelamuve. 
1CO.1.17	Kilisito' aza nene evene' mono' noso holo-ngedeline lo nimiselamive. Ei' gamazi've lamine' nene lo-ngeme ngeme' iline lo lo-nide neine' ma neive. Nemu' nene naza lengikuti' muki' noso holo-lengedamuvoni' nene lamine' ve lo nogiluve. Ido' naza gamazi lo soto' soto' ogo gamazi loloni' nene Kilisito' lohoto' zalo' hiline' gamazi'mi amuzo nene molo hitalonako evene' gamazi monovo gili mini' mini' igi gepe' gamazivo' laa' navete laa' nani' ne'mino lamo haza gili ngolosi gililizadokovo' lolosuve.
1CO.1.18	Kilisito' do lu' izelesa hiline' ne'mi gamazi mamu' aka golosou' nivani' evene' nete nene negi gamazi lani' ne neive laa' nave. Ne'mine laa' nani'za O'moso'mo do lu' izo do eita eita o'mo novine' aleve leli' nete nene a'mine gamaziu' O'moso'mi amuzo've soto' ogo neine' nene ningo gele none. 
1CO.1.19	Ee, ido' O'moso'mo a'minemu' line' gamazi mono' godolou' ma ti' li gizi nizani' ma neive:
1CO.1.19	Naza nene gamazi monovo gilaa' navete gamazi gilaa' nani' nene
1CO.1.19	do goloso o-ngedelesuve.
1CO.1.19	Ido' lu'ine ga'ningu' gamazi lamine' minine' nene lokuvo vo haza oloseive.
1CO.1.20	Ti' lo line' nemu' gamazi monovo gilaa' avemukisi ido' inite' mukikumu' sukulu li osu' lavemukisi ido' gamazi li volelo' melo' igi inite' monovo vise' iga' ave idise gameneu' nizave nemukisi nadive lo gelelone. Me misubou' minunive nene a'ne'mine vete lani' gamazimu' gamazi gihile ve lo gilune' gamazi nene O'moso'mo lavo haza gopo negi gamazi lolo' oganako nemu' nene a'ne'mine ve ingine nene mo haza ve lolo' ikeve lo gelelesune. 
1CO.1.21	Ee, misubou' ve nete O'moso'mi monovomu' gele veveselone li vise' ani'za aza O'moso'mo gala lamine' gilido' do molo lavo engi' gili vevesaa'ine nene eze monovo ningilizado' lisihe' amivo eze monovo nene mo ningamani' ve. Ido' ne'mine igi engi' gamazi laminekuti' nene eze monovo ningamanako nemu' O'moso'mo ei' lulolo' do molo a'mine negi gamazi ve laa' nani' gamazi nene nolo-ngimunivo ve ma ingine a'mine gamazi gili ele'vole' ave nene O'moso'mo do ngu' izaa' neive. 
1CO.1.22	Gili ele'vole' ave nene ha do ngu' izaa' neiha ingine Zuda ve nete nene ti' li laa' ani' ve: O'mosolati' gamazi nene mo eitati' neive lo gele ele'vole' olone' nene atoli'mine suno ma soto' ogavo ningosavo' nene gele ele'vole' olosune. Ne'mine lisa haza minaa' nave. Ido' heta ato' ve nGiliki aleve ingine nene inite' ato atoliti gamazi gihile'vemu' nene vise' i'mi vi minaa' nani'za 
1CO.1.23	laza nene Kilisito' do lu' izelesa lohoto' zalo' hiline' ne'mi monovo'vevo' nene lo soto' ogo lo-ngeme ngeme' oga' noune. Ne'mino nonivo Zuda ve nete lohoto' za nene inite' goloso mamu' nilave li olovo' goloso iga' nave. Ido' heta ato' ve nete a'mine gamazi nene gamazi gihile nevoba negi gamazi ve lii gili ele'vole' isa'mave. 
1CO.1.24	Ingine nene ne'mine iga' nani'za laza Zuda vesi nGiliki vesi O'moso'mo elese molo limido' e'metunive nene O'moso'mo gala lamine' gelaa' neine' nesi amuzo've nesi nene Kilisitoda neine' nene mo gele none. 
1CO.1.25	Ee, O'moso'mo oga' neine' inite' nene negi inite' oga' neive laa' nani' ne'mo nene evenelite ga'ine lamine' gili iga' nani' inite' nene ivile' ogosa inite' gihile neive. Ido' O'moso'mo oga' neine' inite' nene amuzo'vesi nomine' inite' oga' neive laa' nani' ne'mo nene evenelite amuzo mili iga' nani' inite' muki' nene ngivile' ogo amuzo'vesi inite' neive. Neine' nenako nemu' nene O'moso'mo gala lamine' gelaa' neine' nesi ido' amuzo'vesi nene Kilisitoda mo neine' nene gele none. Ido' me misubou' alevelite gamazi lamine' ve li gilaa' nani' gamazi nemu' nene O'moso'mo gilivo haza nite' lolo' oga' neine' nesi nene mo gele none.
1CO.1.26	Neze zuhokizo, lingine nene O'moso'mo ei' ve lo elese molo lingimive ma nene nizave. Ido' nani'mine aleve nizahe nemu' gililizani' nene gamazi neuko luvoni' mauti' nene gamazi gihile neive li gili ngolo' li gililisave. Ido' lengi' monovotine nene ne'mino neingumu' noluve: Me misubouko evene' muki' nete lengikumu' nene gilavo lengiku' nene gatingu' gamazi lamine' minive nene muki' ma minamave li gilaa' nani'za lengi' a'ne'mine ve nene O'moso'mo ei' ve lo elese molo-lengedo lengele'mize molani' ve. Ido' evene' amuzo malehe nene lengiku' muki' nizamavo ido' evene' ma ize'ninge me'ninge evene' naba nizavo soto' adi'mo guve'inesi ve gili nizani' aleve nene lengiku' muki' ma nizamani'za lengi' ne'mine aleve nene O'moso'mo ei' ve lo elese molo-lengedo lengele'mize molani' ve. 
1CO.1.27	Ne'mino lele'mize molani' nene evene' naba nevo'minevo' lele'mize molani' nevoba O'moso'mo me misubou' aleve malite evene' mamu' negi nizave li li-ngidaa' nave ma ngele'mize molokuvo ingine evene' ga'ine gili lamine' iga' ave di limi-ngidikevo ngovozo hili minilizave lo a'ne'mine ve do kegeso ngele'mize molani' ve. Ido' me misubou' alevelite evene' mamu' gilizevo nizave li li-ngidaa' nave ma ngele'mize molokuvo ingine evene' amuzo malehe nizave di limi-ngidikevo ngovozo hili minilizave lo O'moso'mo a'ne'mine ve do kegeso ngele'mize molani' ve. 
1CO.1.28	Ee, misubou' aleveti ve'nido' nene haza ve limi minii haza nite' gehepeve gili minave nene O'moso'mo do kegeso ngele'mize molavo a'ne'mine ve nete evene' none laa' ave nene ngivile' igi minikevo haza nite' lolo' ilisave. 
1CO.1.29	Ido' O'moso'mo ne'mine oga' neine' nene evene' malite ei' velelo' oti mini engi' oko'ine di hozi likelizave losa engi' aka'ine nene hize tile-ngedosa ne'mine oga' neive. 
1CO.1.30	Ne'mine oga' neine'za lengi' nene O'moso ne'mo Izesu' Kilisitoda do imine' molo-lengedave. Ne'mine ogo a'mine Kilisito'ni nene gateu' gamazi lamine' minine' ne'mi izelehine lolo' o-dave. Ido' lolo' o-davo asi've ne'mo nene lelito' medelo minevo' alevo've hulo helo O'moso'mi velelo' evene' lisihe' laminekovo' minilizave lo goloso inite' apase-ledoo O'moso'mi evenele lolo' o-ledo aza golosouti' mudise lele'mize lamine' oloseive. 
1CO.1.31	Ido' O'moso'mo ne'mine neine' nene mono' godolou' gamazi ma ti' li gizani' malo' nene evene' muki' e'metilizave losa ne'mine ine' ve: Ve ma aza ei' oko'nomu' olize noizeline' nevo alamo Guvelesi vemukovo' olize izelive.
1CO.2.1	Neze zuhokizo, naza lengita ogo O'moso'mi gamazi suno' minine' lo-lingimuvoni' nene a'mine O'moso'mo okodine di dizamilo line' gamazilo' e'meto evene' dizi minavete laa' adi'mino lamo gamazi monovo gilaa' avetevo' gililizado' nene lo-lengemamuvoni' ve. 
1CO.2.2	Ido' ne'mine uvoni' nene nanitekumu' ve. Naza lengita uvoni' nene gamazi atokumu' mo ga'ne gelamolove lo asi Izesu' Kilisito'nimukisi ido' lohoto' zalo' hiline' monovomukisivo' nene lo-lengemelove losa uvoni' ma neive. 
1CO.2.3	Ido' naza lengikisi minuvoni' gameneu' nene amuzo'nesi nomine' mino nehelele goloso izivo luvoluvo izosa minuvoni' ve. 
1CO.2.4+1CO.2.5	Ido' mono' gamazi lo-lengemelesa uvoni' nene lingine gili ele'vole' ili ma O'moso'mi amuzo nene a'mine gamazi luvongu' neive li gili ele'vole' ilizanako otohato gamazi laa' avete laa' adi'mino noluvo lingine mene otohato gamazi nolize. A'mido' gele ele'vole' uke'zo li likelizave lo neni' gamazi lo-lengemaa' uvoni' nene lutine gatingu' gamazi ma do gosoho' o-lengedelone li gili mini otohato gamazi laa' avete laa' nani' ne'mino lutingu' hizo mono' lo-lengemamuve. Mono' gamazi lo-lingimuvoni' nene O'moso'mi Sikalahuli'mo hize ele' o-nidivosa ne'mi amuzo nene do soto' ogo lengelebizuvoni' ve.
1CO.2.6	Lamine' laza evene' ma monoku' amuzo mili lodive igi nizavo mono' lo-ngemelone' gameneu' nene otohato gamazisi ha lo-ngemeloba me misubou' alevesi guve'inesi vesi engi' amuzo'ine nene mo osu' lolosa neine' nenako nemu' ingine otohato gamazi laa' ani' ne'mino lamo atoli'mine lolosune. 
1CO.2.7	O'mosolati' otohato gamazi suno' minine' nene lolosune. A'mine gamazi nene O'moso'mo leli' atoli'mine ogo do lamine' o-ledelesa olihe okulumo' misubo do soto' amo minidati' salani molo-ledavo hito minine' ve. 
1CO.2.8	Ido' me misubou' aleve gizebo i-ngidaa' ave guve'inesi ve hamolitesi a'mine suno' gamazi nene ma gilamani' ve. Ido' ma gili minadiniko Guvelesi ve atoli'mine ogo dizo minive nene lohoto' zalo' nene ma bili hilamadine. 
1CO.2.9+1CO.2.10	Ee, gomu' a'mine otohato gamazi nene suno' minine'za idise leli' nene mo gelekune. O'moso'mi Sikalahu' ne'mo inite' muki' nene do soto' oga' neive. Ido' O'moso'mi monovo danava hito neine' nesi nene do soto' ogo ningaa' neine' nenako O'moso'mo a'mine Sikalahu've nene imiselavo a'mine ne'mo nene O'moso lute emaa' une' aleve leli' do va'va' o-lidine' inite' lamine' nene idise lelebizave. A'mine inite' lamine' do va'va' o-lidingumu' nene mono' godolou' ti' li gizi nizani' ma neive:
1CO.2.9+1CO.2.10	Evene' hamolitesi ve'inedunu' ningamani' initekisi
1CO.2.9+1CO.2.10	ido' li soto' amavo a'minemu' ma gilamani' initekisi
1CO.2.9+1CO.2.10	ido' ga'ine gili hehe laa' angu' ogo soto' amivo
1CO.2.9+1CO.2.10	olihe gilamani' initekisi nene O'moso'mo leli' lute emaa' une' aleve nene do va'va' o-lidine' ma neive.
1CO.2.9+1CO.2.10	Ne'mine li gizi nizani' ma neine'za idise nene Sikalahuli'mo a'mine gamazi nene lelebizavosa lo soto' oga' noune. 
1CO.2.11	Ne'mine oga' noune'za evene' lelikuti' ve mali'mo ve mali'mi monovolo nene mo ningo gelamoloseive. Evene' ei' Sikalahu've ne'movo' nene evene' ne'mi lulou' mino monovolo've nene ningo gele mineleseive. A'mine'mine ogo ve mali'mosi O'moso'mi monovo danava nene ningamive. Asi've O'moso'mi Sikalahu' ne'movo' nene O'moso'mi monovo danava've nene ningaa' neive. 
1CO.2.12	Ido' Kilisito' evenele leze Sikalahute nene me misubou' soto' ine' nomive. Laza O'moso'mo inite' ato ato' nolehize-lidine' nene a'minemu' ningo geleloningumu' ve losa O'mosolati' do ogo do ti' une' ne neive. 
1CO.2.13	Ido' aposolo laza a'minemu' lo soto' ogo nolune' nene evene' angise'inemu' laza nene gate gele otohato oga' nounive nene none laa' navete li-limaa' nani' gamazilo' nene e'metamune. Sikalahuli'mo lo-limidokovo' nene e'metosa apize lengemaa' noune. Ido' O'moso'mi Sikalahu' engita minine' evene' vai' nene Sikalahuli'mo lido' e'meto gamazi nene lo ngolo' lo lo-ngemaa' noune. 
1CO.2.14	Ido' O'moso'mi Sikalahuli'mo lelebizaa' neine' gamazi'mi monovo nene a'mine Sikalahu' ne'mo lute gate've do lapa nomine' o-ledavo ize' molo gelelonido' oga' neine' nenako evene' ma O'moso'mi Sikalahu' nomivo haza minaa' nave nete a'mine gamazi'mi monovo nene gililizado' minamivo nemu' nene negi gamazi ve li gili disa'mave. 
1CO.2.15	O'moso'mi Sikalahu' lelita minine' aleve nene laza inite' mukikumu' nene leli' lute gatedunu' nene ha ize' molo gelelesune. Ne'mine olosune'za leli' lute gate nene evene' malite ngeli ize' mili lamilisave. 
1CO.2.16	Ee, mono' godolo ne'mo a'minemu' ti' lo lo neine' ma neive:
1CO.2.16	Guvelesi ve gilidi'mino evene' zaho gele nolive.
1CO.2.16	Keke' hamolitesi mo gilamave.
1CO.2.16	Gilamanako aza ma gelamine' initekumu' nene
1CO.2.16	evene' zaho apize emelive.
1CO.2.16	Ti' lo lo neine'za O'moso'mi Sikalahu' ne'mo nene mo lelebizavo Kilisito' lulo galau' gilidi'mino nene leli' mo gele none. Ido' gele none' nemu' nene leli' lute gate nene evene' malite ngeli ize' mili lamilisave.
1CO.3.1	Ido' neze zuhokizo, naza lengita ogo minuvoni' gameneu' nene lingine mono' gilamani' haza vete iga' adi'mine igii igi mili minii Kilisito' monovo danava've ne'mine nene olihe igi mili ami izipe ngomo ne'mine minani' nenako nemu' naza evene' ma O'moso'mi Sikalahuli'mo lo-ngimido' igi mili minavo ne'mo ga'ine lapa nomine' minave engi' mono' lo-ngemaa' uvodi'mine ogo lingine ma lo-lengemelodo' amivo 
1CO.3.2	amuzo malehe gamazi ma lo-lengemamuvoni' ma ne neive. Haza lapa nomine' izipe amine nani' ma'mino lo-lingimuvoni' ma neive. A'mine gameneu' nene ozohote naa' ani' noso' niteto' nene lisihe' amani' nenako idisesi nene olihe lisihe' amave. 
1CO.3.3	Lingine nene mono' gilamaveti monovo'ine ne'mido' nene ha e'metivo' vi nizave. Lingine lengiku' nene ge nivile' ogani ne givile' ogani li lukehe igi lolize hizaa' naangumu' nene noluve. Ido' ne'mine iga' nani' nene mono' gilamaveti monovo'nido' gehepeve nie'meti engi' ne'mine nizani' ma neive. 
1CO.3.4	Ee, lolize hizi malite Paulo'ni noe'metune nilavo malite Apolo'ni noe'metune li laa' nani' nene mono' gilamaveti monovo'nido' nene nie'metave. 
1CO.3.5	Lingine leli' nene hizi ho'li-lidi Apolo' nene evene' naba ve ido' Paulo' nene evene' naba ve li nanimu' laa' nave. Ne'mine mo lamilo. Laza nene haza gonolo' ve mino Guvelesi ve'mo gonote limido' limido' nene gono nodusivo a'mine gonoteloti' gihile've nene lingine Kilisito'nimu' gili ele'vole' ani' nene nizave. 
1CO.3.6	Ido' naza nene ve ma mine gosoho' zuho' ive ma'mino mino O'moso'mi gamazi nene gana' lo-lingimuvoni' ma neive. Ido' Apolo' nene mine gizebo ve mino mine naba ilive lo noso ohizo lepe lepe ve ne'mino mino neni' gonolo' imine' molo O'moso'mi gamazi masi nene ogo lo-lingimine' ma neive. Laza nene gono daa'nivo' dokusivo O'moso asi've ne'mo gonote nene do gihile ize-lidine' ma neive.
1CO.3.7	Ve ma monoku' mine zuho' oga' ive nesi ido' mine gizebo ve ne'mine nesi nene haza inite' ve. O'moso ei' hamo' gihile do soto' oga' neine' neevo' nene inite' naba goloso neive. 
1CO.3.8	Mine zuho' okuvosa mine gizebo ogo noso ohizo lepe lepe oga' neive nesi nene hamoli'mine ogo lisiheto' nosive. Nemu' nene gono dusine' votigilelo' votigilelo' laza hamo hamo' menite dalosusive. 
1CO.3.9	Laza nene O'mososi maka' hamo' gono nodunivo lingine nene O'moso'mi mi've ne'minisa nene nizave. Ido' gepe' gamazi ma ato' nene O'moso'mo numuno do hizine' ne'minisa ne nizave.
1CO.3.10	O'moso'mo a'mine numuno nene do hizelesa gala giline' nemu' neni' nene nele'mize lamine' o-nido a'mine numuno gizelongumu' ve lo numuno lamine' gizaa' ave ne'mine lolo' o-nidavo nemu' nene a'mine numuno gizaa' ave nete numuno gizaakumu' ga'ine lamine' gilaa' nani' ne'mido' e'meto simeni lolo' ogo numuno do hizaa' ebe' amuzo malehe lamine' do lisihe' ogo lolo' okuve. Ne'mine okuvo evene' ma ingine nene a'mido' numuno nigizave. Nigizanako ve ma aza a'mine simeni lolo' uvodo' nene numuno gizelove loo ma do goloso ogalive. Mo ninge guno ogosa gizelive. 
1CO.3.11	Numuno do oto gizaa' simeni lamine' nene ngeli ato' keke' mo lolo' amilisave. Numuno do oto gizaa' simeni lamine' nene mo neize. A'midokovo' nene numuno di oti gizilizave. Naza nene O'moso'mi numuno gizo do otaa' simeni nene Izesu' Kilisito' ei' hamo' nene neive losa noluve. 
1CO.3.12+1CO.3.13	A'mine simenilo' O'moso'mi numuno nigizi mono' eze evenele li-ngimaa' nave ingine nene gono lamine' daa' nahe apa nite' iga' nave. Ne'mi monovo nene mo soto' oloseinako nemu' mono' li-ngimilizani' nene gamazi gihilevo' li-ngimilizave. Ladani igi li-ngimikelizave. Numuno nene oloku' lamiline' inite' minevo' minevo' inite' lamine' ngoli moni ido' siluva' geheni ido' geheni lamine' nevo'mine initedunu' gizilizahe ido' oloku' liline' inite' minevo' minevo' amiline' inite' za ne'mine ido' me'nihe ido' angaba nevo'mine initedunu' gizilizahe ne'mi monovo nene gamene nabalo' O'moso'mo do soto' oloseinako ha soto' oloseive. Gonolo' ve hamo hamoliti gono'ine'mi monovo nene do soto' olosa a'mine numuno di huli gizada gizada nene vite' oka' oka' ogavo olo' ne'mo lo'voto ne'mi monovo do soto' oloseive. 
1CO.3.14	Ne'mine ogavo numuno lingela lamiline' nene a'mida gono di numuno gizave gizave nene gono'ine lamine' dado' meni dalisave. 
1CO.3.15	Ido' numuno lingela lo osu' liline' nene a'mido' gono dave dave nene meni ngemamivo hazavo' minilisave. Ee, engi' nene O'moso'mo do ngu' izeleseiha evene' ma nene inite' mata'ine oloku' lavo inite'ine nomine' ne'mine mini hazavo' minilisave. Ee, O'moso'mo ei' gono've dunido' dunido' nene gono lamine' dahe damahe lo ize' molo-ledeleseinako gono goloso do nolone' nene a'mido' meni lamine' lemamoloseive.
1CO.3.16	Lingine muki' nene do nubuho ogo O'moso'mo neni' kekeize numu'ne ve lavo ei' Sikalahu've nene lengiku' mino molo neive ma nene nizave. Lingine a'minemu' nene gilamani' nevoba mo gili nizani' ma neive. 
1CO.3.17	O'moso'mi numuno nene lengi' nene nizave. Ido' a'mine nene kekeize numuno nenako ve malite di goloso ilizani' nene O'moso'mo do goloso o-ngedeleseive.
1CO.3.18+1CO.3.19	Ido' me misubou' aleve nete lengikumu' gilavo otohato ve minani' noline' nene O'moso'mo lengikumu' gilivo lingine nene otohato ve nizave lo gele noloseive li gili lutine golo izamilo. Lengitati' evene' malite laza nene me misubou' gamazi otohato o minine' nene gele vevesunive otohato ve none li gili nilizani' nene O'moso'mo gilivo me misubou' alevete otohato gamazi ve li gilaa' nani' nene negi gamazi ve lo gelaa' neine' nenako nemu' nene otohato ve gihile lolo' ili ma nene ti' ogo monilize. Me misubou' aleveti ve'nido' nene negi ne'mine lolo' igi minilo. Ido' misubou' alevete otohato gamazi ve li gilaa' nani' nene O'moso'mo gilivo negi gamazi ve lo gelaa' neingumu' nene mono' godolou' ti' li gizi nizani' ma neive:
1CO.3.18+1CO.3.19	Otohato ve ga'ine gili nge li mini evene' go'ine izaa' nevo'mine navo
1CO.3.18+1CO.3.19	aza do soto' o-ngedo otohato ga'ine gilani' nene do gopo o-ngedaa' neive.
1CO.3.20	Ido' gamazi gohi ma ti' li gizi nizave:
1CO.3.20	Guvelesi ve aza otohato ga'ine gilaa' avete gilani' ga'ine nene
1CO.3.20	mo gele neive.
1CO.3.20	Ne'mine ogo ga'ine gilani' nene haza nite' ve lo gelaa' neive.
1CO.3.21	Nemu' nene lingine ho'li ato ato' mini mono' lo-lengemaa' unive haza evene' none' leli' hamo hamokumu' nene mono' lo-lemaa' ive naba nene e'metaa' noune' nenako evene' linge lengi' nene lingivile' ogosa none li lingine mulise ato ato' mili mini okodine di dizaa' nani' nene mo hulilo. 
1CO.3.22	Inite' muki' nene mo lengi' initetine neine' nenako evene' leli' hamo hamokumu' nene evene' nabate ve li okodine di dizaa' nani' nene nanitekumu' ne'mine iga' nave. Ee, ado' neni' Paulo' ido' Apolo' ve Petolo' ve ido' misubou' inite' mata' muki' nizani' nesi ido' vetesi minevo' alevo' oga' nesi ido' helaa' nesi ido' idise soto' neine' inite' nesi ido' alinge' soto' iline' inite' nesi nene mo lengi' initekovo' ve. 
1CO.3.23	Ne neine'za lingine nene Kilisito'ni nene nizave. Ido' Kilisito' nene O'moso'mine ve. Nemu' nene evene' haza O'moso'mi gonolo' aleve lelikumu' nene okodine di dizamilo.
1CO.4.1	Lingine lelikumu' nene Kilisito' gonolo' ve mini O'moso'mi gamazi suno' minido' gizebo igi li-ngimi ngimi' iga' ave ma nene nizave lisa gili minilo. 
1CO.4.2	Ido' gonolo' ve ngele'mize milavemu' nene ngele'mize milavete ti' li gilaa' nave: Gote izami lunidokovo' e'meti gono di minilizani' o neive. Ne'mine li gilaa' nani' nenako nemu' nene Guvelesi ve'mo eze gonolo' gizebo ve lele'mize molani' nenako lelikumu' nene ne'mine lo gele noloseive. 
1CO.4.3	Ne'mine lo gelo neni' gono've daa' nouvoni' monovo nene lamine' nehe goloso nehe lo ninge'mo vo mineline' o neive. Ne'mine iline' nenako lengitatipe evenetatipe goni'ne ma soto' ogavo monovo'nemu' ize' mili goni' ma i-nidilizani' nene inite' naba neive lo gelamolosuve. 
1CO.4.4	Naza nene O'moso'mi gono daa' nouvongu' nene do goloso oga' uvoni' monovo'ne nene ma nomive lo gele nouvoni'za ne'mine lo ga'ne giluvonguti' nene nenikumu' O'moso'mo giluvongu' gele noline' nene laza ngelo soto' ivo ningamolosunako nemu' nene gamazi'ne nomine' nouve lo lamolosuve. Ido' nenikisi nehe evene' gohi masi nehe neze monovo'nemu' ize' molo loso' nene vo damoloseive. Guvelesi ve ei' hamo' ne'mo nene neze monovo'nemu' ize' molo lilive ne neive. 
1CO.4.5	Nemu' nene Guvelesi ve aline' gamene olihe amido' lingine nene lite' li evene' monovotemu' ize' mili gamazi laa' nani' nene huli Guvelesi ve alingumu' nene gizebo ilo. Aza nene ogo inite' li'nimusou' minani' nene do soto' molo evene' vai' luteu' nene nadive lo gelaa' ube ne'mine lemeni damenite nene do soto' ogavo ningelesune. Ne'mine ogo luteu' nene nadive lo gelo ido' nani lemeni dameni molo monaa' ube a'mido' a'mido' O'moso'mo do naba o-ledo lopo'ni lilido' noline' nene lopo'ni loloseive.
1CO.4.6	Neze zuhokizo, gamazi muki' mene mono' gono daa' usive nenitasi Apolodasi lo molo noluvoni' nene a'minguti' mono' godolou' gizi nizani' neine' gamazi avuto' amaa' monovomu' nene vise' igi gili dalizangisi evene' linge ma di naba i-ngidi linge ma divi ledivi' i-ngidi lingine mono' gono daa' aveuti' dizo minive nene e'metaa' noune li okodine di dizisa gavele ve gehesami minilizave losa monoku' hize ele' o-lengedelesa noluve. 
1CO.4.7	Evene' muki' lengikumu' gilavo dize nonive ne none li gilaa' nahe. O'ove. Lingine nene dizi nizave ne minamave. Lengita O'moso'mo lengemamine' inite' nene nanite' neve. Ma nomive. O'moso'mo inite' mata' nene lengeme osu' lo neine' nenako lingine gilavo O'moso'mo inite' mata' lengemamine' gelavo leli' do soto' okune li okodine nanimu' di hozi laa' nave. 
1CO.4.8	Lingine gilani' lutingu' lutine'mi noso' nite' nene vai' lave lisa gili nizahe. E'e, mo vai' lamive. Ido' lingine gilani' monoli'mi heneni nene lengita mo vai' lavo none lisa gili nizahe. E'e, monoli'mi heneni nene lengita vai' lavo ma minamave. Ido' laza nene lengikisi minamunivo monoku' guvetinesi ve mo lili' ikeni' neive. E'e, guvetinesi ve ma lili' amaha ma lili' adiniko lengikisi lelikisi nene maka' guvetesi ve naba minunidine. Ne mo ede vidine' ha lili' ilizanakoo. 
1CO.4.9	Loma ve mono' gilamavete sou' di soto' ado' evene' mukiliti ve'nido' inite' ato ato' muki' di soto' igisa alinge' nene evene' niningavo ngibili hililizave li evene' goloso ma di soto' iga' ani' nee ma'mino naza leli' aposolomu' nene giluvoni' O'moso'mo lelikumu' a'mine ngibili hililizave ne'mine minikevo angelolesi evenekisi mukito' nene ningi minilisave lo leli' do alinge' molo-ledo do soto' o-lidine' gelavo haza inite' lolo' okune losa gele nouve. 
1CO.4.10	Laza nene Kilisito'ni e'metuningumu' ve losa negi ve ne'mino none'za lengi' nene Kilisitoda imi hili lengikumu' nene laza monoku' otohato ve none li gilaa' nave. Ido' laza nene amuzo molamune'za lingine lengikumu' nene amuzo malehe none laa' nave. Lingine nene evenelite lengikumu' gilavo dizaa' neive li laa' naha leli' nene evenelite divi ledivika li-lidaa' nave. 
1CO.4.11	Ido' gamene gala'mudati' mine do dizo idise gamenelo' ivo aposolo laza Kilisito' gonolo' nomonuningu' nene hepe' nosomu' luvode ga'naba gizivo mino ido' naa' initekumu' ga'na helo mino ido' okodelo' inite' nomivo vise' ogo minaa' noune. Ido' a'ine gavoso libili goboni mili-lidavo molo gelo mineso' numuno ebekisi nomivo mono none. 
1CO.4.12	Ido' laza nene okode losuvo'mi inite' nene dalone lo gono la'lisete amuzo molo leli' adedunu' daa' noune. Ido' evenelite goboni mili-lidani' gameneu' nene a'minemu' goloso gelamo hongu lo minaa' noune. 
1CO.4.13	Ido' gamazi goloso palasa li-lidikevo ma laza nene do hongu gamazi lo-ngemaa' noune. Ee, gamene gala'mudati' mine do dizo idisesi nene evene' me misubou' alevete lelikumu' gilani' leze nene sihononi gehepeve nizave li vasa izi-ngidaa' ave ma'minosa nene none.
1CO.4.14	Ido' naza luhuvo inite' mene longovozo hililizave losa gize lengemamuve. Asi lingine nene neni' izipaha'ne nizani' gelavo lu'ne lengeme nouvoni' nenako nemu' gatine dosa luhuvo inite' mene nogize lingimuve. 
1CO.4.15	Lingine Kilisito' monoku' lengi' gizebo vetine nene vai' li nilisaha neni' nene gana' Kilisito'nimu' gamazi lamine' nene lo-lengemekuvo neloti' gili ele'vole' ikevosa neni' hamo' nene metibine lolo' okuve. Nemu' nene metinge vai' ma nizamave. 
1CO.4.16	Nemu' nene neni' monovolo' e'meti alizave losa gatine do noluze. Gililo. 
1CO.4.17	Lingine ne'mine ilizave lo Timoteo'ni imiselekuvo lengita novive. Aza nene lu'ne eme nouve Guvelesi ve'mi mono' akalo' ele'mize molokuvo gipe'ne lolo' ogo mino lulo lisihe' o neivo gono lamine' daa' ive ve. Aza nene lengita ogo hetelo Kilisito'ni e'meto ogo molo minaa' nouvoni' monovo nene dalizave lo Izesu' Kilisito' evenele zuho mulise mini'mi monada muki' apize ngemaa' nouvoni' ma nene lo gatine oloseive. 
1CO.4.18	Ido' lengikuti' linge malite neni' nene nonida amoloseinako ngelo ogo lelemelihe li hokolize' igi gopo minaa' nani'za 
1CO.4.19+1CO.4.20	Guvelesi ve'mo nenikumu' lengita alive lo gele noline' nene ei' lulolo' e'meto naza mine ha'na amo lite' lo alosuve. Ido' evene' ma ingine O'moso'mi gizebou' vo hulunive ne none likevosa haza gamazi lilizadotikovo' nene a'mine'mi gihile nene ningamo O'moso'mi amuzo nesi engita soto' neivosasi nene ningaa' nounako naza nene ogo a'mine hokolize' iga' ani' aleve nene oko'ine di hozi li gamazi gopo laa' niilisanako a'minemu' nene gelamo gele hulo O'moso'mi amuzo nene engita neihe nomihe nemukovo' nene ningelove. 
1CO.4.21	Ido' lingine nadive li nigilave. Nenikumu' nene lebelaa' gavososi do ano li gili nizahe. E'e, ti' lii ma gilamilisanako nemu' nene lu'ne laminekisi hongu lo mino nasahili' o-lengedelesa alosuvonako nemu' monovotine nene di lamine' igi minilo.
1CO.5.1	Evene' muki' nete lengi' muliseu' nene vene' vemoholite iga' ani' monovo goloso ma soto' neive li li'mi nimonave. A'mine inite' nene mono' gilamaa' avetingukisi isa'mani' inite' atoli'mine goloso ve. A'mine inite' nene evene' ma lengi' muliseu' neiveli'mo melehi elenahine dave. 
1CO.5.2	Ido' lingine inite' ne'mine soto' ine' nemu' nene okodido' gili longovozo hilami monoku' dize nonive ne none li nanimu' okodine di hozi li nizave. Lingine agae li longovozo hili lengi' muliseuti' a'mine monovo goloso dave nene imiseli hulilizanako imiseli hulamave. 
1CO.5.3	Naza nene oko'ne'vesi hota minuvoni'za vo'ne nene lengita lengikisi maka' minine' gelave. Ido' maka' lengikisi minune' gelavo a'mine inite' goloso ive'mi gamazi've nene gelo ti' lo lo huko luve: 
1CO.5.4+1CO.5.5	Lingine mulise milikevo neni' vo'nedunu' lengikisi minune' gelavo Guvetesi ve Izesu' aza do amuzo molo-lengedavo eze velemu' igi monovo goloso daa' ive nene goni' i-di imiselikevo aza nene lengi' muliseuti' lemo Satani'mi anau' vavo ne'mo monovo goloso daa' ine' oko'no've nene vo goloso ogavo alinge' Guvelesi ve ti'no aline' gameneu' nene a'mine ve'mi sikalahu' do u' izelingumu' ve li lihime imi imiseli hulilizave.
1CO.5.6	Monovo goloso ne'mine daa' ive aza lengi' muliseu' neivo lingine mono' gele guno o none li lingine okodine di hozi li nizani' nene lamine' amive. Beleti do lulu izaa' ine' inite' zisiti nene ngomo lasolo ma doo beleti lolo' olone' palauva' vaiku' nene nososi do gopo okunivo a'mine zisiti ne'mo palauvaku' mono osu' laa' neine' nene gilamani' nehe. Ido' a'mine'mine ogo lihime goloso daa' ive hamokovo' nene lengiku' minavosa ne'mi lihime nene lengi' mukita dizavosa mulisetine nene goloso oga' neive. 
1CO.5.7	Nemu' nene O'moso'mo Zuda veti avotemote Aigita misubou' minani' ise'ine izingumu' gili holise' minilisa numudeu' zisiti minamilive li numu'ninguti' zisiti vise' igi di hulaa' nani' ne'mine igi lingine lihimete nomine' minelone li goloso inite' lengita noline' nene vise' igi di hulilo. Ido' Zuda vete a'mine ise'ine izine' holisekumu' nene sipisipi angale ma bilaa' nani' ne'mino leli' sipisipi angale Kilisito'nisi bilikevo leli' lihimetemu' hiline' nenako lingine lamine' lihimetine nomine' nizani' gele neive. 
1CO.5.8	Nemu' nene Zuda vete a'mine holise' minaa' nani' gameneu' gameneu' nene zisiti hulamavo lulu izamine' beleti ni minaa' nani' ne'mino laza nene litehe inite' zisiti ne'mino lute golososi monovo golososi lelita minamine' mino lute lisihe' laminekisi mino inite' lamine' gihilevo' ogo molo minelone.
1CO.5.9	Luhuvo inite' gomu' ma ti' lo gize lingimuvoni' ma neive: Lingine nene vene' vemoho' monovo goloso gopo' napa iga' avesi bizi moni zogo mili namilo lo lo-lengede nouvoni' ma neive. 
1CO.5.10	Nene luvoni' nene me misubou' aleve O'mosomu' gilamani' heta ato' aleve ma gopo'napa monanikisi ido' mumuzo' iga' avesi gumine gizengize vesi ido' soza o'mosomu' ngopo'ni laa' avesi mudise huli-ngidi mini kegesi minilo luvodini ne'mine ve misubo vaito' mini'mi monaa' nani' nenako huli-ngidi mini kegesilisa huli-ngidi zaa' misubola vadine. Lingine misubo muki' huli mala ngeli vamilisanako ma mini kegesilizave luvodini ngeli ne'mine amilizado' luvodine. 
1CO.5.11	Nemu' nene luhuvo gize lingimuvoni' gamazi'mi monovo ma nene ne'mino neive: Evene' ma Izesu' evenele leli' muliseuti' none laa' nave vene' vemoho' engi' nete monovo goloso iga' ilizani' nehe mumuzo' iga' ilizahe soza o'mosomu' ngopo'ni laa' ilizahe noso ni sipaki iga' ilizahe ido' gumine gize ngize ve minilizahe ne'mine ve nesi nene bizi moni zogo milamilizave. Ee, noso' nite' engikisi maka' mo keke' namilizave. 
1CO.5.12+1CO.5.13	Naza nene mono' gilamani' aleve engi' monovomu' ize' molo lo huko-ngedaa' gono nene neni' gono nomine' nenako engikumu' nene lamuve. Heta mono' gilamave engi' monovo'inemu' ize' molo laa' nene O'moso'mi gono neive. Ido' lengi' muluseu' mono' nigilani' aleveti gamazi'inemu' laa' nene lengi' gonotine ma nenako damilizahe. Nemu' nene mono' godolou' ti' lo minine' nene gili dalo: Ve ma ingine monovo goloso daa' niilizave nene lengi' mulisetingu' minamilizaze. nGimiseli hulilo.
1CO.6.1	Ido' lengitati' mali'mo eze zuho ma lihime molo-davo aza goni' o-deline' nene mono' aleve nizada do vo goni' o-deline' o neine' nenako ne'mine amo O'mosomu' gilamavetida do vo goni' o-daa' neive. Naza giluvoni' lingine ne'mine ilisa longovozo hililizahe lo giluvoni'za longovozo hilami ne'mine iga' nave. 
1CO.6.2	Laza O'moso'mi evenele nete misubou' aleve O'mosomu' gilama aleveti gamazi'ine nene geleka' geleka' ogo minelone' nenako gilamani' nehe. Ee, gamazi'ine nene geleka' geleka' ogo minelesunako lingine gamazi ngomo nesi nene gililizado' lisihe' amahe. 
1CO.6.3	Laza nene angeloliti gamazi'ine nesi gele-ngedelone' nenako nemu' gilamani' nehe. Nemu' nene me misubou' initeliti gamazi'ine nene gele-ngedato' lisihe' gehepeve o none. 
1CO.6.4	Nemu' nene me misubou' initeliti gamazi lengita ma soto' ogavo ma a'mine gamazitine nene gili-lidilizave li engita di vaa' nani' alevemu' nene O'moso'mi evenele zuho laza engikumu' gilunivo mono'ine nomine' mo haza inite' nizani' nenako engita nanimu' di vaa' nave. 
1CO.6.5	A'mine noluvoni' nene longovozo hililizave losa noluve. Ido' mono' gilave Izesu' zuho lengi' muliseu' gamazi ma soto' iline' nene galau' otohato o minivo do lisihe' o-lengedelive nene hamokisi ma minamihe. 
1CO.6.6	Ma noloseiha gamazitine nene ha do lisihe' o-lengedelinako ezela di vamavo linginelati' malite lengi' zuho ma nene zasila ngele'mizi di vi goni' i-ngidaa' nani' nene goloso ve. Ido' neevo' nomive. A'mine zasi nesi nene Izesungumu' gili ele'vole' isa'manako engita ngele'mizi di vi goni' i-ngidaa' nani' nene mo goloso gehepeve ve. 
1CO.6.7	Lingine zuho monoku' minanguti' di gonito' mili-ngidaa' nadi'mo nene monokuti' mo limi ingikeve. Linginela lihime ma mili-lingidikevo ma nene goni' i-ngidami huli ngimikilizani' nene lamine' o neinako nanimu' goni' i-ngidaa' nave. Ido' lengi' initetine gumine dikevo ma goni' nene i-ngidami huli ngimikilizani' nene lamine' o neinako nanimu' goni' i-ngidaa' nave. 
1CO.6.8	Ne'mine amilizanako lingine nene langisetinesi lihime mili-ngidi monovo lisihe' ani' gilivo mini go'ine izi gumine damine iga' nave. Ne'mine iga' niigisa monoku' minave lengi' zuho nesi nene ne'mine i-ngidaa' nave. 
1CO.6.9+1CO.6.10	Inite' goloso daa' nave nete nene O'moso'mi gizebou' ngeli vi hilamilizani' nenako nemu' gilamani' nehe. Evene' ma vene' vemoho' monovo goloso gopo' napa iga' navesi soza o'mosomu' ngopo'ni laa' navesi evene' ma ve maliti ele'ningine gopo daa' navesi ido' ve ma vene' vemoho' inite' iga' adi'mine igi vemoho' engi' oko'ningu' inite' iga' nave nesi ido' vene' engi' oko'ningu' inite' iga' nani' venekisi ido' guminelo' vesi ido' ve maliti initeto' mumuzo' iga' navesi ido' noso ni sipaki iga' navesi evene' divi ledivika li gamazi goloso laa' navesi gumine gize ngize ve nesi nene O'moso'mi gizebou' nene ngeli vi hilamilisaze. Lingine laza gopo minelonidoti' nene a'mingu' ha vo holalobe li gopo gatine gilamilo. 
1CO.6.11	Ido' gomuta nene lengikuti' evene' linge ma nete ne'mini goloso inite' daa' ave ma minani'za lingine igi Guvelesi ve Izesu' Kilisitoda gi'mizi eze gulive nene di lengita adi'mo O'moso'mi Sikalahu' nene lengita ogo gono do a'mine monovo golosotine nene gilite-lengedo O'moso'mi evenele lamine' lolo' o-lengedavo O'moso'mo lihimetinesi nomine' ve lo-lingidine' ve.
1CO.6.12	Lingine inite' muki' nene ha gopo gamazi'vesi nomine' ogo molo olosune laa' nani'za a'mine inite' linge ma nete lele'mize lamine' amilisave. Ee, lingine inite' muki' nene ha gopo gamazi'vesi nomivo ogo molo olosune laa' nani'za inite' ma ogo molo oga' nounivo a'mine initeli'mo guvetesi ve ne'mine lolo' o lemavo agae ne'mine amolone lo minelone' nesi geli geli ogo ogo molo minelesunako nemu' nene naza inite' mali'mo guve'nesi ve lolo' ogalive lo inite' ato ato' nene gopo osa'muve. 
1CO.6.13	Lamineto' likeni' neive. O'moso'mo noso' nite' do soto' ine' nene gatudemu' ve losa do soto' ine' ve. Ido' gatude do soto' ine' nene noso' nitekumu' ve losa do soto' ine' ve. Ne neiha ei' O'moso'mo lavo noso' nitekisi gatudesi mudise osu' ha lilisasive. Ee, O'moso'mo noso' nitekisi gatudesi nene ne'minemu' do soto' ine'za okode do soto' ine' nene vene' vemoho' gopo' napa ingalizave losa do soto' amo Guvelesi vela gelekele' igi nizavo Guvelesi ve'mo okodelo' gizebo o minelive losa okode nene do soto' ine' ve. 
1CO.6.14	Nemu' nene O'moso'mo Guvelesi ve hele neinguti' do ote-dine' ve. Ido' a'mine'mine ogo amuzo'vedunu' lelikisi hele noloninguti' do ote-ledeleseive. 
1CO.6.15	Lingine nene Kilisito' oko'nolo' gizene ana ne'minisa nene mini'mi moni nizave. Nemu' nene gilamani' nehe. Nemu' nene laza Kilisito' oko'no hamo' ne'mine minune' gilivo minuninguti' linge ma nene Kilisito' oko'nolo' gizene ana ne'mine minani' matesi vi pasidia' alusi ingalizani' ne'mo Kilisito' oko'no ma nene di vi pasidia' vene' alusi di gopo igi di hamo' ilisanako nemu' nene ne'mine mo keke' amolone. 
1CO.6.16	Ee, mono' godolou' gamazi ma vene' vemoho' bizi ingalisine' nene hamo' lili' ilisasive lo neine' nenako pasidia' venekisi ongalive nene a'mine venekisi hamo' lili' ilisasive. Nemu' nene lingine gilamani' nehe. 
1CO.6.17	Ne neiha evene' ma aza Kilisitoda vo gi'mizelive nene Kilisitokisi lu'ine hamo' lolo' ogavo minilisive. 
1CO.6.18	Lingine vene' alusi gopo' napa ingi'mi monaa' monovomu' nene golise igi mehedine imilo. Inite' goloso ato ato' vai' nevo daline' nene okonga losuvolotikovo' daline'za vene' alusi gopo' napa ongaline' nene gei' okonga gihile nene lihime molo-do do goloso o-delesane. 
1CO.6.19	O'moso'mi Sikalahu' nene O'moso'mo lehize-lengedavo lutingu' minevo dovo' ogo minive ei' kekeize numu've nene lengi' okodine nene neive. Lengi' initetine nomive. Nemu' nene gilamani' nehe. 
1CO.6.20	Ee, O'moso'mo lengi' nene meni hizo do eita o neine' nenako okodine nene lengi' initetine nomive. Nemu' nene a'mine okodinedunu' nene eze gulive do naba iline' initekovo' nene igi mili minilo.
1CO.7.1	Ido' lingine luhuvo inite' gizi huli-nidi longo' i-nidani' inite' mamu' nene lo soto' ogo lo-lengemeloze. Gililo. Ve mali'mo vene' damo hazavo' mineline' nene nesi ha lamine' o neive. 
1CO.7.2	Ne'mine o neine'za evene' muki' iga' adi'mine igi lingine vene' alusi gopo ingikelizanako nemu' nene vemoho' muki' hamo hamolite vene' di minilizani' nesi nene lamine' oloseive. Ido' vene' muki' hamo hamo' ingine velo' vanikovo' minilizani' nene lamine' oloseive. 
1CO.7.3	Ve gaza elengahosi bizi ingalisido' o neize. Inite' ogakumu' a'manapa o damozo. Ido' vene' gaza vangahosi bizi ingalisido' o neize. Gazasi inite' ogakumu' nene a'manapa o damozo. 
1CO.7.4	Vene' lingine okodine'mi initeto' nene gizebo amave. Asi vadinge nete gizebo i nizave. A'mine'mine ogo vemoho' lengi' okodine'mi initeto' nene gizebo amave. Asi mo eledinge netesi nene gizebo i-lingidi nizave. 
1CO.7.5	Nemu' nene elenahoi vanahoi lingine inite' ili ma a'manapa a'manapa amilizo. O'mosola lolosive lilisine' gameneukovo' nene O'mosola gamene nanike' lolosive lilisihe li hukiki inite' ami mini O'mosola lilisine' nene lamine' o neive. Ne'mine o neine'za Satani ne'mo lengemengu' molavo inite' goloso ogato' lutine otavo moni vene' vemoho' atokisi gopo' napa ingikelisive. Nemu' a'mine gamene milasine' nene osu' lavo ma inite' nene ihe' ha ilisasive lo noluve. 
1CO.7.6	Ido' ne'mine lo nolo-lingimuvoni' nene ne'mine mana'mine ilizave ido' amilizave lo lo huko lamuve. Langisetine nene ne'mine ilisa gili nilisave lo gele noosa nogele lingimuve. 
1CO.7.7	Naza giluvoni' evene' muki' nene neni' uvodi'mine igi vene' dami hazavo' minilisave lo gele nouvoni'za O'moso ne'mo mino ogo molo olone' amuzote nene ato ato' lehize-lidine' nenako ne'mo ma nete nene na minuvodi'mine igi ngeli minamilisave.
1CO.7.8	Ido' nemu' velo' vamani' venekumukisi ido' vene' damavemukisi vene' gevonokumukisi nene naza ne'mine lo noluve: Ingine nene neni' uvodi'mine igi vene' dami velo' vami hazavo' minilizani' nene lamine' oloseiha 
1CO.7.9	vene' vemoho' malite velo' vaa' vene' daa' amo haza minelone lisa nizavo inite' ogakumu' oko'ningu' olo' lo'mo novivo hongu li minilizado' lisihe' amani' aleve ingine nene ha velo' vaa' vene' daa' ilizave. Inite' ogakumu' okodingu' olo' laa' ne'mo goloso inite' daa' akau' lengele'mize molaloseinako velo' vaa' ido' vene' daa' nene lamine' o neive. 
1CO.7.10	Ido' vene' vemoho' lili' igi nizani' aleve nene lengikumu' ti' lo lo huko nolo-lingimuha a'mine nene neni' luvoni' gamazivo' nomive. Guvelesi ve'mo lo huko-lingidine' gamazi ve. A'mine gamazi nene ti' lo neive: Vene' ingine va'ningine huli-ngidi vamilizave. 
1CO.7.11	Ne'mine o neine'za va'ningine ma huli-ngidilizani' nene ele'ninge ingine ve gohi malo' vami haza minilizave. Ido' haza mineso' ngisamiline' nene tine' mili gohi va'ningida alizave. Ido' va'ninge nete ele'ningine nene huli-ngidamilizave.
1CO.7.12+1CO.7.13+1CO.7.14	Ido' naza evene' linge mamu' Guvelesi ve'mi gamazi nomine' na'nise ti' lo noluve: Izesu' evenele zuho mali'mo Kilisito'nimu' gele ele'vole' ami vene' ma do neivo vanahosi bizi mini di vilisida a'mine vene' nene O'moso'mo do lamine' o-davosa elenaho Kilisito'nimu' gele ele'vole' amine' ne'mo vanaho gele ele'vole' o neine've nene ngelo do goloso o-damilido' mineleseinako nemu' elenaho aza a'mine velo' nene ha minelove nolivo ma a'mine vene' nene do hulo-damo ha do minelive. Ido' Izesu' evenele zuhouti' vene' mali'mo Kilisito'nimu' gele ele'vole' ami velo' vo neivo elenahosi bizi mini di vilisida a'mine ve nene O'moso'mo do lamine' o-davosa vanaho Kilisito'nimu' gele ele'vole' amine' ne'mo elenaho gele ele'vole' o neine've nene ngelo ma do goloso o-damilido' mineleseinako nemu' nene vanaho aza a'mine vene' nene ha do minelesuve nolivo ma elenaho aza hulo-do vamilive. A'mine Izesungumu' gili ele'vole' ama vadingesi ido' eledingesi nene O'moso'mo do lamine' o-ngedamaa' neine' neidiniko izipe gidilizani' nene O'moso'mi evenele zuho minami heta ato' ve minadine. Ne'mine o neiha do lamine' o-ngedaa' neine' aleve nizani' giline' ne'mo izipahatine nene O'moso'mi evenele zuhouti' nizave. 
1CO.7.15	Izesu' zuho minamine' veneli'mo he ido' vemoholi'mo he vanahine nolihe elenahine nolihe hulo-delove nolivo ma O'moso'mo ezesi bizi minilisive lo hukamine' mo asi hongu li laminivo' minilizave lo neine' nenako ma volone nilavo ma nene a'minemu' o've li-ngidamilo. 
1CO.7.16	Ne neiha Izesu' zuho minamine' elengaho nolihe vangaho nolihe a'minguti' mali'mo minelesive liline' nene O'moso'mo do u' izeli akalo' ele'mize molalibe nemu' gelamange. Mo hulo-damozo.
1CO.7.17	Ido' Izesungumu' gele ele'vole' amine' vangaho nolihe elengaho nolihe nesi bizi minilisive lo O'moso'mo lo huko lamive lo lo-lingimuvoni' ma neine'za Guvelesi ve'mo lengi' hamo hamo' minevo' alevotine nene ne'mine mana'minesi minilizave lo lengele'mize molavo a'mine minevo' alevotinesi minikevo O'moso'mo elese molo-lengedo ei' ve lo lengele'mize molani' gameneu' minani' minevo' alevotine minine' ma'mino ha minivosa minilo. Ido' Izesu' evenele mulise ato ato' mini'mi monada nene ne'mine lo lo huko-ngedaa' nouve. 
1CO.7.18	Ve ma Zuda veti noso mili-di oko'no lolovo huki-dikedo' O'moso'mo Izesu' zuho minelive lo ele'mize molavo ma a'mine Zuda veti noso mili-dani' nene do hulamoloseive. Ido' ve ma oko'no lolovo huki-damani' heta ato' ve minido' O'moso'mo Izesu' zuho minelive lo ele'mize molavo ma Zuda veti noso mili-nidi oko'ne lolovo huki-nidilizave lo lamilive. 
1CO.7.19	Ne nanitekumu' ve. Okode lolovo huki-lidikevo minaa' nene haza inite' ve. Ido' okode lolovo hukamune' minaa' nesi nene haza inite' ve. Haza inite' neiha inite' gihile nene O'moso'mo lo huko-lidine' gamazi've gele daa' ne neive. 
1CO.7.20	O'moso'mo elese molo-lengedo ei' ve lo lengele'mize molani' gameneu' lingine hamo hamolite minevo' alevotine gomu' minivo minani' ma'mino ha minivosa minilo. 
1CO.7.21	Ido' evene' malite gei' okonga nene meni hizikevo engi' inite' ne'mine lolo' ogo goboni gono do-ngede'mo vo nanivo O'moso'mo ei' ve lo gele'mize molavo ma goboni ve naningumu' nene gopo gaka gelamo a'mingu' nene ha minezo. Ne neiha a'mine goboni gonouti' apaso viline' aka ma soto' o-gedavo ma a'mido' e'meteline' nene lamine' oloseive. 
1CO.7.22	Ve ma evene' mali'mi goboni ve neivo Guvelesi ve'mo ei' ve lo ele'mize molaline' nene Satani ne'mi goboni ve mininguti' apase-dine' nenako ne'mo nene Guvelesi ve'mi evenele lolo' ogosa goboni ve minamine' gelave. Nemu' nene goboni ve miningumu' ve lo gopo gala gelamilive. Ido' a'mine'mine ogo ve ma goboni ve minamo neivo Guvelesi ve'mo ei' ve lo elese molo-do ele'mize molaline' a'mine ve nene Kilisito' goboni ve lolo' ogo mineleseive. 
1CO.7.23	Ee, Izesu' aza minevo' alevo've hulo lengikumu' helo lengi' meni hizavo ei' inite've lili' ikeni' nizanaze. Nemu' nene misubou' alevete meni hizi-lingidikevo engi' goboni gono di-ngidi minamilo. 
1CO.7.24	Ido' nemu' nene neze zuhokizo, O'moso'mo elese molo-lengedo lengele'mize molavo ma nene lingine hamo hamo' gomu' mini mili minani' minevo' alevotine malo' a'mido' nene O'mososi maka' maka' minilo.
1CO.7.25	Velo' vamani' ido' vene' damani' alevemu' nene Guvelesi ve'mo gamazi lo huko lamivo na'nise'ne ga'ne giluvoni' gamazivo' ma lo-lengemelesuve. Ido' Guvelesi ve aza mulumo'ne ningo do nu' izo ei' gonolo' nele'mize molani' nenako gamazi lamine' lengi' lo-lengemelodo' gili nimilizadokovo' lisihe' o nouve losa gele nouve. 
1CO.7.26	Nemu' nene ti' lo gele nouve. Idise a'mene api' ogo soto' o-lengede'mo novine' geni inite' ne'mi lulou' nizani' nenako nemu' velo' vami ido' vene' dami haza minani' aleve ingine minani' ne'mini hazavo' minilizani' nene lamine' oloseive losa gele nouve. 
1CO.7.27	Ido' gaza veneka neivo ma nene naza vene' alamo mo hulo-delove lo gelamozo. Ido' veneka ma nomivo ma naza vene' vise' olove lo gelamozo. 
1CO.7.28	Ido' vene' daline' nene goloso amoloseive. Ido' vene' alu mali'mo velo' viline' nesi goloso amoloseive. Ne neiha vene' vemoho' lili' ikeni' nete nene oko'ine losuvo'mi initekumu' geni engita soto' ilingumu' nene gilavo geni geni ivo minilisanako ne'mine geni nene lengita soto' ogalive lo gelo velo' vami vene' dami haza minilizani' alevevo' minilizani' nene lamine' ve lo noluve.
1CO.7.29	Neze zuhokizo, gamazi lo-lengemeloni' mene gililo. O'moso'mo molani' gamene naba nene mo alitave. Mo alitaze. A'minemu' nene di va'va' igi minilizani' o neinako lingine inite' gohi mamu' gili minavo a'mine gamene naba nemu' gatine molavo vene' vemoho' lingine vadinginemu' gilavo dizaa' neine' ido' eledinginemu' gilavo dizaa' ne'mo Guvelesi vemu' gilaa' nani' nene do leme-dalize. Vene' vemoho' lili' igi nizani' aleve lingine nene vene' vemoho' lili' igi minamani' evene' hamokovo' neine' gilivosa minilo. 
1CO.7.30	Ido' evene' ma linginela mulumo alumo gelaa' inite' ma minavo ive nama iga' nave lingine nene ive nama amani' gilivosa minilo. Ido' ve ma lingine inite' mamu' longolize ize minaa' nani' aleve lingine nene ne'mine amani' gilivosa minilo. Ido' inite' maketi milaa' meni hizaa' iga' nave lingine nene henenitine nomine' nizani' gili minilo. 
1CO.7.31	Ido' evene' ma me misubou' initeto' gono daa' nave ingine nene a'mido' lu'ine mili mini gono dani' gelamivosa minilizave. Me misubosi ido' a'mine misubou' inite' igi mili iga' nani' nesi nene osu' loloseinako nemu' gamazi mene noluve.
1CO.7.32	Gopo gatine gililiza inite' nene lengita minamine' minilizave losa gele nouve. Gohuno ve nete nene nanite' nanite' okunivo Guvelesi ve'mo mulunou' lamine' gelelihe li Guvelesi ve'mi initekumu' lu'ine mili gili minaa' naha 
1CO.7.33	vene' di nizave nene gopo ga'ine gili nanite' nanite' okunivo venete lamine' gililizahe li me misubou' initekumu' lu'ine mili gili minaa' nave. 
1CO.7.34	Ne'mine iga' nani' ne'mo nene lu'ine ga'ine se'ze lo minaa' neive. Ido' velo' olihe vamani' alu nete nene okodesi lutesi Guvelesi ve'mi initekovo' mino kekeize lo minelive li Guvelesi ve'mi initekumu' lu'ine mili gili minaa' naha velo' vi nizani' vene' nene gopo ga'ine gili nanite' nanite' okunivo vademote lamine' gililizahe li me misubou' initekumu' lu'ine mili gili minaa' nave. 
1CO.7.35	Lengi' nene lengele'mize lamine' olove losa gamazi mene nolo-lingimuve. Lengi' vene' daa' ido' velo' vaa' akatine nene hize tile-lengedosa lamuve. Lingine gamene gamene lamine' vevesi mini lutine inite' malo' malo' milami lutine Guvelesi velokovo' mili gelekele' i-di minilizave losa noluve.
1CO.7.36	Ido' ve ma aza alungo ma izeni i-dikevo mino alinge' nene vene' damo haza minelove lo lo huko nolingu' a'mine izeni elenahine nene ma duvo lo lulo amuzo molo oteline' ne'mo a'mine alumu' lihime dani' geleleseinako eikumu' lulou' gilido' do molo a'mine alu nene daloseive. Daline' ne'mo goloso amoloseive. 
1CO.7.37	Ne neiha ve mali'mo vene' mo damolove lo lo huko eze lulo amuzo molo gizebo ogavo vene' daakumu' lulo otamivo hazavo' minelido' lisihe' o neivo ma izeni elenahine nene haza gizebo o-do mino damiline' nene lamine' oloseive. 
1CO.7.38	Nemu' nene ve ma aza izeni elenahine ma daline' nene lamine' oloseiha ve ma izeni elenahine ma damo minelidi'mo nene ivile' ogosa lamine' oloseive.
1CO.7.39	Vene' ingine va'ninge hilami ve'inesi minilizani' gameneu' nene va'ningine huli-ngidamilizani' o neine' nenako bizivo' minilisave. Ido' va'ninge hilikevo ve malo' volone lilizani' nene ha vilisaha a'mine vilizave nene Izesu' zuho minilizavelokovo' vilizave. 
1CO.7.40	Ne'mine ilizani'za naza giluvoni' velo' vami hazavo' minilizani' nene lamine' minilisave losa gele nouve. Meve nene neni' gamazi neine'za naza giluvoni' O'moso'mi Sikalahu' nene nenita neivosa ei' gilido' hize ele' ogo noluhe losa noluve.
1CO.8.1	Ido' longo' ma i-nidani' malo' nene soza o'moso ngimani' inite' naa' nemu' lo-lengemelosuve. Lingine mukito' nevo'mine inite' monovo danava gelaa' noune lani' nene mo lamineto' lani'za ve ma ingine la'lisete inite' monovo danava gelaa' unive ne none laa' nave nene engi' oko'ine di hozi li hokolize' igi minaa' nave. Ingine nene ne'mine igi minaa' naha ve ma ingine lu'ine evene' ngimaa' nave minani' nete nene hize ele' i-ngidi minaa' nave. 
1CO.8.2	Ido' ve ma ingine inite' monovo danava gele osu' lo none li gilaa' nave ingine nene inite' gele vevesaa' monovo nene olihe gilamave. 
1CO.8.3	Ne neine'za ve ma ingine O'moso lu'ine imaa' nave nene O'moso'mo engikumu' nene ei' ve lo ningo gele neive.
1CO.8.4	Ido' neloti' nene soza o'moso inite' ngimani' initekuti' naa' nemu' naza ti' lo noluve: A'mine soza o'moso nene inite' gihile minamani' nenako a'minete me misubou' inite' ma amilisave. O'moso ei' hamokovo' minine' nene neive li lingine lani' nene lamine' ve lo gele nouve. 
1CO.8.5	Ee, evene' ma ingine O'mosote ve ido' Guvetesi ve ve lani' inite' okulumokukisi misuboukisi nene minani' neiha ido' a'mine soza o'moso ido' guve'inesi ve lili' igi minani' inite' nene lamine' mo vai' li minani' ve. 
1CO.8.6	Ne'mini minani' neiha Kilisito' evenele zuho laza nene ti' lo gele none: O'moso ei' hamo' nene neive. Aza nene Meteho inite' mata' muki' do soto' ive ne neive. Ido' laza nene eze lulolo' ogo molo olone lo eito' lehete ogo minaa' unive ne neive. Ido' Guvelesi ve nene hamo' neive. A'mine ve Izesu' Kilisito' nene O'moso'mo eito' gele medele mino inite' mata' muki' nesi ido' leli' nesi do soto' ive ne neive.
1CO.8.7	Ne'mine ve neingumu' nene leli' ha gele none' nenako soza o'moso nene inite' gihile nizamaze. Nemu' nene evene' linge ma lingine soza o'moso ngimani' noso' nitekuti' nalone' nene goloso amoloseive laa' nani'za lengita Izesu' evenele ma nete nemu' olihe gili lamine' amave. Ingine nene gamene gala'mudati' vomine soza o'moso nene inite' gihile ve li ngopo'ni li minaa' ani' nenako nemu' nene ingine idisesi soza o'moso ngimani' noso' nitekuti' nalizani' nene a'mine o'moso ngopo'ni nolune li gilisa nalisave. Ido' ne'mine ilizani' nene lu'ine gilizevo o vine' miningu' nene gili vevesamanako nemu' nene ingine a'minguti' ma nalisa gili laza nalone' nene soza o'moso opo'ni lune' gelavo mo lihime dalosune'za nevo ha nalosune li gili nalizani' ne'mo nene ingine lihime dani' gelavo lengi' zuho nene ngele'mize goloso ilisave. 
1CO.8.8	Ne neine'za noso' nite' naa' ido' namaa' monovote ne'mo O'moso'mo lelikumu' gala giline' nene ma do ato' amoloseive. O'moso'mi velelo' noso' nite' ma nalone' ne'mo do lamine' o-ledamo ido' malise ogo namolone' ne'mo nene ma do goloso o-ledamoloseive. 
1CO.8.9	Ne neiha soza o'moso ngimani' noso' nitekuti' nene ha nalonido' o neihe li nemu' gili lingine nalizani' ne'mo evene' ma ingine monoku' gilizevo ne'mine gili minani' nene monokuti' limi ingikelizaze. Monovotido' nene gizebo lamine' ilo. 
1CO.8.10	Ne'mine noluvoni' nene nemu' noluve. Gaza Izesu' evenele malike, soza o'moso nene inite' gihile nizamani' nenako nemu' nene soza o'moso ngimani' inite' nene ha nalosune lo gele nanivelike, soza o'moso'mi mono' numu'veu' mino noso' nite' no nanivo ve ma lulouko mono' gele guno amive aza soza o'moso ngimani' inite' naa' nene goloso ve lo gelaa' noilive mali'mo ningo ehelele izaa' ine' ma nene ehelele izamivo ha vo naloseive. 
1CO.8.11	Ido' ne'mine iline' nene goloso inite' dalosuve lo gelo vo no lulo do goloso oloseinako ne'mo mono' gele guno amive geze zuho eikumukisi Kilisito' aza nene hiline' nenako a'mine geze zuho ma nene do goloso o-do gaza soza o'moso ngimanguti' nene ha nalosune lo gelaa' anidi'mo mo aka golosolo' ele'mize molane. 
1CO.8.12	Lingine ne'mine iga' nani' ne'mo lingine zuho ma monoku' lu'ine gilizevo o vine' nene di goloso i-ngidi lihime mili-ngidaa' nani' nene Kilisito'nisi lihime mili-daa' nave. 
1CO.8.13	Nemu' nene lingine olodi'mine igi minilizangisi naza soza o'moso ngimani' noso' nite' ma naloni' nene neze zuho ma lihime akau' vikelizave lo a'mine ize nevo'minguti' nene namo mino helelosuve.
1CO.9.1	Ido' evene' ma nehe inite' ma nehe ne'mineti goboni ve'ine minamuvonako naza nene inite' nanite' olosa gelelohe nene ha olosuve. Naza nene Guvelesi ve'mi velemu' ogo gono daa' uve aposolo nouve. Guvetesi ve Izesu'ni nene neni' ve'nedunu' mo ningekuvoni' ve. Ido' Guvelesi ve'mi velemu' ogo gono duvoni' ne'mi gihile lengi' nene nizave. 
1CO.9.2	Ee, lengita gono dokuvo Guvelesi ve'mo eze evenele lolo' o-lingididi'mo naza nene aposolo gihile nouvoni' nene mo soto' o neine' nenako nemu' evene' malite nenikumu' aposolo nomive li gili nilizani' nene ti' ogo monilize. Asi neni' lengi' aposolo nouvoni' nene langise mo gili nizave.
1CO.9.3	Ido' evene' malite neni' monovo'nemu' ize' mili laa' nahe nemu' nene naza a'mido' mene ti' lo ma nolo-lingimuve: 
1CO.9.4	Nazasi makato' gono dunivesi volonida nene evene' ma ingine noso' nite' haza limikevo nalonido' amihe. E'e, mo ha nalonido' o neive. 
1CO.9.5	Ido' Petololesi Guvelesi ve'mi akunolo zuhosi aposolo linge masi ingine mono' gonolo' monada monada nene vene'inesi maka' monaa' nave. Ido' lingine mo gili nilisave. Leli' nene ne'mine olonido' mo lisihe' o noloseive. Olo. 
1CO.9.6	Ido' aposolo linge nene noso' nite' haza ngimikevo naa' naha leli' Banabasikisi nenikisi nene mono' gono helala do ido' helala okode losuvo'mi initekumu' nene leli' adedunu' gono do do soto' oga' nosive. Ne neiha aposolo linge ma ingine nene noso' nitekumu' gono dami haza naa' nani' nene ha neiha lelikovo' nene gono dami haza nalisido' minamasive li lingine gilaa' nahe. Ne nomive. 
1CO.9.7	Ido' ve ma ami pilisi ve nene gono'velo' meni imamavo asi'vevo' nene oko'no losuvo'mi inite' nene do soto' o'mo vo minelihe. Ido' ve ma aza gono doo mine zuho' ogavo o molavo a'minguti' dolizo namilihe. Ido' ve ma zaho bulumaka' gizebo ogo minelinguti' a'mine bulumakali'mi amine novozo nene asi've namilive. Ne'mine igi haza gono mo keke' mo damilisave. 
1CO.9.8+1CO.9.9+1CO.9.10	Ido' neni' nene eveneliti gamazilo' e'meto a'mine luvoni' gamazi mene nolive lisa nilahe. E'e, O'moso'mi lou' gamazi Mose' ma ti' lo gizine' neine' masi ne neive:
1CO.9.8+1CO.9.9+1CO.9.10	Bulumakatinelite lengi' viti gihiletine nene lisi
1CO.9.8+1CO.9.9+1CO.9.10	di ledi' ledi' nii-lingidavo ma nene
1CO.9.8+1CO.9.9+1CO.9.10	a'minguti' ha nalizado' o neize.
1CO.9.8+1CO.9.9+1CO.9.10	A'minguti' ma nikelizave li ve'nido' nene inite' ma di tili-ngidamilo.
1CO.9.8+1CO.9.9+1CO.9.10	Ido' lingine a'mine line' gamaziu' nene O'moso'mo leli' evenekumu' lamo bulumakakumukovo' lave li gili nizahe. O'ove. Leli' evenekumukisi lo neine' ma neive. Ee, gana' gono davesi ido' ne'mi gihile've do soto' olosa alinge' gono davesi ingine gonoteloti' gihile've soto' ogavo ma neloti' ha nalosune li gono dalizado' o neine' nenako nemu' a'mine gamazi nene lelikumukisi line' ma neive. Ido' ti' lo gize neine' nenako O'moso'mi lou' gamazi nesi nene neni' luvodi'mine ogo gonou' ve nene gono haza damilisave lo neine' ma neive. 
1CO.9.11	Ido' neloti' nene lengi' lutingu' mono' nene zuho' ogosa ne'mi gihile've okode losuvo'mi inite' lengitati' ma dalone' nene mo inite' nabasi nomive. 
1CO.9.12	Evene' ma ingine nene lengitati' oko'ine losuvo'mi inite' dalizado' lisihe' i nizahe ido' leli' nene engi' ngivile' ogosa okode losuvo'mi inite' lengitati' dalonido' lisihe' o none.
1CO.9.12	Okode losuvo'mi inite' lengitati' nene ha dalonido' lisihe' o neiha ma damo okode losuvo'mi initekumu' lolone' nene evene' olovo' ikevosa Kilisito' gamazi've lamine' nene gili dalizani' aka've hize tilalone lo a'mine inite' mukikumu' nene la'lisete geni gono gehaa' noune. 
1CO.9.13	Ido' mono' numuno nabau' gono dave ingine noso' nite'ine nene mono' numuno nabauti' di naa' nave. Ee, mono' numuno nabau' eveneto' medeli mini O'moso inite' lehizi-daa' gono dave ingine nene O'moso lehizi-dani' noso' nitekuti' nene di naa' nave. Lingine a'mine nee mamu' gilamani' nehe. 
1CO.9.14	Ido' a'mine'mine ogo Guvelesi ve'mi gamazi've lamine' nene di vi li soto' i ngimaa' ilizave ingine nene li soto' i ngimilizavelati' noso' nite'ine di nalisave lo asi've Guvelesi ve'mo lo hukine' ma neive. 
1CO.9.15	Ne neine'za naza Kilisito' gamazi've lamine' nene lo soto' ogo lo-ngeme'mo vaa' nouvodo' nene lo soto' o ngemaa' uvelati' nene noso' nite' nevo'minesi ma damo haza gidini lo-ngemaa' nouve. Ido' naza luhuvo ne'mine lo nogizuvoni' nene evenelite gili noso' nite' nevo'mine ma nimilizave losa gelo luhuvo gizamuve. Naza giluvo mono' gamazi haza gidini lo-ngemaa' nouvoni' monovo'ne nene ede vive lo nolize izaa' nouve. Nemu' a'mine nolize izaa' aka'ne nene hizi tili-nidisa a'mine gono daa' nouvongumu' noso' nite' haza gidini nimamavo hazavo' mine do vo heleloni' nene mo lamine' ve lo gele nouve. 
1CO.9.16	Nene nanitekumu' ve. Guvelesi ve aza gamazi'ne lamine' nene lo soto' ogo lo-ngeme'mo viline lo lo huko-nidine' nenako lo-ngemamoloni' nene lihime nemavo agae agae lo minalove lo a'mine gamazi've lamine' nene lo-ngemamo haza mineloni' aka'ne nomivo mino Kilisito' gamazi lamine' nene lo soto' ogo lo-ngemaa' nouvoni' nemu' nene neni' oko'ne do dizo nolize izamolosuve. 
1CO.9.17	A'mine gono dalove lo nei' lu'ne otavosa duvodiniko neloti' nene meni'nesi ha duvodiba ne'mino nomive. Neni' lu'ne olihe otamivosa Guvelesi ve'mo a'mine gono nene nogimuze. Dozo lavo noduve. 
1CO.9.18	Nemu' nene meni'ne nanite' daa' nouve. Ne'mino neive. Mono' gono daa' nouvodoti' nene oko'ne losuvo'mi inite' haza gidini dalodo' o neine' nene gele hulo meni dalongumu' lamo Kilisito' gamazi've lamine' nene lo soto' ogo lo-ngemelodo' meni've nomivo haza gidini lo-ngemaa' nouvongumu' nene nolize izaa' nouve. Nemu' nene naza Kilisito' gamazi lo-ngemaa' nouvodoti' meni'ne daa' nouvoni' nene a'mine nolize izaa' nouvoni' nene neive.
1CO.9.19	Ne'mino neive: Naza nene meni nemaa' ilive lo evene' hamo' mali'mi gelekele' ve ne'mine minamuvoni'za evene' vai' goloso ngele'mize Izesuda molalove losa na'nise'ne nene evene' mukito' gelekele' o-ngedaa' nouve. 
1CO.9.20	Na'nise'ne nene Zuda veti lou' gamazi Mose' gize ngimidokovo' e'metaa' aveti muliseuti' minamuvoni'za Zuda vesi ido' Zuda veti lou' gamazilo' e'metaa' ave muki' nesi nene ngele'mize Izesuda olove lo a'mine Zuda vesi ido' engi' lou' gamazilo' e'metaa' ave engi' ve'nida nazasi nene Zuda ve a'mine lou' gamazilo' e'metaa' uve gelo gono do minelesuve. 
1CO.9.21	Ido' na'nise'ne nene O'moso'mi lou' gamazilo' e'metesa'muve minamuvoba Kilisito' lou' gamazilo' gelekele' oga' uve nouvoni'za O'moso'mi lou' gamazi di minamave heta ato' vesi nene ngele'mize Izesuda olove lo a'mine O'moso'mi lou' gamazi di minamaveti ve'nida nene nazasi engi' aleve minuvoni' gelo gono do minaa' nouve. 
1CO.9.22	Ido' evene' monoku' amuzo milamave engi' nene ngele'mize Izesuda ogo do amuzo molo-ngedelove lo nazasi nene engi' gidini lolo' ogo mino gono daa' nouve. Ido' a'mine aleve mukikuti' nene linge ma O'moso'mo do ngu' izeline' akalo' ngele'mize molalohe lo ato ato' aleveti monovo'nido' e'meto amuzo molo gono daa' nouve. 
1CO.9.23	Ido' inite' muki' ne'mine oga' nouvoni' nene evene' muki' nene Kilisito' gamazi've lamineto' nene gelekele' ikevosa O'moso'mo engikisi nezesi makato' do lamine' o-ledelive lo a'mine gamazi lamine' nene hize ele' olosa ne'mine oga' nouve.
1CO.9.24	Lingine gili nizave. Evene' loti' izi ge hulo ne hulo lilizangu' nene mukilite meni dalobe li amuzo mili loti' izilisaha evene' hamoli'mo ngivile' ogosa meni daloseive. Ido' a'mine'mine igi lingine meni daloningumu' ve li monoku' amuzo milalo. 
1CO.9.25	Ido' ne'mine zohiku' ge hulo ne hulo lilizave ingine evene' ma ngivile' ogo meni daloningumu' ve li engi' oko'ine do gilizevo iline' monovomu' nene o've li oko'ine do amuzo molaline' monovovo' igi mili mini monovo'nido' gizebo lekeseve ilizave. Ido' ingine ne'mine ilizani' nene nani'mine meni dalisa ne'mine ilizave. Haza minevo' minevo' amiline' meni ma dalisa ne'mine ilisave. Ne neiha leli' nene monoku' amuzo molokunivo O'moso'mo minevo' minevo' meni lamine' lemelingumu' nene monovotelo' gizebo lekeseve olone. 
1CO.9.26	Ido' nemu' gelo naza monoku' amuzo molo loti' noizuvongukisi ido' Satani lovo o emaa' nouvongu' nesi nene abeleni ogo zohi' ne'mine amo mino 
1CO.9.27	evene' mono' lo-ngeme'mo vo minaa' uve minelonikisi na'nise'ne nene vo tolovo ogalove lo neni' oko'ne nene goloso initekumu' lanite' gelelingumu' nene amuzo molo do'mo leme-de mino a'mido' gizebo lekeseve oga' nouve.
1CO.10.1	Ido' neze zuhokizo, O'moso'mo do ngu' izine' aleve nene inite' ne'mine mana'mine igi mili ilizaha nesi mo ngeli vi tolovo amilisave li lingine gili nilisaha nemu' aka lengelebizo lo-lengemeloze. Gililo. Lingine gili nizave. Mose' aza leli' Zuda veti avotemotine Aigita misuboukoti' ngele'mizo Kanaha misubou' novivo vilizani' aka ngelebizelive lo O'moso'mo do soto' o-ngidine' limuso'mi mumunou' nene muki' ingine vani'. Ido' noso naba nene izo huko eza ema o-ngedo aka lolo' o-ngedavo muki' ingine a'mingu' vani'. 
1CO.10.2	Ne'mine igi a'mine limusolokovo' nene e'meti guvo nosou' vi vi helala vani' ne'mo mukito' ingine Mose' zuho lili' igi noso hilani' giline'. 
1CO.10.3	Ido' ebe' hadivelo' nene naa' inite'ine nomivo O'moso'mo noso' nite' Okulumokuti' hulo-ngedavo mukito' nani'. 
1CO.10.4	Ido' O'moso'mo geheni naba'mi lulouti' do soto' ogo ngimine' nosouti' nene mukito' nani'. Ido' a'mine gamenelo' nene Kilisito' aza nene engikisi maka' monine' gelavo a'mine noso nene ezeloti' soto' o ngimine' ve. 
1CO.10.5	Ee, O'moso'mo ne'mino do ngu' izine'za a'mine do ngu' iziveuti' lingela muki' nene goloso inite' di'mi ikevo O'moso aza gele goloso ogo ngebeleka' ngebeleka' ivo ebe' hadivelo' nene hili gese' ani' ve.
1CO.10.6	Ido' Zuda ve ingine goloso initekumu' lanite' gili di soto' i'mi vikevo O'moso'mo do soto' ogo lihime ngimine' inite' luvoni' nemu' lingine gili ingine adi'mine igi goloso initekumu' lanite' gili a'mine'mine ikelizave losa O'moso'mo alinge' soto' olonivemu' aka lelebizo ne'mine ine' ve. 
1CO.10.7	Nemu' nene ingine linge malite ani' ne'mine igi lingine soza o'mosomu' gelekele' i-ngidi ngopo'ni li minamilo. Ingine ne'mine angumu' mono' godolou' ti' li gizi nizani' ma neive:
1CO.10.7	Evene' ingine O'mosote minelive li bulumaka' avazaha ne'mine lili' igi
1CO.10.7	opo'ni li mini mito' mini noso' nite' ni noso ni mini
1CO.10.7	oti melengeni igi di goloso igi zohi' igi minani'.
1CO.10.8	Ido' ma nene engikuti' vene' vemoho' gopo' napa ingi'mi monikevo O'moso'mo gamene hamokukovo' evene' 23 tauseni ngebele hiline' nenaze. Laza nene ingine adi'mine ogo vene' vemoho' gopo' napa ongamolone. 
1CO.10.9	Ido' Guvelesi vesi golo izikevo satalite ngibilikevo hilani' nenaze. Laza ingine adi'mine ogo Guvelesi ve golo izamolone. 
1CO.10.10	Ido' evene' linge malite O'mosola nene inite' ato atokumu' emenga laa' ido' uvonga avanga li-daa' ikevo O'moso'mo angelo' ma imiselavo ogo lihime ngemo ngibiline' nenaze. Laza nene ingine lani' ne'mino O'moso uvonga avanga lo-damolone. 
1CO.10.11	Ido' a'mine inite' muki' mene soto' o ngimine' nene evene' laza neloti' aka ningeloningumu' ve losa soto' ine' nene gamene osu' lolosa neida mene none' aleve leli' nene ningi ne'mine amilizave li lelikumu' nene mono' godolou' luhuvo gizani' ve. 
1CO.10.12	Nemu' nene ve ma gaza vo tolovo oga' akalo' minamo ha mine gili' lo nouve lo minelinive gaza ehee gemengu' soto' o gemavo lihime daa' akau' vo holo lemo ongalinge. Ningosa minezo. 
1CO.10.13	Lengita lengemengu' soto' o lengemaa' neine' nene atoli'mine soto' o lengemamive. Evene' mukita soto' oga' neine' ma'mino nene soto' noo lingimive. Ido' O'moso'mo leze nene hulo-ledamoloseinako lingine ezemu' gili ele'vole' gehepeve i mini ezela lehete igi minilo. Aza nene lingivizeline' lengemengu' ma soto' o lengemeline' nene ma ninge mate lingimikamoloseive. Lengemengu' ma soto' o lengemeline' nene lingivizamivo amuzo mili ha mine gili' li minilizave lo aza nene olovo' ilizani' aka vele-lengedeleseive.
1CO.10.14	Ido' Mose' miningu' minave nene O'moso'mo lihime ngemo ngibiline' ma'mino lengebelalize. Nemu' nene neze zuho lu'ne lengeme nouvoni' mate, soza o'moso nene gelekele' i-ngidami ido' noso' nite' ngimilizanguti' nesi nami ngopo'ni laa' monovomu' nene olovo' igi mehedine ngimilo. 
1CO.10.15	Lingine nene lutine gatine neive ma nene nizave losa gamazi mene lo-lengemelouze. Nemu' nene gamazi loloni' nene gihile nolihe langisetine ningi gili hehe lilo. 
1CO.10.16	Lebeni inite' naa' nouningu' O'mosola isaa' neve lo vaini gomise Guvelesi ve'mo no'noho' izinguti' nune' ne'mo do hamo' o-ledavo naa' noune' aleve muki' nene Kilisito' vanise lepine' ne'mi gihile've ma nene dalosune. Olo. Ido' lebeni inite' beleti apilo a'minguti' nune' ne'mo do hamo' o-ledavo naa' noune' aleve muki' nene Kilisito' oko'no hulo hiline' ne'mi gihile've ma nene dalosune. Olo. 
1CO.10.17	Ee, lebeni inite' naa' nouningu' nene beleti hamokovo' minavosa laza mukito' a'mine beleti hamo' mauti' naa' nounako nemu' nene laza mukito' hamo' zuho nene none. 
1CO.10.18	Ido' Isilaele aleveti monovomu' mene gililo. Ingine O'moso imani' initekuti' naa' ave engi' nene O'mosola vi gi'mizaa' nave. 
1CO.10.19	Neve nene naza nadive lo lo-lengemelesa noluve. Soza o'moso ngimani' inite' nene inite' gihile ve lo lamuve. Ido' soza o'moso inite' asi've nesi nene inite' gihile neive lo lamuve. 
1CO.10.20	O'ove. Ne neine'za O'mosomu' gilamavete soza o'moso ngimani' inite' nene O'moso imaa' naavoba sikalahu' goloso ngimaa' naanako nemu' nene sikalahu' goloso ngimani' initekuti' nisa lingine maka' gi'mizi minilizave losa gelamuve. 
1CO.10.21	Ido' Guvelesi vela gi'mizi mini lebeni noso've naa' niigisa sikalahu' golososi vi gi'mizi mini sikalahu' goloso ngimani' nosouti' nene nalizado' nomive. Guvelesi vela gi'mizi mini holomo'veloti' noso' nite' naa' niigisa sikalahu' golosola vi gi'mizi engi' holomolo' noso' nitekuti' nalizado' nomive. 
1CO.10.22	Ido' ne'mine olone' nene Guvelesi ve aza nenitokovo' gi'mizilizanako lo izebolo' molaloseive. Ne'mine oloseinako leli' amuzo ne'mo O'moso'mi amuzo nene ma ivile' aminako lebelamilihe. Olo.
1CO.10.23	Ee, lingine inite' muki' nene ha gopo gamazi'vesi nomivo ogo molo olosune laa' nani'za a'mine inite' ma nete lele'mize lamine' ma amilisave. Inite' muki' nene ha gopo gamazi'vesi nomivo ogo molo olosune laa' nani'za a'mine inite' ma nete monoku' ma hize ele' i-lidamilisave. 
1CO.10.24	Evene' hamo hamo' lingine nene lengi' okodinemukovo' gilamisa lengi' zuho neemukisi gili mini evene' ngele'mize lamine' ilizangumu' amuzo mili minilo. 
1CO.10.25+1CO.10.26	Ido' gamazi ma mono' godolou' ti' li gizi nizani' ma neive:
1CO.10.25+1CO.10.26	Misubo nesi ido' inite' mata' muki' a'mingu' neine' nesi nene
1CO.10.25+1CO.10.26	Guvelesi ve'mi inite' ve li gizi nizani' ve.
1CO.10.25+1CO.10.26	Ido' Guvelesi ve'mine mino ei' evenele leli' di guno' ilizave losa neine' nenaze. Ize ne'mine situvaku' nehe maketilo' nehe milanguti' ma meni hizi nali ma nene ha meni hizi nalisaze. Nemu' nene leli' lute do goloso iline' inite' soza o'moso ngimani' initekuti' nehe ido' nadi' anguti' ize neve li longo' tongo' amilo. 
1CO.10.27	Ido' evene' Izesungumu' gili ele'vole' amaveuti' mali'mo elese molo-lengedo noso' nite' nalonge. Alo lo nolivo ma vi ha mili-lingidiliza inite' nene leli' lute do goloso iline' inite' soza o'moso ngimani' initekuti' nehe li a'minemu' longo tongo' ami ha nalisave. 
1CO.10.28	Ne neine'za noso' nite' nalisa nizavo ve mali'mo noso' nite' mene soza o'moso ngimanguti' ve lavo ma a'mine ve'mi lulomu' nene gilisa namilo. 
1CO.10.29	Lengi' lutine goloso ilingumu' nomive. A'mine lo-lingimive nene aza Guvelesi ve Izesu' evenele a'minguti' nalizani' nene lihime dalisanako nemu' namilizado' o neive lo lulouko gelo soza o'moso ngimanguti' ve lo lo-lingimine' noloseinako lingine nikevo eze lulo've nene goloso ogalive losa noluve.
1CO.10.29	Ido' lengitati' linge malite ti' li lilisave: Laza noso' nite' muki' malise amo nalosa geleso' nene mo naakovo' olosune. Evene' malite noso' nite' mamu' nene nalone' lihime daalone li malise ilizangumu' nene engi' lu'nido' do molo lazasi malise olone lamolosune. 
1CO.10.30	Laza O'mosola noso' nitekumu' opo'ni losa nonalone' nene evene' malite a'mine O'mosola losa nonalone' initekumu' nene ve mene malise igi namilizani' noso' nite' ninave li lelikumu' gamazi goloso lamilizado' o neine' nenako nemu' nene ma lamilisave. 
1CO.10.31	Ti' li lilizaha noso' nite' ma nene ha nalizahe ido' malise ilizahe ne'mine ilizangukisi ido' inite' ato ato' ilizangukisi nene O'moso'mi gulive do naba iline' initekovo' igi mili minilo. 
1CO.10.32	Zuda ve he heta ato' ve nGiliki ve he ido' O'moso'mi zuho Kilisito' evenele he engi' neti ve'nido' nene goloso inite' dikeve li olovo' ilizani' inite' nene di soto' amilo. 
1CO.10.33	Neni' Paulo' inite' ma oloni' nene neni' nele'mize lamine' oloseive losa amolosuve. Naza evene' mukikumu' gelo O'moso'mo do ngu' izeline' akalo' ngele'mize molalohe losa evene' ato ato' mukiliti lu'ningu' nene lamine' gililiza initekovo' olosuve.
1CO.11.1	Ido' naza Kilisito' monovolo' e'meto ogo molo nouvoni' ne'mine igi linginesi neni' monovolo' ningi ne'meti igi mili minilo.
1CO.11.2	Lingine nene naza apize lengemo lo-lingimuvoni' initekumu' nene e'meti gili minaa' nani' nemu' longopo'ni lo do naba noo-lingiduve. 
1CO.11.3	Ido' naza gamazi mene gili guni i minilizave losa nolo-lingimuve. Veneliti gizebo ve'ine nene vemoho' nene nizave. Ido' vemoholiti naba'ine nene Kilisito' ne neive. Ido' Kilisito' naba've nene O'moso ne neive. 
1CO.11.4+1CO.11.5+1CO.11.6+1CO.11.7	Lingine mo gili nizave. Leze monovola nene godotela inite' ma do geheso' nene monovo ne'mino neive: Evene' leze gizebo vete ma neive losa godotelo' nene inite' ma gehaa' noune. Ne neine'za O'moso ne'mo vemoho' nene ei' avazaha ei' ne'minosa lolo' ogavosa ne'mo nene vemoho' ivile' igi miniliza inite' nene ma minamani' ve. Nemu' nene ve mali'mo O'mosola lilihe O'moso'mi veleti' gamazi lo soto' ilihe ne'mine noilingu' godololo' inite' ma gehe mino liline' nene ei' godolo nene do u'musupo lizine' geleleseinako nemu' nene inite' ma gehamosa lilive. Ne neine'za O'moso'mo vene' nene vemoho' avazaha ne'mine lolo' ogo hize ele' ilingumu' ve lo do soto' o-dine' ve. Nemu' nene vene' ma aza O'mosola lilihe O'moso'mi veleti' gamazi ma lo soto' ilihe ne'mine noilingu' godololo' inite' ma gehamo liline' nene ei' godolo've ma nene do u'musupo lize-deleseinako godololo' inite' gehosavo' lilive. Ido' vene' ma aza godololo' inite' ma gehamiline' nene monovo golosolokovo' monaa' ani' alu nene godo'nido' inite' gihamaa' naanako aza nene engi' ne'mine mineleseinako godolo zopovo nene monovo golosolo' monaa' ani' alu huki-ngidaa' ani' ne'mini huki-dilisave. Ido' vene' aza godo'ne zopovo huki-nidikevo novozo helo minalove lo gelo ma godololo' nene inite' ma gehelive. 
1CO.11.8	Ee, vene' ingine vemoholiti avazaha mini hizi ele' i-ngidilizado' minani' ve. O'moso aza vemoho' nene gana' venetati' do soto' o-davo soto' ine' nomive. Vene' nene gana' vemohotati' do soto' o-davo soto' ine' ve. 
1CO.11.9	Ido' vemoho' nene vene' nemu' ve losa do soto' o-damive. Asi vemohokumu' ve losa vene' nene do soto' molo-dine' ve. 
1CO.11.10	Nemu' nene angelo' ingine ningi va'ninginemu' gili nizave li ngolize izilizangisi vene' ingine godo'nido' nene va'ningi amuzolo' none lisa inite' ma gihisa minilizave. 
1CO.11.11+1CO.11.12	Ee, vene' ingine va'ningi amuzolo' minilisaha O'moso aza vene' nene gana' vemohotati' do soto' o-davo neloti' vemoho' nene venetati' soto' iga' naanako vemoho' minamadiniko venekisi minamadine. Ido' a'mine'mine ogo vene' minamadiniko vemohokisi minamadine. Ido' inite' muki' O'mosolati' soto' ani' nemu' nene Guvelesi ve'mi evenele laza gilune' nene vemoho' dizi minikevo vene' limi minikevo minamo lisihe' ogovo' none. 
1CO.11.13	Langisetine ningi gili hehe lilo. Vene' mali'mo godololo' inite' gehamo evene' ve'nido' O'mosola liline' nene edelihe. Ne mo edamoloseive. 
1CO.11.14	Evene' ingine gozopo' vomilati' igi mili minani' monovo danavamu' gililizani' nene ti' li gililisave: Vemoho' ingine godo'ine zopovo nene hukami hulikilizani' nene edamoloseiha 
1CO.11.15	venelite godo'ine zopovo ha'na hulikilizani' nene O'moso ne'mo godo'nido' gehaa' angili' ne'mine nene oko'nine'mi gonolise ne'minosa ngeme neive. 
1CO.11.16	Ne neine'za ve mali'mo a'mine noluvongumu' nene lolize gani ma liline' nene nazasi ido' neze gono'neu' minavesi laza vene' haza inite' godo'nido' gihami mini O'mosola lilizave lo gele ngemesa'mune. Ido' O'moso'mi zuho Izesu' evenele gohi masi ido' mulise'ine mini'mi monangu' nesi nene a'mine monovomu' gili ngimisa'mave.
1CO.11.17	Ido' naza inite' monovo ma di goloso iga' nani' ma giluvoni' nemu' nene siza lo do naba o-lengedamo gatine do loloze. Gililo. Lingine noso' nitekisi lebeni initekisi nalisa di nubo iga' nani' ne'mo nene monoku' hize ele' o-lengedeleseine'za lingine igi di nubo angu' nene monovo lamine' e'metisa'mani' ne'mo nene do goloso o-lengedaa' neive. 
1CO.11.18+1CO.11.19	Nene evene' malite ti' li li-nimangumu' noluve: Lingine noso' nitekisi lebeni initekisi nalisa di nubo angu' nene mine hamo' igi lebeni inite' namisa hizi ho'li minaa' nave. Ido' lengi' mulisetine nene ho'li ize' mili vi ato ato' ma ilizani' nene lengi' mulisetingu' evene' lisihe' monovo laminekovo' igi mili minaa' ave ma nene soto' pizi minilizangumu' nene ne'mine ilisanako nemu' nene a'mine gamazi li-nimanguti' linge ma nene mo lamineto' noloseive losa gele nouve. 
1CO.11.20+1CO.11.21	Neze nene ti' li li-nimave: Noso' nite' igi nalisa ado' nene gomu' ma ave ingine alinge' ma alizavemu' nene gizebo ami noso' nite' nene ni gatu'ine iga' ido' noso ni negi hizaa' ikevosa alinge' ave nene nami ga'na hili di vaa' nave. Nemu' nene lingine lebeni inite' nalone li igi di nubo igi ni minaa' nani' nene Guvelesi ve'mi lebeni inite' nonube li haza inite' nene ni minaa' nave. 
1CO.11.22	Nadive. Lingine noso' nite' ni miniliza numudine nene nomihe. Ido' lingine O'moso'mi zuho mulise nemu' gilavo haza inite' lolo' ogavo leze zuho linge ma inite'ine nomine' mini noso' nite' di amilizave nene ngovozo hililizave lisa iga' nahe. Nemu' naza nadive lo-lengedelove. Longopo'ni lo do naba o-lengedelohe. E'e, mo o'ove. Ne'mine mo amolosuve.
1CO.11.23	Naza lebeni inite' naakumu' lo-lingimuvoni' gamazi nene Guvelesi velati' giluvoni' nenako lingine a'midokovo' e'meti minilizanako e'metamave. Naza ti' lo lo-lingimuvoni' ma neive: Zuda' aza Izesu'ni lovo ve ngelebizine' gameneu' nene olihe lovo ve ngelebizamivo holuka' izipahala zuhosi minangu' Guvelesi ve Izesu' aza beleti do 
1CO.11.24	O'mosola opo'ni lo apilo izipahala zuho nongemo ti' lo line': Mene neni' me'mele'ne lengikumu' ve losa nolingimuze. Nenikumu' gili minilizangumu' di ni'mi vi minilo. 
1CO.11.25	Ido' a'mine'mine ogo ve'nine ni osu' likevo vaini nososi minine' gomise ma do oto ti' lo line': Gomiseu' mene neni' vanise'ne O'moso'mo lo huko-lingidine' gamazi gosoho' ma nene do amuzo molalingumu' vanise'ne mene di nalo. Ido' di ni'mi vi mini naliza gamene mukiku' nene nenikumu' gili mini naa' ilizani' ve. 
1CO.11.26	Ne'mine line' nenako lingine lebeni inite' vaini nososi beleti nesi naliza gamenelo' gamenelo' nene Guvelesi ve hiline' gamazi nene li soto soto' i'mi vi minilisave. Ido' ne'mine i'mi vi nizavo Guvelesi ve tine' molo aline' gamene aliteleseive.
1CO.11.27	Nemu' nene ve ma ingine Guvelesi ve'mi lebeni inite' vaini nososi beletisi nene monovo'ine di lisihe' ami gopo haza nalizani' nene Guvelesi ve'mi me'melesi vanisesi nene di gopo ikevosa lihime dalisave. 
1CO.11.28+1CO.11.29	Ve ma ingine Guvelesi ve'mi me'mele vanise nene kekeize inite' neive li gilami gopo ma nalizani' nene O'moso'mo lihime ngemelido' o neine' nenako nemu' nene Guvelesi ve'mi me'mele vanise nali ma gomu' nene lutingu' monovo goloso nolingumu' nene vise' igi di hulisavo' nene nalo. 
1CO.11.30	Ee, lebeni inite' gopo' napa naa' ave nene O'moso'mo lihime ngemeline' o neine' nenako lengikuti' linge muki' ingine ne'mine igi gopo' napa nadi'mo gilizevo igi inite' gizi davo linge ma nene hili osu' lani' ve. 
1CO.11.31	Laza ne'mine mana'mine olo ma leli' monovotemu' gomu' gelo do lisihe' ogosa ne'mine oga' unidiniko Guvelesi ve ne'mo lihime lemo do goloso o-ledamidine. 
1CO.11.32	Ido' idise mene gameneu' Guvelesi ve'mo lihime leme'mo novine' nene aza evene' linge ma O'mosomu' gilamave lihime ngemo do goloso o-ngedelingu' nene lezesi ne'mine o-ledalove losa monovote goloso nene do soto' o-ledo vete zopovo si'zeloningumu' nene ne'mine nooloseive. 
1CO.11.33	Nemu' nene neze zuho mate, noso' nitekisi lebeni initekisi nalisa igi di nubo niigi ma nene lingine zuho amani' nene ikevo maka' nalone li gizebo mini ikevosavo' nene nalo. 
1CO.11.34	Lingine igi di nubo ilizangu' nene ve linge ma gomu' igi heteli nizavo ga'na ngolavo alinge' alizavemu' gilami gomu' imi mini noso' nite' nalizani' ne'mo Guvelesi ve'mo lihime lengemeline' akau' mini milikelizanako nemu' nene noso' nite' ngomo numu'nidati' gomu' nikisavo' nene alizave. Ido' nemu' gamazi gohi ma lo-lengemeloni' neine' nene naza lingine nizada alongu' nene lo-lengemelesuve.
1CO.12.1	Ido' neze zuho mate, O'moso'mi Sikalahuli'mo monoli'mi amuzo ato ato' lehize-ledaa' neine' monovomu' nene gilami minikelizaze. Lo-lengemeloze. Gililo. 
1CO.12.2	Lingine gomu' O'mosomu' gilami nizavo gatine hizi gopo lengele'mizi vadaa vada nene nanite' nge'meti vaa' ani' neve. Lingine soza o'moso gamazi lisa'mani' initekovo' nge'meti vaa' ani' nene mo gili nizave. 
1CO.12.3	Ido' lingine a'mine soza o'mosovo' nge'metaa' ave nizanako ne'mo nene O'moso'mi Sikalahuli'mi monovomu' gilami nilisanako nemu' ma lo-lengemelove. Ve mali'mi lulou' O'moso'mi Sikalahuli'mo gono nodavo Izesungumu' nene dovo ledevoka ma lamoloseive. Ido' Sikalahuli'mo lulou' gono damivo minelive ne'mo nene Izesungumu' nene Guvelesi ve inite' mukito' gizebo o minive neive lo ma lamoloseive. Nemu' evene' ma ingine soza li O'moso'mi Sikalahu' aza luteu' gono nodavosa gamazi nolo-lingimune li nilavo ma nene soza nilahe lamine' nilahe nemu' gamazi'ninguti' nene ningi gili di soto' ilisave.
1CO.12.4	Monoli'mi amuzo nene ato ato' muki' neine'za a'mine amuzo lehize-ledaa' ive nene O'moso'mi Sikalahu' hamo' ne'movo' nene muki' lehize-ledaa' neive. 
1CO.12.5	Ido' mono' gonolo' ve nene gono ato ato' muki' nene ha dalisani'za Guvelesi ve hamokumukovo' nene gono dalisave. 
1CO.12.6	Ido' gono daa' amuzo nene ato ato' vai' goloso neine'za a'mine amuzo muki' do soto' ive O'moso hamo' ne'mo evenele mukito' nene do soto' o-ledavo gono've nene daa' noune. 
1CO.12.7	O'moso'mi Sikalahu' ne'mo leli' muki' nene lele'mize lamine' ilingumu' monoli'mi amuzo ato atokuti' nene ize' molo O'moso'mi evenele nene hamo hamo' lehize-ledaa' neive. 
1CO.12.8	Luvoni' ne'mino neine' nene neloti' ningo gelelesune. Ve ma nene Sikalahuli'mo hize ele' o-divo mono' gamazi nene otohato gamazi laa' neive. Ido' ve gohi ma nene a'mine Sikalahu' ne'mo mono' monovo gelaa' amuzo nene lehize-davo laa' neive. 
1CO.12.9	Ido' ve gohi ma nene vauve elo gele ele'vole' oga' amuzo nene a'mine Sikalahu' maloti' daa' neive. Ido' hamo' Sikalahu' ma'mo nene evene' goloso galasa do guno o-ngedaa' amuzo nene evene' ato' gohi ma nene ha emeleseive. 
1CO.12.10	Ido' ve gohi ma nene amuzo malehe inite' do soto' oga' amuzo nene emo ma nene O'moso'mi veleti' gamazi lo soto' oga' amuzo nene emo ve gohi ma nene gamazi ato ato' ize' molo O'moso'mi Sikalahutati' soto' ine' nene do kegeso ido' atokuti' soto' ine' nene ningo do kegeso lo soto' oga' amuzo nene emo ido' ve gohi ma nene no'ine ato atokuti' laa' amuzo nene emo ve gohi ma nene a'mine no'ine ato ato' do velepe' izo laa' amuzo nene emaa' neive. 
1CO.12.11	A'mine ne'mine amuzo ato ato' muki' nene a'mine Sikalahu' hamo' ne'movo' nene do soto' ogo ei' lulolokovo' a'mine lemelesa gala giline' amuzo nene nani'mine amuzo lemelesa gilihe nene leli' evene' hamo hamo' nene ize' molo lemaa' neive.
1CO.12.12	Ido' ne'mino neive: Leli' okode nene inite' hamokovo' neine'za a'mine okodelo' minaa' nani' inite' gizede ade nevo'mine nene gulive'ine ato atokisi vai' muki' nizave. Ido' a'mine'mine ogo laza nene evene' muki' none'za laza Kilisito' evenele zuho nene Kilisitoda gi'mizo mino ei' oko'nolo' gizene ana inite' ato ato' nevo'mine nene lolo' ogo mino oko'no ne'minosa hamo' nene none. 
1CO.12.13	O'moso'mi Sikalahu' hamo' ne'mo leli' mukita omo holavo laza muki' nene noso holokunivo a'mine Sikalahu' hamo' nene mo lute mukiku' nene gono do minavo hamo' zuho lolo' okune. Ee, lelikuti' linge ma nene Zuda ve nonivo ma nene heta ato' ve nGiliki ve nizavo ido' ma nene evene' malo' goboni ve nizavo ma nene ne'mine ami haza minikevo none'za laza evene' ato atoli'mine minunekisi nene hamo' zuho lolo' ogo none. Ne'mino nounako nemu' laza nene ei' Kilisito' oko'no hamo' ne'minosa nene none. 
1CO.12.14	Ido' okode nene gizede ade gote vete inite' muki' nene neive. Okode nene lingelatikovo' nomive. 
1CO.12.15	Nemu' nene gizede ne'mo naza nene ade ne'mine nomuvonako nemu' nene okode lingelati' nomuve lo gelo gizede'mo liline' nene gosoho' loloseinako gizede nene mo okode'mi lingelati' ne neive. 
1CO.12.16	Ido' gate ne'mo naza nene vete ne'mine nomuvonako nemu' nene okode lingelati' nomuve lo gelo gate ne'mo liline' nene gosoho' loloseinako gate nene mo okode lingelati' ne neive. Ido' a'mine'mine ogo Izesu' evenele zuho ma nete linge ma gono daa' amuzo di minani' ne'mino ma damunako Izesu' evenele zuhouti' minamo nolosune lo ma lamolosune. Lazasi nene mo Izesu' evenelevo' nene none. 
1CO.12.17	Ido' okode muki' nene vetevo' minidiniko inite' nene zalati' gilunidine. Ido' okode muki' nene gatevo' minidiniko inite' unuvo zalati' gilunidine. Ido' a'mine'mine ogo Izesu' evenele muki' laza monoku' hamo' amuzo do hamo' gono dunidiniko ma gono nene zamote dadine. 
1CO.12.18	Ne'mine o neine'za ne'mino nomive. O'moso ne'movo' nene gizede ade gote vete inite' mata' muki' okodelo' neine' nene gono ato atoto' hulo-ngedelesa gilido' hulo-ngede'mo vo neive. Hulo-ngede'mo vo neinako Izesu' evenele lelikisi nene a'mine'mine ogo gono ato atoto' hulo-lede'mo vo neive. 
1CO.12.19	Ne'mine o neine'za oko'de'mi inite' ato ato' gizede ade gote vete nene hamo' initekovo' minidiniko okode nene ma minamidine. 
1CO.12.20	Minamidiba ne'mino nomive. Asi okodelo' gizede ade gote vete inite' muki' nene neivosa okode've nene hamo' lolo' ogo neive. 
1CO.12.21	Ido' ade nene nomidiniko vete nene lamine' ha minamidiinako nemu' nene vete ne'mo ademu' geze nene minamiline' naza nene lamine' ha minelesuve lo ma lamoloseive. Ido' godote ne'mo gizedemu' gaza minamiline' naza nene lamine' ha minelesuve lo ma lamoloseive. Nemu' nene laza a'mine'mine ogo Izesu' evenele linge mamu' lingine gono dani' ne'mo leli' nene hize ele' o-ledesa'mine' nenako lingine minamilizani' nesi ha lamine' minelesune lo ma lamolosune. 
1CO.12.22	Mo o'ove. Ne'mine loso' nene nomive. Okode linge mamu' ninge gehe-do nge lamida neive laa' nounida nene ma minamidiniko okode nene ma mine lamine' ogo minamidine. 
1CO.12.23	Ido' okode'mi inite' mamu' nene inite' lamine' nomive lo gelo ma nene a'mida nene okodelo' inite' ma do hito do lamine' oga' noune. Ido' okode'mo ovozo hiline' inite' nene do hito gonolise oga' noune'za 
1CO.12.24+1CO.12.25	lovozo amine' initeta nene ha soto' igi minaa' nave. Ne neiha okodelo' gizede ade gote vete ne'mine inite' mata' muki' ingine nene ge dovo ledevo' o-nede ne dovo ledevo' o-gede li ize' milami muki' nete ge nasahili' o-nede ne nasahili' o-gede livo' minilizave lo O'moso aza okode lingela ma lamine' o guno amine' gelo minida nene lamine' i minada nene ngivile' ivosa di lamine' i-ngidilizave lo okode nene do hamo' ogo do soto' ine' ve. 
1CO.12.26	Nemu' nene okode lingela mulumo alumo inite' ma soto' ine' nene okode muki' nene mulumo makato' gilaa' nave. Ido' okode lingela ma di naba i-di ne'mine ani' nene okode linge malasi nene di hamo' igi ngolize izaa' nave. Ido' leli' okodela soto' oga' neine' monovo ne'mino Izesu' evenele zuho lelikuti' evene' ma ingine mulumo initeli'mi lulou' nizavo ma evene' lingela lazasi nene mulumo'ine gelo hize ele' o-ngedelone. Ido' a'mine'mine ogo lelikuti' evene' mamu' di naba i-dikevo ma nene evene' lingela lazasi nene a'minemu' lolize izo minelone losa noluve.
1CO.12.27	Nemu' nene Izesu' zuho lingine nene Kilisito' oko'no hamo' ne'mine mini oko'nolo' gizene ana golo vele nevo'mine inite've lili' igi ato ato' mini'mi vi mini ezemu' gono di lingine hamo hamo' ezela gi'mizi nizave. 
1CO.12.28	Ee, ne'mine igi nizavo O'moso'mi zuhoti muliseu' gana' dizi minave nene aposolo minilizave lo O'moso'mo linge ma nene do ote-lede neive. Ido' a'midoti' nene eze veleti' gamazi li soto' iga' ave polohete nene minilizave lo linge ma nene do ote-ngede neive. Ido' a'midoti' nene Izesu' mono' apizi ngimaa' ave minilizave lo linge ma nene do ote-ngidine' ve. Ido' neloti' nene amuzo malehe suno di soto' iga' ave nene do ote-ngedo evene' goloso galasa di lamine' i-ngidaa' amuzo di minavesi do ote-ngedo ido' gonolo' gizebo lamine' ilizave nesi do ote-ngedo ido' evene' ma nene no'ine atokuti' gili lamaa' anguti' laa' ilizave nesi nene do ote-ngidine' ve. 
1CO.12.29	Ne'mine ine'za lingine aposolo nene mukito' minani' nehe. O'moso'mi veleti' gamazi li soto' iga' ave nene mukito' minani' nehe. Ido' mono' apizi ngimaa' ave nene mukito' minani' nehe. Ido' amuzo malehe suno di soto' iga' gono nene mukito' dani' nehe. 
1CO.12.30	Ido' evene' goloso galasa do lamine' o-ngedaa' amuzo nene mukito' di minani' nehe. Ido' no'ine atokuti' gili lamaa' anguti' nene mukito' laa' nani' nehe. Ido' a'mine gili lamaa' ani' no'ninguti' nene ma likevo mukito' di velepe' izi laa' nani' nehe. O'ove. Mo ne'mino nomive. Ne'mine mana'mine amuzo nene evene' mukito' di minamilisave. Linge nete ato' ma di minikevo ido' lingela nete nene ato' ma di minilisave. 
1CO.12.31	Ne neiha lingine nene polohete lolo' oga' amuzo nehe mono' laa' amuzo nehe evene' do lamine' o-ngedaa' amuzo nehe ne'mine amuzo ato ato' muki' mini'mi vanguti' dizo noline' amuzo nene do minelone li amuzo milalo.
1CO.13.1	O'moso'mi Sikalahu' aza note atokuti' laa' amuzo nene vauve elo lemavosa eveneliti no'ninguti' nene ha laa' noolone' ido' angeloliti no'ningutikisi nene ha laa' nooloba laza lute nene evene' a'nene ma ngemamoso' ne'mo laza nene ngeu ngeu lo gamazi lamaa' neine' inite' pelo' nevo'mine mino haza inite' lolo' olosune. 
1CO.13.2	Ido' O'moso'mi Sikalahu' ne'mo hize ele' o-ledavosa O'moso'mi veleti' gamazi lo soto' oga' amuzo dizo minine' do mino O'moso'mi gamazi suno' minine' muki' nene gelo monovo'vesi gele oku' lo mino O'mosomu' gele ele'vole' oga' noune' lelita nene naba minavo ne'mo golo mamu' akateloti' olovo' ozo lokunivo olovo' ilido' o neivosa nolone'za evene' lute ngemesa'mo minelone' ne'mo nene mo haza inite' lolo' ogo minelesune. 
1CO.13.3	Ido' laza inite' matate nene evene' goho' gahali' ngeme'mo vo mino ido' Kilisitoda gi'mize lamine' ogo minune' nemu' ei' biluva've nete leli' okode nene gizi' voti libili hililisa ikevo nemu' nene laza ne'mine i-lidikelizave lo Izesu'nimu' gelamune lo golise gelo olovo' amolone' nene monoku' mo amuzo molokune lo gelo okode nene ha do dizelonido' o noloseive lo golise gelamo gele ngemaa' nooloba laza evene' lute ngemamoso' ne'mo Kilisitongumu' okode hulo helelonidoti' nene O'moso'mo do naba ma o-ledamoloseive.
1CO.13.4	Ido' lute nene evene' ma ngemaa' noogo ma ingine lizebolo' molaline' inite' ikevo ma nene laza lizebolo' molamivo mino hongu lo minelesune. Ido' lute ngemaa' nounive nene do laminekovo' o-ngedo mino inite' lamine' engita ma soto' ogavo ma laza lelita soto' ilinako lo engikumu' muludeu' goloso gelamolosune. Ido' evene' lute ngemaa' noogo ma leli' okode nene do hozi lo gavele ve gehesamolosune. 
1CO.13.5	Ido' evene' lute ngemaa' noogo ma hokolize' o-ngedamo mino ledenihe minamo lizebolo' molamivo mino lihime mili lidikevo ma a'minemu' gelamo minelesune. 
1CO.13.6	Ido' evene' lute ngemaa' noogo ma ingine goloso inite' di aka golosolo' nivavo ma laza gize' o-ngedo lolize izamo ingine mono' aka gihilelo' nivavo ma a'minemu' nene lolize izelone. 
1CO.13.7	Ido' evene' lute ngemaa' noogo ma nadi' nadi' i-lidilizahe nemu' lamo ha geho mino engikumu' nene evene' lamine' nizave lo gele ele'vole' o-ngede mino engita inite' lamine' muki' nene mo soto' o ngemeleseive lo gelo minelone. Ido' lute ngemaa' noune' nemu' nene ingine nanite' nanite' di gopo i-lidilizahe nene ha ninge'mo voovo' minelesune.
1CO.13.8	Lute ngemaa' monovo nene mo osu' lamoloseiha O'moso'mi Sikalahu' ne'mo amuzo ngemavo evene' ma O'moso'mi veleuti' gamazi li soto' iga' niilizahe ido' O'moso'mi Sikalahuli'mo gono davo no'ine atokuti' laa' niilizahe ido' mono' monovo gili lamine' igi laa' niilizahe a'mine laa' niiliza inite' nene O'moso'mo lavo osu' loloseive. 
1CO.13.9	Ee, idise gele'mo noune' inite' nene ngelo gele osu' lo gelamolosune. Ido' O'moso'mi veleti' gamazi lo soto' olone' nene ngelo lo soto' ogo osu' lamolosune. 
1CO.13.10	Ne neiha alinge' nene inite' matakumu' gele osu' lo geleso' gamene alitelingu' nene inite' matakumu' idise olihe gele osu' lamo none' ne'mino minamo gele osu' lo gelelesunako nemu' ingine inite' mamu' li-limilizado' amivo gono'ine osu' lavo O'moso'mi veleti' gamazi li soto' iga' avesi Sikalahuli'mo lu'ningu' gono davo no'ine atokuti' laa' avesi ido' mono' monovo gili guni i mini a'minemu' li-limaa' avesi nene gohi li-limamilisave.
1CO.13.11	Nene ne'mino neive. Laza gomu' izipe namuno ne'mino minune' gamene mau' nene izipe namunote igi mili minaa' ani' monovolo' do molo gamazi nene lo minune' ve. Ido' lute gateu' gilune' nene gele nge lamo izipe namunote gilaa' ani' ga'ine ne'minosa nene gele minune. Laza gomu' nene izipelite inite' monovo gizeka'na hizi ningaa' adi'mino gizeka'na hizo ningaa' une' ve. Ne'mine oga' une'za alinge' laza lodive ogosa izipeliti monovolo' ne'minosa ogo molo oga' une' ma nene hulo mehedela okune. Ido' a'mine'mine ogo idise O'mosomu' gele'mo noune' nene izipe namuno ga'ine gilaa' nani' ne'mino gelo mino laza gele guno ogo gele osu' losa'mune'za alinge' evene' lodive gilaa' nani' ne'mino gelo laza ezemu' gele guno ogo gele osu' lolosune. 
1CO.13.12	Ee, idise gamenela O'mosomu' ningo gelaa' noune' nene ne'minosa ningo gelaa' noune: O'moso mehedela neivo gapo gapo' golosou' velelati' noningunivo soto' o guno amivo ninge guno amaa' noune' ne'minosa ne neive. Idise nene ezemu' ningo gele guno osa'mune'za alinge' nene vetela ogavo aza leli' vodeu' muki' ninge osu' lo minaa' neine' ne'mino ezesi ninge guno ogo ezemu' gele osu' lolosune. Ne'mine olosunako a'mine luvoni' mono' gono daa' ani' aleve ingine O'mosomu' li-limaa' ani' gono'ine nene osu' loloseive. 
1CO.13.13	Nene osu' loloseiha monovo sito hamo ado' O'mosomu' gele ele'vole' oga' ido' O'moso'mo inite' lamine' o'mo vilingumu' gelo gilingili ogo gizebo ogo minaa' ido' evene' lute ngemaa' monovo nene osu' lami minivi' minivi' igi ha minilisave. Ido' a'mine monovo sito hamo neuti' inite' hamo' lute ngemaa' monovo ne'mo nene ngivile' ogo inite' naba neive.
1CO.14.1	Nemu' nene lingine evene' lutine ngimaa' monovolo' nene amuzo mili e'metilo. Ido' neloti' nene monoli'mi amuzo lingela nene ma dalone lisa amuzo milalo. Ne'mine niigi O'moso'mi veleti' gamazi li soto' igakumu' nene gilavo dizelive. 
1CO.14.2	O'moso'mi Sikalahu' ne'mo vetine do lapa nomine' o-lengedavo gamazi notine atokuti' laa' nene lingine gilavo dizosa neine'za ne'mo evene' muki' nene ma hize ele' o-ngedamoloseinako a'mine gamazi notine atokuti' laa' nene dizo minamive. Lingine mulise milalizangu' nene evene' mali'mo gamazi nolo atokuti' liline' nene evene' gilamilizani' gamazi loloseinako a'mine liline' gamazi nene evene' lo-ngemamo O'mosovo' lo-imine' geleleseive. Ee, O'moso'mi Sikalahu' ne'mo hize ele' o-divosa evene' gilamilizani' gamazivo' loloseive. 
1CO.14.3	Ne neiha evene' mali'mo evene' muki' gililizani' gamaziuti' nene O'moso'mi veleti' gamazi lo soto' ogo a'mine gamazi evene' nevo ne lo-ngemeline' ne'mo monoku' hize ele' o-ngedo lu'ine do ngi lo-ngedo do ngu' izeline' gamazi lo-ngemeleseive. 
1CO.14.4	Izesu' eveneleti muliseu' nene evene' mali'mo gamazi evene' gilamani' nolo atokuti' mono' liline' nene ei' lulovo' hize ele' o-deleseiha evene' ma O'moso'mi veleti' gamazi evenelite gililiza no'ninguti' lo soto' ogo liline' ne'mo a'mida Izesu' evenele mulise minaveti lu'ine nene hize ele' o-ngedeleseive. 
1CO.14.5	Naza giluvoni' lingine mukito' gamazi notine atokuti' mono' laa' ilizani' nene lamine' o neiha lingine O'moso'mi veleti' gamazi evene' muki' gililiza no'ninguti' li soto' iga' ilizani' ne'mo nene ivile' ogosa lamine' oloseive losa gele nouve. Izesu' zuhoti muliseu' nene ve mali'mo gamazi nolo atokuti' mono' gamazi liline' nene Izesu' evenele nene monoku' hize ele' o-ngedelingumu' ve losa gamazi nolo atokuti' mono' liline' nene do velepe' izidiniko ne'mo nene gamazi nolo atokuti' laa' ivesi ido' O'moso'mi veleti' gamazi lo soto' oga' ivesi nene lisihe' igi minasidine'za nolo atokuti' mono' liline' gamazi nene do velepe' izo Izesu' zuho mulise nene lo-ngemamiline' ne'mo nene gamazi nolo atokuti' laa' ive nene O'moso'mi veleti' gamazi lo soto' oga' ive ne'mo ivile' ogo mineleseive.
1CO.14.6	Neze zuhokizo, naza lengita ogo O'moso'mi suno' gamaziuti' ma lo-lengemamo ido' monokumu' gatine do ngolo' lo-lengedamo ido' O'moso'mi veleti' gamazi lo soto' o lengemamo ido' mono' monovo ma apize lengemamo haza gilamilizani' gamazi no'ne atokuti' a'mine a'mine gamazi lo-lengemeloni' nene monoku' nene ngelo hize ele' o-lengedamolosuve. 
1CO.14.7	Ido' a'mine'mine ogo ve'inesi minamani' inite' polepe' ido' ngita nevo'mine initedunu' nama li ma bili guni amilizani' nene a'mine nama nene ma gilavete ne'mine nama ma nene nolive li ngeli gilamilisave. 
1CO.14.8	Ido' biluvalite lovo di navo lovo di nave li ngimiseli di vilizangumu' di nene igi minilizave lo pikuli izeline' nene ize guno amivo evene' nete izeline' monovo nene gili guno ami hazamu' noizeleseive li gili ngeli di nene igi minamilisave. 
1CO.14.9	Ido' a'mine'mine ogo lingine notine ato' evene' gilamilizanguti' lilizani' nene gamazi lilizani' monovo nene evene' ingine gilamavo hazamu' mehe'nida li huli huli' ilisave. 
1CO.14.10	Misubo ato ato' mukiku' nene evene' laa' nani' no'ine nene nanike' neve. Naza gelamuha muki' goloso neive. Ido' a'mine gamazi'ine mukikuti' nene monovo've nomine' gamazi hamokisi ma minamo noloseive. 
1CO.14.11	Minamoloseine'za ve mali'mo gamazi ato' nolouti' ma nolivo naza ma gelamoloni' eze nene golo mala ve lolo' ogo do aka o-nidamivo nazasi nene a'mine'mine ogo golo gohila ve lolo' ogo do aka o-damuvo minelesusive. 
1CO.14.12	Ido' lingine notine atokuti' mono' lilizani' nene evene' monoku' di aka i-ngidamilisanako lengitasi nene monovo a'mine'mine ogo neive. Nemu' nene lingine monoli'mi amuzo ma dalisa amuzo mili nilizani' Izesu' evenele zuho nene monoku' hize ele' o-ngedelone' amuzo dalone li hize ele' i-ngidilisa amuzo milalo. 
1CO.14.13	Nemu' nene ve ma nolo atokuti' mono' gamazi lo soto' oga' olo ma nene alinge' do velepe' izo evene' gililizado' lo-ngemelingumu' nene do velepe' izo lo-ngemaa' amuzomu' nene O'mosola lilive. 
1CO.14.14	Ido' nene nanitekumu' ve. Lingine gili'nalo. Laza note atokuti' O'mosola ma lo mineso' nene O'mosola nadive nolube monovo've gelamo gopo nolunivo leli' Sikalahute ne'movo' nene loloseive. 
1CO.14.15	Nemu' nene nadi' olone. Sikalahute'mo O'mosola nolivosa gate ne'mosi gele hehe nolivo vetedunu' lolone' nene lamine' oloseive. Ido' Sikalahute'mo mono' nama nolivosa gate ne'mosi gele hehe nolivo vete nedunu' loso' nene lamine' oloseive. 
1CO.14.16+1CO.14.17	Ido' ne'mine amolone' nene lengikuti' ve malike Sikalahuka nedunukovo' gamazi noka atokuti' O'mosola lo opo'ni noliliba a'mine noka nene gilamilizave ingine liline' gamazi gilamilizani' ne'mo monoku' hize ele' o-ngedamolosainako nemu' nene gamazi lo osu' laanivo ingine ne'mino minivo li ngeli lamilisave. 
1CO.14.18	Ido' O'moso'mi Sikalahuli'mo gamazi no'ne atokuti' laa' amuzo nene vauve elo lehize-nidivo lengi' mukito' nene lingivile' ogosa laa' nouvoni' nemu' nene O'moso opo'ni laa' nouve. 
1CO.14.19	Ne neiha Izesu' eveneleti muliseu' gamazi nene ato' no'neuti' gamazi ha'na ha'na golososi lo-ngemeloni' nene monoku' ngelo hize ele' o-ngedamolosuha no'ne atokuti' lamo ga'ne gele hehe lo mono' lo-ngemeloni' nene ga'ine do ngolo' lo-ngedelesuve. Ee, gamazi li'nibesi nevo ma lo-ngemeloni' nene ga'ine ha do ngolo' lo-ngedelesuvonako nemu' nene gamazi no'ne atokuti' lo-ngemamo ga'ne gele hehe lo mino gililizani' gamaziutikovo' lo-ngemelesuve lo gele nouve.
1CO.14.20	Neze zuhokizo, lingine gatine gili guni ami izipe namuno lili' igi minani' nene hulilo. Ne neiha goloso inite' nene izipe namuno ngomolite nene ngeli damilisanako linginesi goloso inite' nene dami izipe namuno ne'mini minilisani'za nemu' lamuve. Lingine gatine gililizani' nene izipe namuno gatine gilami evene' lodivete gili vevesaa' nani' ne'minisa lingine gatine gili vevesi minilo. 
1CO.14.21	Mono' godolou' nene O'moso'mo ezemu' gili ele'vole' amave Zuda vemu' line' gamazi ma ti' li gizi nizani' ma neive:
1CO.14.21	Naza lokuvo golo malati' aleve ingine igi
1CO.14.21	engi' ato' no'ninguti' mela aleve gamazi li-ngimilizaha nesi nene
1CO.14.21	mela aleve neze gamazi gili damilisave.
1CO.14.22	Ido' lingine gilani' nene O'moso'mo lengikumu' nene lamine' gelosa gamazi note atokuti' laa' monovo nene do soto' o-ledave li gilaa' nahe. O'ove. O'moso'mo ezemu' gili ele'vole' amavemu' mulunou' goloso giline' ne'mi monovo nene ngelebizelesa gamazi no'ine atokuti' laa' monovo nene engitasi do soto' ine' nene a'mine mono' godolou' minine' gamazi mauti' nene ningo gelelesune. Ne neiha O'moso'mi veleti' gamazi laa' monovo nene ezemu' gili ele'vole' amavemu' nevoba ezemu' gili ele'vole' avemu' nene eze monovo ngelebizelesa do soto' o-ngedaa' neive. 
1CO.14.23	Ido' nemu' nene Izesu' evenele lingine di nubo igi ato ato' notinguti' mukito' nilavo evene' ma mono' monovo olihe gilamave nizahe ido' O'mosomu' gili ele'vole' amave heta ato' ve nizahe ingine nene a'mingu' dizi nizavo lingine ato ato' notinguti' li nizavo ingine gili nemu' nene lingine negi hizi nizave li lilisave. 
1CO.14.24	Ido' ato ato' notinguti' lami mukito' O'moso'mi veleti' gamazi li soto' soto' igi nizavo mono' monovo olihe gilamave nizahe ido' O'mosomu' gili ele'vole' amave heta ato' ve nizahe engikuti' ve ma aza lengi' muliseu' dizo mono' geleline' nene mono' lilizangu' monovo goloso oga' noilido' ne'mine oga' monovo nene goloso ve li li soto' soto' ikevo lulou' hizo do ote-davo monovo've goloso oga' ine' nemu' geleline' ne'mo lihime'vemu' li soto' i-di goni' i-dani' geleleseinako 
1CO.14.25	a'mine ve'mi lulou' monovo goloso lamine' haleko minine' ma nene soto' oloseive. Ne'mine ogavo aza nene O'moso gubu' ize emo golo hizo ongo O'moso nene lengi' vovotingu' neive lo loloseive.
1CO.14.26	Ido' neze zuhokizo, ne'mino neine' nenako neloti' nene nadi' olone. Lingine monoku' igi di nubo ilizangu' nene mali'mo mono' nama lavo ma ne'mo mono' monovo ma lo ngolo' lo lo-lengemavo ma ne'mo O'moso'mi suno' gamazi ma lo soto' ogo lo-lengemavo mali'mo nene gamazi nolo atokuti' lavo mali'mo a'mine line' gamazi nene do velepe' izivo ne'mine igi minilizani' ne'mo nene evene' monoku' do amuzo molo-ngedeline' inite' ilisanaze. Ne'minevo' ilo. 
1CO.14.27	Ido' ve ma ingine ato' no'ninguti' mono' lili ma nene sitalitise he sito hamolite he a'ne'minetevo' lilisave. Mukito' hamoku' molo hite hite' igi lamilisave. Ga loke na loke li nilasivo mali'mo a'mine gamazi lilisine' nene monovo do velepe' izo lo-lengemelive. 
1CO.14.28	Ido' ve mali'mo nolo atokuti' mono' lo-lengemelesa neivo a'mine lo-lengemeline' gamazi nene do velepe' izo lo-lengemelive ma minamivo ma a'mine ato' nolouti' mono' lolosa ive nene Izesu' zuholiti muliselo' nene gamazi lamo haza mino ei' luloukovo' O'moso lo-emo minelive. 
1CO.14.29	Ido' O'moso'mi veleti' gamazi nene sitape sito hamohe ne'minetevo' ga loke na loke li nilavo evene' linge ma ingine nene lamine' lilizahe di zovo' izi lilizahe li gapepe' igi gili minilisave. 
1CO.14.30	Ido' ve mali'mo O'moso'mi veleti' gamazi lo soto' ogo nolo-lingimivo gapepe' igi mulise mili minilizaveuti' mali'mi lulou' O'moso'mi Sikalahu' ne'mo mono' gamazi gosoho' ma molo-davo ma nene gomu' gamazi lo-lengemo minive ma nene lite' lo lo-lengemo osu' lo haza neivo mono' gamazi gosoho' lulou' limive ne'mo lilive. 
1CO.14.31	Lingine mukito' hamo hamo' li-limi' limi' avo mukito' O'mosomu' gele veveso monoku' amuzo molaloningumu' ve li O'moso'mi veleti' gamazi nene ga loke na loke li hamo hamo' ha lo soto' ilisanako nemu' nene gamazi lami gopo gatine gilami haza nizavo mali'mo nene ha lilive. 
1CO.14.32	Ido' O'moso'mi Sikalahu' ne'mo lute do ote-ledaa' neine' nenako gamazi nololone' nene geto lo osu' lamolosune li lingine lamilo. O'moso'mi veleti' gamazi li soto' iga' ave engi' lu'nido' nene angisevo' gizebo i nizanako nemu' ve ma aza gamazi lo minelinguti' nene hulo ha neivo mono' gamazi gosoho' lulou' lemavo lolosa ive ma'mo nene lilive. 
1CO.14.33+1CO.14.34	Ido' ne nanitekumu' ve. O'moso nene inite' do gopo' napa ogali'mi meleho minamo aza nene lute do hamo' ogo hongu lo minali'mi meleho ne neive.
1CO.14.33+1CO.14.34	Nemu' nene lingine mono' gililisa mulise milalizangu' nene lingine monoku' igi mili iliza monovo nene di gopo'napa ami mini mono' lilizangumu' nene kulu keleka lami ha ge loke ne loke li lilizave. Ido' vene' nene gamazi lamilizave lo o'ove lo none' nenako nemu' vene' ingine Izesu' eveneleti mulise'ine mini'mi monani' mukiku' nene gamazi lami haza minaa' adi'mine igi lengitasi vene' nene gamazi lami hazavo' minilizave. O'moso'mi lou' gamazi'mo lido' igi vene' ingine gelekelekovo' igi minilizave. 
1CO.14.35	Ido' Izesu' zuho mulise neti ve'nido' venelite gamazi lilizani' nene lovozo oloseinako nemu' nene vene' ingine inite' mamu' longo' ilisa gili ma nene numu'nida vi mini vanahosi angisevo' minilisingu' nene longo' o-davo li gili ha gele igi gililisive. 
1CO.14.36	Ido' lingine vene' gamazi lamilizave lo luvoni' nemu' e'metamilizani' nene naza ne'mine lo noluve: O'moso'mi gamazi nene lengikuti' soto' ogo minine' nehe. Ido' lengikovo' api' igi gilani' neve. O'ove. Nemu' nene leli' gomu' Izesu' zuho lolo' une' nene livile' igi monovo gosoho' di soto' amilo. Lengi' nene leli' gomu' Izesu' zuho lolo' une' nenaze. Le'metilo.
1CO.14.37	Ido' lengikuti' ve malite engi' nene O'moso'mi veleti' gamazi lo soto' oga' unive none ido' Sikalahutati' amuzo do minunive none lilizave nene neni' gamazi mene gizo nolingimuvoni' nemu' nene Guvelesi ve'mo lo huko-lidine' gamazi ve li gili minilizave. 
1CO.14.38	Ido' Guvetesi ve'mi gamazi ve lo nogize-lingimuvoni' gamazi mene ve mali'mo gele hulavo ma nene ezemukisi gele hulo aza nene O'moso'mi veleti' gamazi lo soto' oga' amuzo damive lolone.
1CO.14.39	Neze zuhokizo, gamazi meuko luvoni' nemu' nene O'moso'mi veleti' gamazi li soto' ilizangumu' amuzo milalo. Ido' evene' ma no'ine atokuti' lilizangumu' nene mo mudise o've li-ngidilizave lo lamuvoni'za 
1CO.14.40	lengi' mulise milalizangu' inite' igi mili minilizani' muki' nene vo gopo' napa amo laminekovo' o-do vo miniliho losa noluve.
1CO.15.1	Neze zuhokizo, gomu' lo-lingimuvoni' mono' gamazi lamineli'mi monovomu' nene gohi lo-lengemelove. A'mine gamazi neve lo-lengemekuvo lingine gili dani' ve. Ido' a'mine gamazi neve nene idisesi ha di gili' li nizani' ve. 
1CO.15.2	Ido' a'mine gamazi di minani' ne'mo O'moso'mo do lungu' izelido' nene mini milisa nene nizave. Ee, ido' lingine gamazi lo-lingimuvodo' gili ele'vole' igi gili dani' nene vo haza amivo a'mine gamazi gehepeve nene di gili' li minilizani' nene O'moso'mo do lungu' izeleseive.
1CO.15.3	Ido' gomu' lo-lingimuvoni' mono' gamazi lamineli'mi monovomu' gohi lo-lengemelove luvoni' nene nemu' luve: Mono' gamazi lamine' gana' api' ogo gelo do go'zekuvonikovo' nene lo-lengemo neuti' nene dizo minine' gamazi ne'mino ve lo ti' lo lo-lingimuvoni' ve: Mono' godolou' Kilisito'nimu' gizado' e'meto leli' lihimetemu' hiline' ve. 
1CO.15.4	Ido' a'mine'mine ogo helavo galese izi-dikevo gamene sito hamo mino galeseuti' oteleseive li mono' godolou' polohetelite gizado' e'meto ne'mine ine' ve. 
1CO.15.5	Ido' galeseti' otosa nomono Petolo'ni soto' o emavo ningine'. Ido' a'midoti' nene izipahala zuho tuvelu nene soto' o ngimivo ningani' ve. 
1CO.15.6	Neloti' alinge' nene eze evenele zuho faef hadeti (500) ne'mine di gese' igi minadokisi eze oko'nolo' ningani' ve. Ido' a'mine Izesu' oko'nolo' ningave linge ma nene osu' li'mi vani'za vai' goloso nene ve'inesi haza nizave. 
1CO.15.7	Ido' neloti' nene akunolo Zakobo'ni soto' o emosa alinge' nene aposolo mukita soto' o ngimine' ve. 
1CO.15.8	Ido' neloti' naza nene ve goloso mino eze evenele lolo' ogo mineloni' gamene nene ivile' goloso ogo nouvo alinge' gehepeve nene aposolo gele'mize molalove lo soto' o nemavo naza a'ne'mine ve'minesi ninguvoni' ve. Ne'mino ningune' nemu' nene hilinguti' mo otani' neive lo gele ele'vole' o minelone. 
1CO.15.9	Ido' naza ve goloso lolo' ogo nouvodo' aposolo nele'mize molangumu' luvoni' nene naza O'moso'mi evenele zuho do goloso o-ngedaa' uve mino aposolo lolo' ogo minelodo' lisihe' amo aposolo minangu' lemo mino gize'ningu' nouvoni' nemu' nene luvoni' ve. 
1CO.15.10	Nemu' luvoni'za idise mene aposolo lolo' ogo monovo'ne do ato' oga' nouvoni' nene O'moso'mo lulo lamine' nene lehize-nedo do lamine' o-nididi'mo nene nouve. Ido' a'mine do lamine' o-nidine' nene vo haza amive. Naza nene gono amuzo molo do aposolo linge muki' nene ngivile' ogo gono daa' uvoni' ve. Ido' ne'mine oga' nouvoni' nene neni' amuzo'nedunu' nomive. O'moso'mo ne'mino do lamine' o-nedaa' neine' ne'mo aposolo lingela nene ngivile' ogosa gono daa' nouve. 
1CO.15.11	Ne neiha naza gono do mono' gamazi lamine' nene lo soto' olonipe aposolo lingelite li soto' ilizanipe mukito' laza Izesu' hilinguti' otive lo gomu' lo-lingimuvoni' ne'mino hamo' gamazivo' lo-lengemelesune. Ido' lingine gana' api' igi mono' gamazi gili ele'vole' ani' ma nene gamazi ato' ma gili ele'vole' ani' nomive. Mo a'mine gamazi gehepeve nene gili ele'vole' ani' ma neive.
1CO.15.12	Ne'mine ani' ma neine'za laza Kilisito' hilinguti' kululu' izo otine' ve lo lo-lengemaa' nounivo lengikuti' linge malite lingine helakuti' gohi otaa' nene nomive li laa' nani' nene nanimu' laa' nave. 
1CO.15.13	Helakuti' otaa' nene nomidiniko Kilisito' hilinguti' otive gamazi nene gihile minamidine. 
1CO.15.14	Kilisito' nene hilinguti' ma otamidiniko mono' gamazi laa' noune' nene gihile nomine' minavo hazamu' lokunivo a'mine gamazi nene lingine gili ele'vole' ani' nenako mo hazamu' gili ele'vole' adine. 
1CO.15.15+1CO.15.16	Ido' neevo' nene nomive. O'moso'mo hilave nene do ote-ngedesa'midiniko Kilisitokisi nene otelido' amivo otamidine. Nemu' nene O'moso'mo hilinguti' do ote-dine' ve laa' nounako Kilisito' hilinguti' O'moso'mo do ote-dive laa' noune' nene sozavo' minidine. Ido' nemu' nene laza O'moso'mi monovomu' soza lune' nene ha ningi giladine. 
1CO.15.17	Ee, O'moso'mo hilave nene ma do ote-ngedesa'midiniko Kilisito'nisi nene ma do ote-damidine. Ido' Kilisito' hilinguti' nene otamo hele osu' lidiniko lingine Kilisito' lihimete hulo-lidine' ve li gili ele'vole' ani' nene gihile amivo hazamu' gilikevo lihimetine nene ha minivo minadine. 
1CO.15.18	Ido' Kilisito'nimu' gili ele'vole' i mini hilave nesi nene mudise vi tolovo adine. 
1CO.15.19	Ido' laza nene vetesi me misubou' mineloningu' Kilisito'ni nene e'meto vo minekunivo aza do lamine' o-ledavo hele noloninguti' gohi otosa minevo' minevo' olosune lo gelo laza gizebo ogo minaa' noune'za me misuboukovo' minevo' alevote osu' lavo mudise hele osu' lokunivo minevo' minevo' oga' nene minamaa' idiniko evene' nete lelikumu' nene ingine inite' lamine' goloso soto' o-ledeleseive li gilani'za mo soto' o-ngedamoloseive li evene' linge muki' muhele'ine ningaa' ani' ma nene ivile' ivosa lei' nene muhelete naba ningilizado' lisihe' ivosa minunidine.
1CO.15.20	Ne'mine unidine'za ne'mino nomive. O'mosomu' gili ele'vole' igi mini hilave muki' nene Kilisito' aza gomu' molo ngemo mo lamineto' hilinguti' otine' ve. 
1CO.15.21	Ee, helaa' nene misubouko leli' haza velati' soto' ine' nenako helakuti' otaa' nesi a'mine'mine ogo evenetati' soto' ine' ve. 
1CO.15.22	Ne'minemu' noluve: Adamu' aza gomu' molo lemo helaa' monovo do soto' ivo a'vopilemo' muki' laza helaa' noune' ne'mino Kilisito'ni nene helelinguti' gomu' molo lemo galeseuti' otelive lo O'moso'mo do ote-dine' nenako Kilisitoda vo gi'mizunive laza nene hele noloninguti' do ote-ledavo gohi vete gizo oto minelesune. 
1CO.15.23	Ne neiha Kilisitokisi eze evenele zuhosi nene helakuti' nene gopo gomu' otaa' alinge' otaa' amolosune. Kilisito' nene mo gomu' molo lemo otine' nenako alinge' eze aline' gamenelo' nene evenele zuho laza nene vete gizo otelesune. 
1CO.15.24	Neloti' nene gono've do peleline' gamene naba soto' oloseive. Ne'mine ogavo Kilisito' aza eze biluva' i-daa' ave evene' golosoliti guve'inesi vesi ido' ato ato' amuzolo' gizebo igi amuzo'inesi minavesi nene muki' ngivile' ogo do gulupese lolo' o-ngedo osu' lo eze evenele zuho nene O'moso melehi anau' molo-ledavo gizebo o-ledeleseive. 
1CO.15.25	Ee, Guvelesi ve mino gizebo iline' amuzo eita minamiline' nene aza lovo ve've nene ngivile' amilido' mineleseinako nemu' nene ngivile' ogo do gizeneuko o-ngedosavo' alinge' nene a'mine gizebo iline' amuzo nene melehi anau' hulavo gizebo o-ledeleseive. 
1CO.15.26	Ido' Kilisito' aza biluva've muki' nene do gulupese lolo' o-ngedosa alinge' gehepeve nene lovo o lemaa' inite' ma gulive helaa' ne'mi amuzo nene do hulo aka've hize tileleseive. 
1CO.15.27	Ido' inite' muki' neine' inite' nemu' nene eze gizeneukovo' molavo gelekele' i-di minilisave li mono' godolou' gizi nizani' nenako a'mine inite' muki' nene gelekele' i-di minilisave li gizangu' nene a'mine inite' muki' gipelela do gelekele' o-ngidive O'moso nesi nene Kilisito'ni gelekele' o-deleseive li ma gizamani' nene mo gele none. 
1CO.15.28	Inite' muki' nene gipele gelekele' i-di minikevo a'mine inite' muki' do gelekele' o-ngidive O'moso'mo inite' mata' mukitokisi ido' nenitokisi nene gizebo ilive lo gipele azasi nene gelekele' o-deleseive.
1CO.15.29	Ido' helakuti' otaa' nene ma nomidiniko hilavemu' ve li evene' malite noso hilaa' nani' nene nanimu' hiladine. Helakuti' otaa' nene ma nomidiniko ingine hazamu' holalosune li gili ma hilamadine. 
1CO.15.30	Ido' laza nene gamene gamene goboni mala' malali'mi lulou' mino helaa' akalo' mine molo gono dodo novune' nene helakuti' otaa' nene nomidiniko geli geli ogo gono dodo ma vamunidine. 
1CO.15.31	Guvetesi ve Izesu' Kilisito'nimu' gono duvoni' ne'mi gihile've lengikumu' nene nolize izaa' nouve lo lamineto' loloni' nene lingine mo gili nizave. Ido' idise mene loloni' gamazi nene a'mine'mine ogo O'moso'mi velelo' laminetokovo' lolosuve. Naza nene gamene gamene mo helo galese velelo' vokuvongutikovo' nene tine' molo oga' nouve. 
1CO.15.32	Ido' evene' haza ve nete helakuti' otaa' nene nomive li gilado' nene nazasi a'mine'mine ogo giluvodiniko Eheso numuda mene Kilisito' gono've do nouvo evene' ize gulo loposo gili minave nete nene biluva' i-nidi nizavo amuzo molo minuvodoti' nene inite' lamine' ma ngelo dalohe. Mo damolosuko lo gelo alamuvodine. Ido' lamine' helakuti' otaa' nene ma nomidiniko geni gono ne'mine nene gehamo
1CO.15.32	aize' mo noheleso' nene mo mudise osu' lolosunako
1CO.15.32	nemu' noso' nite' luvoloni no mino lolize izovo' minuke'zo li laa' adokovo' nene gele do minunidine.
1CO.15.33	Ido' ne'mine laa' avela vi gi'mizikevo gotine izikelizave. Evene' golosolo' vi gi'mizilizadoti' nene lutine lengemeni dameni vo goloso oloseive li gizikani' ma nene lamine' gizi nizani' neive. 
1CO.15.34	Nemu' nene lingine gopo' napa negi gatine nene gilami gatine gili lamine' igi mini goloso inite' nene mehedine imi lihime daa' monovo nene hulilo. Lingine gililo. Lengikuti' linge ma nene olihe O'mosomu' ngomosi ma gilamave. Ne'mine i nizangumu' nene longovozo hililizado' o neive losa noluve.
1CO.15.35	Ido' evene' ma nete ti' li longo' ilisave: Hilave engi' nene nadi' igisa otilizave. Oko'nine gelese noloseinako nani'mine oko'inesi otilizave. 
1CO.15.36	Ne'mine lilinive nene negike lolosane. Inite' zuho' aine' nene helosavo' nene gohi golo dizaa' neive. 
1CO.15.37	A'mine viti zuho nehe inite' maliti zuho nehe zuho' nani' nene alinge' golo dizeline' oko'no ne'mine nene zuho' amave. Haza mo zuho inite' nene zuho' iga' nani' ma neive. Ido' gililo. A'mine'mine ogo lazasi nene helo gonoso galeseu' volone' okodesi nene otamo atoli'mine okodesi otelesune. 
1CO.15.38	Ido' a'mine zuho inite' ato ato' nene O'moso'mo oko'ine ato atokisivo' ne'minisa minilisaze lo gilido' nene do molo do soto' o-ngedaa' neive. 
1CO.15.39	Ido' zuho inite' ato atoli'mine minani' ne'mino eveneliti oko'ine nene atoli'mine neivo ize guloliti oko'ine nene atoli'mine neivo namaliti oko'ine nene atoli'mine neivo alahaliti oko'ine nesi atoli'mine neivo a'mine inite' muki' nene hamo' oko'inesivo' ma minamave. 
1CO.15.40	Ido' okulumoku' nene inite' ma minikevo ido' misuboukisi nene inite' ma minikevo ne'mini nizani' nene oko'ine ato atoli'minesi nene nizave. Ee, okulumoku' minaa' nani' initeliti oko'ine'mi gonolise nene atoli'mine neivo misubou' minaa' nani' initeliti oko'ine'mi gonolise nene atoli'mine neive. 
1CO.15.41	Ido' holi'mi labana've nene atoli'mine neivo ike'ni'mi labana've nene atoli'imine neivo sonohi' neti labana'ine nene atoli'mine neive. Ido' sonohi' neti labana'ine nesi nene hamoli'mine nomive. Labana'ine nene mo ato ato' neive.
1CO.15.42	Nemu' nene helo otaa' monovo nesi nene hamoli'mine ogo neive. Hilani' oko'ine galese izaa' noune' nene vo goloso ogo osu' laa' neive. Ido' hilakuti' otaa' oko'ine nene vo goloso amoloseive. 
1CO.15.43	Ee, hilani' oko'ine nene haza inite' ve lo galese izaa' noune'za hilanguti' otilizani' nene oko'ine gonolise laminekisi otilisave. Ido' oko'ine amuzolo nomine' nene galese izekunivo otilizani' nene amuzo malehe oko'inesi otilisave. 
1CO.15.44	Ido' helo galese izaa' okode nene misubo okode ne neive. Ido' galeseuti' otaa' okode nene Okulumo' okodesi otelesune. Ido' misubo okode neine' ne'mino Okulumo' okodesi neive. 
1CO.15.45	Ido' mono' godolou' luhuvo ti' li gizi nizani' ma neive:
1CO.15.45	Gana' api' ogo soto' ive Adamu' aza nene
1CO.15.45	ve'inesi mini mili iga' monovo nene O'mosolati' dosa minine' ve.
1CO.15.45	Ido' Adamu'nimu' nene ne'mine li gizani'za Adamudo' medelo Okulumokuti' alinge' soto' ive nene minevo' minevo' lemeni dameni lemaa' ive lolo' ogo minine' ve. 
1CO.15.46	Minevo' minevo' lemeni daa' monovo nene gomu' soto' amivo vetesi misubouko mino molo oga' monovo nene gomu' soto' ogavosa neloti' alinge' nene minevo' minevo' lemeni dameni daato' nene mine molo none. 
1CO.15.47	Gana' soto' ive nene misubodunu' lolo' o-dine' ne'mo nene misubou' ve minine' ve. Ido' ezelo' medelo alinge' soto' ive nene misubouti' soto' amo Okulumokuti' soto' ive minine' ve. 
1CO.15.48	Misubou' ve leli' okode nene gana' avoteho misubou' soto' ive Adamu' ei' oko'no ne'minosavo' nene none'za Okulumokuti' ve Kilisito' evenele zuho lolo' unive laza nene ei' Okulumoku' oko'no ne'mine do minelesune. 
1CO.15.49	Ido' laza hamo hamo' misubou' gana' soto' ogo minine' ne'mine emeni damenisi none' ne'mino gamene ma alinge' lazasi Okulumokuti' limive ne'mi emeni dameni've ne'mine do minelesune.
1CO.15.50	Neze zuhokizo naza lamineto' noluze. Gililo. Misubou' okodesi minune' nedunu' nene O'moso'mo gizebo ingu' ngelo vo holamolosune. Misubou' okode vo tolovo iline' ne'mo vo tolovo ami inite' Okulumoku' inite' nene ngelo mo damoloseive. 
1CO.15.51+1CO.15.52+1CO.15.53	Ne neine'za gamazi lamine' ma gomu' suno' minine' idise soto' ogo neine' nene ma lo-lengemeloze. Gililo: Leze mukito' nene linge ma hilikevo linge ma nene helamolosune'za hele nolonivesi helamolonivesi mukita nene pikuli nolo molo osu' nolivo lite' lo vete gitibulu' hamo' izaa' noune' ne'mino okode nene atoli'mine soto' o osu' loloseive. Ee, vo tolovo ogo hele vaa' okode idise mene nonivo neine' okode nesi mino O'moso'mo gizebo ingu' nene ngelo vo holamolosunako vo tolovo amaa' ido' hele vamaa' emeni dameni nene do okodelo' otuho-ledeline' o neinako pikuli izeline' leli' okode've nene atoli'mine soto' o osu' loloseive. 
1CO.15.54	Ido' vo tolovo ogo hele vaa' okode ne'mo minevo' minevo' ogo minaa' emeni dameni daline' gameneu' nene mono' godolou' gamazi ti' li gizani' ma nene vo gihile izeleseive:
1CO.15.54	Minevo' minevo' ogo minaa' ne'mo helaa' nene ivile' o neive.
1CO.15.55	Ido' gaza helaa' neke livile' iline' amuzoka nene ma nomive.
1CO.15.55	Ido' gaza helaa' neke lebelaa' gavosoka nene ma nomive.
1CO.15.55	Mo mudise osu' gehepeve logane.
1CO.15.56	Ido' a'mine helaa' ne'mi gavoso nene lihime daa' monovo ne neive. Ido' O'moso'mi lou' gamazi've ne'mo lihime damaa' ve lo lo neivosa lute ne'mo lihime daakumu' nene otaa' neive. Ido' neloti' lihime daa' monovo nene lelita amuzo molo soto' oga' neive. 
1CO.15.57	Ne neiha O'moso'mo lavo Guvetesi ve Izesu' Kilisito' aza hize ele' o-lidivo lihime daa' monovo nene ivile' ogo lihime damo minaa' noune' nemu' O'moso opo'ni lolone.
1CO.15.58	Ido' nemu' nene neze zuho lu'ne lengeme nouvoni' mate, inite' goloso mali'mo lengehuso' ogalize. Lingine monoku' nene amuzo mili ele'vole' igi oti pehe li minilo. Helakuti' otaa' nene nomidiniko Guvelesi ve'mi gono've di-daa' nani' nene hazamu' di-dadine'za helakuti' otaa' nene neine' nenako hazamu' ma di-damilisave. Nemu' lingine nene hazamu' do-dekunivo labuluvo amoloseive li gili nizani' nenaze. Guvelesi ve'mi gono nene gamene gamene vauve ili di minilo.
1CO.16.1	Idise mene Zudaia misubouko Izesu' zuho inite'ine nomivo vise' iga' ani' aleve nene hize ele' i-ngidi lingine moni di nubuho ilizangumu' gamazi ma loloze. Gililo: Galatia misubou' Izesu' zuho ti' lo lo-ngiduvodo' nene linginesi a'mine'mine ilo. 
1CO.16.2	Lingine salele hamoli'mi lulou' nene moni inite' nanike' daa' nahe a'minguti' nene dani' votigilelo' gili mini Sadeu' Sadeu' nene ize' mili lingela mili ato' ika' ika' igi minilo. Ne'mine ami gopo nizavo naza vo hetelekuvo lingine gohi lihitehe' igi di lumo lumo ikelizaze. Ne'mine igi minilo. 
1CO.16.3	Ne'mine igi nizavo naza linginela okuvo a'mine di nubuho igi milani' moni nene di vilizave ma di oti-ngidikevo engi' monovomukisi ido' viliza monovomukisi luhuvo gizo ngemekuvo di Zelusalemi numuda vilizave. 
1CO.16.4	Ido' nenikisi nene ha volodo' o mineline' nene nazasi makato' ha volosune.
1CO.16.5	Naza nene Makedonia misubouko voloni' o neinako a'mida volodoti' nene apase lengita alosuve. 
1CO.16.6+1CO.16.7	Ido' lengita aloni' nene vo ninge-lengedo volosuve lo gelo lamuve. Lengikisi gamene ha'na gidini makato' minelesune lo gelo nouvoni' nene Guvelesi ve'mo gilido' noline' nene ha minelesune. Ne'mine lo giluvoni' nenako lengita ogo hetelekuvo makato' nonivo hepe' naba elaa' ine' gamene nesi ivile' o vilihe losa nogiluve. Ido' lengita aloni' nene ogo minosa ebe' mala volosa oloda nene lingine hize ele' i-nidi a'mine voloda nene aka'ne vili-nidilisave losa gele minosa alosuve. 
1CO.16.8+1CO.16.9	Ne'mine lo nogiluvoni'za Eheso ebeta mene Guvelesi ve'mi gono've'mi gihile soto' iline' aka nene naba goloso ngolo' lo-nedavo a'mine gono nene noduvo monokumu' mehe'ine imi lovo i limaa' ave nene vai' goloso nizave. Nemu' nene a'mine gono naba nene do minelove lo ido' lovo i limaa' avete Izesu' evenele di gopo i-ngidikelizave lo lengi' nizada lite' lo vamo Eheso ebeta mene ha nouvo Zuda veti holise' gamene ma gulive Pedekosi nene aliteleseive.
1CO.16.10	Ido' Timoteo' nene naza Guvelesi ve'mi gono've gehaa' nouvoni' ne'mino nogihinaze. Kolidi aleve lengi' nizada novivo ma nene oko'nolo' gelalize. Gehe gehe izi imi gamazi laminekovo' li-imi minilo. 
1CO.16.11	Ido' ezemu' nene haza ve ve li lingine ningi huli-damilo. Lengita navo ma hongu gamazivo' li-imi mini neni' nouvoda alingumu' ve li aka've vili-di imiselilo. Leze zuhosi mela eze alingumu' nene gizebo o none.
1CO.16.12	Ido' idise neve nene leze zuho Apolo'ni mamu' nene lolouve: Apolo'ni nene leze zuho lingesi lengita vilive lo geli gelinga lo-duvoni'za aza nene lulo a'mida vamivo amuzo molo vamolove lo lingine nizada nene vamive. Vaminako alinge' viline' aka lamine' ma soto' o-davo ma nene lengita vilive.
1CO.16.13	Inite' mali'mo lutine nene do goloso ogalize. Ehe' igi mini mono' nemu' gatine sita sata' gilami amuzo mili gili ele'vole' igivo' minilo. Ido' ele'vole' igi vemoho' lili' igi oti pehe li minilo. 
1CO.16.14	Inite' igi mili ilizani' muki' nene haza igi mili ami nasahili' ido' mangi ido' lutine ngemaa' monovotidotikovo' nene igi mili minilo.
1CO.16.15	Neze zuhokizo lingine Setehano' zuho mamu' gili nizave. Ingine nene a'mine lengi' Akaia misubotingu' nene evene' muki' minanguti' engi' nene gomu' mili Izesuda vi gi'mizi eze evenele lili' igi Izesu' zuho linge ma hize ele' o-ngedaa' gono dalone li a'mine gonomu' lu'ine otavo di nizave. 
1CO.16.16	Lingine a'mine'mine igi a'mine ne'mine vesi ido' engi' makato' gono amuzo mili daa' navesi gelekele' i-ngidi minilizave lo naza amuzo molo nolo-lingimuve.
1CO.16.17	Ido' vekise Setehano' ve Hotunato' ve ido' Akaiko' ve nene neni' nouvoda lingine mo amavo mulumo gele-lengedo nouvodo' ingine nenita igi hetelikevo mulu'neu' lamine' gelo nouve. 
1CO.16.18	Ne'mini igi hetelani' ne'mo nene neni' mulu'neu' lamine' giluvo nite' dikevo lamine' goloso gelekuve. Ido' a'mine'mine ogo lengi' lutinesi nene di lamine' i-lingidi nizave. Nemu' ne'mine ve nene di naba i-ngidi di lamine' i-ngidilizave.
1CO.16.19	Ido' Asia misubouko mene Izesu' zuho mulise ato ato' nete nene lengikumu' geke' li-lingidi nizave. Ido' Akuila' ve elenaho Pilisikila' ve engi' numungu' di gese' igi mono' gilaa' ave ingine nene lengi' longopo'ni goloso nilavo noluve. 
1CO.16.20	Ido' Eheso ebeta mene leze zuho nizani' netesi longopo'ni nilave. Ido' monoku' igi di nubo ilizani' nene O'moso'mi evenelelite ilizado' o minine' monovolo' igi ge mese' aseka lo-nede ne mese' aseka lo-gede li minilo.
1CO.16.21	Luhuvo mene gamazi noluvo ve mali'mo gize-nidine'za ido' longopo'ni lo luhuvo mene neni' Paulo' nene a'nedunu' nogizuve.
1CO.16.22	Ido' ve ma ingine hamo hamo' Guvelesi ve lu'ine imamilizave nene Guvelesi ve'mo usi' ize-ngidivoo lo noluve.
1CO.16.22	Ido' Guvekasi ve ano lo noluve.
1CO.16.23	Ido' Guvelesi ve Izesu' nasahili've nene lengita mine molo minivoo lo noluve.
1CO.16.24	Lengikisi nenikisi nene Izesu' Kilisito' evenele nounako nemu' ve lo lu'ne've nene lengi' lengeme nouve losa longopo'ni noluve. Luvoni' ne'mino miniliho. Moda a'nesi' ve.
2CO.1.1	Izesu' Kilisito' aposolo mineline lo O'moso'mo ei' lulolo' nele'mize molave Paulo' naza leze zuho Timoteokisi maka' mino O'moso'mi evenele zuho Kolidi ebeku' mulise milaa' nave lengikisi ido' Akaia misubo linge mukiku' O'moso'mi evenele mini'mi monani' lengikisi nene luhuvo nite' mene nogize-lingiduze. Ningilo. 
2CO.1.2	Ido' meteho O'moso ido' Guvelesi ve Izesu' Kilisito' engitati' nasahili' ido' hongu lo lamino minaa' monovo nene lengita mine do vo minivoo.
2CO.1.3	Guvetesi ve Izesu' Kilisito' ei' O'moso've mino ei' meleho minive nene opo'ni lolone. Aza nene mulumote gelaa' monovoli'mi meleho mino hize ele' oga' monovo muki' do soto' o-ledaa' neine' O'moso nene neive. 
2CO.1.4	O'moso naza hize ele' okuvo ingine a'mine'mine igi evene' ma ne'mine mana'mine geni gihilizani' nene hize ele' i-ngidilizado' lisihe' i minilizangumu' ve lo aza nene genite vaiku' hize ele' o-ledaa' neive. 
2CO.1.5	Ido' ne'mine noluvoni' nene nemu' noluve. Laza nene Kilisito' mulumo gilidi'mine ogo mulumo vauve elo gelaa' noune'za a'mingu' nene O'moso'mo Kilisito'nimu' ve lo hize ele' nesi vauve elo o-ledaa' neive. 
2CO.1.6	Laza mulumo gono nodune' nene O'moso'mo lengi' hize ele' o-lengedo do lungu' izelingumu' ve losa nene nodune. Ido' O'moso'mo leli' hize ele' o-lede neine' ne'mo nene lengi' hize ele' o-lengedelingumu' ve lo hize ele' o-lede neive. Laza mulumo gono nodunidi'mine igi linginesi nene mulumo gono di ha gihi di dizi minilizani' ne'mo nene O'moso'mo a'mine'mine ogo hize ele' o-lengedeleseive. 
2CO.1.7	Ido' leze mulumo gono dunidi'mine igi linginesi nene nidaze. Nemu' nene O'moso'mo leli' hize ele' o-ledaa' neidi'mine ogo lengikisi nene a'mine'mine ogo hize ele' o-lengedeleseive lo gelosa lengikumu' nene monoku' ele'vole' igi minilisave lo gele none' nene mo gele ele'vole' o none.
2CO.1.8	Neze zuhokizo, Asia misubou' geni initeli'mi lulou' minune' nemu' nene lo-lengemamuvo lingine gilami minilizani' nene edamoloseive lo gelosa mene nolo-lingimuve. Laza nene a'mine geni leli' okodela soto' ine' nene atoli'mine geni mo ngelo gehamolonido' o minine' geni soto' o-ledavo ne'mo leli' nene gohi minevo' alevo' amolobe lo gate muki' goloso gelo golise gilune. 
2CO.1.9	Ee, luteu' neve nene mo helaato' lele'mize milikeni' neive losa gele minune. Ne'mine inite' soto' o-lidine' nene laza lelito' gele medelo mino minamo asi hilanguti' do ote-ngedaa' ive O'mosolo' nene lehete o mineloningumu' nene soto' o-lidine' ve. 
2CO.1.10+2CO.1.11	Ido' monovo goloso gehepeve ato ato' i-lidilisa ani' ne'mo nene hilunidine'za O'moso ne'mo nene mo do lu' ize'mo vo minine' ve. Ido' aza gohi do lu' izelido' o neive. Ee, linginesi nene lelikumu' O'mosola li hize ele' i-lidi nizavo aza nene gohi do lu' izeleseive losa eito' gele mu'musi' ogo none. Ne'mine ogosa ezela evene' mukilite lelikumu' lilizani' nene gelosa mangi o-ledo lukuvo lemeline' nene evene' muki' ingine O'mosola nene leli' ne'mine o-ledeline' nemu' nene opo'ni lilisave.
2CO.1.12	Ido' ne'mine noluvoni' nene nemu' noluve: Leli' luteu' nene ti' lo gele ele'vole' ogo none: Me misubou' aleveti vovo'ningu' ogo molo une' nene me misubou' aleve gilavo otohato monovo ve laa' nani' monovolo' nene e'metamo asi O'moso'mi nasahili've ne'mo hize ele' o-ledo neivo monovote nene do zovo' zava' izo soza nite' amo O'moso'mo gilivo lisihe' iline' initekovo' nene ogo molo minune' ve. Ido' lengita nene a'mine monovolo' nene e'mete gehepeve ogo ogo molo minune' ve. Ido' luteu' nene ne'mine lo gele ele'vole' ogo minaa' noune' nenako leli' monovotemu' nene lolize izaa' noune. 
2CO.1.13+2CO.1.14	Ido' monovote nene zovo' zava' izo soza saza inite' osa'mune lo luvoni' gamazi mene mo laminetokovo' noluvoni' nene luhuvo nite' meneloti' nene ningi gililisave. Naza gamazi gizaa' nouvoni' nene suno' gamazi gizamo asi soto' ogo minine' gamazi lingine ha gati gili guni ilizado' o minine' gamazivo' nene gizaa' nouve. Leli' monovote lingela nene lingine mo gili guni i nizave. Ido' monovote lingela lingine gili guni ani' ne'mino nene lelikumu' gili guni igi osu' lisa lelikumu' ti' li gililizaho lo gele minaa' noune: Ado' Guvetesi ve Izesu' Kilisito' aline' gamene nabala nene Paulole lelikumu' ngolize izaa' naani' ne'mine ogo laza Paulonginemu' lolize izelonido' o none li gililizaho lo gele minaa' noune.
2CO.1.15	Ido' lingine nenikumu' nene mo lamine' gililisave lo naza gele mu'musi' o mino gomu' nene naza gamene sita' lengita vokuvo lingine gamene sita' muludingu' lamine' gililizave lo gelo 
2CO.1.16	Makedonia misubou' volodo' nene lengitasi voosa alodokisi nene gohi lengita ogo ninge-lengedekuvosa nene lingine Zudaia misubou' voloni' aka'ne vili-nidisa nimiselilizave lo giluvoni' ve. 
2CO.1.17	Ne'mine lo gelosa lengita amuvoni' nene naza gamazi do senisi senisi ogo laa' uve nouvodi'mo nehe. Naza oloni' initekumu' ga'ne gelo do lisihe' oga' nouvongu' nene me misubou' aleve vai' iga' adi'mine ogo oo, ne'mine ha olodo' nouve nolo a'midokisi o've, mo amolosuve lo laa' nouhe. O'ove, mo ne'mine osa'muve. 
2CO.1.18	O'moso eikumu' nene evene' muki' gele mu'musi' olonido' lisihe' o neine' nenako nemu' nene lingine lelikumu' nene gili mu'musi' ilizado' o neive. Laza lo-lengemaa' noune' gamazi nene senisimi senisimi osa'mune. Oo laa' nouningu' o'ove haleko minaa' neine' ne'mino haleko neivosa nene ma losa'mune. 
2CO.1.19	Naza lamineto' noluve. Laza Siluvanolesi Timoteolesi lo soto' o-lingimunive O'moso'mi gipele Izesu' Kilisito' ei' nene oo lingu' o'ove nene a'mingu' minamivo gamazi laa' ive nene neive. Aza oo line' inite' nene mo gihile izaakovo' oga' neive. 
2CO.1.20	Ee, aza nene O'moso'mo salani gamazi lo hukaa' neido' nene oo lo do gihilevo' izaa' ive nene neive. Nemu' nene a'mine O'moso'mi gamazi gelosa O'moso opo'ni nolo lamine' ele'vole' gamazi ve laa' noune' nene ei' Izesu' Kilisito'nimu' ve losa nene lamine' ve laa' noune. 
2CO.1.21	Ido' Kilisitoda gi'mize gili' lo mineloningumu' lezesi lengikisi hize ele' oga' ive nene O'moso ei' nene neive. Aza nene ei' gonolo' lele'mize molani' ve. 
2CO.1.22	Ido' lele'mize nomolo ei' ve lo noso molo-ledo salani molo-lidine' inite' muki' nene damolosune li gilikelizave lo a'minguti' ma gana' dalonido' o minine' inite' ei' Sikalahu've nene luteu' lehize-ledavo neive.
2CO.1.23	Naza Kolidi ebetida vamuvoni' nene naza ma voloni' nene geni gono gehe-lengedekuvo okodido' gilikelizave losa nene do lungu' izosa vamuve. Nene mo lamineto' noluve. Soza nololoni' nene lu'neu' ninge osu' lo neive O'moso ne'mo nene lo soto' ilive losa ezela nene noluve. 
2CO.1.24	Lingine gamazi gihile gili ele'vole' igi monoku' mini gili' li nizani' nenako nemu' gizebo amuzo molo o-lengedo mino ne'mine mana'minemu' gili ele'vole' ilizave lolosa gelamune'za haza lingine muludingu' lamine' gili minilizangumu' lengele'mize lamine' olosa nene lengikisi maka' gono nodune.
2CO.2.1	Ee, naza nene mo ga'ne gele nge lo mino lengita gohi ma voloni' nene geni initeli'mi lulou' gohi lengele'mize molalove lo na'nise'ne o'ove losa nene nizada vamuve. 
2CO.2.2	Ido' neni' nolize izo minelodo' nele'mizi milalizave nene lengi' nizani' nenako naza nene lengi' nizada vo hetelo geni gono ma gehe-lingiduvodiniko zamotelite nene naza nolize izo minelodo' nele'mize miladine. 
2CO.2.3	Ma minamadinako nemu' nene naza nolize izo minelodo' nele'mizi milalizave lengikumu' nene mulumo geni gehalove lo gelo ido' naza nolize ma izeloni' initekumu' nene linginesi a'minemu' longolize izilizave losa lengikumu' nene gele mu'musi' o mino a'mine luhuvo gize-lingiduvoni' gamazi nene gizuvoni' ve. 
2CO.2.4	Ido' a'mine amuzo malehe gamazi lo luhuvo nite' gize-lingiduvoni' nene lu'ne ga'neu' nene lengikumu' geni nibilivo mino mulu'ne hukavo ve'ne novozo naba do'moze' moze' neivo nogizuvoni' nene lingine lutingu' mulumo gililizave losa nevoba asi neni' lu'ne naba goloso lengi' lengeme nouvoni' nene ningi gililizangumu' ve losa nene gizuve.
2CO.2.5	A'mine goloso nite' do geni do soto' ive ne'mo nene nenikovo' geni ma gehe-nedamive. Asi lengi' mukita nesi nene geni lingela gehe-lengedave. Ido' geni lingela gehe-lengedave noluvoni' nene do geni ogo lolosa gelamuve. 
2CO.2.6	Ne neiha a'mine goloso nite' dosa lihime dave nene evene' mukilite lihime imi lihime've apasi-dani' nene modave. 
2CO.2.7	A'mine ve nene gopo gala gelo geni naba geho mineline' ne'mo do ongo-dalize. A'mine lihime've gohi di minami huli-disa eze lulou' lamine' geleline' inite' i-di ele'mize lamine' ilo. 
2CO.2.8	Ee, geni ne'mo nene do ongo-dalize. Lengita mulumo gani noluze. Eikumu' goloso gilami lutine ha imi nizani' nene ningo gelelize. Elebizilo. 
2CO.2.9	Ido' a'mine luhuvo nite' gize-lingiduvoni' nene naza ne'mine mana'mine initekumu' luvoni' mamu' nene lingine gili daakovo' i nizahe lo a'minemu' monovotine do ningelove losa nene gizuve. 
2CO.2.10	Lingine evene' mali'mi lihime've huli-dani' noline' nene nazasi hulo-delodo' o nouve. Ee, a'mine ve nene neni' lihime molo-nede noline' nene a'mine lihime nene mo hulo-dekuvoni' ma neive. Ido' lihime've huluvoni' nene Kilisito' velelo' lengikumu' ve losa huluve. 
2CO.2.11	Nene nanitekumu' ve. Satani aza lele'mize gopo olosa gelaa' neine' nene mo gele nounako nemu' nene gote izo livile' ogalive losa a'mine ve'mi lihime've nene hulo-duvoni' ve.
2CO.2.12	Naza Kilisito' gamazi lamine' nene lo-ngemelesa Toloasi ebeta vo noheteluvo Guvelesi ve'mi gono do-delodo' aka nene ma soto' o-nidine'za 
2CO.2.13	neze zuho Tito' nene a'mida minamivo ma votene' o-damo ezemu' nene ga'ne muki' gelo minuvoni' nenako ne'mo nene mine guno amoloni' ogavo a'midoti' nene mo minilo lo hulo-ngedo Makedonia misubouko ezemu' vise' olosa vuvoni' ve.
2CO.2.14	Ne'mine uvoni'za O'moso'mo gamene gamene hize ele' o-ledaa' neingumu' nene opo'ni noluve. Aza nene Kilisito' biluva've ngivile' ogo osu' lingumu' lolize izo unuvo huhu lo minine' guvele nene numudo' namado' lo soto' olonido' nene lele'mize molavo monaa' noune. 
2CO.2.15	Ee, Kilisito' gamazi lo-ngeme'mo monaa' nounive laza unuvo ne'mine noune. Ado' lovou' gomu' molaa' ive'mo biluva've ngivile' ogo a'minemu' olize izo vaa' neida nene unuvo huhu lo minaa' ine' sokile nene gizikevo hutile' ogavo eze zuho gilavo lanite' ogavosa ido' biluva've linge a'mingu' ngele'mizi monave nene gilisa leli' libililisa nave li gilavo a'mine unuvo nene goloso lolo' oga' neine' ne'mine nene none. O'moso'mo gelavo laza Kilisitodati' unuvo lamine' ezela dizine' ne'mine nene none. A'mine unuvo nene lukuvo nalizavetingukisi ido' vi tolovo ilizavetingukisi nene hutile' oga' neive. 
2CO.2.16	Ido' a'mine unuvo nene vi tolovo ilizavetida ogosa hililizani' monovo'ine do soto' o-ngedosa ngebele helaa' unuvo gehepeve lolo' oga' neive. Ido' lukuvo nalizavetida ogosa minevo' minevo' ilizani' monovo'ine do soto' o-ngedosa do ve'ine gize-ngedaa' ine' unuvo lolo' oga' neive. Ne'mine oga' neinako a'mine meuko noluvoni' gonolo' nene zamote dalizado' lisihe' i nizave. 
2CO.2.17	Evene' hamolitesi lisihe' mo amune'za laza nene evene' linge muki' go'ine izi moni polopeti lili' ilisa O'moso'mi gamazi di monaa' nadi'mine amo O'moso'mo do ote-ledavo asi've O'moso ninge neivosa nene Kilisitoda mine molo mino do voziu' vomiu' amo gono lisihe' lamine' dosa nene O'moso'mi gamazi laa' nounako a'mine gono nene leli' ne ha dalonido' o neive.
2CO.3.1	Ne'mine noluvoni' nene leli' monovote nene lamine' ve losa a'mine gamazi ma nene gohi api' ogo nolo-limive lisa nigilahe. Ido' mono' laa' ave linge ma nete evene' malite engi' monovo'inemu' li soto' igi gizani' gamazi nene ma disa a'mine vilizada minaa' nani' aleve nene ngimaa' nave. Lingine gilavo leli' nene a'mine'mine ogo evene' malite leli' monovotemu' li soto' igi gizani' gamazi ma dosa lengemelonido' o neihe. Ido' a'ne'mine luhuvo nene evene' ma ngemeloningumu' nene lingine ma gizi limilizado' o neihe. 
2CO.3.2	O'ove. Leli' monovote lo soto' iline' luhuvo nite' ne'mine nene mo lengi' nene nizave. Ido' a'mine leli' monovote lo soto' iline' luhuvo nite' gizahe' nene leli' luteu' do nonivo evene' muki' nete nene a'minemu' ningisa gilaa' nave. 
2CO.3.3	Leli' mono' gono nodune' ne'mi gihile've lengi' nene Kilisitodati' luhuvo nite' ne'minisa nizani' nene mo soto' gehepeve o neive. A'mine luhuvo nite' nene ingi noso ne'minedunu' gizani' nomive. Ido' gehenilo' luhuvo mili gizani' ne'minesi nene nomive. Asi minevo' minevo' O'moso ne'mi Sikalahu' nedunu' nene evene' lengi' lutingu' nene luhuvo ne'minosa gize neive.
2CO.3.4	Ne'mine nolune' nene Kilisito' gono dani' ne'mo nene O'mosolo' gele mu'musi' o none' nenako ne'mine gamazi lamine' nene laa' noune. 
2CO.3.5	Ido' ne'mine laa' noune' nene gihile ne'mine do soto' olonido' nene laza mo lisihe' o none losa nevoba ne'mine amuzo nene lelita ma nomive. Asi O'moso ei' nene amuzo lemo a'mine gono dalonido' nene do lisihe' o-ledaa' neive. 
2CO.3.6	Aza nene lo huko-lidine' gamazi gosoho' ne'mi gonou' ve minelonido' nene do lisihe' o-lede neive. A'mine gono nene gizikani' neine' lou' gamazi malo' nevoba asi O'moso'mi Sikalahuto' nene neive. Nene nanitekumu' ve. A'mine gizikani' neine' lou' gamazilo' nene ngelo e'metamune' ne'mo nene lute helavo a'mine louli'mo lebele helaa' neine' giline'za O'moso'mi Sikalahu' ne'mo nene minevo' minevo' lemeni dameni lemo do upuho' o-ledaa' neive.
2CO.3.7	Ee, ido' a'mine gehedo' gizikani' neine' lou' gamazi'mi gonoloti' nene helaa' noune'za a'mine lou' gana' soto' ine' nene mo vode gade viline' inite' amuzo'vesi labana'vesi nene soto' ine' ma neive. Ido' a'mine amuzo labana've nene vo Mose' golo veleloti' nene silingenge'ni hulo minine' nene gopo oka' oka' o'mo vo minine'za a'minesi nene Isilaele' aleve ningavo ve'ine lenge lenge lavo vonu' bililizado' lisihe' amani' ve. 
2CO.3.8	A'ne'mine inite' nene ne'mino minine' nenako O'moso'mi Sikalahuli'mo do soto' o neine' mono' gono ne'mo nene a'mine litehe mono' nene ivile' nabalo' goloso ivosa leli' vode gade goloso viline' monovo'vesi soto' oloseive. 
2CO.3.9	Ee, gonito' ngele'mize molaa' ine' mono' litehe ne'mo nene inite' naba mino vode gade viline' monovo'vesi minine' nenako O'moso'mo evene' lisihe' ve lo-ledelido' lele'mize molaa' neine' mono' gono gosoho' ne'mo nene ivile' goloso ivosa inite' naba goloso mino vode gade atoli'mine goloso ogosa viline' monovo'vesi noloseive. 
2CO.3.10	Ee, mono' gosoho' ne'mi monovo've vode gade vaa' neine' ne'mo nene ivile' ogo dizo minidi'mo nene mono' litehe labana'vesi mino vo'ine ga'ine vaa' neine' monovo've ma nene mo vo halekave. 
2CO.3.11	Ee, a'mine mono' liteheli'mi labana've nene vo gopo oka' oka' o'mo vo osu' line'za a'mine nesi nene vo'ine ga'ine vaa' neine' inite' minine' nenako osu' lamo minevo' minevo' monovo've laminekisi minine' mono' gosoho' ne'mo nene ivile' ogo vode gade goloso viline' inite' mineleseive.
2CO.3.12	Ido' a'mine noluvoni' monovomu' mene mo gele mu'musi' o none' nenako nemu' nene laza gamazi laa' noune' nene do hito gepe' gamazi ne'mingutikisi lamo asi mo gamazi lamine' sotokovo' lovo' kiselevo' ogo laa' noune. 
2CO.3.13	Laza nene Mose' ne'mine nene minamune. Aza nene ei' veleloti' silingenge'ni hulo minine' vo gopo oka' oka' o'mo vo osu' nolivo Isilaele' aleve nene a'mido' gisili hizi ningi minikelizave losa velelo' nene lavolavo do hitine' ma neive. 
2CO.3.14	Ne neiha Mose' golo velelo' lavolavo do hitine' ne'mino Isilaele' aleve nene O'moso'mo lo huko-ngidine' mono' litehe gatangu' gatangu' monovo've gilisa'mani' nenako nemu' nene idisesi engi' lu'ine ga'nido' nene ha hite neine' gele neivo lu'ine ga'nine nene ha ngi lo neive. A'mine lute gatelo' hite mineline' inite' nene mo Kilisitoda vo gi'mizekunivosavo' nene do hulo-ledeleseive. 
2CO.3.15	Ee, idise mene gamenelokisi nene Mose' gizine' mono' gamazi evene' gati ngimaa' naani' gamenelo' gamenelo' nene Isilaele' aleveti lu'ine ga'ine nene initeli'mo ma hite neine' gele neivo minaa' nani'za 
2CO.3.16	mono' godolou' Mose'nimu' ti' li gizi nizani' ma nene engitokisi ha gihile izelido' o neive: Ido' Guvelesi vela mine velepe' izine' gamenelo' gamenelo' nene velelo' hitine' inite' nene do hulaa' ine' ve. Ado' Guvelesi vela mini velepe' izilizani' gamenela nene a'mine lu'ine'mi velelo' hitine' nene do hulo-ngedeleseive. 
2CO.3.17	Ido' Guvelesi ve ve noluvoni' nene Sikalahu'vemu' noluve. Ido' Guvelesi ve'mi Sikalahu' lelita minive nene inite' mali'mosi nalava ize-ledamivo apase-ledavo haza minaa' noune. 
2CO.3.18	Ee, laza mukito' Mose' inite' velelo' hitosa minaa' ine' ne'mino minamo asi mukito' nene vete haza soto' o neivo mino gapogapoli'mo silingenge'ni gohi do tine' molo hulo mala oga' neine' ne'mino Guvelesi ve'mi monovo've vode vaa' neine' monovo've nene lelitati' hulo evene' mala oga' noune. A'mine monovo've lamine' goloso lelita minine' nene vo naba o'mo voovo' neivo laza nene ei' Guvelesi ve'mi emeni damenilo' gehepeve lisihe' ogosa medelo minaa' noune. Ido' ne'mine noune' nene O'moso'mi Sikalahuli'mo nene oga' noune.
2CO.4.1	Ne'mino neine' nenako O'moso'mo asi've lulo lamine' lemosa a'mine mono' gono lamine' mene lemavo do do vo minaa' nouningu' nene gosele' ogo muludeu' goloso ogavo ma hulosa'mune. 
2CO.4.2	Laza nene monovo goloso suno' daa' naani' ne'minemu' nene mo amolosune lo mo mehede emekune. Laza evene' ma nene go'ine izo O'moso'mi gamazi lamineli'mo lido' lamo do ato' ogo lo-ngemesa'mune. Asi evene' muki' leli' monovote nene ize' mili ningi hehe lilizangumu' ve lo O'moso'mi velelo' mino gamazi gihile laminekovo' nene lo soto' ogo ngelebizaa' noune. 
2CO.4.3	Ido' a'mine O'moso'mi gamazi lamine' lo soto' none' nene ma hito noline' nene mo vi tolovo ilizado' mini mili nizavelavo' nene hitosa mineleseive. 
2CO.4.4	A'mine me misubou' aleve vi tolovo ilizave nene O'moso gihileloti' do eita medele-ngedavo gelekele' i-di nizave Satani ne'mo nene O'moso gele vive gehepeve Kilisito'nimu' guvele'vesi minine' gamazi lamine' ne'mo nene hize labana' ele-ngedavo labana've ningikelizave losa a'mine O'mosomu' gili hulaa' aveti lu'ine'mi vele nene do like-ngidine' ve. 
2CO.4.5	Ido' Izesu'nimu' gamazi ve luvoni' nene nemu' luve. Laza leli' nene le'metilizave losa ne'mine gamazi nene lo-lengemaa' nounivoba asi Izesu' Kilisito' nene Guvelesi ve ne neize. Ei' nene e'metilo losa nene lo-lengemaa' noune. Ido' la'lisetemu' nene laza Izesu'nimu' gelosa lengito' gelekele' izipe ne'mine nene none losa lo-lengemaa' noune. 
2CO.4.6	Ne'mine noluvoni' nene nemu' noluve. O'moso gozopo' aka'mila liti'muso izo miningu' labana' soto' ilive live ne'mo nene O'moso neni' nemeni dameni nene Izesu' Kilisito' veleloti' soto' neivosa a'midoti' nene ningi gililizangumu' ve losa luteu' nene hize labana' ele-lidine' ma neive.
2CO.4.7	Ne neiha a'mine gamazi lamine' tamine' luteu' do nonive laza nene haza nite' heneni milaa' ani' somo misubodunu' lili' ani' ne'mine nene none. Ido' somo ne'mino haza nite' none' nene lelito' minine' amuzo atoli'mine goloso neine' neve nene lelitati' minamine'za asi O'mosolati' neine' nene soto' o minelive losa nene somo ne'mino haza nite' nene none. 
2CO.4.8	Laza nene geni ato ato' gehaa' noune'za ne'mo nene aka vamaato' ma lele'mize molosa'mive. Ido' geni inite' lelita minaa' neingumu' nene gate muki' gelaa' noune'za a'mine ne'mo lute gate do gopo gehepeve ogo ma hize tile-ledesa'mive. 
2CO.4.9	Ido' libililisasi nene vise' i-lidaa' nani'za O'moso ne'mo ma hulo-ledesa'mive. Ido' libilikevosasi nene lemo ongaa' nouba goloso gehepeve nene ma dosa'mune. 
2CO.4.10	Neve nene laza mo Izesu' helaato' mine molo mino monaa' ine' ma'minosa nene nomonune. Ne'mine oga' noune' nene lelitoti' nene Izesu' minevo' alevo've neine' ma nene evene' muki' ningilizave losa nene ne'mine oga' noune. 
2CO.4.11	Ee, laza nene vetesi ha noune'za Izesu'ni do minuningumu' nene gamene gamene helaa' akalokovo' lele'mizi milaa' navo minaa' noune. Ne'mine oga' noune' nene a'mine helaa' neine' okodeloti' mene Izesu' minevo' alevo've neine' nene soto' ogavo ningilizangumu' ve losa nene ne'mine oga' noune. 
2CO.4.12	Ne'mino neinako helaa' ne'mo nene lelita gono nodani'za ne'mine idi'mo minevo' minevo' oga' monovo ne'mo nene lengiku' gono nodave.
2CO.4.13	Ido' ve mali'mo gamazi ma line' mono' godolou' minine' ne'mo nene lelitokisi vo do neive. A'mine gamazi nene ti' lo lo neive:
2CO.4.13	Naza gele ele'vole' ogo nouvoni' nenako nemu' nene naza lo soto' nouve.
2CO.4.13	Lazasi nene a'mine'mine ogo Izesu'nimu' gele ele'vole' o minosa nene lo soto' oga' noune. 
2CO.4.14	Ne'mine oga' noune' nene a'mine Guvelesi ve Izesu'ni hilinguti' do ote-dive ne'mo nene Izesulesi maka' do ote-ledo lengikisi nene do ei' velelo' o-ledeleseive lo gele minosa nene ne'mine oga' noune. 
2CO.4.15	Ido' laza ne'mino mulumo alumo geni inite' geho none' nene ha lengi' lamine' ilizangumu' ve losa nene ne'mine ogo none. Ido' ne'mine ogo none' nene O'moso'mi nasahili' ne'mo evene' mukita nene voka' voka' ogovo' neivosa a'minete nene O'moso opo'ni lika' lika' i'mi viivo' nizavo eze guvele nene vo naba goloso o'mo vo minelive losa nene ne'mine oga' noune.
2CO.4.16	Ne'mine o neine' nenako nemu' nene laza gono daakumu' gosele' osa'mune. Ee, okode losuvola amuzote neve nene labuluvo olosa api' o'mo novivosi gamene gamene lute nene gosoho' oka' oka' o'mo novive. 
2CO.4.17	Naza ne'mine noluvoni' nene laza ne'mine mana'mine geni muki' leli' gehelone' o neine' nene mo ngomo ha nite' mino gamene li'nibemukovo' ne neive. Ido' a'mine ne'mo nene inite' naba a'mine geni muki' nene ivile' ogo minine' ado' minevo' alevo' lamine' goloso osu' lamiline' nene do soto' o-lede'mo novive. 
2CO.4.18	Ee, laza ninge none' inite' muki' nene gamene li'nibemukovo' minosa nene osu' laa' neine'za ningamune' Okulumoku' inite' nene minevo' minevo' inite' nizave. Nemu' nene ninge none' initeto' nene lute gate molamo asi ningamune' initeto' nene lute gate molaa' noune.
2CO.5.1	Ido' ne'mine ogo minaa' noune' nene nemu' ve: Seli numuno ngu'vosi milaa' naani' ne'mino me misubou' minine' numude leli' okode ma osu' liline' nene numude gohi ma neine' nene evenelite a'inedunu' gizamani' asi Okulumoku' minevo' minevo' iline' numuno O'moso'mo salani molo-lede neine' nene ma neive. 
2CO.5.2	Ee, laza misubou' okodesi noningu' mene Okulumo' numude nene do ti' ogo saketi ne'mino do ngolaloinako lo agae, agae lo le' izo minaa' noune. 
2CO.5.3	Ne'mine oga' noune' nene a'mine Okulumo' numude nene saketi ne'mino do ngolosa mineso' nene haza baka' ne'mine okodelo' inite' nomivo minamoloningumu' ve losa nene ne'mine oga' noune. 
2CO.5.4	Ee, laza nene agae, agae lo le' izo minaa' noune' nene idise do none' okode mene do hulo haza minelone losa nevoba asi a'mine seli numungu' mene ha geni libilivo mino minevo' minevo' lemeni dameni ne'mo nene a'mine hele vaa' okode ne'mi ebe' dalingumu' nene Okulumo' numude saketi ne'mino ngolaloinako lo agae, agae lo le' izo minaa' noune. 
2CO.5.5	Ido' asi've O'moso'mo nene minevo' minevo' lemeni dameni ne'mo hele vaa' okode'mi ebe' nene dalingumu' ve losa leli' nene do va'va' o-ledosa a'mine salani molo-lidine' inite' muki' nene damolonivoba mo dalosune li ningi gililizangumu' ve lo a'minguti' gana' dalonido' o neine' inite' ei' Sikalahu've nene mo lehize-lede neive.
2CO.5.6	Nemu' nene laza gamene gamene vode vosa'mivo lute amuzo molo minivo ti' lo gele minaa' noune: Laza nene okode meesi ha mino Okulumo' numudela minosa Guvelesi vesi maka' minelonidoti' nene hoto' haza none. 
2CO.5.7	Ido' idise Guvelesi vesi maka' minamune luvoni' nene laza idise minevo dovo' ogo noningu' mene eze ninge minosa minevo dovo' ogo nonivoba asi vetedunu' eze ningamosa nene ha gele ele'vole' ogovo' nene none. 
2CO.5.8	Ee, laza nene vode vosa'mivo lute amuzo molo minivo mino laza nene okode mene hulo Okulumo' numudela nene vo Guvelesi vesi maka' minelobo lo gelo minaa' noune. 
2CO.5.9	Nemu' nene me misubou' okodesi ha minelobe Okulumo' numudela vo minelobe neukisi nene Guvelesi ve'mo lelikumu' geleline' lamine' ilive losa ei' gilido' ogo molo olosa nene lute molo mino a'minemukovo' nene gono amuzo molo daa' noune. 
2CO.5.10	Ido' Guvelesi ve'mo lelikumu' geleline' lamine' ilingumu' ogo molo minaa' noune' nene laza mukito' Kilisito' zasi gono dalido' nene laza hamo hamo' okode losuvosi minune' gameneu' ogo molo une' initeto' inite' lamine' une' nolihe inite' goloso une' nolihe ne'mi meni've lemelingumu' nene ei' velelo' vo soto' olone' o neine' nenako nemu' nene ne'mino ogo molo minaa' noune.
2CO.5.11	Nemu' nene laza Guvelesi vemu' golise gelelonido' o neine' nemu' nene gele mino evene' ingine leli' gamazite gililizangumu' nene ga'ine hizaa' noune. Leli' monovote nene mo O'moso'mo gele neive. Ido' monovotemu' nene linginesi ize' mili gilisa a'minemu' gili guni i-lidilizaho lo gelaa' nouve. 
2CO.5.12	Ne'mine nolo-lingimune' nene leli' monovote lamine' ve losa a'minemu' gohi lo-lengemelesa lamune. Asi leli' monovotemu' gilikevo lamine' ogavo longolize izilizani' aka nene do soto' o-lengedekunivo evene' ma lu'ningu' minine' monovomu' nene gili huli oko'ine losuvolokovo' lamine' i minilizangumu' nene di naba igi laa' ave nene lingine laza lo-lengemelone' gamazi nene li-ngimikevo engi' gamazi'ine do'mozelingumu' nene nolo-lingimune. 
2CO.5.13	Ve malite lelikumu' nene negi hizikeve li laa' nahe. Ne'mine noolone' nene mo O'mosomu' negi hize nolosune. Ne neiha negi hizamo lute gate laminekisi nolone' nene lengikumu' ve losa nene lute gate laminekisi mino ogo molo oga' noune. 
2CO.5.14	Ido' ne'mine oga' noune' nene Kilisito' lulo leme neine' monovo've ne'mo nene do ote-ledavosa nene oga' noune. Ee, laza ti' lo ize' molo gele none' nenako nemu' nene ne'mine oga' noune: Ve hamo' nene evene' mukito' medelo hiline' nenako nemu' nene evene' muki' nene mo hilani' gele neive. 
2CO.5.15	Ido' evene' mukito' medelo hiline' nene evene' ingine angise'inemukovo' igi mili minaa' ani' ma nene huli gohi ne'mine ami a'mine engikumu' helosa ote neive neemukovo' nene igi mili ilizave losa nene evene' mukito' medelo hiline' ve.
2CO.5.16	Ne'mino neine' nenako nemu' nene laza idise ado' mene none' gameneloti' nene evene' ize' molo-ngedelo ma engi' oko'ine losuvolokovo' ningekosa ize' ma molo-ngedamolosune. Ido' gomu' ma nene Kilisito'ni nene oko'nolokovo' ninge mino ize' molo-dune' noline' nene idise mene a'mine'mine ogo ize' molo-desa'mune. 
2CO.5.17	Ee, ne'mino neine' nenako nemu' nene evene' ma ingine Kilisitoda mini mili nilizave nene mo O'moso'mo do gosoho' gehepeve o-ngede neine' nenako ne'mo ingine gomu' igi mili minani' monovo'ine ma nene mo osu' lavo ngemeni dameni'ine nene, aizo, mo gosoho' gehepeve lolo' ogave. 
2CO.5.18	Ido' a'mine noluvoni' inite' muki' nene O'mosolatikovo' soto' ine' monovo ne neive. O'moso aza nene Kilisito' gono dadi'mo nene eze biluva' o-do minuninguti' nene laza ezela ogo do hamo' ogo bizelone' akate vele-ledosa evene' linge nene ezesi di hamo' igi bizilizangumu' ve losa a'mine akalo' ngele'mize molalone' gono nene mo leli' limine' ma neive. 
2CO.5.19	Ado' me misubou' aleve O'moso ei' gamazi've avuto' ani' lihime'ine nene do molo' molo' o-ngedamo Kilisito' gono dangu' nene O'moso aza eita igi di hamo' igi bizilizani' aka nene vele-ngede'mo vo mino a'mine aka'mi gamazi nene evene' muki' li-ngimilizave lo leli' nene do limine' ve. 
2CO.5.20	Ido' nemu' nene Laza Kilisito' limiselavo ezelo' medelo mino asi've O'moso nene leli' gamaziteu' mine molo mino lengi' nene gatine dani' gelavo leli' nene Kilisito' liline' velemu' nene leli' medelo mino amuzonga ti' lo nolo-lingimune: O'mosola nene lingine biluva' i-di minani' monovo nene hulisa igi ezesi di bizi minilo. 
2CO.5.21	Ido' evene' laza nene Kilisitoda gi'mizo minekunivo ei' O'moso'mi monovo lisihe' gehepeve nene leli' okodela dizo minelingumu' nene O'moso'mo lavo leli' lihimete vai' nene ei' Kilisito' oko'nola dizavo lihime hamokisi ma damive Kilisito' nene lelito' medelo lihimelo' ve lolo' ine' ve. Nemu' nene lingine O'moso biluva' i-di minani' nene huli eita igi di bizi minilo losa nolo-lingidune.
2CO.6.1	Ido' laza O'mososi maka' bize mino gono daa' unive nete nene gatine do ti' lo nolo-lingimune: O'moso'mi nasahili've lengemavo di minaa' nani' nene ningi hulikevo vo labuluvo ogalive losa nolune. 
2CO.6.2	Ido' ne'mine noluvoni' nene O'moso'mo ti' lo lingumu' nene noluve:
2CO.6.2	Naza gamene lamine' muluvongu' nenita laa' nani' ma nene
2CO.6.2	mo giluve.
2CO.6.2	Ee, evene' do ngu' izelove lo gamene muluvongu' nene
2CO.6.2	hize ele' o-lingiduvoni' ve.
2CO.6.2	Gililo. A'mine gamene lamine' molani' nene idise mene gamene nene neive. Evene' do lu' izeline' gamene molani' nene idise mene gamene nene neive.
2CO.6.3	Laza nene goloso gidini geleline' monovo ngomosi nene ma okunivo a'mine mono' gono nodune' nene evene' nete divi ledivika li mono' goloso ve likelizave lo evene' hamolitesi olovo' ilizado' o mineline' inite' nene mo keke' amoovo' minaa' noune. 
2CO.6.4	Asi laza nene O'moso'mi gonolo' ve ne'mine none' nene evene' do soto' ogo ngelebizelesa nene ado' ne'mine monovo lamine' nene ogo minaa' noune: Laza nene geni inite' ato ato' ne'mi lulou' minaa' noube, ido' lihitehe' inite' gehepeveli'mi lulou' minaa' noube, ido' do goloso o-ledaa' initeli'mo nene akate gize osu' lavo minaa' noube, ne'mine ogo minaa' nouningu' nene lemo ongamo amuzo molovo' minaa' noune. 
2CO.6.5	Ido' di goloso igisasi nene libilaa' nave. Ido' nala' numungu' nesi nene huli-lidaa' nave. Ido' evene' gulugulunga li lovo di soto' i-lidilisasi nene iga' nave. Ido' gonosi nene amuzo molo daa' noune. Ido' okisete nesi nene do guno ma ongosa'mune. Ido' noso' nite' nesi nene do lamino nosa'mo ga'nasi nene helo minaa' noune. 
2CO.6.6	Ne'mino minoosa monovo lamine' golosovo' nesi nene ha ogo mino gele nge lo minaa' monovo nesi nene do minaa' noune. Ido' laza nene hongu loovo' mino evene' nasahili' o-ngedo mino O'moso'mi Sikalahu've nesi nene lelita minevo dovo' ogo neivo mino evene' lute ngemo minaa' noune' nesi nene abeleni amo mino 
2CO.6.7	Ido' gamazi gihile laminekovo' nesi nene lo mino O'moso'mi amuzo lelita minine' nesi nene do soto' o'mo vo mino monovo lisihe' lamine' gehepeve ne'mo nene lovou' initete ne'mine lolo' ogavo ade hela adavala nene lepesete ne'mine ne neivo ido' ade hela zamela nene bainati mitete ne'mine ne neivo minaa' noune. 
2CO.6.8	Evene' linge ma nete nene di naba i-lidaa' naavo ido' linge ma nete nene di limi-lidaa' naavo monaa' noune. Ido' evene' linge ma nete lelikumu' nene lemenga laa' naavo linge ma nete nene lopo'ni laa' naavo monaa' noune. Ee, evene' linge ma nete lelikumu' nene evene' go'ine izaa' ave ve li laa' naaha laza nene ne'mine amo soza nite' osa'mune. 
2CO.6.9	Ido' evene' ma nete lelikumu' nene gililisa ma gilisa'maha evene' muki' nete lelikumu' nene ningi gili lamine' goloso i nizave. Ido' lelikumu' nene mo hililisaave li gili minaa' naaha ido' mene vetesi ha none' nene mo haza ne none. Ido' lihimetemu' ve lo mulumo gono nene ne'mino daa' nouba a'mine ne'mo nene lebele helesa'mive. 
2CO.6.10	Ido' mulumo gele minuningukisi nene gamene gamene lolize izovo' minaa' noune. Laza nene ve goho' gahali' ne'mine none'za monoku' evene' muki' nene heneni ve ne'mine lolo' o-ngedaa' noune. Henenite nomine' minaa' noune'za inite' mata' nene lelita ha neivosa minaa' noune. Ido' ne'mine ogo mine do vaa' nounidoti' nene laza O'moso'mi gonou' ve minaa' noune' nene soto' o minivo ningilizave lo ne'mine oga' noune.
2CO.6.11	Agae, lingine Kolidi alevekizo, gamazi nene ma do halekamo mo lo ngolokovo' lo lo-lengeme osu' lokune. Laza lute lengeme none' nene mo nabalo' goloso lengeme none. 
2CO.6.12	Ee, leli' nene lute lengemaato' do a'manapa ma amune'za langisetine lengi' lutine nene di a'manapa igi leli' nene lutine limi lamine' amave. 
2CO.6.13	Ido' lingine neni' izipaha'ne ne'mine gili nizavo ti' lo nolo-lingimune: Laza lute ne'mino lingimune' malo' nene golo hizi lutine di gili' lami limi lamine' ilo.
2CO.6.14+2CO.6.15	Ado' monovo lamine' oga' monovosi ido' monovo golosolo' vaa' monovosi nene gono di hamo' mili dikesivo monovo'ine nene lisihetokovo' vilihe vamilive. A'mine noluvoni' inite' labanakisi liti'musosi engi' monovo'ine nene hamoli'mine monovo igi mili isa'masive. Ido' a'mine'mine ogo Kilisito'nimu' gili ele'vole' ave nesi ido' ezemu' gili hulaa' ave nesi nene hamo' akalo' ngeli ma e'metamilisaanako nemu' nene lingine Kilisito'nimu' gili hulaa' ave engikisi nene maka' moni engi' iga' ani' monovo nene lingine igi mili ikelizaze. Engikisi bize lamine' igi minamilo. 
2CO.6.16	O'moso'mi kekeize numu've nesi ido' soza o'mososi di hamo' ilisido' nene ma vo damive. Ido' ne'mine noluvoni' nene minevo' minevo' O'mosoli'mi numu've nene leli' none' nenako nemu' noluve. A'minemu' nene O'moso'mo ti' lo lo neine' ma neive:
2CO.6.16	Naza nene engi' vovo'ningu' ogo minevo' alevo' ogo mino
2CO.6.16	mono minelesuve.
2CO.6.16	Ido' O'moso'inesi nene lolo' ogo minelesuve.
2CO.6.16	Ido' ingine neve nene neni' evene'ne zuho minilisave lo neine' ma neive.
2CO.6.17	Nemu' nene Guvelesi ve'mo ti' lo nolive:
2CO.6.17	A'mine nenikumu' gili ele'vole' amaveti vovo'ningu' minanguti' nene
2CO.6.17	lingine huli mine abaza' igi mini
2CO.6.17	goloso nite' nene damilo.
2CO.6.17	Ne'mine ikevo naza lengi' nene do nenita ogo
2CO.6.18	metibo lolo' okuvo
2CO.6.18	lingine nene neni' gipe alu minilisave lo
2CO.6.18	amuzo've atoli'minesi minive Guvelesi ve'mo nene line' ve.
2CO.7.1	Lu'ne lengeme nouvoni' alevekizo, a'mine gamazi mene ne'mino O'moso'mo lo huko-lede neine' nenaze. Nemu' nene laza okodesi lutesi do goloso o-ledeline' monovo muki' gilito do hulosa O'mosomu' golise gelo mino mudise monovo lisihe' lamine' gehepevevo' nene ogo molo o'mo vo minuke'zo.
2CO.7.2	Lingine leli' nene di lutingu' milalo. Ne nanitekumu' ve. Laza lengikuti' evene' hamokisi ma do goloso o-ngedamune. Ido' evene' hamokisi nene aka golosolo' ngele'mize molamo ido' evene' hamokisi go'ine izo inite'ine nene ma do lelita amune. 
2CO.7.3	Ido' ne'mine luvoni' nene lengelemosa lamuve. Helelone' nehe ha minelone' nehe, lengi' nene luteu' do molo-lengedamo mino ne'mine ogalone losa lengi' nene mo mudise luteu' do molokune lo gomu' mo ma lo-lengeme nouvoni' ma neive. 
2CO.7.4	Naza lingine gamazi nene ha gililizado' i nizave losa lengikumu' nene gele ele'vole' o mino ne'mine mana'mine lo ha lo-lengemaa' nouve. Ido' lengikumu' nene nolize goloso izo mino do naba o-lengedo minaa' nouve. Lengi' monovotinemu' giluvo lamine' ogavo mulu'neu' nene lamine' goloso o neivo geni ato ato' geho minuningukisi nene lu'neu' gulumo atoli'mine ogo lisivosa nouve.
2CO.7.5	Ee, ido' Makedonia misubou' une' gamene nesi nene okode ma molo gelo mineso' nite' ogavo ma minamune'za asi ganala geni inite' ne'mo nene a'midati' a'midati' okodela nene dizovo' minive. Ado' okode losuvoloti' nene lovo lolize nene ha ogo mino luteu' neve nene golise gelo minune. 
2CO.7.6	Ne'mino minune'za geni initeli'mi lulou' mini gopo ga'ine gili nizangu' do hongu lo-ngedaa' ive O'moso ne'mo nene Tito'ni aka vele-do imiselavo nonida ogo hetelidi'mo golise gelo minune' nene do hongu lo-lidive. 
2CO.7.7	Ido' ne'mino do hongu lo-lidine' nene ei' Tito' adi'movo' ne nomive. Asi aza lengita vo hetelo lengita geni minine' nene di lisihe' ikeni' neivo ningosa a'minemu' geni biline' nene mate-do mulunou' lamine' ogavo a'minemu' gamazi do ani' ne'mosi nene do hongu lo-lidine' ve. Tito' nene lingine neni' ningeso' lingisivo nizani' nemukisi ido' goloso nite' soto' ingumu' agae, agae li minaa' naani' nemukisi ido' neni' gamazi'nelo' e'metilisa amuzo mili gilaa' naani' nemukisi lo-limine' nenako ne'mo nene lu'neu' gulumo lisine' nene vo naba goloso ine' ve. 
2CO.7.8	Gomu' luhuvo niteku' gizuvoni' gamazi ne'mo muludingu' agae li okodido' gili mulumo gilani' noline' nesi nene naza lu'ne ga'ne nene do ato' ma amuve. Ee, a'mine luhuvo nite' nene ningi lutingu' mulumo gilani' nemu' nene mo ningo gelekuve. Ido' a'mine lutingu' mulumo nene gilani'za neve nene mo gamene li'nibemukovo' gilani' noloseive. Ido' lu'ne ga'ne do ato' amuve luvoni' nene lingine lutine di velepe' izangumu' nene naza olihe gelamosa gomu' lu'ne ga'ne do ato' uvoni'za idise nene ma do ato' amuve. 
2CO.7.9	Asi idise nene mo nolize izo nouve. Ido' nolize izo nouvoni' nene lingine luhuvo ningi okodido' gili mulumo gilangumu' nevoba asi mulumo giladoti' lutine di velepe' izani' nemu' nene nolize izo nouve. Lingine okodido' gili mulumo gilani' nene O'moso'mo gele neido' vo dani' nenako a'mine gamazitemu' mulumo gilani' ne'mo nene ma do goloso o-lengedamine' ma neive. 
2CO.7.10	Ne'mine noluvoni' nene O'moso'mo gele neido' ogo okodelo' gelo mulumo gelelonidoti' nene lute do velepe' izo lukuvo nalone' nenako nemu' nene a'ne'mino okodelo' gelo mulumo gelaa' noune' nene goloso ve lo lamolosune. Ne neiha O'mosomu' gilamavetida ne'mino oko'nido' gili mulumo gilaa' soto' o-ngedaa' neine' ne'mo helaa' nene do soto' o-ngedaa' neive. 
2CO.7.11	Naza noluvoni' nene mo lamine' noluze. Lingine ma ningi'nalo. Ado' lingine a'mine'mine igi O'moso'mo gele neido' igi okodido' gili mulumo gilani' ne'mo nene lengita monovo lamine tamine' vai' goloso do soto' o-lengedave. A'mine nene ado' gilingili igi monovotine lisihekovo' minelive li lutine a'mido' milaa' monovo nene atoli'mine ogo do soto' o-lengedavosa lingine a'mine gamazitine nene di lisihe' ilisa amuzo mili minii goloso monovo di hulilisa lite' li upuho' igi minii golise gili minii leli' ningelobo li gili minii goloso nite' dave nene lihime imilisa amuzo mili minani' ve. Nemu' nene a'mine lengita minine' gamazi mamu' nene gilunivo a'mine luvoni' monovo muki' lingine igi mili minadi'mo nene lihime lengita minamine' nene do soto' ogave. 
2CO.7.12	Ido' gomu' luhuvo nite' gize-lingiduvoni' ma nene lihime davemu' gelo gizuvoni' nomive. Ido' lihime do-divemu' gelosa gizuvoni' nomive. Asi lingine lutine lelita milani' amuzo goloso milisa milani' monovotine nene ningilizave losa O'moso'mi velelo' ne'mi monovo nene lengelebizosa gizuvoni' ve. 
2CO.7.13	Ido' muludeu' lamine' gilune' nene idise mene noluvoni' initekumu' nene lamine' gilune.
2CO.7.13	Ido' lingine muki' nene Tito' lulo di hongu li-dangumu' olize izo minine' ne'mo nene a'mine muludeu' lamine' gilunido' nene imine' molo lazasi gohi lolize naba izune. 
2CO.7.14	Ido' lolize izune' nene naza lengi' do naba ogosa Tito'ni gamazi gomu' lo-imuvoni' nene hazamu' nomine' nenako novozo nene ma helamuvoni' nenako nemu' nene mo lolize izune. Ee, naza lengi' gamazi lo-lingimune' nene mo gamazi gihile laminetokovo' lo-lingimune' ne'mino lengi' nene do naba o-lengedo Tito'ni lo-imune' gamazi nene laminetokovo' lo-imune' nenako a'mine nene mo lamine' gihile izave. 
2CO.7.15	Tito' aza lengita ogo nohetelivo lingine muki' golise've gili luvo luvo izi mini ele'mize lamine' igi gamazi'velo' e'metani' mamu' nene aza gohi gele mino lulo've nene atoli'mine ogosa lengita hulo neive. 
2CO.7.16	Ido' naza idise nene giluvoni' lingine nene inite' mukiku' monovotine nene mo lisihe' ogavo minilisave losa giluvo mo mu'musi' gehepeve ogavo nemu' nene nolize goloso noizuve.
2CO.8.1	Neze zuhokizo, ingine Izesu' evenele zuho mulise Makedonia misubou' mini'mi monavela O'moso'mi nasahili've ne'mo gono do gihile've do soto' ine' nemu' naza gililizave losa nene lo-lengemelouve: 
2CO.8.2	Ingine nene geni inite' nabali'mi lulou' minangukisi ido' angise'ine nene goho' gahali' gehepeve minangumukisi nene gili huli monokumu' atoli'mine igi ngolize izi minadi'mo moni nene naba inele igi di nubo ani' ve. 
2CO.8.3	Ido' ingine a'mine moni di nubo ani' nene ingine hulilizado' o minine' moni nene hulani'za a'mine votigile nesi nene ivile' ivosa vauve ili masi hulani' nemu' naza gele lamine' ogosa nolo-lingimuve. Ingine engi' lu'nido' di mili 
2CO.8.4	geli geli igi amuzonga ti' li li-limani' ve: Agae, lingine gili limikevo a'mine O'moso'mi evenele hizi ele' i-ngidilisa moni di nubo ilizangu' lazasi nene ma hulolosune. 
2CO.8.5	Ee, ingine ne'mine ilisave lo gilunido' avoba asi engi' nene gomu' Guvelesi ve lehizi-mikii alinge' nene lelitasi gelekele' i-lidani' ve. 
2CO.8.6	Ne'mine ani' nenako ido' Tito' ne'mo nene gana' api' ogo lutine do ote-lengedavo lingine Izesu' evenele nasahili' i-ngidilisa a'mine gono nene api' ani' nenako nemu' nene Tito' aza a'mine gonolo' vo gizebo ivo di pililizave lo amuzonga lo-dekune. 
2CO.8.7	Lengita mono' monovo muki' nene vauve elo neive. A'mine ado' lingine gili ele'vole' igi mini mono' gamazi di lamine' igi li soto' igi mini monokumu' gili hehe li mini a'minemu' gilingili igi mini ido' laza lutine do ote-lengedekunivo lutine leli' limi minaa' naani' ne neive. Nemu' nene a'mine nasahili' o-ngedaa' gono nesi nene amuzo mili dalizado' o neive. 
2CO.8.8	Ido' ne'mine noluvoni' nene naza lo huko mo ne'mine ilizave losa nolo-lingiduvoba asi evene' malite a'mine gonomu' gilingili igi minani' monovo'ine nene lo-lengemekuvo ne'mo nene do ote-lengedavo lingine lutine ngimaa' naani' nene mo abeleni isa'mii mo ne'mine iga' nani' nene soto' ilive losa nene ne'mine noluve. 
2CO.8.9	Ido' ne'mine ilizado' o neive noluvoni' nene lingine Guvetesi ve Izesu' Kilisito' nasahili' o-lede neine' monovo've nene gili nizanako a'mido' e'metilizado' o neive losa ne'mine nene noluve. Aza nene inite' mata' muki' do minine'za a'mine do a'manapa amo naza goho' gahali' lolo' okuvo ne'mo nene lingine inite' mata' muki' di minilizave losa lengikumu' nene goho' gahali' ne'mine lolo' ine' ve. 
2CO.8.10+2CO.8.11	Ido' a'mine gamazi memu' nene naza ga'neu' giluvoni' nene ma lo-lengemelove: Ma kilisimasi mau' nene lingine ne'mine gono dalone li mo gana' api' igi dani' ma nene mo lutine laminetoti' dani' ma neive. Nemu' nene a'mine gonotine nene lingine gana' amuzo mili dalisa gili dani' ma'mine igi lengi' initetine'mi votigilelo' di milisa lite' li di osu' lilizani' nene mo lamine' oloseive. 
2CO.8.12	Ido' lengi' initetine'mi votigilelo' di milisa ilisave noluvoni' nene nemu' noluve. Ve malite lu'ine otavosa inite' ma lehizi-ngidilisa gilani' noline' nene O'moso'mo gelavo ingine inite' di minani' votigilelo' lehizi-ngidani' nene mo lamine' oga' neive. Aza nene inite' masi lehizi-ngidilizanako lo gelo evene' ingine ma damani' initekumu' nene ma gelo losa'mive. 
2CO.8.13	Ne'mine noluvoni' nene evene' ma hize ele' igi di ngu' izikevo lengita geni ilive losa nomive. Asi lisihe' lisihe' igivo' minilizave losa nene noluve. 
2CO.8.14	Ido' idise meve lengi' initetine vai' lo neine' ne'mo nene inginela nomine' inite' nene hize ele' o-ngedeleseive. Ne'mine oloseinako ingine gamene vilido' nene ingine inite'ine vai' lo minelinguti' nene linginela nomiline' inite' nene hize ele' o-lengedeleseive. Ne'mine ogavosa lingine mukito' nene lisihe' lisihe' igivo' minilisave. 
2CO.8.15	A'mine nemu' nene mono' godolou' ti' li gizi nizado' vo daloseive:
2CO.8.15	Noso' nite' vai' di nubo ave nete nene noso' nite'ine nene lumosi ma milisa'mave.
2CO.8.15	Ido' noso' nite' ngomovo' di nubo ave nete nene noso' nite'ine osu' lavo noso' nite'ine vise' ma isa'mave.
2CO.8.16	O'moso'mo Tito' lulo do ote-davo laza hize ele' o-lengedelesa gilingili ogo none' ne'mino Tito' nesi nene gilingili ogo neivo nemu' O'moso isaa' neve nolo-dune. 
2CO.8.17	Ee, laza lengita vilive lokunivo gele limine'za asi've mo lengita volosa gilingili ogo gele neido' nene luune' ve. 
2CO.8.18	Ido' Titokisi vilive lo leze zuho masi noimiselunive nene mono' mulise muki' mini'mi monani' nete nene mono' gamazi lamine' lo soto' soto' oga' neingumu' nene opo'ni li di naba i-daa' nave ne neive. 
2CO.8.19	Ido' neevo' nomive. Ado' mono' mulise ato ato' vai' nete nene a'mine nasahili' i-ngidi moni di nubo ani' do vo ngemeloningu' nene ezesi a'mine gonolo' hize ele' ogo lelikisi maka' vilive li di oti-dani' ve. A'mine gono dalone' nene a'mine gono dokunivo a'midoti' nene evenelite Guvelesi ve di naba i-dilizave losasi ido' leli' lute ne'mo goho' gahali' hize ele' o-ngedaakumu' ote neine' nene do soto' ilive losasi nene dalosune. 
2CO.8.20	Ido' lengita noimiselune' nene a'mine inele igi hulani' moni nabamu' gono daloningumu' nene evene' hamolitesi di gopo ikeve li lemenga li lelemikelizave losa a'mine aka hize tileloningumu' nene noimiselune. 
2CO.8.21	Nene nanitekumu' ve. Laza ne'mino monovo lamine' oloningumu' nene O'moso'movo' gelelivoba asi mo evenekisi nene gililisave losa nene ne'mino lovo gizo do lisihe' okune. 
2CO.8.22	Ido' a'mine ve sitakisi nene leze zuho gohi masi noimiselune. Gamene muki' a'mine ve nene gono ato ato' doka' doka' ingu' monovo've nene mo do ningekune. Aza mono' gonou' nene gilingili ogo minaa' neive. Ido' idise mene lengikumu' nene monoku' ele'vole' ilisave lo gele mu'musi' gehepeve o neine' nenako nemu' nene a'mine gono nene dalosa mo gilingili ogo amuzo goloso nomolave. 
2CO.8.23	Ido' Tito' neve nene nezesi bizo gono makato' daa' usive nene neive. Ido' leze zuho sita' ingine nene mono' mulise ato ato' nizado' nene di medeli-ngidi a'mine gonolo' ngimiselave sita' nene Kilisito'ni di naba i-dilisido' i nizasive. 
2CO.8.24	Nemu' nene ingine nivavo ma lengi' lutine ngimaa' monovotine ne'mi gihile'vesi ido' laza lengi' do naba o-lengedo lo-ngimune' gamazi ne'mi gihile'vesi nene ningilizaze. nGelebizilo. Ee, mono' mulise ato atoku' aleve nete a'mine monovotinemu' nene ningi gililizangisi ngelebizilo.
2CO.9.1	Izesu' evenele Zudaia misubola minani' nene hize ele' i-ngidi moni hulilizangumu' do ote-lengedo gamazi lo-lengemeloni' nene lingine mo a'minemu' gili nizani' nenako a'minemu' nene gohi luhuvo gize-lengedelodo' nomize. 
2CO.9.2	Asi lingine ne'mine ilisa gilingili igi nizani' nemu' nene mo gele nouvoni' nenako nemu' nene lingine Akaia misubou' aleve nete gomu' kilisimasi mauti' nene ne'mine ilisa di va'va' igi nizani' ve lo Makedonia misubou' aleveti ve'nido' nene do naba o-lengedo minaa' nouve. Lingine ne'mine igi gilingili igi minani' ne'mo nene engikuti' linge muki' nene ne'mine ilizado' do upuho' o-ngedave. 
2CO.9.3	Ne neiha laza lengi' do naba o-lengedo lo-ngimune' gamazi nene vo haza gamazi lolo' ogalive loosa naza lo-ngimuvoni' ne'mine igi lingine inite' muki' di va'va' igisa nizani' neivo ogo hetelelone losa a'mine leze zuho nene ngimiselekuve. 
2CO.9.4	Ee, laza Makedonia aleve lingesi ogo hetelo lingine di va'va' igi minami haza nizavo ningelone' nene lingine mo di va'va' igi minilizave lo gele mu'musi' o minuune' nemu' nene lovozo helalone losa ngimiselekuve. Ido' neve nene lengikumu' lamuvoni'za linginesi nene longovozo hilamilizado' o neihe. 
2CO.9.5	Nemu' nene ingine gomu' mili vi lingine inele igi ngemelone li gomukuti' li hukani' inite' nene ganakuti' di lisihe' ikevo minelive lo gelosa naza gomu' mili vilizave lo a'mine leze zuho nene lo-ngedelodo' o neive lo gelosa ne'mine uvoni' ve. Ne'mino gomukuti' di va'va' ikevo mineline' ne'mo nene lingine ngimilisa gilamado' lelitati' amuzo molokunivo ngimamani'za asi lutine laminetoti' inele igi hulilizani' nene mo soto' ogo mineleseive.
2CO.9.6	Nemu' nene naza gamazi mene lolouze. Gililo. Ve ma ingine zuho nite' ngomo lasolo zuho' ilizani' nene a'minguti' ngomo lasolovo' dolizilisaave. Ido' ve ma ingine zuho nite' vai' zuho' ilizani' nene mo vai' goloso dolizilisaave. Nemu' nene ngimiliza votigilelokovo' nene dika' dika' ilisave. 
2CO.9.7	Evene' ma ingine lu'ine laminetoti' ngolize izi mini inite' ngimaa' navemu' nene O'moso ne'mo umo helaa' neine' nenako nemu' nene lutingu' hizilizado' e'meti lutingu' geni lengebele minivo ngimami lingine hamo hamo' mukito' lutingu' ne'mine ngemelone li gilani' votigilelo' nene mo lutine laminetotikovo' ngimilo. 
2CO.9.8	Lingine ilizado' o neine' inite' muki' ha vo daline' votigilelo' nene inite' muki' lengita gamene gamene ha neivo gono lamine' ato ato' muki' nene ha dalizado' i minilizangumu' ve lo O'moso'mo ei' nasahili'veuti' nene inite' mata' muki' vauve elo lehize-lengedelido' lisihe' o neive. 
2CO.9.9	Neve nene mono' godolou' ti' li gizikani' neine' malo' nene vo dave:
2CO.9.9	A'mine ve nene inite've ha inele ogo ize' molo
2CO.9.9	goho' gahali' lehize-ngedave.
2CO.9.9	A'mine monovo've lamine' nene mo osu' lamo
2CO.9.9	minevo' minevo' ogo mineleseive.
2CO.9.10	Mine zuho' ilizave zuho nite' nene do soto' ogo ngemosa nalizave lo noso' nite' lemaa' ive ne'mo lengitati' ngimiliza nite' nene do naba ogo do hutile' ogo monovotine lamineli'mi gihile've nene do vai' lo'mo vo mineleseive. 
2CO.9.11	Ne'mine ilidi'mo nene lingine inele igi inite' ngimika' ngimika' igi minilizangumu' inite' matatine nene do vai' lo-lengedavo mini laza a'mido' do upuho' o-lingidune' gono dalizadi'mo evene' nete O'moso nene opo'ni li isaa' neve li-dilisave. 
2CO.9.12	Ido' ne'mine noluvoni' nene lingine evene' hize ele' i-ngidaa' gono nidani' me'mo nene O'moso'mi evenele vise' iga' naani' inite' nene do soto' o-ngedaa' neine'za neevo' nomive. Asi a'mine gonomu' nene evene' muki' nesi nene vauve ili O'moso isaa' neve laa' naanako nemu' nene noluve. 
2CO.9.13	Ee, lingine Kilisito'nimu' gamazi lamine' gele ele'vole' okune lani' ma nene soza nomine' lamineto' lani' nene di soto' igi a'mine gamazilo' gelekele' igi lengi' initetinguti' nene ma ize' mili inele igi engikisi ido' evene' mukikisi lehizi-ngidii a'mine gono mene dikevosa ne'mo nene evene' O'moso opo'ni lilisave. 
2CO.9.14	Ido' O'moso'mo nasahili' atoli'mine ogo lengita do soto' ingumu' nene ingine lengita lu'ine mili mini lengikumu' ve li O'mosola lilisave. 
2CO.9.15	Ido' O'moso'mo nasahili' o-ledo inite' ine' nemu' nene isaa' neve lo-duke'zo. A'mine inite' nene atoli'mine ogo lamine' goloso neivo a'minemu' nene lolone lo ma loso' nene mo ngelo lo pelamolosune.
2CO.10.1	Neni' Paulo' nene Kilisito' aza hongu lo muluno laminekisi minine' mamu' nene gele mino agae lo gatine do gamazi ma lo-lengemelove. Ee, lingine linge malite nenikumu' nene leli' vovoteu' mino gamazi amuzo molo lo-lemelido' minamo honguvo' lo minaa' neiha vo mala mino luhuvo gize-lidingu' nene gasava ve ne'mine lolo' ogo mino olo' lo vine' gamazivo' laa' neive li li-nidaa' ave neni' nene agae lo ti' lo nolo-lingimuve: 
2CO.10.2	Neni' monovo'nemu' giluvoni' nene naza nehelele izamivo mino ve linge ma lelikumu' nene ha me misubou' veliti monovolokovo' e'metaa' nave li li-lidaa' ave nene ha do lisihe' o-ngedelodo' o nouve lo gele nouve. Ne'mino nouvoni' nenako lengita ogo gasava ve ne'mine mino amuzo molo-lengedaaloze. Ne'mine olodo' o minine' gamazi nene mo hulilo. 
2CO.10.3	Lamine' laza nene mo ha misubou' ve none'za monoli'mi lovou' lovo oga' noune' nene me misubou' vete iga' ado' do molo lovo osa'mune. 
2CO.10.4	Nene nanitekumu' ve. Laza lovo oga' noune' inite' nene me misubou' initedunu' lovo amo asi O'moso'mi amuzosi minine' inite' ado' biluva' alete molo-ngedeline' gamazi'ine nene hupu' ize hulilido' o minine' amuzo nene do none. 
2CO.10.5	Ee, gamazi'ine bele hulo ido' O'moso'mi monovomu' ningi gililizani' aka hize tilaa' neine' amuzo malehe gamazi'ine naba nesi nene ha belo do'mo lemaa' noune. Ido' evenelite ga'ine gilaa' inite'ine muki' nesi nene doosa a'mine ga'ine gilaa' inite'ine nene Kilisitoda do gelekele' o-ngedaa' noune. 
2CO.10.6	Ido' ingine nene mudise lelito' gelelekele' gehepeve ikevo ma laza nene evene' linge ma gamazi gili hulika' hulika' ado' ado' nene golo hizo lihime ngemeloningumu' nene mo do va'va' ogo none.
2CO.10.7	Lengi' vetido' soto' mene soto' o neine' inite' nene ningahe ningamave. Alo' ningilo. Evene' ma zaho nolihe aza eikumu' nene naza Kilisito' evenele nouve lo gele ele'vole' o minelive ne'mo lelikumukisi nene naza Kilisito' evenele nouvoni' ne'mino inginesi nene Kilisito' evenele nizave lo gele minelido' o neive. 
2CO.10.8	Ido' Kilisito' evenele nouve lo noluvodo' nene imine' moloo loloni' votigile ivile' ivosa Guvelesi ve'mo nimine' amuzo nene do naba ma oloni' nemukisi nene novozo ma helamolosuve. A'mine amuzo Guvelesi ve'mo nimine' nene do goloso o-lengedelongumu' nene nimivoba asi monoku' hize ele' o-lengedelongumu' nene nimine' ve. 
2CO.10.9	Ee, Guvelesi ve'mo nimine' amuzo nene novozo helamo ha do naba oloni'za naza luhuvo nite' gize-lengedaa' nouvongu' nene golise lengemeline' gamazivo' gizaa' nouvoni' gelalive losa nemu' nene gele nouve. 
2CO.10.10	Nene evene' linge nete ti' li laa' nangumu' nene noluve: Aza luhuvo gizeline' nene amuzo malehe gamazi genivesi gamazi gizaa' neiha ei' omo neivo ningelone' nene oko'no gilizevo o vine' mino gamazi've line' nesi nene amuzo'vesi nomine' gamazi laa' neive laa' nave. 
2CO.10.11	Ne'mine li laa' ave nene ti' li gili minilizave: Lengikisi maka' minamo luhuvo nite' gizeso' nene a'mine luhuvo niteku' gamazi amuzo molo gize nolone' ne'minosa laza linginela ogo hetelo ogo molo olone' nene a'mine luhuvo niteku' lolone' ne'mino gehepeve ogo molo olosune.
2CO.10.12	Lengita minave linge nete nene engi' oko'ine di dizi dizi' igi evene' ma ne none laa' nave. Laza engikisi lelikisi nene do milise' ogo ningo engito' lisihe' o none lo mo keke' lamolosune. Engikumu' nene lehelele izamine'za ingine nene engi' monovo ize' mili ningaa' nani' nene O'moso'mo line' gamazisi di milise' igi ningami angise'ine gilaa' nani' gamazisi nene di milise' igi ningi ize' mili mo evene' naba none li negi suno daa' nanako nemu' nene laza engito' lisihe' o none lamolosune. 
2CO.10.13	Leli' monovotemu' do naba olone' nene lisihe' o neine' votigile nene ivile' ogo gohi ma do naba amolosune. Ido' leli' gono dalonido' nene O'moso'mo asi've laka'ni molo-lede neive. A'mine laka'nitelokovo' mino gono daa' noune' neemukovo' nene do naba ogo lolosune. Ido' lengita vo gono dune' ma nene a'mine O'moso'mo laka'ni molo-lidine' nene mo a'midasi vo do neivosa nene dune. 
2CO.10.14	Ee, laza lengita ogo Kilisito' gamazi lamine' leli' neve gana' api' ogo lo-lingimune' nenako nemu' nene lengita gono dune' nene do naba oloningumu' O'moso'mo molo-lede neine' votigile nene ivile' amolosune. 
2CO.10.15	Evene' atolite dani' gonomu' nene leli' okode do dizo O'moso'mo molo-lede neine' votigile nene ivile' amolosuune'za laza lengikumu' nene ti' lo gele mu'musi' o none: Lingine O'mosomu' gili ele'vole' ani' nene mo amuzo molo'mo vo neivo leli' gonote ne'mo lengita nene vauve elo vo naba ilive. 
2CO.10.16	Ne'mine ogavo lengi' mehedida minine' misubolasi nene vo evene' gohi masi nene Kilisito' gamazi've lamine' nene lo-ngemelesune. Ne'mine olosune'za laza evene' malite vi gono dikengu' nene vo gono damolosune. Ido' evene' malite gono dangumu' leli' okode nene do dizamolosune. 
2CO.10.17	Nemu' mono' godolou' ti' li gizi nizani' ma neive: Ve ma aza ei' oko'nomu' olize noizeline' ne alamo Guvelesi ve neemukovo' nene olize izelive. 
2CO.10.18	Mene noluvoni' nene nemu' noluve: Evene' gihile minelive nene ei' oko'no do dizaa' ive minelivoba asi Guvelesi ve'mo do naba o-dive ne'mo nene evene' gihile mineleseive.
2CO.11.1	Gamazi ngomo mene lo-lengemeloni' nene negi monovolo' e'metelesuha lingine nemu' gosele' lengebelamivo ha gopo gililizahoo lo gele nouze. Lingine gopo a'mine gamazi'ne nene gililo. 
2CO.11.2	Ido' negi monovolo' e'meteloni' nene O'moso'mo lengikumu' ei' inite'vevo' minilisave lo amuzo molo gele minaa' neine' ne'mino nazasi lengikumu' a'mine'mine ogo amuzo molo gele nouvonako nemu' nene a'mine negi monovolo' e'meto neni' monovo'nemu' do naba ogo lolosuve. Ido' lengikumu' amuzo molo gele nouve noluvoni' nene lingine gopo monovolo' monesa'mine' alu ne'mine mini a'mine ve hamotokovo' vi gi'mizilizave lo Kilisitoda izeni o-lengedekuvoni' nenako nemu' nene lengikumu' nazasi nene amuzo molo gele nouve. 
2CO.11.3	Gosiheli'mo Eva'ni do neu' manau' ogo golo izine' ne'mino evene' malite gotine izi lutine gatine di gopo igi lutine Kilisito' ei' hamoto' milaa' naadoti' nene lengele'mize gopo ikelizave lo gopo ga'ne nogiluve. 
2CO.11.4	Ido' gopo ga'ne nogiluvoni' nene evene' mali'mo lengita ogo Izesu'nimu' lo-lengemeline' nene laza ezemu' lo-lingimunidi'mine lamo ato' gamazi lo-lengemaa' neihe ido' O'moso'mi Sikalahu' lingine gomu' dani' ne'mi emeni dameni've nene atoli'mine neivosa a'mine ve'mo dalizave lo lo-lengemeline' sikalahuli'mi emeni dameni've nene atoli'mine minaa' neihe ido' O'moso'mi gamazi lamine' gomu' gili dani' ne'mine minamo atoli'mine gamazi O'moso'mi gamazi lamine' ve lo lo-lengemaa' neihe ne'mine oga' neine' nene lingine a'minemu' gosele' lengebelamivo gamazi lamine' ve li gilingili igi gilaa' naani' nenako nemu' nene naza gopo ga'ne nogiluve. 
2CO.11.5	Ne'mine ogo naza giluvoni' nene a'mine aposolo atoli'mine igi dizisa nizave lave engitoti' nene naza ngomo ne'minesi nene ma lemeti' ogo nouve lo gelamuve. 
2CO.11.6	Lamine' naza nene gamazi do lisihe' ogo laakumu' nene sukulu ma lamuvoni' nenako ne'mo engi' nene gamazi laato' nivile' i nilisaha mono' monovo gelaa' nene gele nge lo gele nouve. Naza ne'mino nouvoni' nene laza ne'mine mana'mine gono nodunidoti' nene soto' gehepeve do soto' ogo lengelebizekune.
2CO.11.7	Naza nene lengi' do'mo dize-lengedelesa na'nise oko'ne do'mo lemo O'moso'mi gamazi lamine' lo-lingimuvoni' nene inele ogo haza gidini lo-lingimuvoni' neve nene goloso nite' dokuhe. 
2CO.11.8	Ee, lengita neve gono dalongumu' nene noso' nite'ne nevo'mine nene lengitati' ma damo asi engita gono damo mino Izesu' evenele mulise atotati' nene gumine gidini dokuve. 
2CO.11.9	Ne'mine noluvoni' nene naza linginesi minuvoni' gameneu' inite' ma vise' uvoni' inite' nene leze zuho Makedonia misubouti' ave nete nene mudise hizi ele' i-nidikevosa naza nene inite' vise' uvoni' ne'mi geni've nene lengita ve hamokisi ma gehe-damuvoni' nenako nemu' nene noluve. Ee, naza lengita evene' hamokisi ne'mine mana'mine geni nene gehe-lengedalove lo gizebo lekeseve ogo minuvoni' ve. Ne'mine ogo minuvoni' nenako mo ne'minevo' o do vo minelesuve. 
2CO.11.10	Naza Kilisito' gamazi gihile nenita neive loloni' nene lingine gosoho' laane li ataize lamilisave. A'mine gamazi nene mo lamineto' nenako lingine mo gili nizave. Ido' a'mine'mine ogo gamazi mene ma loloni' nene mo lamineto' lolosuve. Ado' naza lengi' Akaia misubou' mono' gono daa' nouvoni' nene meni've nomine' haza gidini daa' nouvongumu' nolize izo do naba ogo laa' nouvoni' aka'ne nene evene' hamolitesi mo keke' hizi tili-nidamilisave. A'mida gono daa' nouvodo' meni've nene inite' hamokisi mo keke' lengitati' ma damolosuve. 
2CO.11.11	Ido' lengitati' inite' ma damolosuve noluvoni' nene naza lu'ne lengi' lengemamosa noluhe. O'ove. Neni' lu'ne lengeme nouvoni' nene O'moso'mo ningo gele neive.
2CO.11.12	A'mine ve lelito' lisihe' o none li oko'ine di dizi laa' naavete laa' naani' gamazi nene gamazi gihile gelalive lo a'mine aka hize tile-ngedelongumu' nene naza idise do nouvoni' monovo'ne mene ha o'mo voovo' mino meni ne'mino inite' mo keke' ma damolosuve. 
2CO.11.13	Nene noluvoni' nene nanitekumu' ve. A'mine ne'mine ve nene soza aposolo mini mono' gono daa' naani' nene evene' go'ine izisa di mini oko'ine losuvoloti' nene Kilisito' aposolo ne'mine lili' igi minaa' nave. 
2CO.11.14	Ne'mine iga' naangumu' nene upuho' olonido' nomive. Nanitekumu' ve. Gamene ma asi've Satani ne'mosi nene do atoli'mine ogo angelo' lamine' labanalasi minine' ne'mine nene lolo' oga' neinako 
2CO.11.15	nemu' nene eze gonolo' ve netesi nene di ato' igi monovo lisiheli'mi gonolo' ve ne'mine lili' ilizani' nene inite' naba nomine' nenako ha lili' ilisave. A'mine ve nene ingine gono dani' votigilelo' nene gamene nabalo' lihime dalisave.
2CO.11.16	Naza gomu' lokuvoni' ma nene gohi ti' lo nolo-lingimuve: Evene' hamolitesi nenikumu' nene negi ve li gilamilo. Ne'mine li gilamilizado' o neine'za lingine negi ve li gilili ma negi ningi mati ngimika' naani' ne'mine igi neni' nene ningi mati nimikavo nazasi nene monovo'nemu' ngomo ma do naba ogo lolove. 
2CO.11.17	Ido' ne'mine gamazi loloni' nene Guvelesi ve'mi monovolo' e'metelovoba asi neni' monovo'nemu' gele ele'vole' ogo do naba ogo loloni' nene mo negi sunolo' e'metelesuha 
2CO.11.18	evene' muki' oko'ine losuvoli'mi initekumu' nene di naba igi laa' naanako nazasi nene a'mine'mine ogo do naba ogo lolosuve. 
2CO.11.19	Ee, lingine gamazi gele nge laa' nounive none li gilii negi aleve nene ha longolize izi ningi mati ngimika' naani' nenako naza nene a'mine negi sunolo' e'meto ha do naba ogo lolosuve. 
2CO.11.20	Ee, evene' malite di gelekele' gehepeve i-lingidaa' nahe ido' lengi' initetine nene bili gizaa' naahe ido' lingimimise' igi gotine izaa' naahe ido' ingine evene' naba lili' igi di gize'ninguko i-lingidaa' naahe ido' a'ine gavoso gotine vetingu' lingibilahe ne'mine mana'mine ani' nene lingine ha ningi mati ngimika' naave. 
2CO.11.21	Ingine ne'mine inite' i-lingidaa' naani' ne'mino laza a'mine ne'mine inite' o-lengedelonido' nene amuzoteu' lisihe' amive. Ido' ne'mine o-lengedelonido' nene amuzo molamune' nenako ne'mo nene lovozo helelonido' o neihe. O'ove. Ne'mine olonido' nomive lo noluve. Ne neiha evene' malite ngehelele izamivo engi' monovo'inemu' di naba igi lilizani' nene nani monovo'inemu' lilizahe nazasi a'mine'mine ogo nehelele izamivo neni' monovo'nemukisi do naba ogo lolosuve. Mene noluvoni' nene negi sunolo' e'metosa noluve. 
2CO.11.22	Ingine Zuda ve leli' gulivete setohamo diti' igi Hebilaio' aleve none ido' Isilaele' aleve none ido' Abalahamu' a'vopilemo' zuhouti' nene none li laa' naha nazasi nene a'mine'mine ogo Hebilaio' ve ido' Isilaele' ve ido' Abalahamu' a'vopilemo' zuhouti' ve nene nouve. 
2CO.11.23	Ido' ingine engikumu' nene Kilisito' gonolo' ve none laa' nahe. Mene loloni' nene godo'ningu' gamazi nomiveti sunolo' e'meto ti' lo noluve: Neni' nene engi' ngivile' ogosa Kilisito' gonolo' ve gehepeve ne nouve lo noluve. Gono neve nene engi' ngivile' ogo amuzo goloso molosa duve. Ido' monokumu' ve lo nala' numungu' nene gamene vai' goloso engi' ngivile' ogosa vo mineka' mineka' uvoni' ve. Ido' monokumu' ve li nibilani' nene engi' ngivile' ivosa gamene vai' goloso nibilani' ve. Ido' gamene muki' nene helaa' akalo' vaa' uvoni' ve. 
2CO.11.24	Gamene faef nene Zuda vete nala' gavosotunu' sogo' saga' izi nibilani' nene gamene teoti naeni (39) ne'mine nene nibilani' ve. 
2CO.11.25	Ido' gamene setohamo nene Loma vete lobuno gavosodunu' nibilani' ve. Ido' gamene sitohamo ne'mine nene sipiu' nomonuvo sipi izo itine' ve. Ne'mine ogo guvo nosolo' nene ha nouvo holuka' hamokisi holise' hamokisi ogo vine' ve. 
2CO.11.26	Ido' gamene muki' goloso nene aka hota hota vai' monuve. Ne'mino monuvongu' nene noso'mo nibiline' hakaa' neive. Ido' lasikolite nibilani' hakaa' neive. Ido' neni' zuho Zuda ve nete nibilani' hakaa' neive. Ido' heta ato' ve netesi nene nibilani' hakaa' neive. Ido' numuno ebe' nabau' nesi nene ganala votene' oga' nouve. Ido' ebe' hadivela nesi ido' guvo nosolo' sipiu' monuvongu' nesi nene ganala votene' oga' nouve. Ido' Kilisito' evenele leze zuho none li soza laa' ave nete nene ganala di-nidilisa iga' naave. 
2CO.11.27	Ido' naza nene nabuso'ne goloso ilivosa ato ato' gono muki' nene ele'vole' ogo duvoni' ve. Ne'mine ogo minuvongu' nene okise'nesi nene do guno ongosa'mo ido' noso' nitekumukisi nosomukisi nene ga'na helaa' ogo mino noso' nitekisi namo gamene vai' nene haza monaa' uvoni' ve. Ido' hepeku' nene oko'nelo' inite' nene hepeku' izo monaato' vo damivo hepe' novozo no'mo monaa' uvoni' ve. 
2CO.11.28	Ido' neevo' nomive. Inite' gohi masi masi neine' lamuvoni' nesi ido' naza mono' mulise muki' gizebo o-ngedaa' geni nesi nene gamene gamene gehaa' nouve. 
2CO.11.29	Ve mali'mo monoku' gilizevo ine' nene nenikisi a'mine'mi geni've nene gehesa'muvoba makato' gehe-lengedaa' nouvoni' ma neive. Ido' ve ma monokuti' limi ingani' nene naza engikumu' oko'ne hulosa'muvoba mo hulaa' nouvoni' ma neive.
2CO.11.30	Naza nenikumu' nene do naba ogo lolosa gelamuvoni'za nenikumu' do naba ogo lamo mineloni' aka nene ma nominako naza nene O'mosolo' lehete amo minelodo' nouvoba asi gilizevo o nouvoni' monovo'ne nemukovo' nene do naba ogo lolosuve. 
2CO.11.31	Guvetesi ve Izesu' Kilisito' O'moso'vesi melehosi minive ado' opo'ni lo'mo vo nonivo osu' lamilive ne'mo me ve nene soza nomine' nemu' nene mo gele neive. 
2CO.11.32	Damasiko numuno ebeku' nouvo a'mine misubo nabau' guvelesi ve naba Aleta' a'mine numuno ebeto' gizebo hulo-dive kiape' ne'mo nene pilisive ngimiselavo ingine neni' dalisa a'mine numuno ebeli'mi gatedo' nene gizebo igi nizavo 
2CO.11.33	Izesu' evenelelite numuno ebeli'mi gesi ha'nau' viniduva' ma miningu' nene gosuvaha' goku' luhize nouvo nalato' nene huli heta i-nidikevo a'mine kiape' ne'mi anauti' nene golise vuvoni' ve.
2CO.12.1	Lelikumu' do naba oga' ne'mo nene evene' hize ele' o-ledesa'mine'za nenikumu' do naba ogo lamo mineloni' aka nene ma nominako nemu' nene neni' monovo'nemu' do naba ogo lolosuha a'mingu' nene Guvelesi ve'mo do soto' o-nedavo inite' ato ato' ve'nelo' o molangumukisi ido' atoli'mine inite' nelebizingumukisi nene lo-lengemelesuve. 
2CO.12.2	Naza Kilisito' evenele mamu' gele nouve (neni' ve lo lo soto' oloni' nene edamilihe loo ve malo' lo nomuluvoni' gilivo noluve). A'mine ve aza nene kilisimasi fotini (14) ogo vine' ne olihe api' olosa idoti' nene okulumo' nama minaa' ani' nene hulo ho' ike'ni sonohi' minaa' ani' nesi nene hulosa O'moso'mo ei' minaa' idaa nene ele'mizo dizine' ve. A'mine ve nene oko'no've hulosa dizo vihe ido' oko'no'vesi dizihe nemu' nene gelamuve. Asi O'moso'movo' nene gele neive.
2CO.12.3+2CO.12.4	A'mine ve nene O'moso'mo Okulumo' ebe' lamine' Paladisiu' nene ele'mizo dizavo a'mida nene gamazi lamine' evene' laza lolonido' lisihe' amune' ido' lo soto' amaato' ve li li hukani' gamazi galau' giline' nene gele nouha oko'no've hulosa dizo vihe ido' oko'no'vesi dizihe nemu' nene naza ma gelamuve. Asi O'moso'movo' nene gele neive. 
2CO.12.5	Ee, naza a'ne'mine vemu' do naba ogo ha lolosuha nenikumu' nene do naba ogo ma lamolosuha asi gilizevo o nouvoni' monovo'ne nemukovo' nene do naba ogo lolosuve. 
2CO.12.6	Ido' lamine' naza nenikumu' do naba ogo ma lolove lo giluvodiniko mo gamazi gihile laminekovo' luvodinako neni' nene negi minamuvodine. Ne'mine minamuvodine'za evene' malite nenikumu' gililizani' nene angise'ine nene neni' monovo'nemu' ningi gilani' votigile ivile' ogo dizalive losa ne'mine olosa gelamuve. 
2CO.12.7	Ido' Guvelesi ve'mo ato atoli'mine inite' gehepeve nelebizine' nemu' neni' nene oko'no do dizalive loo lokosolo' medeluvoni' gilivosa oko'neu' mene mulumo alumo do soto' o-nedeka' o-nedeka' ogo mineline' inite' nene ma nimine' ve. Ee, neni' nene oko'ne do dizeloni' aka hize tile-nedo a'mine inite' nene ogo lovo o nemelive loo Guvelesi ve'mo laavosa Satani'mo imiselavo a'mine inite' nene ogo lovo o nemeka' nemeka' neive. 
2CO.12.8	A'mine ogo lovo o nemeka' nemeka' ine' inite' nene Guvelesi ve'mo do hulilive lo eita agae lo gamene setohamo luve. 
2CO.12.9	Lokuvo Guvelesi ve'mo ti' lo lo nimine' ve: Evene' gilizevo minavela nene neni' amuzo'ne ngelebizeloni' aka gihile lamine' nene soto' o-nedaa' neine' nenako nemu' nene gei' nasahili' o-gedaa' nouvoni' ne'mo geita geni soto' o neine' nene ha gehe do dizeline' votigilelo' nesi nene ha vo do neive lo line' ve. Ne'mino neine' nenako nemu' nene inite' mamu' do naba ogo lamo asi Kilisito' amuzo've nenita soto' ogo minelingumu' ve lo neni' do gilizevo o-nedaa' neine' initekumukovo' nene nolize izo do naba ogo lolosuve lo gele nouve. 
2CO.12.10	Nemu' nene naza Kilisito'nimu' nene gilizevo ogo minuvongu' nehe ido' evene' neni' divi ledivi' i-nidangu' nehe ido' lihitehe akalo' mine molo minuvongu' nehe ido' evene' malite goboni mala' mala' mili-nidangu' nehe ido' inite' mali'mo aka'ne gize gehepeve o-nidihe ne'mine ingu' nene mulu'neu' goloso gelamo ha lamine' gelo minaa' nouve. Nene nanitekumu' ve. Naza gilizevo o nouvoni' gameneu' neve nene Kilisitoda lehete o minuvodi'mo nene mo amuzo molo minaa' nouve.
2CO.12.11	Naza negi monovolo' e'meto gamazi mene lo minuvoni' nene lengi' lengemenitine'mo ivosa nene luve. Ee, lingine di naba i-nidilizado' o neine' nenako di naba ma i-nidadiniko naza nene neni' do naba olodo' ma minamuvodiinako neeve nene mo lengi' lengemenitine'mo ivosa nene do naba ogo luve. Ido' lingine di naba i-nidilizado' o neive noluvoni' nene naza haza nitekisi noluha a'mine aposolo dizi nizave laveloti' nene ngomosi' ma lemo minamuvoni' nenako nemu' nene noluve. 
2CO.12.12	Ee, lengita minuvoni' gamenelo' nene geni gehe'mo ogo minuvongumu' nene gele hulo ato atoli'mine suno vodine vine' inite' amuzo nite' nene do soto' ogo aposololiti suno gehepeve nenita minine' nene lengelebizuvoni' ve. 
2CO.12.13	Ido' lingine gilavo naza Izesu' evenele mulise linge muki' o-ngedaa' uvoni' inite' ne'mine nene lengi' ma o-lengedamuvo engi' nene lingivile' igi nizani' nehe. O'ove. Engi' o-ngiduvoni' inite' muki' nene lengikisi o-lengedosa inite' hamokovo' nene ma o-lengedamuvoni' ve. A'mine nene ado' lengitati' noso' nitekisi ido' initekisi nevo'mine ma damo minuvodi'mo nene geni ma gehe-lengedamuvoni' ma neive. Ne'mine amuvoni' nenako neeve nene lengita monovo goloso o-lingiduvoni' neivosa a'minemu' nene naza agae loo lihime'ne mene huli-nidilo lolodo' neihe. Ne'mine ma lolodo' nomive. 
2CO.12.14	Gililo. Naza idise do va'va' ogo mino lengita gohi alosa nouvoni' nene mo gamene sitohamo ivosa nene nouve. Ido' aloni' nene a'mine'mine ogo geni ma gehe-lengedamolosuve. Naza gele nouvoni' inite' nene lengi' mili nizani' initetine nemu' nene gele nouvoba asi lengikumu' neeve nene gele nouve. Neve nene nanitekumu' ve. Izipaha'ine nete ize'ningine me'ningine inite' salani mili-ngidilizado' nene nizavoba asi ize'ninge me'ninge nete nene izipaha'ine inite' salani mili-ngidilizado' nene nizave. 
2CO.12.15	Ido' naza a'mine'mine ogo lengikumu' nene nolize izo nenita minine' inite' nene hulosa neni' minevo' alevo'nesi nene hulo labuluvo gehepeve olosuve. Ne'mino naza lu'ne lengeme nouvoni' votigile do naba gidini okuvo ne'mo nene lingine lutine nimani' votigile nene di ngomo ilizani' nene lisihe' o neihe. 
2CO.12.16	Ido' evene' linge ma nenikumu' nene ti' li nilave: Ei' nene geni ma gehe-lengedamo noline'za ei' nene tilikilo' ve mino gotine izo dani' noloseive. 
2CO.12.17	Ee, evene' lengita ngimiselivela laavo ingine lengita igi initetine gotine izi diisa di vi imi nilisaave nilani' nene mo lamineto' neni' ngimiseluve hamoli'mosi ma ne'mine ido' nilahe. Mo o'ove. 
2CO.12.18	Naza Tito'ni do ote-dekuvo lengita vine' nene leze zuho masi ezesi maka' imiselekuvo vasine' ve. Ne'mini vasingu' Tito' nene initetine ma tilikimi o-lengedo do nolihe. O'ove. Azasi laza nene lemeni dameni hamoli'minesi mino hamo' monovolo' e'meto hamo' gono nodune' nenako ngelo ne'mine amoloseive.
2CO.12.19	Gamazi ha'na gizuningu' mene lingine gilavo lengi' vetido' leli' monovote nene lamine' ilive losa a'mine monovote nene hize ele' ogo gizune' nehe. O'ove. Laza Kilisitoda gi'mizo mino O'moso'mi velelo' neve nene a'mine gamazi nene gizune. Ido' gizune' gamazi muki' nene lu'ne lengeme nouvoni' aleve lengi' nene monoku' do amuzo molo-lengedelesa nene gizune. 
2CO.12.20	Ido' ne'mine o-lengedelesa gizuvoni' nene naza ogo lengi' ningeloni' nene lingine ne'mini minilisaaze lo giluvodi'mine igi minamavo ningelohe ido' lingine ningikevo neni' nene ne'mino minaalive li giladi'mine ogo minelohe lo gopo ga'ne nogelosa nene gizuve. Ee, naza lengita ogo lingine lovo lolize iga' ido' ge lukehe nebele ne lukehe gebele laa' ido' lingizebolo' molaa' ido' mine eza ema igi hizi ho'laa' ido' divi ledivika laa' ido' mehe'nida gamazi laa' ido' evene' naba gehesaa' ido' di gopo' napa iga' monovo ne'mine nene igi nizavo ogo ningelohe lo gopo ga'ne nogiluve. 
2CO.12.21	Ee, gohi naza lengita ogo hetelekuvo O'moso'ne ne'mo lengi' vetido' lengi' monovotinemu' nene do leme-nedelihe lo gelo lengikuti' evene' linge mukilite monovo goloso gomu' dani' ado' lute do goloso oga' monovosi vene' vemoho' alu gipe gopo ingaa' monovosi ido' ne'mine mana'mine monovo goloso ngovozo hilami gopo iga' monovosi nene igi mili minaa' angumu' nene ingine lu'ine di velepe' izami minikevo naza engikumu' nene agae lo ive ga'ne dizelido' o minelihe lo gelo gopo ga'ne nogiluve.
2CO.13.1	Lengita alosa nouvoni' meve nene gamene sitohamo ivosa alosuuve. Ido' ogo gonitine geleloni' nene mono' godolou' ti' li gizi nizado' nene do molosa gele-lengedelesuve: Gamazi gono nidavo lihime dave'mi monovo li soto' ilizave nene sitape sitohamope ne'minete mini hamo' gamazivo' likevosavo' nene lamineto' likeve li gili ele'vole' ilisave. 
2CO.13.2	Nemu' nene gomu' lengikisi gamene sita' vo minuvoni' gamenela nene lihime gomu' dani' alevesi ido' evene' linge mukikisi lo-lingimuvoni' gamazi nene idise lengikisi minamuvongu' nene gohi ti' lo hungo' molo nolo-lingimuve: Gohi aloni' nene isetine mo keke' izamolosuve. 
2CO.13.3	Ne'mine oloni' nene Kilisito' nene nenita mine molo neivosa gamazi noluve noluvoni' nene mo lamineto' noluvoni' monovo lengelebizelongumu' nene lingine nilani' nenako nemu' naza ne'mi monovo do soto' ogo lengelebizeloni' nene isetine izamolosuve. Ee, Kilisito' lengito' gono daa' neine' nene gilizevo ogo daa' neivoba asi lengi' vovotingu' nene amuzo molo gono do minaa' neine' ma neive. 
2CO.13.4	Lamineto' aza nene gilizevo ne'mine lolo' ogo neido' nene lohoto' zalo' bilani'za O'moso'mi amuzo eita gono do minine' ne'mo nene gohi vele gizo minevo' dovo' ogo neive. Ee, laza nene eikisi a'mine'mine ogo gilizevo ogo none'za O'moso'mi amuzo lelita gono ha do neine' ne'mo nene ezesi vete gizo minevo' dovo' ogo mino lengikumu' ve losa nene gono dalosune.
2CO.13.5	Lamineto' lingine nene mo mono' lulou' nene nizahe nizamahe ne'mi monovo di soto' ilisa langisetine monovotine nene emengu' mili ize' mili di ningilo. Lengi' lutingu' lutingu' Kilisito' mine molo neingumu' nene langisetine nene gili guni amahe. Ee, lingine nene O'moso'mo ninge mate-lengedelido' minamavo ma nene mo lamineto' Kilisito' nene lengi' lutingu' mine molo neive. 
2CO.13.6	Ido' ne'mine o neinako lingine leli' ningavoo O'moso'mo ninge mate-ledamivo ha gono dalonido' minelesune losa nogiluve. 
2CO.13.7	Laza lengikumu' nene monovo goloso hamokisi nene ma damilizahoo lo O'mosola laa' noune. Ido' ne'mine lo O'mosola laa' noune' nene lingine monovo goloso damii minikevo O'moso'mo leli' nene ningaavo gono dalonido' lisihe' o none' nene soto' ogo minelingumu' ve losa nene ma losa'mune. Asi leli' nene O'moso'mo ninge mate-ledavoo gono dalonido' lisihe' amune' gele noline' nevosi nene alamo lingine monovo lisihe' laminekovo' igi mili minilizangumu' ve losa nene laa' noune. 
2CO.13.8	Ido' ne'mine noluvoni' nene laza inite' ma oloningu' nene gamazi gihile belo do'mo leme-deline' inite' nene mo keke' ngelo ma amolosune. Asi gamazi gihile hize ele' iline' initekovo' nene olosuunako nemu' nene noluve. 
2CO.13.9	Ee, lingine monoku' amuzo mili minaa' ani' ne'mo nene laza amuzote do soto' olone' akate nomivosa gilizevo ogo minaa' olone' gamene muki' nene lolize izo minaa' noune. Ido' ma neemukisi nene O'mosola laa' noune: Ado' lengi' nene mudise di lisihe' igi minilizave losa nene laa' noune. 
2CO.13.10	Ido' naza lengita olihe amo mino ne'mine gamazi mene nogize-lingiduvoni' nene lengita alongu' nene Guvelesi ve'mo neme neine' amuzo nene do soto' ogo lingine dovo gizevo' ogo lengelemalove lo gele minosa nene nogize-lingiduve. A'mine amuzo nimine' nene monoku' do'mo leme-lengedelongumu' ve losa nevoba asi do'mo dize-lengedelongumu' ve losa nene nimine' ve.
2CO.13.11	Neze zuhokizo, gamazi gize osu' lolosa lumola mene ti' lo nolo-lingiduve: Longolize izisa minilo. Ido' monoku' nene di lisihe' i'mi dizi minilo. Naza gamazi luvoni' mene gili diisa minilo. Ido' lutine gatine've nene hamoli'minevo' minivosavo' nene minilo. Ido' lengiku' nene hongu li laminiivo' minilo. Ne'mine ikevo lulo lemo do hongu lo-ledaa' neine' O'moso ne'mo nene lengikisi mine molo minelive. 
2CO.13.12	Lingine nene O'moso'mi evenelelite ilizado' o minine' monovolo' nene igi ge nabuti' ize ne gabuti' ize li minaa' ilo. Ido' O'moso'mi evenele muki' nete nene longopo'ni nilave.
2CO.13.13+2CO.13.14	Guvelesi ve Izesu' Kilisito' nasahili've nene lengikisi mine molo neivo O'moso'mi lulo nesi lengita neivo ido' O'moso'mi Sikalahuli'mo nene lengikisi bizo minaavo minilizahoo lo noluve.
2CO.13.13+2CO.13.14	Modave.
GAL.1.1+GAL.1.2	Aposolo Paulo' naza ido' leze zuho Izesu' aleve ingine mukikisi none' nesi nene lingine Izesu' Kilisito' zuho mulise muki' Galatia misubou' mini'mi monangumu' nene luhuvo inite' gize lengemelone loosa naza mene nogize lingimuze. Ningilo. Naza aposolo gono daa' nouvoni' nene haza evenelite ne'mine gono nimi nele'mizi milani' nevoba asi Izesu' Kilisito' asi've nesi hilinguti' do ote-dive meleho O'moso nesi nele'mizi milasine' nenako nemu' aposolo nouve noluvoni' nene mo lamineto' noluve.
GAL.1.3	Ido' O'moso metehosi Guvetesi ve Izesu' Kilisitokisi engi' nasahili' i-lidaa' nasine' monovo'ine nesi ido' hongu lo lamino minaa' monovo'ine nesi nene lengita minelive lo O'mosola noluve.
GAL.1.4	Meteho O'moso'mo lavo ei' lulolo' e'meto Guvetesi ve Izesu' Kilisito' aza idise minani' alevetingu' goloso ogo noninguti' nene do lu' izelove lo eze oko'no hulo lihimete apaso hiline'. 
GAL.1.5	Nemu' nene O'moso opo'ni lovo' lovo' ogo mino mo izo huko-ledamivo minevo' minevo' ogo minelive lo mo a'minemu' ne'minovo' miniliho lo noluve.
GAL.1.6	Lingine Kilisito' nasahili' o-lengedavo ne'mo O'moso'mo ei' evenele ve lo lengele'mize molavo minanguti' lite' li mehedine imi evenelite mono' gamazi lamine' ve li gamazi ato' li-lingimani' gili ngimaa' nani' nemu' nene naza upuho' ogo aizo lo nogiluve. 
GAL.1.7	Ne neiha Kilisito' gamazi've lamine' ne'mine nene ato' ma nomine'za evene' ma ingine nene lengi' lutingu' hizi di gopo' napa i-lingidi Kilisito' gamazi've lamine' nene di ato' igi di goloso ilisa laa' nave. 
GAL.1.8	Ingine ne'mine igi Kilisito' gamazi've lamine' gomu' vomila lo-lingimune' nene li-lingimami ma di gopo igi ato' ma li-lingimilizave ingine nene O'moso'mo usi' ize-ngedavo mo vi tolovo ilisave lo noluve. Mo nazasi ne'mine ma olonikisi nene mo vo tolovo olosuve lo noluve. Ido' Okulumokuti' O'moso'mi angelo' ne'mine'mosi ne'mine ma iline' nene O'moso'mi angelo' noliha a'minesi mo vo tolovo oloseive. 
GAL.1.9	Gomu' lo-lingimune' nene idise gohi ti' lo nolo-lingimuve: Ve ma ingine laza mono' gamazi lo-lingimune' gili ele'vole' ani' gamazi ne'mine li-lingimami atoli'mine ma li-lingimilizave nene O'moso'mo usi' ize-ngedavo vi tolovo ilisave.
GAL.1.10	Ido' evene' malite nenikumu' nene aza lamineto' lamo ha evene' lanite' gililizadokovo' lo-ngemaa' neive laa' ani' nene naza ne'mine oga' uvodo' ladiniko idise evene' ma vi tolovo ilisave noluvoni' nene ngelo lo-ngimuvodibe. nGelo ma lo-ngemamuvodine. Nemu' nene evene' lanite' gililizadokovo' lo-ngemamo O'moso'mo ninge lamine' dalidokovo' lo-ngemaa' nouve. Ee, Kilisito' gelekele' ve lolo' oo minuvoni' ne'mo evenelite neni' ngeli ninge lamine' damilizado' nenako evenelite neni' ninge lamine' dalizave losa idisesi ne'mine ogo ha minuvodiniko Kilisito' gelekele' ve lolo' ogo ma minamuvodine.
GAL.1.11+GAL.1.12	Neze zuhokizo, naza Kilisito' gamazi've lamine' lo-lingimuvoni' mamu' lo-lengemeloze. Gililo. A'mine gamazi nene evene' malitidati' giluvoba evenelitesi apizi nimamavo Izesu' Kilisito' asi've lo soto' ogo lo-nimine' ve. Nemu' nene evenelite di soto' milani' gamazi nomive li gililizave losa nolo-lingimuve.
GAL.1.13	Ido' Kilisito' gamazi've lamine' nene evene' malitesi li-nimamavo Kilisito' asi've lo soto' ogo lo-nimive luvoni' nene nemu' luze. Gililo. Naza gomu' Zuda veti monovolo' e'meto mino ogo molo minaa' uvoni' monovo'ne nene lingine mo li-lingimikevo mo gili nizave. Naza nene ne'mine noogo O'moso'mi evenele zuho do goloso palasa ogo osu' lo-ngedelove lo ne'mine olosa do goloso ogosa goboni molo-ngedaa' uvoni' ve. 
GAL.1.14	Ido' naza nene avotemotidati' monovo ngomo' naba' nene lemo ongalive lo a'mine avotemotidati' gamazi nene amuzo goloso molo gele do mino neze gono'nemote leli' Zuda veuti' minani' muki' nene ngivile' ogo Zuda veti monoku' nene dize veleto' oka' oka' o'mo vo minuvoni' nene lingine mo gili nizave. 
GAL.1.15+GAL.1.16	Ne'mino mino ne'mine oga' uvoni'za ize'nehi mulunou' olihe ha minuvongu' do kegese-nedo nasahili' o-nidine' ne'mo aposolo lolo' iline lo nele'mize molave O'moso aza gala gelavo lamine' ogavo eze gamazi've lamine' nene do vo Zuda ve minama veti zuho ato ato' nene vo lo-ngeme'mo moneline lo ei' gipele'mi monovo nene lo soto' ogo nelebizavo naza ne'mi monovo nene imine' mili li-nimilizave lo a'mine gamazi nemu' evene' hamokisi ma lo gele ha gele amo 
GAL.1.17	ido' Zelusalemi ebeta olihe aposolo lolo' amuvo gomu' mili aposolo lili' igi minave engitasi nene vamuvoni'za naza lite' lo evene' vai' minamani' misubo Alabia nela vo mino alinge' nene Damasiko numuno ebeta tine' molo vo minuvoni' ve. Ido' ne'mine ogo evenekisi gamazi lo gele ha gele amuvoni' nemu' nene naza mono' gamazi lo-lengemaa' nouvoni' nene evenetati' nomine' ve. Asi Kilisitodati' neine' neive li lingine gililizave losa nolo-lingimuve.
GAL.1.18	Ido' tine' molo Damasiko numuno ebeta vo hetelo mino kilisimasi seto hamo hulosa Petolo'ni ningo gamazi lo-emo eze gamazi gelelove lo Zelusalemi ebeta dizo vo salele sitakisi gamene hamokisi nene ezesi maka' minusive. 
GAL.1.19	Ne'mino minuvoni'za aposolo linge ma nene ningamo Guvelesi ve Izesu' nakunolo minive Zakobo'nivo' nene ninguve. 
GAL.1.20	Ido' naza a'mine me gamazi nogize-lingiduvoni' nene gosoho' nasaha' lo-lengemamo O'moso'mi velelo' lamineto' mono' gamazi lo-lengemaa' nouvoni' nene evenetati' gelamo Kilisitodati' giluvoni' nene nolo-lingimuve. 
GAL.1.21	Neloti' Zudaia misubou' minamo gohi alinge' nene Silia misuboukosi Kilikia misuboukosi vuvoni' ve. 
GAL.1.22	Vuvoni'za Zudaia misubou' Kilisito' evenele mulise ato ato' minani' ingine nene nenikumu' ma ningi gilamani' ve. 
GAL.1.23	Ee, ingine nene neni' monovo'nemu' nene ve'inedunu' ma ningami ga'inedunukovo' nene evene' malite li-ngimikevo ti' li gilani' ve: Leli' mono' gamazite osu' lilive lo leli' goboni molo-ledaa' ive ma'mo idise nene a'mine mono' gamazi nene gamazi lamine' ve lo lo-ngeme'mo nomonive. 
GAL.1.24	Nemu' nenikumu' nene O'moso opo'ni li minani' ve.
GAL.2.1	Neloti' kilisimasi fotini (14) ogo vavo Banabasikisi Zelusalemi numuno ebeta gohi dizo vusine' ve. Ido' dizo vusingu' nene Tito'nisi ele'mizo makato' vune' ve. 
GAL.2.2	Ido' dizo vuvoni' nene haza dizo vamuve. O'moso'mo dizo vozo lo-nemavosa dizo vuvoni' ve. Ido' a'mida dizo vosa naza gono gomu' duvoni' nesi ido' gono idise noduvoni' nesi nene gopo soza inite' do minuvoni' gelalive losa Izesu' evenele guve'inesi ve minave engikovo' nene mulise mili minangu' nene a'mine gono daa' uvoni' monovo nene lo-ngimuvoni' ve. Ado' Zuda ve minamave heta ato' ve nene Kilisito'nimu' gamazi lamine' lo-ngemaa' nouvoni' nene ne'mine lo lo-ngemo ido' leli' Zuda veti monovo di ti' igi okodine lolovo huki hulilizave lo lo-ngemesa'muve lo a'mine lo-ngemaa' uvoni' gamazimu' nene lo soto' o-ngemekuve. Ne'mino lo soto' o-ngemekuvo ingine gilii lamine' ve lani' ve. 
GAL.2.3	Ido' Zuda ve ma nete Tito'nimu' nene aza heta ato' ve nGiliki ve minine' nenako Mose' lou' gamazilo' e'meti oko'no lolovo huki huli-di Zuda ve lolo' i-dilizave lani'za Izesu' evenele guve'inesi ve nete gili ngimami Tito'nimukisi oko'no lolovo huki-dilizave lii ma li hukamani' ve. 
GAL.2.4	Ido' a'mine Zuda ve nete Tito'ni oko'no lolovo huki huli-di Zuda ve lolo' i-dilizave lani' nene Mose' lou' gamazilo' gelekele' ogo a'mine'mi lulou' minunidoti' Izesu' Kilisito' aza evenele leli' do apase-lidine' nenako a'minemu' gilisa edamive li gili mo lamineto' nolihe li ningi gililisa ingine haleki suno' leli' vovoteu' igi gote izi Izesu' evenele minani' gili mini a'mine lou' gamazilo' gohi di gelekele' i-lidilizani' akamu' vise' igi minisa lani' ve. 
GAL.2.5	Ee, ingine nete heta ato' ve nene oko'ine lolovo huki huli-ngidi Zuda ve lolo' i-ngidilizave li amuzo mili lani'za laza ingine Izesu'nimu' gamazi lamine' nene di gopo igi li-lingimikelizave lo a'mine gamazilo' gizebo lamine' okunivo gamazi gihile nene lamine' ha minelive lo engi' gamazilo' nene mo gele ngemamune. Ee, gamene ngomosi nene mo keke' gele ngemamo Tito'ni oko'no lolovo nene ma huko hulo-damune. 
GAL.2.6	Ido' monoku' guve'inesi ve minani' gili minave ingine nene naza mono' gamazi lamine' lo-ngemaa' uvodo' nene gamazi ne'minesi imine' molo lo-ngemelesane li ma li-nimamani' ve. Ido' monoku' guve'inesi ve minani' gilivo minani' ve luve ingine nene mo guve'inesi ve minani' nolihe nani'mine ve minani' nolihe nemu' nene naza giluvo haza inite' lolo' ogave. O'moso ne'mo evene' ninge lamine' daa' neine' nene ingine dizi minangumu' ve losa ido' limi minangumu' ve losa ma nomive.
GAL.2.7+GAL.2.8+GAL.2.9	Ee, monoku' guve'inesi ve minani' nete gamazi ma ne'mino imine' molo lo-ngemeline li li-nidamani' ve. Asi monoku' evene' naba numuno langise ne'mini oti minave ve li li-ngidaa' ave Zakobo' ve Petolo' ve Zohane' ve nete lelikumu' nene lingine leli' daa' une' gono ma'mini daa' asive nene nizasive. Nemu' nene laza Zuda vetida mene gono nodunivo lingine nene heta ato' vetida vi gono dalisive li Banabasingisi adelo' dani' ve. Ido' ne'mine li adelo' dani' nene ti' li ningi gilani' nemu' adelo' dani' ve: Petolo' aza oko'ine lolovo huki hulaa' ave Zuda vela aposolo gono dangu' hize ele' o-daa' ive O'moso ne'mo naza heta ato' vetida gono do nouvongu' nene a'mine'mine ogo hize ele' o-nedaa' neine' nene soto' ogo minavo neloti' nene a'mine aposolo ingine Izesu'nimu' gamazi lamine' nene Zuda ve lo-ngemeline lo O'moso'mo Petolo'ni imiseline' ma'mino neze nene Zuda ve minamani' heta ato' vetida vo Izesu'nimu' gamazi lamine' nene lo-ngemeline lo O'moso'mo nimiseline' nemukisi ido' nasahili' o-nedo aposolo lolo' o-nidine' nemukisi nene ningi gilani' nenako nemu' nene heta ato' vetida vi gono dalizo li adelo' dani' ve. 
GAL.2.10	Ingine gamazi gohi li-limami gamazi hamo' nene ti' li li-limani' ve: Lingine heta ato' vetida Izesu' aleve mono' li-ngimilisingu' nene ingine Zudaia misubouko goho' gahali' minave nene hize ele' i-ngidilizave li li-ngimilisingumu' nene gatine molamivoo. Ne'mine lani' nene naza mo ne'mine olosa amuzo molo minuvodo' lani' ve.
GAL.2.11	Ido' alinge' Petolo' aza neni' minuvoni' numuno ebe' Adiokiala ogosa a'mida inite' ma ogo molo minine' lisihe' amine' nene soto' ogavo nemu' nene naza neida vo lo soto' ogo elemuvoni' ve. 
GAL.2.12	Ido' elemuvoni' nene ne'mine ogo molo miningumu' nene elemuvoni' ve: Aza nene a'mine Adiokiala ogo hetelo miningu' nene Izesu' evenele zuho mukiliti guvetesi ve Zakobo' aza Izesu' evenele Zuda ve linge ma ngimiselavo Adiokiala olihe igi hetelamavo Petelo' aza nene monovo lamine' apizo Izesu' evenele Zuda ve minamavesi nene gopo makato' noso' nite' naa' ani' ve. Aza monovo lamine' apizo ne'mine oga' ine'za Zelusalemi ebetati' Zakobo' ngimiselive ingine igi hetelikevo Petolo' aza nene ti' lo gelo golise giline': Zuda ve linge muki' nene engi' lou' gamazilo' amuzo mili gili mini ingine heta ato' ve gomu' oko'ine lolovo huki huli Zuda ve lili' igisavo' nene Izesu' evenele lili' ilisave laa' nave. Nemu' nene a'mine Zuda ve ingine nenikumu' nene gaza heta ato' vesi noso' nite' makato' nani' ne'mo nene Zuda ve leli' lou' gamazite nene avuto' ogane li nelemilizahe lo gelo golise giline'. Nemu' nene heta ato' vesi noso' nite' makato' naa' adoti' nene vo noka' mineka' ogo mino gohi vo namo hulo lamine' ine' ve. 
GAL.2.13	Ido' a'mida Izesu' zuho Zuda ve linge ma nesi Zuda vemu' golise gilangumu' nene a'mine'mine igi monovo di goloso igi ingine lu'ningu' nene laza heta ato'vesi noso' nite' makato' naa' noune' nene lisihe' o neive li ha gili minani' nene di haleki heta ato' vesi makato' naa' ani' nene hulikevo ne'mo Banabasi' nesi engiku' vo gi'mizo a'mine monovolo' e'meto a'mine'mine ine' ve. 
GAL.2.14	Ingine Izesu' zuho heta ato' ve minanikisi makato' noso' nite' naa' adoti' huli alamani' ne'mo Kilisito' gamazi lamineli'mi akau' lisihe' igi vamavo naza ningo Izesu' evenele linge mukiliti ve'nido' nene Petolo'ni ti' lo lo-imuve: Gaza nene Zuda veuti' soto' aine' mino Zuda veti monovo hulo heta ato' vela bizaa' anive neke nene heta ato' vela bizo noso' nite' makato' naa' adoti' hulo alamo minaine' ne'mo nene heta ato' ve ingine gilavo gomu' Zuda ve lolo' ikevosavo' nene laza Izesu' evenele Zuda ve minunekisi nene bizo minelesune laine' gelave. Nemu' nene heta ato' ve nene Zuda veti monovolo' ngele'mize molalosa iline' nene ngelo lisihe' ilihe lo lo-imuve.
GAL.2.15	Mo lamineto' laza nene Zuda ve minamani' heta ato' zuho Mose' lou' gamazi gilami gopo'napa minaa' aveuti' soto' une' nevoba Mose' lou' gamazi di minave Zuda veuti' soto' une' none'za 
GAL.2.16	laza ti' lo gele none: Mose' lou' gamazilo' nene ngelo e'meto osu' lamolone' nenako a'mine lou' gamazilo' e'meto minelone' ne'mo do gamazite nomine' lolo' o-ledamo evene' hamokisi O'moso'mo do lu' izelido' do lisihe' gehepeve o-ledamoloseinako nemu' nene O'moso'mo evene' do lu' izelido' do lisihe' o-ledeline' nene lou' gamazilo' e'meti minangumu' ve losa nevoba ingine Izesu' Kilisito'nimu' gili ele'vole' angumu' ve losa do lu' izelido' do lisihe' o-ledeleseive. Nemu' nene laza lou' gamazilo' e'meto minune' ne'mo do lu' izelido' do lisihe' o-ledamivo Kilisito'nimu' gele ele'vole' olone' ne'movo' nene do lu' izelido' do lisihe' o-ledeleseive lo laza Zuda ve lingela nene Izesu' Kilisito'nimu' gele ele'vole' une' ve. 
GAL.2.17	Ido' Kilisito'nimu' gele ele'vole' okunivo ne'movo' nene O'moso'mo do lu' izelido' do lisihe' o-ledeleseive lo gelo lou' gamazilo' e'metaa' akalo' vamune' ne'mo lazasi heta ato' ve ne'mine lou' avuto' oga' unive minune' gelavo nemu' Kilisito' aza nene evene' lihime daa' akalo' lele'mize molaa' ive neive lisa gililizaha o've mo keke' ne nomive. 
GAL.2.18	Ido' lingine mo gili nizave. Petolo' aza heta ato' vesi noso' nite' ni minaa' adi'mo Zuda veti lou' gamazi nene mo hulo alamine' ve. Ido' alinge' heta ato' vesi noso' nite' maka' naa' ani' nene hulo haza minidi'mo a'mine gomu' hulokine' lou' gamazi nene gohi amuzo molalive lo gohi do oto e'metine' giline' ve. Ido' laza a'mine'mine ogo lou' gamazi'mi lulou' minaa' monovo mudise hulokune' nene gohi ma do oto e'metunidiniko laza lamine' mo lou' gamazi avuto' ogo lihime daa' unive minune' nene do soto' unidine. 
GAL.2.19	Ido' ne'mine luvoni' nene nemu' luvoni' ve: Lou' gamazi nene ngenga lo gele damuvo a'mine ne'mo nebele hiline' gelavo ne'mo lou' gamazi'mi gesi mingu' minuvoni' nene osu' line'. Ido' osu' line' nene naza O'moso'mo lu'ne do ote-nede'mo vo minivo ei' lilidokovo' ezemu' gelo ogo molo minelove lo nemu' lou' gamazi'mi gesi mingu' nene gohi ma minamuvoni' ve. Kilisito'ni nene neni' lihime'nemu' lohoto' zalo' bilangu' nene nenikisi maka' nibili hilani' gelavo nouve. 
GAL.2.20	Ne'mine ogo naza nene ve'nesi ha minevo' alevo' nouha Kilisito' ne'mo lu'neu' minevo' dovo' ogo minidi'mo nene nouve. Ido' idise me misubou' minevo' alevo' ogo nouvoni' nene O'moso'mi gipele aza lulo nemo nenikumu' lohoto' zalo' hilive eikumu' gele ele'vole' ogo nouve. 
GAL.2.21	Ido' O'moso'mi lou' gamazi nene gele dokunivo lihimete nomine' minelonido' minidiniko Kilisito' nene hazamu' hilidine. Ne'mine idinako O'moso'mo nasahili' o-ledo Kilisito'ni imiselavo ogo lihimetemu' hiline' nemu' nene gele hulo naza Mose' lou' gamazilo' nene gele dosavo' lihime'ne nomine' minelesuve lamolosuve. Ne'mine ma oloni' nene O'moso'mo nasahili' o-ledo Kilisito'ni imiselavo lihimete nomivo minelone' akate vele-lidine' nene hazamu' vele-ledave lo mehe'ne imuvoni' geleleseinako nemu' nene mo keke' mehe'ne emamolosuve.
GAL.3.1	Agae, Galatia aleve lingine nene Izesu' Kilisito' lohoto' zalo' hiline' monovomu' nene do lanosa lo soto' ogo lo-lengemekunivo lingine gilani' nene mo vetinedunu' ningani' giline' nenako lingine negi ne'mine hizi Mose' lou' gamazi'mi gesi mingu' vilisa nani' nene zaho gatine hizo lengele'mize gopo ogavosa ne'mine nave. 
GAL.3.2	Ne'mine nani' nemu' nene lingine mene ma longo' o-lengedelouze. Gililo. Lingine O'moso'mi Sikalahu' di ti' ani' ma nene Mose' lou' gamazilo' e'meti minisa dani' nehe. Ne nomive. Lingine Izesu' Kilisito'nimu' gilisa ezemu' gili ele'vole' igi minani' ne'mo O'moso'mi Sikalahu' nene di ti' ani' ma neive. 
GAL.3.3	Lingine gana' nene O'moso'mi Sikalahu' nene di ti' igi ei' amuzololo' minani' nene mo hulisa lingine lou' gamazi'mi gesi mingu' vo leli' amuzotelokovo' mino monovote mudise do lamine' olone li gilani' noline' nene mo negi gatine gehepeve gilani' ve. 
GAL.3.4	Ido' lingine gomu' O'moso'mi Sikalahu' di ti' igi nizavo lengita ato ato' monovo vai' goloso soto' o lingimine' ma nene hazamu' nehe. E'e, hazamu' soto' o lingimine' nomive losa gele nouve. 
GAL.3.5	Ido' lingine O'moso'mo Sikalahu' lehize-lengedo ele'vole' suno lengiku' do soto' oga' ine' ma nene lou' gamazilo' gili di gono di minangumu' ne'mine ine' nehe ido' Izesu' gamazi gili gili ele'vole' angumu' ne'mine ine' neve. 
GAL.3.6	Mono' godolou' ti' li gizi nizani' ma neive:
GAL.3.6	Abalahamu' O'mosomu' gele ele'vole' ogavo nemu' O'moso'mo gelavo ve lisihe' lihime've nomine' lolo' ine'.
GAL.3.6	Ido' O'moso'mo Abalahamu'ni inite' o-dine' nesi ido' lengiku' ele'vole' suno do soto' oga' ine' nesi nene hamo' monovo angumu' do soto' o-lingidine' nenako Abalahamu' O'mosomu' gele ele'vole' ine' ne'mine igi lingine Izesu'nimu' gili ele'vole' igi minangumu' ve losa ele'vole' suno lengiku' nene do soto' oga' ine' ve.
GAL.3.7	Ido' Abalahamu' O'mosomu' gele ele'vole' ine' nemu' nene O'moso'mo ve lisihe' ve lo-dine'za lengi' gatine hizave nene ti' li li-lingimi nilisave: O'moso'mi evenele zuho nene Abalahamu' a'vopilemo' oko'ine lolovo huki huli Mose' lou' gamazi'mi gesi mingu' minavevo' nene O'moso'mi zuho nizave. Ne'mine li li-lingimi nilisaha a'mine mono' godolou' neine' gamazi Abalahamu' monovomu' luvoni' maloti' nene lingine ne'mine li ningi gililisave: Abalahamu' zuho gihile nene eze a'vopilemo' minave nene nizavoba asi evene' ma ingine eze emeni dameni've di ti' igi eze oga' idi'mine igi O'mosomu' gili ele'vole' iga' ave nene Abalahamu' zuho gihile nene nizave. 
GAL.3.8	Ido' Abalahamu' a'vopilemo' minamani' evene' heta ato' ve inginesi O'mosomu' alinge' gili ele'vole' ikevo nemu' nene O'moso'mo lihime'ine hulo-ngedo do lisihe' o-ngedeline' nene mo gele mino aza O'moso'mo a'minemu' nene Abalahamu'ni gamazi lamine' ti' lo lo-imine' mono' godolou' ti' li gizi nizani' ma neive:
GAL.3.8	Geitati' no'nohoka nene evene' zuho ato ato' mukita do soto' o-ngedelesuve.
GAL.3.9	Nemu' nene Abalahamu' aza gele ele'vole' oga' ive mine do vo minine' ne'mine igi gili ele'vole' iga' nave ingine nene O'moso'mo Abalahamu'ni no'noho' ize-do a'mine'mine ogo engikisi no'noho' ize-ngedaa' neive. 
GAL.3.10	Ido' mono' godolou' ti' li gizi nizani' ma neive:
GAL.3.10	Ve ma ingine a'mine lou' gamazi gizi nizani' muki' nene gili dii osu' li'mi vi minami
GAL.3.10	a'minguti' ma hitilizani' nene O'moso'mo mudise vi tolovo ilisave lo engikumu' usi' ize-ngedo lo huko lo-ngede neive.
GAL.3.10	Ido' ti' li gizi nizani' nenako ve ma ingine a'mine Mose' lo huko line' lou' gamazilo' nene gele dokunivo a'mine'mo do lu' izelihe li a'mido' e'metaa' ave nene O'moso'mo mudise vi tolovo ilisave lo usi' ize-ngedo lo huko line' gamazi'mi lulou' nene vi hilaa' nave. Nemu' nene lou' gamazi'mi gesi mingu' vaa' nave nene O'moso'mo no'noho' ize-ngedaa' neive li li-lingimani' nene mo lamineto' li-lingimamave. 
GAL.3.11	Ee, ve ma gili ele'vole' igi minilizadi'mo O'moso'mi velelo' lihime'ine nomine' minilizave ingine hazavo' ele'vole' igi mini di vi minilizave li mono' godolou' gizi nizani' nenako nemu' nene Mose' lou' gamazilo' e'meto minelonidoti' O'moso'mi velelo' lihimete nomine' minelonido' nomine' nene mo soto' o neive. 
GAL.3.12	Ne neiha lou' gamazi dokunivo ne'mo do lu' izeleseive laa' nave ingine nene O'mosomu' gele ele'vole' oga' monovolo' mini mili minisa'mani'za ingine mono' godolou' ti' li gizi nizani' gamazi'mi lulou' nene vi hilani' ve:
GAL.3.12	Lou' gamazi gili dalizave ingine lou' gamazi ngomo' naba' muki' nene gili di osu' lilizani' ne'mo nene
GAL.3.12	hazavo' ele'vole' igi mini di vi minilisave.
GAL.3.13	Ne neiha lou' gamazilo' nene ngelo gele do osu' lamolone' o neine' nenako ne'mo O'moso'mo mudise vi tolovo ilisave lo usi' izo lo huko lo-lidine' gamazi'mi lulou' nene vo hulune' ve. Ido' laza a'mingu' vo hulunidoti' Kilisito' aza eze oko'no nene hulo meni hizo do tine' molo-lidine' ma neive. Ido' do tine' molo-lidine' aka nene ne'mino neive. Mono' godolou' gamazi ma ti' li gizi nizani' ma neive:
GAL.3.13	Evene' zalo' ngibili badave nene O'moso'mo usi' ize-ngidive nizave.
GAL.3.13	Kilisito' nene leli' lihimetemu' lohoto' zalo' bili badikevo lelito' medelo O'moso'mo usi' ize-dive lolo' ogave. 
GAL.3.14	Ido' Kilisito' ne'mine ine' nene ei' Izesu' Kilisitoda vo gi'mizekunivo Abalahamudati' no'noho' nene numudo' namado' ve lelita vo osu' lavo ezemu' gele ele'vole' ogo minekunivo ne'mo O'moso'mo Sikalahu've lemelove lo lo huko-lidine' nene mo ele'vole' ogavo daloningumu' ve losa ne'mine ine' ve.
GAL.3.15	Neze zuhokizo, evene' laza ogo molo oga' nouninguti' naza haza avazaha gamazi ma loloze. Gililo. Ve ma aza evene' mamu' gamazi ma lo huko-do a'mine gamazi nene amuzo molo minelive lo luhuvo gize molavo a'mine gamazi nene haza eveneliti gamazi neiha evene' malitesi mo keke' a'mine gamazi lo huko luhuvo gize molani' nene di hulisa ato' gamazi gohi ma imine' mili ma lamilisave. 
GAL.3.16	Nemu' nene O'moso neve Abalahamu'ni inite' lamine' ma do soto' o-delesa gamazi lo huko lo-dine' nenako a'mine gamazi di hulisa ato' gamazi gohi ma imine' mili ma lamilisave. A'mine lo huko line' gamazi nene Abalahamu'nimukisi ido' a'vopilemokumukisi nene lo-ngidine' ve. Ido' a'mine lo-ngidingu' nene ga'vopilemo' mukikumu' noluve lamo ga'vopilemokumu' noluve line' nenako nemu' nene aza evene' mukikumu' lamo evene' hamokumukovo' line' gelave. Ido' a'mine a'vopilemo' hamo' nene Kilisito'nimu' line' ve. 
GAL.3.17	Ido' O'moso'mo Abalahamu'nimu' lo huko lo-dine' gamazi nene di hulisa ato' gamazi gohi ma imine' mili ma lamilisave luvoni' nene nemu' noluve: O'moso'mo gozopo' nene a'mine lehize-ledeline' initekumu' nene Abalahamu'ni lo huko-davo neloti' alinge' kilisimasi fo hadeti teoti (430) ogo vavo Mose' gizine' lou' gamazi nene soto' ogo minine' ve. Ido' a'mine lou' gamazi nene alinge' soto' ine' nenako O'moso'mo gomu' Abalahamu'nimu' lo huko line' gamazi nene ivile' ogavo haza gamazi ma lolo' amoloseive. 
GAL.3.18	Ee, lingine mo gili nizave. Laza nene ti' lo laa' noune: O'moso'mo salani molo-lidine' inite' lemeline' nene inite' ma okunivo lemelivoba O'moso aza ha lemelove lo lo huko-lidine' gamazi've nene do gihile izelove losa haza gidini lemeleseive laa' noune. Ido' lengi' gatine hizave nete ti' li laa' nave: O'moso'mo salani molo-lidine' inite' lemeline' nene haza gidini lemamoloseive. Asi laza Mose' lou' gamazilo' e'meto minekunivosavo' nene menite gidini ne'mine nene lemeleseive laa' nave. Ido' ingine ne'mine laa' nani' gamazi nene lamineto' likeve losa Mose' lou' gamazilo' e'meto minekunivosavo' nene O'moso'mo salani molo-lidine' inite' nene menite ne'mine lemaa' idiniko leli' laa' noune' gamazi nene gosoho' lune' gelavo O'moso'mo ha lemelove lo lo huko-lidine' gamazi've nene do gihile izelove lo lemelesa line' inite' nene haza gidini lemamidine. Ido' haza nene lemamidine'za O'moso'mo Abalahamu'ni emelove lo lo huko-dine' inite' imine' nene inite' mamu' emamo ha gemelove lo lo huko-dine' gamazi've nene do gihile izelove losa haza gidini imine' nenako nemu' nene O'moso aza lemelove lo lo huko salani molo-lidine' inite' lemeline' nene lou' gamazilo' e'meto minuningumu' lemelivoba asi lo huko-lidine' gamazi've nene do gihile izelove losavo' nene lemeleseive lo mo lamineto' gele none. Ido' nemu' nene mose' lou' gamazi ne'mo O'moso'mo gomu' lo huko line' gamazi nene ivile' amoloseive. 
GAL.3.19	Ne'mino neivo ma Mose' lou' gamazi nene nanitekumu' do soto' o-lidine' neve li longo' ilisave. O'moso'mo a'mine lou' gamazi do soto' o-lidine' nene nemu' do soto' o-lidine' ve. Ado' lou' gamazi've avuto' oga' noune' monovote nene a'mine lou' gamazi ne'mo do soto' ogo lelebizelive losa do soto' o-lidine' ve. Ido' ne'minemu' do soto' o-ledosa a'mine lou' gamazi nene mudise minelive losa do soto' o-ledamo asi a'mine lou' gamazi mineline' nene aza gamazi lo huko-dive ado' Abalahamu' a'vopilemo' olihe amine' gameneukovo' minelive losa do soto' o-lidine' ve. Ido' asi've O'moso ne'mo a'mine lou' gamazi nene evene' leli' adeu' gehepeve lemamive. Evene' di ngimilo lo angelo' nene ngemavo di igi leli' goholuso' vete Mose'ni imikevo do limine' ve. 
GAL.3.20	Ne'mine o neine'za ve mali'mo goholuso' ve lolo' ogo mineline' nene evene' hamokumukovo' minamoloseive. Evene' sitalitisi gamazi'ine do hamo' olosa mineleseive. Ido' a'mine evene' sita' ingine gamazi'ine di hamo' nasivo engikuti' mali'mo a'mine lasine' gamazi'nido' ma gele damiline' nene a'mine gamazi'ine li di hamo' asine' nene do'mozeleseive. A'mine'mine ogo O'moso'mo lou' gamazi do soto' o-ngidingu' ezesi gamazi li di hamo' ani' nene evene' nete gili damavo a'mine lou' gamazi nene do'mozave. Ne neiha Abalahamu'ni gamazi lo huko-dive O'moso aza nene evene' hamo' mino lo huko-lidine' nenako asi've ne'mo gamazi've nene do amuzo molavo ngelo ma do'mozamoloseive.
GAL.3.21	Ido' ne'mino neivo ma Mose' lou' gamazi ne'mo nene O'moso'mo gomu' lo huko-lidine' gamazi nene molo hite-do minevo' minevo' lemeni dameni dalone' aka ato' gohi do soto' o-lede neihe. O'ove. Mo keke' ne'mine ma amive. Leli' nene evene' lisihe' gehepeve lolo' o-ledo minevo' minevo' lemeni dameni do soto' o-ledelido' lisihe' o minine' lou' gamazi nene ma limidiniko a'mine lou' gamazi gele dunidoti' evene' lisihe' gehepeve lolo' unidine'za a'mine ne'mine olonido' do lisihe' o-ledeline' lou' gamazi ma nomive. Ido' nomine' nenako nemu' nene Mose' lou' gamazi ne'mo O'moso'mo minevo' minevo' lemeni dameni haza gidini lemelove lo gomu' lo huko-lidine' gamazi molo hite-do minevo' minevo' lemeni dameni dalone' aka ato' gohi ma do soto' o-ledamive lo noluvoni' ve. 
GAL.3.22	Ee, a'mine lou' gamazi gele dunidoti' evene' lisihe' gehepeve lolo' unidine'za mono' godolou' nene evene' muki' lou' gamazi linge ma avuto' igi minisa lihime daa' monovo'mi galapuso ve nizave li gizi nizavo lou' gamazi neuti' lihimete nomine' mino minevo' minevo' lemeni dameni daa' aka've nene ma soto' amive. Ido' lou' gamaziuti' soto' amine' nene O'moso'mo Izesu' Kilisito'nimu' gili ele'vole' igi minilizangumu' ve lo a'mine haza lemelove lo lo huko line' inite' nene ezemu' gili ele'vole' ave ngemeleseive losa nene lou' gamaziuti' soto' amine' ve. Nemu' nene Mose' lou' gamazi've ne'mo nene O'moso'mo haza lemelove lo lo huko-lidine' gamazi'velo' nene ataize ne'mine lo-do molo hitelido' o neive lo lamolosune.
GAL.3.23	Ido' laza gele ele'vole' olone' akate do soto' o-ledelive Kilisito' nene olihe soto' amivosa laza nene lou' gamazi ne'mo galapuso gono lemo do minivo mino Kilisito'nimu' gele ele'vole' olone' akate soto' iline' nene soto' ilingumu' gizebo ogo minune. 
GAL.3.24	Nemu' nene Kilisito'nimu' gele ele'vole' okunivo ne'movo' lihimete nomine' minelone losa lou' gamazi ne'mo Kilisito' alingumu' nene gizebo o-ledo lele'mize akalo' ogo minine' ve. 
GAL.3.25	Ido' a'mine Kilisito' mo ogavo ezemu' mo gele ele'vole' ogosa laza nene lou' gamazi'mi gizebou' nene gohi ma minamune.
GAL.3.26	Ido' ne'mine luvoni' nene lingine mo Kilisitoda igi gi'mizi ezemu' gili ele'vole' igi minikevo ne'mo nene mukito' O'moso'mi izipahala zuho lili' igi nizani' nenako mo a'neemu' luvoni' ve. 
GAL.3.27	Ee, laza mono' noso holo Kilisitoda gi'mizunive muki' nene Kilisito' emeni dameni've do otuhune' nenako ne'mo nene O'moso'mi izipahala zuho lolo' okune. 
GAL.3.28	Lingine nene mo Kilisito' evenele hamo' zuho ne'mine lili' igi nizanako nemu' nene gomu' Zuda ve minani' nehe heta ato' ve nGiliki ve nevo'mine minani' nehe ido' evene' maliti goboni ve lili' igi minani' nehe ido' ne'mine ami haza minani' nolihe ido' vemoho' minani' nehe vene' minani' nolihe evene' atoli'mine atoli'mine minani' monovotine nene idi'ne mo osu' lave. 
GAL.3.29	Ido' Kilisito' evenele zuho nilizani' nene Abalahamu' zuho gihile mini O'moso'mo eze zuho lemelove lo lo huko salani molani' inite' nene dalisave.
GAL.4.1	Ido' luvoni' initeli'mi monovo nene do guno ogo gohi ma lolosuze. Gililo. Monovo ne'mino ma neive: Evene' naba'mi gipele ma naba o'mo vo lodive ogo melehidati' inite' ma do a'mine inite' mukito' nene ha gizebo ogo mineleseiha olihe naba ogo lodive amine' gameneu' nene ne'mine amo haza goboni ve minave nene ngivile' amo 
GAL.4.2	ha meleho molo-dine' gamenemu' nene gizebo ogo mino meleho ne'mo ezelokisi ido' heneni'velokisi gizebo ilizave lo evene' ngele'mize molado' nene gelekele' ogovo' mineleseive. 
GAL.4.3	Ido' evene' laza a'mine'mine ogo gelekele' ogo minune' ve. Gomu' nene olihe monoku' lodive amunivo a'mine gamenela nene me misubou' veti mono' ato ato' gihile've nomine' monoto' gelekele' ogo minune' ve. 
GAL.4.4+GAL.4.5	Ne'mino nonivo gamene lamine' nene soto' ogavo O'moso'mo leli' nene do ti' ogavo izipahala zuho mineloningumu' ve lo ei' gipele nene Mose' lou' gamazilo' gelekele' ogo minunive nene a'mine Mose' lou' gamazi'mi gesi minguti' do heta o-ledelive lo O'moso'mo imiselavo venetati' soto' ogo Mose' lou' gamazilo' gelekele' ogo minosa ei' oko'no hulo meni hizo do lu' izidoti' nene amuzo do O'moso'mi izipahala gihile none. 
GAL.4.6	Ido' izipahala minuningumu' ve lo O'moso ei' gipele'mi Sikalahu've nene imiselavo lelita ogo mino lute do otavo O'mosomu' nene ahono ido' meteho ve laa' noune. 
GAL.4.7	Nemu' nene gaza goboni ve ido' gelekele' ve ne'mine gohi ma minamo asi O'moso'mi izipahala ne nane. Ido' mo izipahala lolo' ogo nane' nenako O'moso'mo nasahili' o-gedavo gazasi nene eze zuhomu' salani molo-ngidine' initekuti' dalinive lolo' ogane.
GAL.4.8	Mo lamineto' gomu' lingine heta ato' ve mini O'mosomu' gilamani' gameneu' nene soza inite' O'moso gihile lamine' minamado' nene gelekele' igi minaa' ani'za 
GAL.4.9	idi'ne nene O'mosomu' mo ningi gilikeve. Ne neiha naza nene O'moso'mo lengi' nene ningo gele neive nizave lo loloni' nene mo lamine' akauti' lolosuve. Ee, O'mosomu' lingine mo ningi gili nizani' nenako lingine gohi velepe' izi vi amuzo've nomine' mono' mino ido' lengele'mize lamine' ilido' minamo gihile'vesi nomine' mono' atoku' vi hili a'mido' gohi gelekele' olone li nanimu' nigilave. 
GAL.4.10	Ne'mine niigi lingine ne'mine olonidi'mo O'moso'mo do lu' izelihe li ladani gatine gili gamene ato atoto' holise' gamenelo' nehe ike'ni gosoho' lomine' gamenelo' nehe kilisimasi gosoho' ma soto' ilidope a'mine monokumu' nene gilisa holise' minaa' nave. 
GAL.4.11	Naza lengita mono' gono duvoni' nene vo haza ilihe lo lengikumu' geni nebelavo nehelele izaa' neive.
GAL.4.12	Neze zuhokizo, lingine gomu' Mose' lou' gamazi'mi gesi mingu' minami heta minani' ma'mino nazasi minelesa a'mine lou' gamazi'mi gesi mingu' minuvonguti' nene leme heta ogo nouve. Nemu' nene lingine naza leme heta ogo nouvoni' ne'mine igi minilizangisi lingine Mose' lou' gamazi'mi gesi mingu' vilisa minanguti' nene tine' mili heta limi alizave lo agae losa nolo-lingiduve. Lengita vo nouvo lingine di goloso ma i-nidamani' ma neive. 
GAL.4.13	Gana' Kilisito'nimu' gamazi lamine' lo soto' ogo lo-lingimuvoni' nene naza inite' gize doo gilizevo ogo mino ebe' mala vamoloni' ogavosa nemu' lengita ogo mino Kilisito'nimu' lo-lingimuvoni' nene lingine mo gili nizave. 
GAL.4.14	Ido' naza lengita inite' gize do gilizevo ogo minuvongumu' nene lingine ge'nebe goloso igi na'na' i-nidi minani'za nenikumu' gosele' lengebelamivo vasa izi-nidami O'moso'mi angelope Izesu' Kilisitope ne'mine ve ngele'mize lamine' goloso ilizani' ma'minisa neni' nele'mize lamine' goloso ani' ve. 
GAL.4.15	Ne'mine i-nidani' nenako nenikumu' longolize izi minani' nene idise osu' lahe. Ee, a'mine gameneu' nene lingine neni' ve'ne di lamine' i-nidilisa lengi' vetine nene ha kuluhizilizado' o minidiniko lingine a'mine vetine nene ha kuluhizi nimadine. Ido' nimadiniko na'nise'ne gele lamine' ogo ha lo soto' olonako lingine lamine' nenikumu' longolize izi minani' nene mo gele lamine' o nouve. 
GAL.4.16	Ido' gotine izamo gamazi nene laminetokovo' lo-lengemaa' nouvodi'mo nenikumu' nene lovo o lemaa' ive lolo' ogave li gilani' gelave. 
GAL.4.17	Mose' lou' gamazi'mi gesi mingu' lengele'mizi nimilave ingine nene lengi' di naba i-lingidaa' nani'za nene lengi' lengele'mize lamine' ilido' nomive. Ingine lengi' di naba i-lingidaa' nani' nene nenito' ido' neni' gamazi'nelokisi gi'mizi minilizani' akatine nene hizi tili-lingidikevo lingine nene engi' di naba i-ngidi minilizave li lengi' di naba i-lingidi gotine izaa' nave. 
GAL.4.18	Ido' evene' do naba o-ngedaa' nene go'ine izami laminetokovo' di naba i-ngidilizani' nene monovo lamine' ve. Ido' neni' di naba i-nidili ma naza lengita nouvosavo' nene di naba i-nidami mo gamene gamene ne'mine ilizani' nene mo lamine' o neive. 
GAL.4.19	Izipaha'ne mate, olihe Kilisito'nimu' gili ele'vole' amavo lengikumu' mulumo naba gelo minuvoni' ma'mino naza gohi nogiluve. Vene' izipaha'ine soto' olosa neivo mulumo naba gilaa' nani' ne'mino lengikumu' nene Kilisito' emeni damenisi soto' ilizanako lo gelo mulumo naba nogiluve. 
GAL.4.20	Lengikumu' nene naza nadi' ilizave lo gopo ga'ne gelo lengita lite' lo vo hetelo gamazi lo-lengemaa' uvoni' monovo'ne nene ma do ato' ogo neni' ve'neuti' gehepeve lo-lengemeloho lo gelaa' nouve.
GAL.4.21	Lingine Mose' lou' gamazi'mi gesi mingu' mino a'mido' gelekele' ogo minelone li laa' nave lingine a'mine lou' gamazi gizikani' buku mau' gizi nizani' gamazi ma nene lingine mo gilaa' nani' nehe. Olo. 
GAL.4.22	A'mine bukuu' nene Abalahamu' gipele gidingumu' gizi nizani' gamazi mamu' noluve. Abalahamu' aza gipele seta' gidine' ve li gizi nizani' ve. A'mine gipele setakuti' ma nene elenaho Sala' ne'mi goboni alu've Hagalangu' gedo ma nene goboni alu minamine' ei' elenaho Salangu' gidine' ve. 
GAL.4.23	Goboni aluu' gidive Isimaele' aza nene evene' muki' leli' soto' oga' noune' monovolo' ogo haza soto' ine'za goboni alu minamine' vene' Salangu' gidive Isaka' aza nene O'moso'mo Abalahamu'ni lo huko-dine' gamazi nene do gihile izelingumu' soto' ine' ve. 
GAL.4.24	A'mine gamazilo' nene aneza gamazi ma lo-lengemelove: A'mine vene' sita' nene O'moso'mo gamazi sita' ato ato' lo huko lido' nene lo molo noluve. Ma nene Sinae gololoti' lou' gamazilo' gelekele' igi mini goboni aleve minilizave lo lo huko-ngidine' ve. A'mine lo huko-ngidine' gamazi nene goboni alu Hagala'nido' lo molo noluve. 
GAL.4.25	Ido' Mose' aza Sinae gololo' vo O'moso'mo lou' gamazi lo huko line' nene do soto' ine' nenako a'mine Sinae golo Hagala' a'vopilemo' zuholite di minani' misubo Alabiau' minine' nene Mose' lou' gamazilo' gelekele' igi a'mine'mi goboni ve minani' aleve neti ize'nibo ne'mino mino goboni alu Hagala' ne'mine minine' ve. Ne neiha idisesi neine' Zelusalemi numuno ebe' nene a'mine Mose' lou' gamazilo' e'meti di minani' aleve neti goto' ebe'ine mino ize'nibo ne'minosa minine' nenako nemu' nene Sinae gololo' medelo Hagala' ne'mine minine' gelave. Ido' nene nanitekumu' ve. A'mine Zelusalemi ebekuti' aleve nesi ido' a'mingu' minine' monovolo' igi mili mini'mi vi minave muki' ingine nesi nene Mose' lou' gamazilo' gelekele' igi a'mine'mi goboni ve minani' nenako ingine nene a'mine goboni alu Hagala' ne'mine mini goboni vevo' nizave losa noluve. 
GAL.4.26	Ne neiha Okulumoku' hozi minine' Zelusalemi numuno ebe' gosoho' nene goboni alu minamine' vene' Sala'nido' nene lo molo noluve. Aza nene Mose' lou' gamazi'mi goboni ve minamunive leli' goto' ebete mino izeteho ne'mine nene neive. 
GAL.4.27	Ido' Okulumoku' minine' Zelusalemi numuno ebe' gosoho' nene Izesu' zuho leli' goto' ebete mino izeteho ne'mino neive luvoni' nemu' nene a'mine luvodo' vo daline' gamazi nene izipahala leli' soto' oloningumu' mono' godolou' ti' li gizi nizani' nenako nemu' nene mo lamineto' lokuvoni' neive lo gelelesune:
GAL.4.27	Zelusalemi numuno ebe' gaza mulumo gelo izipe gedamanivo izipaha nizamavo
GAL.4.27	gohuno vene' ne'mino minaine'za nemu' gelamo golize izo minezo.
GAL.4.27	Ee, gaza vangaho O'moso aza hulo-gedavo izipe gedamo minaine' giline'za
GAL.4.27	alinge' nene gomu' minine' Zelusalemi litehe nene vanahosi mino
GAL.4.27	izipahala vaikisi minine' nene ivile' ogo izipaha vai' goloso gedelesane.
GAL.4.27	Nemu' nene gaza ou' ou' lo geke' geke' lo golize izo minezo li gizi nizani' ma neive.
GAL.4.28	Ido' neze zuhokizo, lingine nene O'moso'mo Abalahamu'ni lo huko-dine' gamazi do gihile izelingumu' Isaka' soto' ine' ne'mine igi linginesi O'moso'mo gozopo' lo huko line' gamazi ma nene di gihile izi ei' izipahala zuho lili' igi nizave. 
GAL.4.29	Ne neiha Isimaeleki Isakaki soto' igi minasine' gameneu' nene leli' haza ve soto' oga' une' monovolo' soto' ive ne'mo Sikalahutati' soto' ive nene goboni mala' mala' o-daa' ine' ne'mine igi idise gameneukisi Mose' lou' gamazi'mi goboni ve Zuda ve ingine Sikalahutati' soto' unive Izesu' evenele leli' nene goboni mili-lidaa' nave. 
GAL.4.30	Ne'mine o neine'za a'mine lou' gamazi'mi goboni alevelo' vo do neine' gamazi ma mono' godolou' gizi nizani' nene lo-lengemelove. Ti' li gizi nizave:
GAL.4.30	Goboni alu'mi gipele aza goboni alu minamine' veneli'mi gipele nene
GAL.4.30	meleho salani molo-dine' inite' dalinguti' nene
GAL.4.30	linge ma mo keke' damoloseinako
GAL.4.30	nemu' nene a'mine goboni alu nesi a'mine gipele nesi nene
GAL.4.30	ngimiselo hulozo.
GAL.4.31	Nemu' nene neze zuhokizo, laza nene goboni alu ei' zuhouti' soto' amo asi goboni alu minamine' Sala' zuhouti' soto' une' nene none.
GAL.5.1	Ido' Kilisito' aza nene goboni ve gohi ma minamilisave lo laza Mose' lou' gamazi'mi gesi mingu' mino a'mine'mi goboni ve mino geni gono do minunidoti' nene do heta o-ledave. Nemu' nene gohi lou' gamazi ne'mi gesi mingu' lengele'mizi mili goboni ve lili' i-lingidikelizaze. Gamazi'ine nene gili huli hetavo' moni minilo.
GAL.5.2	Ido' na'nise Paulo' nene ti' lo nolo-lingimuze. Gililo. Lingine gatine hizaa' nave nete lado' gili ngimi Mose' lou' gamazi'mi gesi mingu' vi hilalisa okodine lolovo huki hulilizani' nene lingine Kilisitoda vi gi'mizani' nene vo haza ogavo do lamine' o-lengedamoloseive. 
GAL.5.3	Ido' okodine lolovo huki hulilizave muki' nene gohi do lamino lo-lengemeloze. Gililo. Zuda ve ne'mine lolo' okunivo nemu' O'moso'mo do lu' izelihe li lingine okodine lolovo huki hulilizani' ne'mo nene Mose' lou' gamazi ngomo' naba' vaito' nene gili di osu' lilizado' o mineleseive. 
GAL.5.4	Ido' lingine O'moso'mo evene' lisihe' lamine' gehepeve ve lo-ledelive li Mose' lou' gamazilo' e'meti osu' lilisa ilizani' nene lingine Kilisito'ni nene mo huli-di mehedine imikeve. Ne'mine igisa O'moso'mi nasahili' nesi nene mo hulikeve.
GAL.5.5+GAL.5.6	Ido' ne'mine noluvoni' nene nemu' noluve: Laza Kilisitoda vo gi'mizunive nene okode lolovo huko hulo nolobe huko hulamo nolobe nemu' O'moso'mo leli' do lu' izelesa gala giline' nene do atoli'mine ma amoloseive. Ne'mine amoloseiha asi Kilisito'nimu' gele ele'vole' o none' ne'mo lute ngemaa' monovo nene ogo molo minelone' neevo' nene inite' gihile neive. Ne'mino neine' nenako nemu' O'moso'mo leli' nene ve lisihe' lamine' gehepeve ve lo-ledelive lo gelo laza ne'mine ilingumu' gizebo ogo none' nene O'moso'mi Sikalahu' ne'mo hize ele' o-ledavo Kilisito'nimu' gele ele'vole' ogo minuningumukovo' nene evene' lisihe' ve lo-ledeline' nenako nemu' nene luvoni' ve.
GAL.5.7	Gomu' nene lingine mono' akalo' lamini vivi' vivi' igi minani' maloti' idise nene mono' gamazi gihile malo' e'metami api' igi mehedine imilisa nani' nene zaho gatine hizo mono' akatine hize tilavosa ne'mine nave. 
GAL.5.8	A'mine mono' akatine hize tilo gatine hizive nene lengi' vise lo-lengemo do eita ive ne'mo nene gatine hizavo ne'mine ma isa'mave. 
GAL.5.9	Beleti do lulu izaa' ine' inite' zisiti nene ngomo lasolo ma do beleti lolo' olone' palauva' vaiku' nene nososi do gopo okunivo a'mine zisiti ne'mo palauvaku' mone oku' laa' neine' ne'mino evene' hamo hamo' ingine lengi' vovotingu' mini monovo goloso ma apizi lingimilizani' nene a'mine monovo nene lengita buu lo mone osu' lavo mukito' goloso ikelizave. 
GAL.5.10	Ne neiha naza lengikumu' gelo ti' lo gele ele'vole' o nouve: Lingine Guvelesi vela vi gi'mizi nizani' nenako lingine nene neni' gele mino laa' nouvoni' mono' nene di ato' ami linginesi a'midokovo' gilaa' ilisave. Ne neiha lengi' lengele'mize gopo oga' neive nene zaho nolive. A'mine ve nene O'moso'mo lihime've emavo mulumo gono daloseive. 
GAL.5.11	Ido' naza Kilisito'nimu' olihe gele ele'vole' amosa ma evene' muki' oko'ine lolovo huki hulilizani' ne'mo nene O'moso'mo do ngu' izeleseive lo gomu' laa' uvoni' ma nene idisesi ha lo-ngemaa' nooloseive li lingine gilaa' nahe. E'e, naza ne'mine lo apize ngemaa' uvodiniko Kilisito' leli' lihimetemu' lohoto' zalo' hilingumu' nene gele ele'vole' okunivo O'moso'mo do lu' izeleseive lo naza laa' nouvoni' nemu' goloso gilaa' nani' nene gohi gilamavo osu' lavo Mose' lou' gamazi'mi gesi mingu' vi hili nizave engi' nete neni' goboni mala' mala' i-nidaa' amadine. 
GAL.5.12+GAL.5.13	Ne neiha O'moso'mo lengi' nene elese molo-lengedo do eita o-lingidine' nene lingine Mose' lou' gamazilo' gelekele' igi a'mine'mi goboni ve galapuso aleve ne'mini minami haza aleve minilizave losa elese molo-lengedo do eita o-lingidine' nenako nemu' nene ve ma ingine a'mine Mose' lou' gamazi'mi gesi mingu' nene vi minilizave li lengele'mizi gopo igi okodine lolovo huki huli-lingidilisa gilaa' nave ingine lengi' okodine lolovo nene huki hulilizado' nomine' nenako inite' ato' gohi ma huki hulilisa gili ma engi' inite'inesi vai' nene nanimu' huki hulamave.
GAL.5.12+GAL.5.13	Ee, neze zuho mate, O'moso'mo goboni ve minami haza aleve minilizave lo elese molo-lengedo do eita o-lengedani'za lingine laza nene lou' gamazi'mi goboni ve minamune' nenako olosa gilune' inite' muki' nene ha olosune li okodine'mo goloso initekumu' lanite' gelaa' neine' ne'mo lengele'mize gopo iline' aka've vilikelizave. Ne'mine ami evene' lute ngemaa' monovolo' gelekele' igi ge nasahili' o-nede ne nasahili' o-gede li minilo. 
GAL.5.14	Ido' lute ngemaa' monovolo' gelekele' igi minilizave luvoni' nene monoku' gamazi hamo' ma neine' nene gele do osu' lolone' ne'mo nene O'moso'mi lou' gamazi vai' gele dune' geleleseinako nemu' luvoni' ve. A'mine gamazi nene ti' lo neive:
GAL.5.14	Gei' okongamu' gelaa' naine' ne'mino evene' ato ato' mamu' nesi gelo luka ngemezo.
GAL.5.15	Ne neine'za ne'mine ami lengi' okodingu' lovo lolize di soto' igi ge do leme-nede ne do leme-gede li minilizani' nene lingine vi tolovo ikelizaze. Ehe' igi ningisa minilo.
GAL.5.16	Ido' nemu' naza ma ti' lo noluve: Lingine nene O'moso'mi Sikalahu' ne'mo lilido' lilidokovo' nene e'meti igi mili minilo. Ne'mine igi minilizani' ne'mo lengemeni dameni goloso gomu' igi mili monaa' ani' monovo ma nene gohi damilisave. 
GAL.5.17	Ne'mine luvoni' nene nemu' noluve: Gomu' lengemeni dameni goloso ne'mo ato' initekumu' lanite' gilivo ido' O'moso'mi Sikalahu' ne'mo ato' initekumu' gilivo ne'mine igi eze ivile' olosa ivo ido' eze ivile' olosa ivo igi mini lutingu' lovo hizi minaa' nasine' ne'mo lingine ilisa gilani' inite' nene amilizado' oga' neive. 
GAL.5.18	Ne neiha lingine O'moso'mi Sikalahu' ne'mo aka lengelebizido' e'metilizani' nene Mose' lou' gamazilo' gelekele' igi ne'mi goboni ve've minamilisave. 
GAL.5.19	Ido' gomu' lemeni dameni goloso ne'mi monovo nene ha soto' ogo neine' nenako ne'mino neine' ma nene lingine mo gili ningani' ma neive: Vene' vemoho' alu gipe gopo' napa ongo'mo monaa' monovo ido' ne'mine monovo lute do goloso iline' monovo ato ato' ido' lovozo helamo a'mine monovo ato ato' nene evene' ve'nido' do soto' oga' 
GAL.5.20	ido' soza o'mosolo' ngopo'ni laa' ido' poisini inite pata' do minaa' monovo nesi ido' evene' lovo o-ngemaa' ido' lolize lovo oga' ido' ngizebolo' molavo mulu'ningu' goloso gelaa' ido' ngizebolo' molaa' ido' guvetesi ve lolo' olone li engi' oko'inemu' gilavo dizavo amuzo milaa' ido' lu'ine di hamo' ami izi ho'li vi eza ema vaa' ido' ga'ine ato ato' gilii izi ho'li mulise ato ato' lili' iga' 
GAL.5.21	ido' evene' maliti initeto' mumuzo' ogo lukehe lakehe oga' ido' noso no sipaki ogo minaa' ido' noso ni sipaki goloso igi minaa' pati do soto' oga' ido' nevo'mine inite pata' muki' nene gomu' lemeni dameni'mi monovo nenako nemu' mo gili nizani' ma neive. Gomu' lo-lingimuvoni' ma'mino idise gatine do ti' lo noluve: Evene' ma ingine me noluvoni' monovo danava ma di minilizave nene O'moso'mo gizebo o neingu' ma vi hilamilisaze. Ehe' igi ningisa minilo.
GAL.5.22	Ne neiha O'moso'mi Sikalahu' ne'mo luteu' gono do neivo ne'mi gihile nene ne'mine monovo ogo molo minelesune: Lute ngemo nasahili' o-ngedaa' ido' muludeu' lamine' gelaa' ido' gopo gate gelamo lamino minaa' ido' lizebolo' molani' inite' ikevo ma goloso gelamo zou lo minaa' ido' mangi gatulo ogo minaa' ido' inite' ogo molo olo ma nene evene' go'ine izamo monovote lisihetotikovo' ogo molo oga' 
GAL.5.23	ido' lemo zou lo minaa' ido' gomu' lemeni dameni goloso nene gohi ogalone lo ningosa minelone. A'mine ne'mine monovo lamine' nene ogo molo ogakumu' lou' gamazi ma ne'mine amaa' ve lo minine' ma nomive. 
GAL.5.24	Ido' Kilisito' evenele zuho laza gomu' lemeni dameni golososi ido' a'mine'mo goloso initekumu' umo helo lanite' gelaa' ine' monovo'vesi nene mo lohoto' zalo' bele hilune' gelavo a'mine monovo danava goloso nene ogo molo amo minaa' noune. 
GAL.5.25	O'moso'mi Sikalahu' ne'mo lemeni dameni gosoho' do soto' o-ledavo minevo dovo' ogo nounako nemu' nene a'mine Sikalahuli'mo aka lelebizidokovo' nene e'meto vo minelone.
GAL.5.26	Laza leli' okode do dize dize' ogo ne givile' o-gede ge nivile' o-nede lo mino ge mulu'neu' hizo do goloso o-nede ne mulungau' hizo do goloso o-gede lamo lamino mino a'minguti' ma livile' igi minilizangumu' nene lukehe ngebelamo minelesune.
GAL.6.1	Neze zuhokizo, lingine ve malite lihime nidavo ningi ma nene O'moso'mi Sikalahu' ne'mo aka lengelebizido' lisihe' gehepeve igi e'meti vaa' nave nete lingine nene amuzonga li-ngimami zou li lamini mini di hehe li-ngidi gohi ngele'mize akalo' ilo. Ne'mine igi mini lengita lengemengu' soto' o lengemelingu' nene linginesi a'mine'mine igi lihime diisa limi ingikelizaze. Gizebo lamine' igi minilo. 
GAL.6.2	Ido' geni initeli'mi lulou' minii ma nene ge hize ele' o-nede ne hize ele' o-gede li minilo. Ne'mine igi minilizani' nene Kilisito' lo huko line' lou' gamazi malo' nene mo e'meti osu' lilisave. 
GAL.6.3	Ido' lengi' okodido' gizebo lamine' igi mini ge hize ele' o-nede ne hize ele' o-gede li minilo luvoni' nene ve mali'mo evene' muki' minani' ne'mino haza minelidoti' nene aza eikumu' gelavo evene' linge ngivile' ogo dizo mineline' nene ei' lulo've golo izosa mo lemo ongalido' mineleseinako nemu' nene luvoni' ve. 
GAL.6.4+GAL.6.5	Nemu' nene O'moso'mo leli' hamo hamo' gonote limine' nene daloninguti' olovo' amo hamo hamo' mukito' leli' gonote gehelone' nenaze. Nemu' nene lingine hamo hamo' langisetine igi mili minaa' nani' monovotine nene lamine' nolihe goloso nolihe ize' mili ningi' nalo. Ido' ve ma gaza evene' maliti monovomu' nene ize' molo gele guno o-ngedamo asi gei' monovokamukovo' nene ningo gelanivo lamine' o neivo ma nene a'minemu' golize izo minelinido' o neive.
GAL.6.6	Ido' mono' gilaa' nani' aleve lingine a'mine mono' apizi lingimaa' nave nene lengitati' inite' matatine lamine' nevo ma nolinguti' nene ize' mili lingela ngimilo.
GAL.6.7	Lingine mo gili nizave. Mingu' inite' zuho' ikevo ne'mi gihile've nene mo inite' zuho' ani' inite' ne'mine gehepeve izaa' neine' ne'minisa lingine igi mili ilizani' monovo nene monovo lamine' nolihe goloso nolihe alinge' a'mine'mi gihile've gehepeve nene lengita izeleseinako lingine inite' amaa' iliza initekumu' nene leli' lutelo' nene ha ogo molo O'moso golo izelone li gililizadi'mo lengi' lutine nene golo izikelizave. O'moso nene golo ngeli izamilisave. 
GAL.6.8	Ve ma ingine gomu' ngemeni dameni goloso'mi monovolo' igi mili ilizani' nene a'mine gomu' ngemeni dameni goloso'mi gihile've nene mudise vo ladise oga' nene dalisave. Ne'mine ilisaha O'moso'mi Sikalahu' ne'mi emeni damenilo' e'meti igi mili minilizani' ne'mi gihile've nene a'mine O'moso'mi Sikalahutati' nene minevo' minevo' oga' ngemeni dameni nene dalisave. 
GAL.6.9	Ee, laza monovo danava lamine' ogo molo minakumu' nene gosele' lebelamivo a'mine monovo nene hulamo hazavo' ogo molo minelone' nene O'moso'mo molani' gamenelo' a'mine'mi gihile've nene do soto' moloso' nenako nemu' laza inite' mata' lamine' nene ogo molo minelo ma gosele' asele' amo amuzo molo ogo molo minelone. 
GAL.6.10	Nemu' nene ne'mine ogo laza nene evene' do lamine' o-ngedo nasahili' o-ngedelonido' o neivo ma nene laza evene' muki' nene ne'mine o-ngedelone. Ido' evene' ne'mino do lamine' o-ngedeloninguti' linge nene Izesu' evenele minikevo ma ingine nene leli' zuho nizanako gomu' nene engi' do lamine' o-ngedelone' aka do soto' ogo do lamine' o-ngedelone.
GAL.6.11	Gamazi mene imine' molo nogize-lingiduvoni' mene na'nise'ne neni' a'nedunu' nogize-lingiduze. Naba'mine luhuvo nogizuvoni' mene ningilo. 
GAL.6.12	A'mine gatine hizaa' nave ingine oko'ine losuvolotikovo' igi mili iga' nani' inite' nene di soto' ikevo ne'mo Izesungumu' gili ele'vole' amani' Zuda vete engikumu' gilikevo lamine' ilive li gili lengikumu' nene okodine lolovo huki hulilizave li gatine hizaa' nani' nene a'mine gatine hizaa' nave nene Zuda vete goboni mili-lidikelizave li giladi'mo nene ne'mine iga' nave. Ee, Kilisito' aza leli' lihimetemu' hiline' nenako nemu' laza okode lolovo huko hulakumu' nene gele hulo eikumu' gele ele'vole' okunivo ne'mo O'moso'mo do lu' izeleseive lo Kilisito' evenele laza ne'mine laa' noune' nemu' Zuda vete goboni mala' mala' i-lidaa' nani' nenako nemu' gili ne'mine i-lidikelizave li ingine gatine hizi okodine lolovo huki hulilizave li li-lingidaa' nave. 
GAL.6.13	Ido' oko'ine lolovo hukave ingine nesi nene Mose' lou' gamazi linge malo' nene gili di osu' lamani'za a'mine ve ingine nene linginesi okodine lolovo huki huli lelita igi gi'mizi minikevo ne'mo nene leli' guvete vilive lisa engi' oko'ine di dizilisa nene lengi' gatine hizi okodine lolovo huki hulilizave li li-lingidaa' nave. 
GAL.6.14	Ingine ne'mine iga' naha neni' nene inite' mamukisi oko'ne ma do dizesa'muve. Asi Guvetesi ve Izesu' Kilisito' do lu' izelesa lohoto' zalo' hiline' nemukovo' nene do naba ogo minaa' nouve. Kilisito' lohoto' zalo' hiline' ne'mo naza me misubou' monovote goloso okode losuvoloti' nene evene' lamine' none lo okode do dizaa' monovo goloso nevo'mine nene mudise hulosa a'mine monovomu' giluvo mo hele osu' lani' nenako neni' lu'neu' nene gohi ma minevo' dovo' amilido' neive. Ido' Kilisito' lohoto' zalo' hilingu' nene nazasi hiluvoni' gelavo a'mine me misubou' monovo goloso ne'mo neni' lu'ne nene gohi ma do ote-nedamilido' o neive. 
GAL.6.15	Laza nene okode lolovo huko hulosa none' nolihe huko hulamo none' nolihe ne'mo inite' gihile a'mingu' ma nomive. Asi gosoho' lemeni dameni lamine' do otuho minaa' ne'mo nene inite' gihile neive. Nemu' nene naza oko'ne losuvoloti' nene evene' lamine' nouve lo oko'ne do dizamo Kilisito' lohoto' zalo' hiline' nemukovo' nene do naba ogo minaa' nouve. 
GAL.6.16	Ido' nemu' nene a'mine noluvoni' gamazilo' nene e'meti igi mili minilizave nene lengita O'mosolati' hongu nesi ido' mangi gatulo nesi nene mino Isilaele' zuho gihile O'moso'mi evenele mukitasi nene mine do vo miniliho lo noluve.
GAL.6.17	Gamazi nene mo osu' nolivo naza ti' lo noluve: Izesu'nimu' gele ele'vole' uvoni' nemu' goboni mili-nidi neni' oko'nelo' nibilani' hu'ne nene Izesu' ei' noso've ne'mino asi've molo-nedavo nouvoni' nenako nemu' nene gohi lihitehe' inite' igi geni nebeleli akalo' nele'mize milalizave lo gelamuve. 
GAL.6.18	Ido' neze zuhokizo, leli' Guvetesi ve Izesu' Kilisito' do lamine' o-ledaa' neine' monovo've lamine' ne'mo lutingu' mine do vo minivo. Ne'mino miniliho. Moda ve.
EPH.1.1	Izesu' Kilisito' aposolo've mineline lo O'moso'mo ei' lulolo' nele'mize molave Paulo' naza O'moso'mi zuho Eheso numuno ebeku' mini Izesu' Kilisito'nimu' gili ele'vole' igi e'meti minave lengi' nene luhuvo inite' mene nogize-lingiduze. Ningilo. 
EPH.1.2	Ido' meteho O'moso ido' Guvelesi ve Izesu' Kilisito' engitati' nasahili' ido' hongu lo lamino minaa' monovo nene lengita mine do voo miniliho.
EPH.1.3	Kilisitoda ogo gi'mizuningumu' ve lo Guvetesi ve Izesu' Kilisito' ei' O'moso've mino melehosi minive aza nene Okulumokuti' lute hize ele' o-ledeline' monovo danava lamine' ato ato' muki' nene lehize-ledo no'noho' mo ize-lede neine' nenako nemu' do naba o-do opo'ni lo-delone. 
EPH.1.4	Ne'mine o-lidine' nene gomu' olihe okulumo' misubo do soto' amosa neze ve'nelo' neze evene'ne lisihe' lihimetine nomivo gamazitine nomine' minilizave lo do kegese-ledo Kilisitoda do gi'mize-lidine' ve. 
EPH.1.5	Ne'mine ogo gomukuti' lulo lemo leli' nene Kilisito' gono dodo vilidoti' nene neni' izipaha'ne ve lo do ti' oloni' nene lamine' oloseive lo ei' lulolo' ogo do ti' o-lidine' ve. 
EPH.1.6	Ido' ne'mine ine' nene O'moso'mo lulo eme neive ei' gipele nene haza gidini leli' nasahili' o-ledo imiseline' nene O'moso aza atoli'mine ogo nasahili' gehepeve o-ledavo laza opo'ni lo do naba o-deloningumu' ve losa ne'mine ine' ve. 
EPH.1.7	A'mine O'moso'mo lulo imive gipele nene lelito' medelo leli' lihimetemu' vanise've hulo hiline' ne'mo a'mine lihimete nene hulo-ledavo lihimete nomine' minaa' none. Ee, ne'mine ogo aza vauve elo do atoli'mine ogo nasahili' o-ledo 
EPH.1.8	gele vevesaa' monovo ido' gele nge lo minaa' monovo nene lehize-lidine' ve. 
EPH.1.9	Ne'mine ogo ei' lulolo' gozopota Kilisito' gono dodo vilidoti' olove lo giline' inite' lamine' goloso suno' haleko ha minine' nene laza a'minemu' gelelone' nene lamine' oloseive lo gelo a'mine suno' haleko ha minine' initekumu' nene lo soto' ogo lo-limine' ve. 
EPH.1.10	A'mine ei' lulolo' do soto' iline' inite' nene ne'mino neive: Gono gizeka' hizo dodo vo neivo gamene lamine' nene soto' ogavo neu' nene api' ogo aza inite' mata' muki' okulumoku' minani' initekisi ido' me misubou' minani' initekisi nene mine lamine' igi minami ato ato' minadoti' do hamo' o-ngedo Kilisitoda do e'mete-ngedo Kilisito'ni nene a'mine inite' mata' mukiliti godo'nido' minive lolo' o-deleseive. 
EPH.1.11+EPH.1.12	Ido' laza ei' Kilisito'nimu' gele ele'vole' ogo minune' ne'mo gana' api' ogo Kilisito' do lu' izelingumu' nene gele ele'vole' ogo ezemu' gizebo ogo minaa' unive Zuda ve leze nene O'moso aza inite' muki' nene ei' gilidokovo' do soto' oga' ive aza gozopotati' ne'mine olove lo gala gelo minido' nene Zuda ve leli' nene do kegese-ledo ei' evenele zuho ve lo lele'mize molani' ve. Ee, evene' ato atolite ningi O'mosomu' eze nene emeni dameni've lamine' golososi neive li nopo'ni lilizave losa Zuda ve leze nene ei' evenele zuho ve lo lele'mize molavo none. 
EPH.1.13	Ido' a'mine'mine igi Zuda ve minamave lingine gamazi gihile ado' Kilisito' aza lengi' do lungu' izelingumu' gamazi lamine' nene mo gilisa Kilisito'nimu' gili ele'vole' ikevo ne'mo nene O'moso'mo lemelove lo lo huko line' Sikalahu've nene ei' Kilisito'nimu' ve lo lehize-lengedo ei' ve lo a'mine Sikalahu' nedunu' nene noso molo-lengedavo nizave. 
EPH.1.14	Ido' O'moso'mo ei' Sikalahu've lehize-lidine' nene evene' muki' O'mosomu' nene emeni dameni laminekisi neive li nopo'ni lilizave lo eze evenele leli' nene meni hizo do eita iline' gono api' ine' nene mudise do pelosa lemelesa salani molo-lidine' inite' linge ma nene mo lamineto' dalizave lo lelebizelesa a'mine salani molo-lidine' initekuti' ma a'mine Sikalahu've nene gomu' noso ne'mine molosa lehize-lidine' ve.
EPH.1.15	Nemu' nene lingine Guvelesi ve Izesu' Kilisito'nimu' gili ele'vole' nani' ido' Izesu' zuho muki' lutine ngimi nasahili' i-ngidaa' nani' ne'mi gamazi've nene naza gelo 
EPH.1.16	nemu' lengikumu' nene O'mosola isaa' neve lo gamene gamene opo'ni laa' nouve. Ido' ne'mino O'mosola lengikumu' laa' nouvongu' nene aza ne'mino hize ele' o-lengedelive losa ne'mine laa' nouve: 
EPH.1.17	Lingine O'mosomu' gili guni ilisa gili'mi vi nizavo Guvetesi ve Izesu' Kilisito' O'moso've aza emeni dameni lamine' golososi minidi'mo guvele monaa' ive meteho aza nene gamazi monovo do soto' ogo lengelebizo ido' gili vevesaa' lengemeni nesi nene lehize-lengedelive lo ezela laa' nouve. 
EPH.1.18	Ido' inite' ne'mine dalizave lo elese molo lingimine' gameneloti' gili ele'vole' igi a'minemu' gizebo igi minaa' nani' inite' nene aza guvelesi inite' ne'mine mana'mine inite' lamine' nene vauve elo eze evenele leli' lemelesa salani molo-lidine' ne'mi monovo nene lingine mo ningi gili vevesi 
EPH.1.19	ido' amuzo ato ato' muki' ngivile' ogo osu' lo atoli'mine ogo dizo minine' amuzo've ne'mo laza ezemu' gele ele'vole' ogo minaa' nonive leli' hize ele' o-ledaa' neine' ne'mi monovo nesi ningi gili vevesi minilizave lo nemukisi O'mosola laa' nouve. 
EPH.1.20	Ido' a'mine leze hize ele' o-ledaa' neine' amuzo atoli'mine ogo dizo minine' ne'mo nene Kilisitoda gono do mo hilinguti' do ote-do Okulumokuko do dize-do O'mosoloti' lemo minive'mi mo'mosi' Okulumoku' O'moso'mo ana hulaa' idaa hulo-davo mito' neive. 
EPH.1.21	Ido' ne'mino mino Kilisito' aza nene evene' guve'inesi ve dizi minani' limi minani' ngomo' naba' ido' ato ato' amuzo'inesi minave muki' idise mene gameneu' nizani' engikovo' nesi nevoba asi alinge' gamenela soto' igi minilizani' nesi muki' nene mo ngivile' ogo osu' gehepeve losa mukiliti Guve'inesi ve lolo' ogo neive. 
EPH.1.22	Ne'mino neivo O'moso ne'mo inite' muki' nene do Kilisito' gizeneukovo' leme-ngedo O'moso'mi evenele mulise lelito' nesi nene godotelo' minive mineleseive lo ele'mize molo-lidine' ve. 
EPH.1.23	Ido' Kilisito' nene godotelo' minive neivo eze evenele mulise laza nene ei' oko'no've linge lolo' ogo mino a'mine numudo' namado' inite' mata' mukiku' mine osu' lo minevo dovo' ogo minive eita vo gi'mizekunivo ezesi lezesi nene evene' hamo' ne'mine lolo' ogo nonive nene none.
EPH.2.1	Ido' lingine Zuda ve minamavesi gomu' monovo goloso palasa di soto' igi ido' lihimetinesi ve minaa' adi'mo lutine nene mo hele vine' gelavo minanguti' nene O'moso'mo Kilisito'ni hilinguti' do ote-dingu' nene linginesi makato' do ote-lingidine' ve. 
EPH.2.2	Ee, gomu' nene lingine me misubou' aleveti monovo golosolo' e'meti nivi sikalahu' golosoliti muliselo' gizebo o neive eito' gelekele' igi minani' gameneu' nene monovo goloso palasa di soto' igi lihime di'mi vi minaa' ani' ve. Ido' a'mine sikalahu' golosoliti guve'inesi ve nene O'moso'mi gamazi gili hulaa' naveti lu'ningu' idise gono do minaa' ive nene neive. 
EPH.2.3	Ido' gomu' nene Zuda ve lazasi nene a'mine O'moso'mi gamazi gili hulaa' avete igi mili iga' adi'mine ogo laza muki' gomu' lemeni dameni goloso ne'mo umo hilido' e'meto okodesi ido' gatesi engi' lasido' ogo molo minaa' une' ve. Ido' evene' linge muki' minani' ne'mino lazasi nene O'moso'mo izebolo' molavo lebelelido' o minine' lemeni dameni golososi minune' ve. 
EPH.2.4+EPH.2.5+EPH.2.6	Ne'mino mino laza nene goloso initete ne'mo lutesi mo hele vivo minune' gelavo minune'za O'moso'mo leli' mulumote gelo isete vauve elo izaa' ive minosa lulo atoli'mine ogo lemaa' neine' nenako nemu' nene Kilisito'ni aza hilinguti' do ote-dingu' nene goloso initete ne'mo lelikisi hilune' gelavo noninguti' nene makato' do ote-lidine' ve. Ido' Kilisito'ni nene Okulumokuko do dize-do evene' nabalitevo' minaa' ani' mo'mosito' ele'mize molangu' nene lelikisi a'mine'mine ogo do dize-ledo a'mine ne'mine mo'mositelo' lele'mize molani' gelave. O'moso'mo ne'mino do lu' izine' nene inite' mamukisi nomine' asi mo leli' do lamine' o-ledelove losa do lu' izine' ve. 
EPH.2.7	Aza ne'mino do lu' izine' nene evene' alinge' gamenela vomine atoli'mine ogo aza leli' do lamine' o-lidine' nene ningilizave losa ngelebizelesa ne'mino do lu' izine' ve. Ido' ne'mine ogo do lu' izelesa Izesu' Kilisito'ni nene lelikumu' ogo helelive lo imiseline' ne'mo nene lelikumu' do atoli'mine ogo muhelete ningine' nene soto' ogo neive. 
EPH.2.8	Ee, O'moso'mo do lu' izine' nene inite' mamukisi nomine' asi mo leli' do lamine' o-ledelove losa nasahili' o-ledavo Izesu'nimu' gele ele'vole' une' nemu' nene do lu' izine' ve. Laza leli' amuzoteloti' gono duningumu' do lu' izamive. Asi O'moso'mo haza gidini ne'mine o-lidine' ve. 
EPH.2.9	Ido' laza nene gono do minuningumu' do lu' izine' nomine' nenako nemu' nene leli' gono do minunidoti' ve lo okode do naba oga' nene ma nomive. 
EPH.2.10	Ido' ne'mine noluvoni' nene O'moso'mo asi've gono dosa leli' do soto' o-ledavo none' nenako nemu' noluve. Aza nene leli' olihe do soto' o-ledamosa leli' nene monovo laminetokovo' e'meti minilizave losa gomukuti' gele minine' nenako laza Izesu' Kilisitoda gi'mizekunivo nemu' nene aza a'mine monovo lamine' nene igi mili minilizangumu' ve lo lemeni dameni gosoho' do soto' o-lidine' ve.
EPH.2.11	Ido' lingine goloso gehepeve igi minanguti' nene O'moso'mo ne'mine ogo do lungu' izine' nenako nemu' gatine molavo opo'ni lami minikelizave. Nemu' nene O'moso'mi noso nene lengi' okodido' minamivo lingine heta ato' ve ve li li-lingidaa' ani' nemu' nene gatine molamivo ha gili minilo. Ee, evene' ingine a'inedunu' oko'ine lolovo huki hulaa' ani' nenako a'minemu' nene O'moso'mi noso do nonive ma nene none li laa' ave Zuda Ve ingine nene lengikumu' O'moso'mi noso di minamave ve li li-lingidaa' ani' ve. 
EPH.2.12	A'mine gamenelo' nene lingine O'moso'mi evenele zuho Isilaele' aleveuti' minami heta ato' ve mini O'moso'mo Isilaele' aleve do ngu' izelive ma engita imiselelesa lo huko-ngidine' gamazi'mi lulou' nene lingine minami ido' Kilisitokisi nene do lungu' ezelido' mini mili minamani' gelavo ido' O'mososi nene lengikisi minamine' gelavo ido' inite' lamine' soto' o-ledeleseive li lingine gili ele'vole' igi a'minemu' gizebo igi minilizani' inite' nesi nene ma minamivo lingine misubouko haza minivi divi' igi mini mudise goloso ilizani' akalo' mini mili minani' nene gatine molamivo ha gili minilo. 
EPH.2.13	Ee, ne'mine igi minani'za lingine gomu' nene O'mosomu' ningi gilami abaza' minave ma nene idise mo Kilisitoda igi gi'mizikevo lihimetinemu' vanise've hulo hiline' ne'mo nene lengele'mize O'mosola ogavo nizave. 
EPH.2.14	Ido' ne'mine noluvoni' nene Kilisito' aza asi've nene heta ato' vesi Zuda vesi nene do hongu lo-ledo do hamo' o-lidine' nenako laza zou lo minune' monovo nene eitati' nenako nemu' nene noluve. Aza nene ge lukehe nebele ne lukehe gebele lo minune' monovote nene laza Zuda vesi heta ato' vesi minuningu' oluso' nene gesi ne'mine minine' nene kelo lolotolo' ogo do hulo lele'mize hamo' ine' ve. 
EPH.2.15	Ido' Mose' aza ne'mine mana'mine ilo lo lou' gamazi ato ato' Zuda vemu' lo huko-ledavo ne'mi gesi mingu' minunivo ne'mo Zuda vesi heta ato' vesi do ato ato' o-ledavo ge lukehe nebele ne lukehe gebele lo minunivo Kilisito' aza Zuda vesi heta ato' vesi ato ato' minuninguti' nene do hamo' o-ledo a'mine zuho sita' minuninguti' nene hamo' zuho ne'mine gosoho' lolo' o-ngedelove lo ei' oko'no hulo hilidi'mo a'mine lou' gamazi nene do hulo do hongu lo-lidine' ve. 
EPH.2.16	Izesu' aza nene lohoto' zalo' hilidi'mo laza Zuda ve minunivesi heta ato' vesi nene hoto hoto' mino lovo lolize une' giline' nene do hele-ledo mulise hamo' lolo' o-ledo ido' O'moso aza lihimetemu' izebolo' molavo minine' nesi nene bele helo O'mosola makato' do bize-ledo zogo limine' ve. 
EPH.2.17	Ne'mine ogo hongu lo laminoovo' minali'mi gamazi nene O'mosomu' gilami abaza' minave heta ve linginesi ido' abaza' minamo O'mososi bizo minunive Zuda ve lelikisi nene ogo lo soto' ogo lo-lemavo gelekune. 
EPH.2.18	Ne'mine noluvoni' nene KIlisito' aza lihimetemu' helo heta ato' vesi ido' Zuda vesi sitato' O'moso metehida alone' akate vele-ledavo O'moso'mi Sikalahu' hamo' ne'mo lele'mizo a'mine akalo' ogavo laza sitato' a'mido' ha oga' noune' nenako nemu' noluve.
EPH.2.19	Nemu' nene heta ato' ve lingine gomu' nene venenga ve ne'mine ido' ga' ve ne'mine minani' nene gohi minami O'moso'mi evene'vela vi gi'mizi eze gizebo ingu' minuniveti zuhou' nene mudise vi gi'mizi minikeve. 
EPH.2.20	Ne'mine igi mini ei' evenele lili' igi minikevo O'moso aza lengiku' minevo' alevo' ogo minine' ne'mo lingine nene ei' numu've ne'mine lili' igi nizave. Ido' laza aposolokisi polohetesi nene mono' numuno di oti gizaa' nani' simeni ne'mine nene nonivo numuno nene lelito' do ngi lo lehete o minaa' neive. Ido' Kilisito' neve nene numuno muki' do gili' lo do ngi lo do minaa' ive numuno langise ne'mine nene mino numuno muki' nene do ngi lo neive. 
EPH.2.21	Ee, numunoli'mi oko'no vai' nene ezelo' lehete o neivo ne'mo nene Guvelesi ve'mi kekeize mono' numuno lolo' o'mo vo minaa' neive. 
EPH.2.22	Ido' linginesi Guvelesi vela igi gi'mizani' ne'mo O'moso aza a'mingu' minevo dovo' ilive lo O'moso'mi Sikalahu' ne'mo linginesi nene a'mine numuno ne'mi lingelalati' nene lolo' o-lengede'mo novive.
EPH.3.1	Ido' O'moso'mo ne'mino do lungu' izine' nenako nemu' Paulo' naza Izesu' Kilisito' goboni ve've mino eikumu' nene heta ato' ve lengita gono do minuvoni' nemu' Loma vete galapuso numungu' huli-nidikevo minuve naza O'mosola lengikumu' laa' nouve. 
EPH.3.2	O'moso'mo lengi' nene ei' nasahili'veu' lengele'mize molalongumu' ve lo asi've lengikumu' neni' nene gono nimine' nemu' mo gili nilisave lo gele nouve. 
EPH.3.3	Ido' ne'mine o-nedo olosa giline' inite' haleko suno' minine' nene lo soto' ogo lo-nimine' nesi nene mo gili nilisave lo gele nouve. A'minemu' nene me luhuvo initeku' nene gamazi li'nibevo' gize nouvoni' ma neive. 
EPH.3.4	A'mine gizuvoni' gamazi nene gatisa naza Kilisito'nimu' gamazi suno' minine' gele guno o nouvoni' nemu' nene lingine gili lamine' ilisave. 
EPH.3.5	Ido' a'mine suno' minine' gamazi nene O'moso'mi Sikalahu've ne'mo idise mene gamenela Kilisito' aposolo've minilizave lo do kegese-lidive lelitasi ido' polohetelasi lo soto' ogo nolo-limine' ne'mino gomu' gamene vomila nene O'moso'mo evene' ma lo-ngemesa'mine' ve. 
EPH.3.6	A'mine gamazi gomu' haleko suno' minine' nene ne'mino neive: O'moso'mo eze evenele zuho lemelove lo lo huko-ledo salani molo-lidine' inite' nene Zuda ve lelikovo' dalobe lo gilune' inite' nene lelikovo' ma damolosune. Asi heta ato' ve lingine Kilisito'nimu' gamazi lamine' mene gilii gili ele'vole' igi ezela gi'mizi O'moso'mi evenele lili' igi leli' Zuda vesi hamo' zuho lili' igi mini a'mine O'moso'mo inite' lemelove lo lo huko-lidine' gamazi ne'mi lulou' lelikisi makato' vi hili mini a'mine salani molo-lidine' inite' nene lelikisi makato' dalonido' minikeve. 
EPH.3.7	Ido' O'moso aza nasahili' o-nidine' ne'mo ei' amuzo've nene neniku' gono nodavo aza gono nemavosa a'mido' e'meto a'mine gamazi lamine' nene lo soto soto' ogo eze goboni ve ne'mine lolo' ogo nouve. 
EPH.3.8	Ee, naza nene gomu' minaa' uvodasi giluvoni' nene O'moso'mi evenele mukikuti' lemo minuve minuvoni'za O'moso aza neni' nene do vevese-nedo nasahili' o-nidine' ne'mo Kilisitodati' nene monovo danava lamine tamine' vai' goloso lo neivo laza ngelo ningo gele osu' lamolone' o minine' inite' ne'mi gamazi've lamine' nene Zuda ve minamani' heta ato' ve lo soto' ogo lo-ngemeline lo 
EPH.3.9	ido' O'moso'mo leze Zuda vesi heta ato' vesi Kilisitoda do hamo' o-ledelesa giline' gamazi nene inite' mata' do soto' oga' ive O'moso aza nene gozopo' gamene aka'milati' ei' lulou' molo halekekivo suno' haza minine' gamazi nene evene' ato ato' mukilite ningi gililizangumu' nene neni' lo soto soto' ogo lo-ngemeline lo gono lamine' nemosa nele'mize molavo nouve. 
EPH.3.10	Ido' O'moso'mo ne'mine ine' nene guve'inesi ve amuzo'ine ato atokisi okulumoku' veleta mini'mi monave nete leli' Zuda vesi ido' heta ato' vesi O'moso'mo do hamo' o-ledo eze evenele mulise gosoho' hamo' do soto' o-ledavo minunive lelitoti' nene ningisa O'moso aza nene ne'mine mana'mine gala gele nge lo minaa' neive li ningi gililizave losa ne'mine ine' ve. 
EPH.3.11	Ido' O'moso'mo ne'mine ine' nene gomu' gozopo' aka'milati' aza olosa giline' inite' nene Guvetesi ve Izesu' Kilisito' gono dadi'mo soto' ine' inite' nene do gihile izelove losa ne'mine ine' ve. 
EPH.3.12	Ido' Kilisito' gono dani' ne'mi gihile've nene laza ezemu' gele ele'vole' ogo mino O'moso'mo lebelelihe lo golise gelamo mo hize ele' o-ledeleseive lo gele ele'vole' ogo ezemu' lehelele izamivo gamazi ha lo-emaa' olone' akate nene Kilisito' mo vele ngolose-ledavo O'moso gamazi ha lo-emaa' none. 
EPH.3.13	Ido' O'moso'mo gono nimidoti' nene inite' lamine' ne'mine soto' oga' neine' nenako nemu' nene naza ti' lo nolo-lingimuve: Naza lengi' lengele'mize lamine' olosa gono do minuvoni' ma'mo goboni mili-nidi nala' numungu' huli-nidikevo geni initeli'mi lulou' nouvoni' nemu' nene geni lengebelamivo minilo. A'mine geni initeli'mi lulou' nouvoni' nene lengikumu' ve losa nouvoni' nenako Paulo' lelikumu' gelavo dizave li neloti' lingine ningi gili longolize izilizado' o neive.
EPH.3.14+EPH.3.15	Ido' O'moso'mo ne'mino do lungu' izive lo gomu' lo-lingimuvoni' nemu' nene naza okulumokuko misubouko ato ato' zuho mine'mo monune' mukiliti gulivetesi ido' lemeni damenisi do soto' molo-ledaa' ive meteho O'mosola nene obuvo'ne hizo lengikumu' nene ti' lo laa' nouve: 
EPH.3.16	Ei' emeni dameni atoli'mine lamine tamine' neine' votigilelo' nene do molo amuzo lengemavosa Sikalahu've ne'mo lutingu' hize ele' o-lingidivo 
EPH.3.17	ne'mo Kilisito'nimu' gili ele'vole' igi minikevo aza lutingu' minevo dovo' ogo minelive. Ido' ne'mine ogavo lingine lute ngemo nasahili' o-ngedaa' monovolo' nene e'meti minikevo ne'mo monoku' luhivetine do ngi lo-lengedavo amuzo mili minilizave. 
EPH.3.18+EPH.3.19	Ido' ne'mine ilizave lo O'mosola laa' nouvoni' nene Kilisito' do atoli'mine ogo lulo lemo nasahili' o-ledaa' neine' monovo nemu' nene evene' laza mudise gele osu' lamolonido' o neine' monovomu' nene gilisa Kilisito' do atoli'mine goloso ogo vauve elo lulo lemaa' neingumu' nene O'moso'mi evenele mukikisi gili nge li minikevo ne'mo O'moso'mi emeni dameni vai' nene lutingu' vai' lo minelive lo O'mosola laa' nouve.
EPH.3.20	Ee, laza O'moso'mo ne'mine mana'mine inite' ha oloseive lo gilune' inite' ido' ne'mine ilive lo ezela laa' noune' inite' muki' nene ivile' ogo ei' amuzo've ne'mo leli' luteu' gono do minaa' neine' ne'mo nene atoli'mine inite' vauve elo iline' amuzo'vesi neine' nemu' nene 
EPH.3.21	laza Izesu' Kilisito'nimu' gele ele'vole' ogo O'moso'mi evenele mulise lolo' ogo nonivete ezemu' opo'ni lo'mo vo nonivo kilisimasi ogo voka' voka' ogo mineline' nene mo osu' lamivo mo ne'minovo' miniliho.
EPH.4.1	Ne'mine o neine' nenako nemu' nene lingine O'moso'mo elese molo-lengedo ei' ve lo lengele'mize molavete e'metikevo lisihe' iline' monovolokovo' lisihe' igi e'meti vivi' vivi' igi minilizaho lo agae lo naza Guvelesi ve'mi goboni ve minuvongumu' nala' numungu' huli-nidikevo minuve'mine nolo-lingimuve. 
EPH.4.2	Lingine ne'mine idi nivilizanguti' nene lutine've di dizami loposo lengemeni dameni di otuhi minanguti' O'moso'mo do gatine lo-lengedavo nizadokovo' nene mini ato ato' inite' lengita soto' neivo ma hongu li mini lengi' okodingu' nene eze izebolo' molali inite' anivo anivo ge gizebolo' molali inite' ivo ivo li minilizangumu' nene gili hulisa asi gosele' lengebelamivo lutine ge neme ne geme livo' minilo. 
EPH.4.3	Ido' ne'mine igi mini O'moso'mi Sikalahu' ne'mo do hamo' o-lengedavo hongu lo minali'mi gesi mingu' nizanguti' nene limi vami lutine di hamo' igi a'mine monovolo' nene amuzo mili e'meti vi minilo. 
EPH.4.4	Kilisito' evenele mukito' laza nene Kilisito' oko'no hamokuti' ne'mine nonivo O'moso'mi Sikalahu' hamo' ne'mo nene leli' mukiku' nene minevo dovo' ogo neive. Ido' a'mine'mine ogo O'moso'mo do lamine' o-lengedelove lo elese molo-lingididoti' lingine gili ele'vole' igi a'mine gizebo igi minani' initekumu' nene laza mukito' a'minemukovo' gele ele'vole' ogo gizebo ogo none. 
EPH.4.5	Ido' Guvetesi ve nene hamokovo' neivo eito' gele ele'vole' une' nene mukito' gele hamo' o none. Ido' Guvetesi ve hamokumu' nene gele ele'vole' o mino mono' noso holaa' noune' nene ei' gulive hamotokovo' noso holaa' none. 
EPH.4.6	Ido' O'moso nene mukito' meteho hamo' nene neive. Ei' neve evene' muki' nene livile' ogo osu' losa dizosa neive. Ne'mine ogo mino evene' mukiliti vovoteu' mino luteu' luteu' gono do neive.
EPH.4.7	Ne neiha Kilisito' aza leli' hamo hamo' lehize-ledelesa giline' votigilelo' nene leli' muki' hamo hamo' nene monoli'mi amuzo lehize-ledave. 
EPH.4.8	Nemu' nene mono' godolou' ti' li gizi nizani' ma neive:
EPH.4.8	Guvelesi ve aza biluva've ngivile' ogosa
EPH.4.8	oto hozeuko dizo vingu' nene lovouti' galapuso ve ne'mine
EPH.4.8	do mulise molo-ngedo ngele'mizo voosa
EPH.4.8	inite' ato ato' nene ei' evenele lehize-ngidine'.
EPH.4.9	Ido' hoziuko dizo vine' ve li gizangumu' nene laza nadive lo gelelone. Aza nene gomu' misubouko lemosa mo misubo luloukosi homine leme pelosa dizo vine' ve lo gelelesune. 
EPH.4.10	Ido' misubouko mene lemo ave ne'mi emeni dameni ne'mo nene misubou' ido' okulumoku' mine giki' ogo minelive lo okulumo' ningaa' none' nene ivile' ogo ido' ma ningamune' muki' nene ngivile' ogo mo hoziu' goloso dizosa minine' ve. 
EPH.4.11	Ido' a'mine ve ne'mo inite' ato ato' monoli'mi amuzo ne'mine nene evene' linge leze nene aposolo minilizave lo lele'mize molaa' ido' linge ma eze veleuti' gamazi li soto' iga' ave polohete minilizave lo ne'mi amuzo lehize-ngedaa' ido' linge ma nene mono' gamazi lamine' nene li soto' igi li-ngimiliza amuzo lehize-ngedaa' ido' pasitoli gonou' ngele'mize molaa' ido' mono' apizi ngimaa' ilizave lo ngele'mize molaa' neive. 
EPH.4.12+EPH.4.13+EPH.4.14	Ido' O'moso'mo ne'mine ogo monoli'mi amuzo ato ato' lehize-ledo ne'mine gonolo' lele'mize molaa' neine' nene eze aleve lelikumu' nene monoku' izipe ngomo ne'mine minikevo tilikilo' ve ingine lengele'mize gopo ilisa gotine izi soza mono' ato ato' li-lingimikevo ne'mo gamene gamene hepeli'mo pipiza' nite' do volelo' melo' oga' neine' ne'mine igi mini me monoku' volobe ido' ma monoku' me volobe li minikelizave lo O'moso'mo eze evenele nene ge hize ele' o-nede ne hize ele' o-gede li gono di'mi vi mini lengi' mulise Kilisito' oko'no ne'mine neine' nene hize ele' ikevo amuzo molo minavo lingine muki' nene O'moso neni' gipe'nemu' gili ele'vole' igi ei' monovo've nene gili vevesi minikevo ne'mo lutine do hamo' ogavo monoku' lodive igi Kilisito' emeni dameni vai' nene lengita mine osu' lilido' o minivo minilizangumu' ve lo a'mine gono nene leli' daloningumu' ve lo do va'va' o-ledo gono ato atoku' lele'mize molaa' neive. 
EPH.4.15	Ido' mono' gono ato atoku' lele'mize molaa' neine' nene laza tilikilo' ve golosolite iga' ani' ne'mine amosa gamazi gihile laminetokovo' nene e'meto evene' lute ngemo a'mine gamazi laminekovo' nene lo-ngeme'mo vo minelone' ne'mo leze godotelo' minive Kilisitoda nene gi'mize lamine' okunivo eze emeni dameni vai' ne'mo lezela mine vai' lo neivo monoku' lodive oloningumu' ve losa mono' gono ato atoku' lele'mize molaa' neive. 
EPH.4.16	A'mine godotelo' minive ne'mo nene eze oko'no ne'mine minunive leli' nene lingela lingela gono ato ato' limine' votigilelo' votigilelo' do molo gono lisihe' ogo nodunivo a'midoti' nene do hamo' gehepeve o-ledavo ne'mo nene a'mine oko'no ne'mine minunive mulise vai' nene monoku' naba oka' oka' o'mo vo mino mukito' nene lute ge neme ne geme lo minune' ne'mo do amuzo molo-lede'mo vo minivo minaa' noune.
EPH.4.17	Nemu' nene naza Guvelesi ve'mi velemu' ogo gamazi mene amuzo molo ti' lo nolo-lingimuve: O'mosomu' gilamave heta ato' ve ingine nene gihile've nomine' initekumukovo' ga'ine gilaa' nani' nenaze. Lingine engi' monovo'nido' nene gohi nge'metamilo. 
EPH.4.18	Ingine nene lu'ningu' liti'muso ize minine' ne'mo negi hizi mini O'mosomu' gililisa ani' nene lu'ine ngi lo a'manapa ogavo O'mosolati' minevo' minevo' minaa' ngemeni dameni nene engita nomivo minaa' nave. 
EPH.4.19	Ido' lu'ine ngi lo a'manapa ine' ne'mo nene goloso initekumu' ngovozo hilami okode'mo lanite' gelaa' neine' monovo goloso lute do goloso o-ledaa' neine' monovo muki' nene gosele' ngebelamivo vauve goloso ilisa igi mili mini inite' gohi gohi dalone li minaa' nave. 
EPH.4.20	Ido' Kilisito' monovo've lingine gilaa' ani' ma nene lingine engi' iga' ani' ne'mine ilizave losa nomive. 
EPH.4.21	Ei' monovo nene mo li-lingimikevo lingine ezela vi gi'mizikevo ei' Izesudati' gamazi gihile lamine' nene mo apizi lingimikeni' noloseive lo gele nouve. 
EPH.4.22	Ido' nemu' nene lingine gomu' monovo goloso igi mili minaa' adoti' ha minine' lengemeni dameni litehe ne'mo nene leli' gote izo lele'mize goloso oga' neine' initekumu' nene umo helaa' neine' nenako nemu' lingine a'mine gomu' lengemeni dameni nene mo di hulilo. 
EPH.4.23	Ne'mine ikevo lutine gatine've nene gosoho' ogavo mini 
EPH.4.24	lengemeni dameni gosoho' nene di otuhi lingine nene O'moso'mi emeni dameni ne'minesi mini gamazi lamineli'mi gihile've nene di soto' igi evene' lisihe' lamine' minaa' ido' O'moso gelekele' o-do minakumu' nene lutine mili minilo.
EPH.4.25	Nemu' Kilisito' evenele laza okode do hamo' ogo noninguti' nene okode lingela lingela ne'mine mino vaito' bizo none' nenako nemu' mukito' lingine soza saza laa' monovo nene huli evene' ma gamazi li-ngimilizani' nene mo laminetokovo' li-ngimilo. 
EPH.4.26+EPH.4.27	Ido' lingine inite' mamu' lingizebolo' molavo muludingu' goloso gililizani' ne'mo nene lihime lengemeline' o neine' nenaze. Lingine nene inite' mamu' muludingu' goloso gili minilizani' ne'mo Satani aza ogo do gopo o-lengedeline' aka've di ngolo' li-dikevo ogalize. Goloso gililizani' nene lengita ha minivo ho' nene lemo su'mizalize. Nemu' ehee' igi mini muludingu' goloso gililizani' nene geti di hulilo. 
EPH.4.28	Ido' gomu' gumine daminelo' ve minave ingine idise a'mine monovotine nene hulisa lengi' adinedunu' gono laminekovo' disa inite' vise' igi minilizani' aleve hize ele' o-ngedelone' votigilelo' nene inite' pata' do soto' molalone li gono amuzo mili di minilo. 
EPH.4.29	Ido' lengi' vetinguti' nene gamazi goloso mo keke' hamokisi lami gamazite gililiza aleve nene ngele'mize lamine' olone li eze hize ele' o-divo eze hize ele' o-divo li minaa' akamu' nene vise' igi di soto' igi gamazi laminekovo' li minilo. 
EPH.4.30	Ne'mine igi mini O'moso'mo ei' ve lo meni hizi ve leli' nene alinge' mudise do lu' izo lele'mize eita ilingumu' ve lo noso molo ei' Sikalahu've lehize-lidine' nenako nemu' lingine O'moso'mi Sikalahu' aza nene goloso gelo muhele' ogo mineline' inite' ne'mine i-damilo. 
EPH.4.31	Ido' muludingu' ekese' goloso gelaa' ido' muludingu' olo' laa' monovo ido' lingizebolo' molaa' monovo ido' evene' geke' goloso li gotinguti' li-ngimaa' monovo ido' evene' divi ledivi' igi ngemenga laa' monovo ido' ne'mine mana'mine monovotine goloso muki' nene ogo molo ogalone li olovo' igi minilo. 
EPH.4.32	Ezemu' mulumo gelanivo gezemu' mulumo gilivo li mini ne nasahili' o-gede ge nasahili' o-nede li mini Kilisito' lihimetinemu' hiline' ne'mo O'moso'mo a'mine lihimetine nene mo hulo-lengedavo nizani' nenaze. Lingine a'mine'mine igi lengikumu' evene' malite goloso gili lihime dalizahe ido' lingine engikumu' goloso ma gili lihime dalizahe ilizani' lihimetinemu' nene gili huli minami ge hulo-nede ne hulo-gede li minilo.
EPH.5.1	Ido' ne'mine ogo O'moso'mo lihimetine hulo-lingidine' nemu' nene lingine O'moso'mo lulo lingimine' izipahala minani' nete nene ei' emeni dameni ne'mido' gehepeve e'metilizado' o neine' nenako nemu' nene e'meti minilo. 
EPH.5.2	Ido' O'moso'mo unuvo lamine' gelo mulunou' lamine' gelelive li sipisipi ize nevo'mine bili oloku' gizi O'moso imaa' nani' ne'mine ogo Kilisito' aza nene leli' lulo limidi'mo lelikumu' oko'no nene hulo hiline' ve. Nemu' lingine nene a'mine'mine igi lutine ngemaa' monovo nene lengita minivosa a'mido' e'meti vi minilo. 
EPH.5.3	Ido' vene' vemoho' gipe alu gopo ingaa' monovo ido' ne'mine monovo lute do goloso iline' monovo ato ato' nesi ido' inite' gohi gohi dalisa gilaa' monovo nene O'moso'mi evenele laza ogo molo amolonido' o neine' nenako lengi' vovotingu' a'mine monovo nene ngomosi mo soto' ogalize. A'mine inite' goloso nemu' nene li volelo' melo' igi gohi di gatido' milamilo. 
EPH.5.4	Ido' lingine nene ekese' gamazi nesi lami ido' dingani gamazi nevo'mine nesi lami ido' ha gize' zohi' gamazi nolube li monovo laminekumu' di gopo igi lami ido' monovo golosomu' nene vetete' igi lami O'moso opo'ni li minilo. 
EPH.5.5	Ee, vene' vemoho' gipe alu gopo'napa ingi'mi monaa' nave nehe ido do goloso o-ngedeline' monovo goloso igi mili iga' nave nehe ido' inite' gohi gohi dalone li gilaa' nave nene a'mine inite' ne'mo engi' O'moso'ine gelavo soza o'moso opo'ni li minaa' ave ne'mine ve nene O'mososi Kilisitokisi gizebo i minasingu' nene vi hilami salani mili-lidasine' inite' nesi nene ma damilisave lo laminetokovo' nolo-lingimuze. Gili minilo. Ido' a'mine ne'mine monovo daa' nave nene O'mososi Kilisitokisi gizebo i minasingu' nene vi hilamilisanako nemu' nene lingine a'mine ne'mine monovo nene damilo lo nolo-lingimuve.
EPH.5.6	O'moso'mi gamazi gili disa'mave nete nene a'mine ne'mine monovo goloso daa' nani' nenako nemu' O'moso izebolo' molavo lihime ngemeline' nenaze. A'mine ne'mine monovo goloso nemu' nene gotine izi soza saza gamazi nili-lingimavo ma nene a'mido' gili ngimamilo. 
EPH.5.7	Nemu' nene lingine ne'mine alevesi gi'mizo maka' monalone li ehee' igi minilo. 
EPH.5.8	Lingine gomu' nene liti'musou' ne'mine minani' ma neine'za idise nene mo Guvelesi vela igi gi'mizi mini labana' ne'mi lulou' nizani' nenaze. A'ne'mine alevelo' nene gi'mizami labanali'mi emeni damenisi minani' nete igi mili minilizani' lisihe' iline' monovolokovo' nene e'meti vi minilo. 
EPH.5.9	Ee, labanali'mi gihile ne'mi emeni damenisi minave ingine nene monovo laminekovo' igi mili evene' lisihe' mini evene' go'ine izami gamazi nene laminetokovo' laa' nani' nenako nemu' nene laza labanali'mi emeni damenisi minunive leli' monovotelokovo' nene e'meti vi minilizangumu' luvoni' ve. 
EPH.5.10	Ido' ne'mine igi minilizangu' nene Guvelesi ve'mo ningivo lamine' iline' monovomukovo' nene vise' igi ningi igi mili minilo. 
EPH.5.11	Lingine evene' liti'muso ne'mi lulou' mini monovo goloso igi mili minaa' nani' ne'mo nene gihile izesa'mine' nenaze. Engikisi zogo mili bizi minami asi a'mine monovo'ine goloso nene hulilizangisi di soto' i-ngidilo. 
EPH.5.12	Ee, ingine haleki igi mili iga' nani' monovomu' nene laza ma ogo molo amo noloba ha vetetekovo' olone' nesi nene lovozo helelonido' o neine' nenako nemu' nene a'mine monovo'ine nene di sotokovo' i-ngidilo. 
EPH.5.13	Di soto' ikevo miniliza inite' muki' nene labanato' soto' igi minikevo labana' ne'mo engi' monovo'ine nene do soto' ogavo sotokovo' minaa' neive. 
EPH.5.14	Ido' ne'mine noluvoni' nene a'mine di soto' ikevo miniliza inite' muki' nene labanali'mi emeni dameni di otuhilizado' o neine' nenako nemu' nene luvoni' ve. A'minemu' nene nama ma ti' li laa' nave:
EPH.5.14	Upuho' igi otilevo. Lutine okise ongavo minave
EPH.5.14	lingine hili minani' gili minanguti' nene otilevo.
EPH.5.14	Otikevo Kilisito' aza hize labana' ele-lengedeleseive.
EPH.5.15	Nemu' nene lingine evene' ga'ine gili nge li mini igi mili isa'mave nete iga' ani' ne'mine ami asi evene' ga'ine gili nge li mini monovo laminekovo' igi mili iga' nani' ne'mine igi monovotine igi mili mini di vilizado' nene gizebo lekeseve igi minilo. 
EPH.5.16	Ido' idise gameneu' evene' ingine nene monovo goloso di soto' i'mi vivo' nizanaze. Lingine haza gopo moni minami monovotido' gizebo lekeseve igi mini evene' hize ele' i-ngidiliza gonotine lamine' soto' iline' nene mo diivo' minilo. 
EPH.5.17	Ee, evene' ingine nene monovo goloso di soto' i'mi vivo' nizani' nenako nemu' negi hizi gopo' napa minami Guvelesi ve'mo ei' lulou' nene lengikumu' nadi' igi minilizave lo gele nolihe nemukovo' nene ningi gili hehe li minilo. 
EPH.5.18	Ido' lutine nene do gopo o-lengedavo vi tolovo ikelizaze. Negi noso nene ni sipaki igi minamilo. Asi O'moso'mi Sikalahu' ne'mo nene lutine vaito' gizebo o neivo mini ei' lilidokovo' nene e'meti minilo. 
EPH.5.19	Ido' gamazi li volelo' melo' igi minilizangu' nene mono' nama ato ato' O'moso opo'ni li laa' nani' ido' O'moso'mi Sikalahu' ne'mo lo soto' ogo lo lengemeline' ne'mine nama nene li mini Guvelesi ve nene lutinedunu' opo'ni li longolize izi minilo. 
EPH.5.20	Ne'mine igi mini lengita soto' iline' inite' mukikumu' nene Guvetesi ve Izesu' Kilisito' velemu' igi gamene gamene O'moso metehine nene tangezo' li-di opo'ni li minilo. 
EPH.5.21	Ido' Kilisito'nimu' nene evene' naba lamine' ve li ezemu' lengehelele izivo mini ei' gala gilido' e'meti lingine nene ge gelekele' o-nede ne gelekele' o-gede li minilo.
EPH.5.22	Ido' a'mine'mine igi vene' nete Guvetesi vela gelekele' i-daa' nani' ne'mine igi vadinge lilizado' gelekele' igi minilizado' o neine' nenako gelekele' i-ngidi minilo. 
EPH.5.23	Ee, Kilisito' aza evenele muliseti godotelo' minive minine' ne'mino vadinge nene godotido' minave nizani' nenako nemu' nene gelekele' i-ngidi minilo. Ido' Kilisito' aza nene godotelo' minivevo' minine' nevoba ei' evenele ei' oko'no ne'mino minunive nene do lu' izaa' ive ne'mine nesi minine' ve. 
EPH.5.24	Nemu' nene eze evenele mulise Kilisito'nimu' gelekele' o-do minaa' noune' ne'mine igi vene' nete va'ninge lilizani' inite' mukikumu' nene gelekele' i-ngidilizado' o neive. 
EPH.5.25	Kilisito' aza nene evenele zuho mulise nene lulo limidi'mo lelikumu' oko'no hulo hiline' nenaze. Vemoho' lingine a'mine'mine igi eledingine nene lutine ngimilo. 
EPH.5.26	Ido' Kilisito' ei' evenele mulisemu' ei' oko'no hulo hiline' nene aza a'mine evene' mulise nene gamazi'ne lo-ngemo noso holo-ngedeloni' ne'mo neni' ve lo ngele'mize molo lu'ningu' goloso neine' nene gilite osu' lo-ngedelove lo 
EPH.5.27	ido' a'mine evene'ne mulise neti oko'nido' nene hu'ine ne'mine inite' golososi nomivo mini ido' gonolise'ine laminekisi minani' gelavo na'nise'ne nenita do gi'mize-ngedekuvo lihime'inesi ido' gamazi'inesi nomine' minilizave lo nemu' nene ei' oko'no hulo hiline' ve. 
EPH.5.28	Ido' a'mine'mine igi vemoho' nete lengi' okodinemu' gilaa' nani' ne'mine igi lengi' eledinginemu' gili lutine ngimilizado' o neive. Ve ma ingine ele'ningine lu'ine ngimi minaa' nave nene mo engi' oko'inesi nene ne'mine nii-dave. 
EPH.5.29+EPH.5.30	Ee, evene' hamolitesi engi' oko'inemu' nene goloso ma gili imaa' navoba asi noso' nite' lamine' nene di vele vele igi a'mine oko'ine nene ganala daliko li gizebo lamine' i-daa' nani' nenako ido' eledinge nene lengi' okodine ne'mine nizani' nenaze. Nemu' nene lingine a'mine'mine igi lutine ngimilizado' o neive. Ido' Kilisito' evenele mulise laza nene ei' oko'nolo' gizene ana nevo'mine none' nenako aza nene a'mine'mine ogo leze lute'mi noso' nite've nene do vele vele o-ledo ganala dikelizave lo gizebo lamine' o-ledaa' neive. Nemu' nene ingine engi' oko'ine i-daa' nani' ne'mine igi ele'ninginesi a'mine'mine i-ngidilizave nene mo Kilisito' ei' evenele leli' o-ledaa' neine' ne'mine igi minilisave. 
EPH.5.31	Mono' godolou' ti' li gizi nizani' ma'minosa nene neive:
EPH.5.31	Nemu' nene vehomo' aza izelehingi melehingi nene hulo elenahida vo bizo minavo
EPH.5.31	ingine nene evene' hamo' ne'mine lolo' igi minilisasive.
EPH.5.32	Ido' a'mine mono' godolou' gizani' gamaziu' nene aneza gamazi dizo minine' ma haleko neive. Naza a'minemu' nene giluvo evene' hamo' ne'mine lili' igi minilisasive li gizani' nene Kilisito'nimukisi ido' eze evenele mulise leli' nesi nene hamo' lili' igi minilisasive li li mili gizikeni' neive. 
EPH.5.33	Ido' ne'mine li mono' godolou' gizani' nene Kilisito'nimukisi eze evenele zuho mulisemukisi nene li gizani'za a'mine nene mo lengi' vene' vemohotasi nene vo do neize. Mukito' lingine lengi' okodinemu' gilaa' nani' ne'mine igi venetinemu' gili lutine ngimikevo vene' lingine nete vadinginemu' nene evene' nabate mo gelekele' o-ngedelonido' o neive li vadingine gili ngimi mini di vi minilizave.
EPH.6.1	Ido' Kilisitoda gi'mizi minave nete igi mili ilizado' o neine' monovolo' nene izipe lingine izetingine metingine gelekele' i-ngidi minilizado' lisihe' o neine' nenaze. Lingine gelekele' i-ngidi minilo. 
EPH.6.2	Nemu' nene mono' godolou' ti' li gizi nizani' ma neive:
EPH.6.2	Lingine izetingine metinginemu' gilikevo dizo minavo na'na' i-ngidi minilo.
EPH.6.2	Ne'mino neine' nenako Mose' aza aka gamazi muki' nene gize'mo nolemo a'mida nene O'moso'mo do lamine' o-ledelesa lo huko line' gamazi imine' molo ma gizamo a'mine mene luvoni' gamazi malo' nene gana' api' ogo ne'mine gamazi ma imine' molo ti' lo gizine' ve:
EPH.6.3	Lingine izetingine metinginemu' gilikevo dizo minavo na'na' i-ngidi minilizani' ne'mo nene naza lokuvo
EPH.6.3	misubouko mene vetinesi gamene ha'na lamine' ha mini di vi minilisave.
EPH.6.4	Ido' ize'ninge me'ninge lingine izipahatine nene ngizebolo' molali inite' inite' i-ngidami Guvelesi ve'mi monovomu' apizi ngimi eze aka'velo' e'meti vi minilizangumu' ve li di hehe li-ngidi minilo.
EPH.6.5	Ido' gonou' ve lingine nene Kilisito' gamazi lido' gili di minani' gilivosa me misubouko gizebo i-lingidaa' navetine nene evene' nabate nizave li engikumu' lengehelele izivo mini lutine mili hamo' gehepeve i mini lilizado' gili di gelekele' i-ngidi minilizave. 
EPH.6.6	Ido' gonou' ve lingine gizebo vete nete lezemu' ningi lamine' gililizave li engi' ve'nido' nene gono amuzo mili daa' nave gili gono di minisa ido' alinge' gizebo vetine nete ningamavo gono gilizevo igi di minaa' nani' ne'mine nene amilo. Kilisito' goboni ve gihilelite gono dalizani' monovo lisihetokovo' nene e'meti O'moso'mo gilido' nene e'meti gizebo vetine nete gono lingimilizani' nene lutine laminetotikovo' dalo. 
EPH.6.7	Ee, evenekumu' gono dami asi Guvelesi vemu' gono dani' gilivosa lingine nene lutine lamine' o minivo a'mine gizebo vetine nete gono lingimilizani' nene dalo. 
EPH.6.8	Lingine mo gili nizani' ma neive. Ve malite gono lamine' dalizani' nene Guvelesi ve'mo meni lamine' ngemeleseive. Ido' a'mine ve nene gelekele' ve nilizahe ido' gelekele' ve minami haza ve nilizahe a'mine hamo hamo' mukito' nene gono dalizani' votigilelo' votigilelo' ogo meni ngemeleseive. 
EPH.6.9	Ido' gonolo' veti gizebo ve'ine lingine a'mine'mine igi gonou' vetine nene monovo laminekovo' i-ngidilo. Lingine gili nizave. Gizebo ve lengi' nesi gonou' ve nesi gizebo vetine hamo' minive nene Okulumoku' Guvelesi ve hamo' nene neive. Ido' aza nene ningivo laza linge ma dizo nonivo linge ma limi minikevo minamo laza mukito' nene lisihetokovo' none. Nemu' nene gizebo ve lingine gonou' ve nene gono amuzo mili dalizangumu' ve li golise gililiza inite' inite' i-ngidaa' nani' nene huli monovo laminekovo' i-ngidilo.
EPH.6.10	Ido' naza gamazi lo osu' nolo ti' lo noluve. Lingine Guvelesi vela vi gi'mizi mini eitatikisi amuzo disa ele'vole' igi minilo. 
EPH.6.11	Satani ne'mo gotine izo do gopo'napa o-lengedo lingivile' olosa iline' nene lingine mo limi ingami ha ele'vole' igi oti minilizangumu' ve li O'mosolati' lovo hizaa' inite' muki' nene di okodida igisa minilo. 
EPH.6.12	Ido' laza ne'mino lovo hizaa' inite' O'mosolati' do ngolo minelone' nene nanitekumu' ve. Laza lovo olone' nene haza evene' leli' okodesi ne'mine minani' nene lovo o-ngemelone' nevoba asi Satani'mi zuho goloso guve'inesi ve naba amuzo'ine ato atokisi minave okulumo' gahevela minaa' nani' inite' ingine nene me misubouko evene' liti'musou' ne'mine ha minavelo' nene amuzo mala' mala' i-ngidi gizebo i-ngidi minaa' nave engikisi lovo hizelone' nemu' nene O'mosolati' lovo hizaa' inite' nene do ngolo minelone. 
EPH.6.13	Nemu' nene Satanilati' ve goloso ingine lovo i-lingimilizangu' nene lingine limi ingami ha oti pehe li amuzo mili mini mo ngivile' igi osu' li minilizangisi O'moso'mo lovo hizaa' inite' muki' lemaa' neine' nene ha di minilo. 
EPH.6.14	Ido' ne'mine igi lingine lovo hizi ngivile' ilizangumu' ve li ele'vole' igi oti mini gamazi laminetokovo' laa' monovo ne'mo nene gopotido' leti ne'mine lolo' ogo minavo ido' monovo lisihe' ogo molo minaa' ne'mo nene losodido' lepese ne'mine lolo' ogo minavo 
EPH.6.15	ido' mono' gamazi lamine' hongu lo minaa' monovomu' lo-lemaa' neine' ne'mo nene lisi ngi li minilizangumu' suu' ne'mine lolo' ogavo 
EPH.6.16	inite' linge muki' ne'mine disa Kilisito'nimu' gili ele'vole' iga' nani' nedunu' nene ve golosolati' olo' lo minine' elese aline' nene bili lihizi di hulilizado' i minilizani' nenako nemu' nene a'mine gili ele'vole' iga' nani' ne'mo nene lepese naba ne'mine lolo' ogavosa di minilo. 
EPH.6.17	Ne'mine igi O'moso'mo do lu' izaa' neine' ne'mo nene lovo angilitine ainidunu' lili' ani' ne'mine lolo' ogavo di gihi mini O'moso'mi gamazi ei' Sikalahu'veli'mo lengemaa' neine' ne'mo nene bainati mite' ne'mine lolo' ogavo di minilo. 
EPH.6.18	Ne'mine igi mini lingine nene O'moso'mi Sikalahu' ne'mi amuzololo' nene gamene gamene O'mosola li mini inite' nanitekumu' vise' ilizahe nemu' nene O'mosola livo' minilo. Ne'mine ilizangumu' nene gosele' lengebelamivo lutine okise ongamivo mini O'moso'mi zuho muki' engikumu' nene O'mosola livi' livi' igi minaa' ilo. 
EPH.6.19+EPH.6.20	Ido' naza Izesu' velemu' ogo ezemu' gamazi lamine' gomu' suno' minine' nene lo soto' oga' nouve nouvoni' nenako nemu' nala' numungu' huli-nidikevo nouvongukisi a'mine gamazi lamine' nene lovo' kiselevo' ogo lo soto' olodo' o neine' nenako nemu' nene lingine O'mosola lilizangu' nene lovo' kiselevo' ogo lo soto' olongumu' ve li nenikumukisi nene Guvelesi ve'mo ve'ne do lapa nomine' ogavo a'mine gamazi lamine' nene nehelele izamivo ve'ne telo lo soto' olongumu' ve li O'mosola nenikumu' lilo.
EPH.6.21	Naza mela mine molo nouvongumukisi ido' gono do nouvongumukisi nene Tikiko' vo lo-lengeme osu' lilive lo imiselekuvo novive. Aza nene Kilisito' aleve leli' zuho Guvetesi ve'mi gelekele' izipe've lisihe' lamine' neivo lu'ne emaa' nouve minive 
EPH.6.22	ne'mo leli' gamazi nene lo-lengemo muludingu' do lamine' ilive lo imiselekuvo lengita nesene novive.
EPH.6.23	O'moso metehosi ido' Guvelesi ve Izesu' Kilisitokisi ingine hongu lo minaa' monovo nene neze zuho lengita di soto' i-lingidi ido' lingine engikumu' gili ele'vole' ado' nene imine' mili lutine ge neme ne geme li minilizani' amuzo nesi nene di soto' i-lingidilisiho. 
EPH.6.24	Ido' lingine Guvetesi ve Izesu' Kilisitoda gi'mize lamine' igi lutine mudise ele'vole' igi imaa' ani' aleve mukita nene O'moso'mi nasahili' ne'mo mine molo minivo.
EPH.6.24	Moda ve.
PHP.1.1	Paulo' nazasi Timoteokisi Izesu' gelekele' ve minusive netise nene makato' mino lengi' O'moso'mi evenele Izesu' Kilisitoda gi'mizi minave Hilipi numuno ebeku' nizani' muki' nesi ido' mono' gizebo vetinesi ido' mono' gonolo' vetinesi lengikumu' nene luhuvo nite' mene nogize-lingiduze. Ningilo. 
PHP.1.2	O'moso metehosi ido' Guvetesi ve Izesu' Kilisito' nesi nasahili' i-lingidikesivo ne'mo lengi' muludingu' nene hongu minivo mine lamine' igi minilizave lo O'mosola noluve.
PHP.1.3	Naza lengikumu' giluvoni' gamenelo' gamenelo' nene O'moso'nela isaa' neve lo laa' nouve. 
PHP.1.4	Ido' a'mine lengikumu' O'mosola laa' nouvongu' nene gamene gamene nolizesi minosavo' nene laa' nouve. 
PHP.1.5	Ne'mino laa' nouvoni' nene nanitekumu' ve. Lingine gana' api' igi gamazi lamine' giladoti' mine'mo dizo idise nonida neve a'mine gamazi lamineli'mi gono noduvongu' nene hize ele' i-nidaa' ani' nemu' nene ne'mino O'mosola nolize izo laa' nouve. 
PHP.1.6	Naza lengikumu' nene ti' lo gele mu'musi' o nouve: Lengiku' api' ogo gono lamine' nodave O'moso ne'mo nene gono do do vo neivo Izesu' Kilisito' aline' gamenela a'mine gono nene vo pele gehepeve oloseive. 
PHP.1.7	Ido' lengi' nene lu'neu' homi do molo nouvoni' ma nene nizanako naza lengikumu' ne'mine lo gele mu'musi' o nouvoni' nene mo lisihe' lamine' o neive. Ee, O'moso'mo nasahili' o-nedo gono nimine' noduvongu' nene lingine mukito' hize ele' i-nidaa' ani' ado' nala' numungu' nouvongu' mesi ido' gamazi lamine' di'mi limaa' aveti gamazi'ine do'mo lemoo gamazi lamine' nene do'mo dizosa a'mine gamazi'mi amuzo've do soto' uvongu' nesi nene hize ele' i-nidaa' ani' nenako nemu' lengi' nene lu'neu' homi do molo nouve. 
PHP.1.8	Ee, Izesu' Kilisito' lulo limine' ne'mo do ote-nedavo aza oga' neine' ne'mino mulu'neu' homine lengikumu' nene huhu lo gele nouve. Neve nene mo lamineto' noluvoni' nene O'moso'mo gele neive. 
PHP.1.9	Ido' lengikumu' O'mosola luvongu' nene ti' lo laa' nouve: Lingine lutine ngemaa' monovotine nene naba o'mo vo neivo gatine gili nge li inite' ningi hehe laa' monovo di minilizave. 
PHP.1.10	Ado' monovo ato ato' muki' ize' mili monovo ma ngivile' igi lamine' gehepeve minani' monovo nene di kegesi ningi dalizado' lisihe' i minilizangumu' nene lingine gatine gili nge li inite' ningi hehe laa' monovo di minilizave lo laa' nouve. Ido' lingine ne'mine ilizadoti' nene Izesu' Kilisito' aline' gamenela nene lingine lutingu' goloso monovo nomivo okodida gamazitinesi nomivo minikevo 
PHP.1.11	monovo lisiheli'mi gihile've Izesu' Kilisito' do soto' o-ledaa' neine' nene lengita vai' laavo a'minemu' nene evenelite O'moso di hozi li opo'ni lilizado' lisihe' o mineleseive lo laa' nouve.
PHP.1.12	Neze zuhokizo, nenita soto' ine' inite' mene gamazi lamineli'mi aka've nene hize tilivoba asi gamazi lamine' hize ele' ine' nenako nemu' nene lingine gililizave lo gelosa nolo-lingimuve. 
PHP.1.13	Ee, naza nalato' nouvoni' nene Kilisito'nimu' nouvoni' nenako nene mo soto' o neivo mela Kaesale' numu'velo' gizebo iga' ani' ami pilisi ve mukilitesi ido' evene' linge mukikisi nene mo ningi gili osu' li nizave. 
PHP.1.14	Ido' nalato' nouvoni' ne'mo nene leze zuho linge muki' nete nene Guvelesi vemu' gili mu'musi' i minani' nene naba goloso ogavo ingine ngehelele izamivo amuzo mili Kilisito' gamazi nene li soto' iga' nave.
PHP.1.15	Ido' evene' linge malite Kilisito' gamazi've li soto' iga' naani' nene nenikumu' mulu'ningu' goloso o minivo neni' nivile' ilisa nene laa' naani'za linge ma nete Kilisito' gamazi've li soto' iga' naani' nene lu'ine laminetoti' gehepeve li soto' iga' naave. 
PHP.1.16	Ee, ingine Kilisito' gamazi've li soto' naani' nene naza nala' numungu' nouvoni' me'mo gamazi lamine' nene alete molo-delive losa O'moso'mo nele'mize molavo nouvongumu' nene gili mini lu'ine nimisa li soto' naaha 
PHP.1.17	linge ma meuko luve nete nene gamazi lamine' li soto' naani' nene lu'ine laminetotikovo' naavoba asi ingine nene Paulo' nala' numungu' neingu' nene geni gohi masi do imine' molo-delone liisa engi' oko'ine di dizilisavo' gamazi lamine' nene li soto' iga' naave. 
PHP.1.18	To' o monilize. Gamazi lamine' lu'ine avileloti' abeleni igi li soto' ahe ido' lu'ine lamine' gehepeveloti' nene li soto' ahe ne'mine mana'mine adotikisi nene mo Kilisito'nimu' li soto' naave loosa nemu' nene nolize izaa' nouve. Ee, a'minemu' nene nolizevo' ize'mo vo minelesuve. 
PHP.1.19	Ido' naza nene nolize ize'mo voovo' minelesuve noluvoni' nene nanitekumu' ve. Lingine nenikumu' ve li O'mosola laa' naavo ido' O'moso'mi Sikalahuli'mo hize ele' o-nedaa' neivo neine' ne'mo nene idise inite' soto' o-nede neivo nouvonguti' nene ha do nu' izeleseive lo gele nouvongumu' nene nolize ize'mo voovo' minelesuve. 
PHP.1.20	Ee, naza novozo ngomosi helamo mino gamene gamene oga' uvodi'mine ogo idisesi nene ha a'mine'minevo' ogo gamazi nene lovo' kiselevo' ogo lo nouvo neni' oko'nedunu' inite' ogo molo oloni' muki' ne'mo Kilisito'ni nene do naba o-deleseive. A'mine nene ado' minevo' alevo' ogo ha minelohe ido' nibili hilikevo helelohe olonikisi Kilisito'ni nene ha do naba o-daakovo' olosuve lo gele mu'musi' o nouve. 
PHP.1.21	Nenikumu' ne'mine noluvoni' nene neemu' noluve: Naza minevo' alevo' ogo mine do voloni' nene Kilisito' nenita mine molo neivosa eikumukovo' nene minevo' alevo' olosuve. Ido' helo voloni' ne'mo nene minevo' alevo' ogo mineloni' nesi ivile' ivosa lamine' golosou' vo minelesuve. 
PHP.1.22	Ne neiha oko'ne'vesi ha minevo' alevo' ogo mine do voloni' nene gihile vai' izeline' gono nene dalosuvonako nemu' nene heleloni' akalo' e'metelove loloni' nene lamine' ilihe ido' minevo' alevo' o do vaa' akalo' e'metelove loloni' nene lamine' ilihe nemu' nene ma gelamuve. 
PHP.1.23	A'mine aka sita' memu' nene ve'nehe' ka'nehe' lo nouve. Naza vo Kilisitokisi minaa' nene ivile' o neine' nenako ne'mine olongumu' lanite' nene ha gele nouha 
PHP.1.24	helo voloni' nene lingine sihele'ni ne'mine gopo minilizani' nenako naza me misubou' oko'nesi ha mineloni' ne'mo nene ivile' ogo lamine' oloseive. 
PHP.1.25	Nemu' nene ti' lo gele ele'vole' gehepeve ogo gele nouve: Naza nibili hilamavo lingine monokumu' lutingu' gulumo avile lisivo minani' nesi nene do naba o'mo vo minelongumu' nene lengi' mukikisi ha mine do vo minelesuuve losa gele nouve. 
PHP.1.26	Ido' ne'mino lengita gohi ogo mineloni' ne'mo nene lingine nenikumu' ve li Izesu' Kilisito'ni nene vauve ilisa di naba i-dilizado' minilisave.
PHP.1.27+PHP.1.28	Ne'mine mana'mine inite' nanite' nanite' ne'mine soto' ilihe. A'mingukisi lingine nene Kilisito' gamazi lamine' gilavete igi mili minilizado' lisihe' o minine' monovolokovo' nene e'meti igi mili minilo. Ne'mine igi nizavo naza ogo ninge-lengedelohe ido' hota mino lengikumu' gamazi gelelohe oloni' nene lingine ongovango lamii ha lutine di hamo' i mini monoku' oti pehe li mini monoli'mi lovou' nene maka' makato' lutine gatine hamo' minivo biluva' i-lingidaa' avete ne'mine mana'mine inite' i-lingidilizangumu' nene lengehelele izamivo gili ele'vole' i nizani' gamazi lamine' di otilisa nene makato' amuzo mili nizavoo ningo gelelove. Ne'mine igi minilizani' ne'mo a'mine biluva' i-lingidaa' ave vi tolovo ilizangumu' nene ngelebizosa lingine lukuvo nalizangumu' nene lengelebizeleseive. Ne'mino soto' iline' nene O'moso'mo laavosa eitati' nene soto' oloseive. 
PHP.1.29	Ido' ne'mine noluvoni' nene neemu' noluve: O'moso'mo nasahili' o-lengedo lingine igi mili ilizani' aka lehize-lingidine' nene lingine Kilisito'nimu' gili ele'vole' i minilizave losavo' lehize-lingidine' nevoba asi ei' Kilisito'nimu' nene mulumo alumo inite' nesi nene gihilizave losa a'mine ne'mine aka nesi nene lehize-lingidine' ve. 
PHP.1.30	Ee, linginesi nene a'mine monoli'mi lovou' mene zege' zege' igi nizave. A'mine lovou' nene gomu' naza zege' zege' ogo nouvo ningani' ido' idisesi ha zege' zege' ogo nouvo gilani' lovo ma nene neive.
PHP.2.1	Ne'mino neine' nenako nemu' nene naza agae lo ti' lo nolo-lingiduve: Lingine Kilisitoda gi'mizi nizani' ne'mo hize ele' o-lengedavo ido' Kilisito' lulo limine' ne'mo nene lutine do upuho' o-lengedavo ido' O'moso'mi Sikalahu' ne'mo lengikisi bizo neivo muludine hukavo mulumo'ine ningaa' monovo nene lingine di nilizani' nenako nemu' nene 
PHP.2.2	naza nene nolize gehepeve izeloni' aka nene ma di soto' i-nidisa ne'mine igi minilo: A'mine nene ado' lingine lutine gatine di hamo' igivo' mini lutine ngemaa' monovo hamoto' e'meti ge luka neme ne lu'ne geme li mini lutine vo hamo' ogavo hamo' gatinevo' gili minilo. 
PHP.2.3	Lengiku' nene lengikuti' ma ngivile' ogo minelone li okodine hazamu' di dizaa' monovolo' nene e'metilizavoba asi lengi' okodine di'mi limi mini lengi' okodinemu' gilaa' nani' nene ivile' ivosa evene' mamu' gilavo dizo mineleseive. 
PHP.2.4	Lingine hamo hamo' lengi' initetinemukovo' vise' igi minami lingine hamo hamo' evene' linge ma neti inite'inemukisi nene vise' igi hize ele' i-ngidi minilo. 
PHP.2.5	Lengi' lengemeni damenitine nene mo Kilisito' emeni dameni've gehepeve me'minesi nene di minilo: 
PHP.2.6	Ado' aza neve nene mo ganakuti' O'moso'mi emeni dameni gehepevesi minine'za aza nene O'mososi lisiheto' minine' mo'mosi've nene do gili' lo do minelove lo gelamo 
PHP.2.7	a'mine amuzo've nene do hulo gelekele' ve ne'mineti ngemeni dameni gehepeve do otuho evene' okode ne'minesi lolo' ine' ve. Evene' okode ne'minesi soto' ogo mino 
PHP.2.8	ei' oko'no nene do leme gehepeve noogo O'mosolo' gelekele' ogo minine' nene O'moso'mo vo heleline line' gamazilokisi nene gele doosa hiline' ve. Ee, lohoto' zalo' bililizanguti' nene ovozo helo olovo' amo O'moso gelekele' o-do evene' mukiliti ve'nido' ve goloso gehepeve ne'mine lolo' ogo lohoto' zalokisi nene hiline' ve. 
PHP.2.9	Ne'mine ingumu' nene O'moso'mo do'mo dizo dizo mo mo'mosi' nabalo' goloso hozine hulo-doo ei' gulive do hozi lo-dine' ne'mo nene gulive ato ato' muki' nene ngivile' ogosa minine' ve. 
PHP.2.10	Ido' ne'mine ine' nene Okulumoku' nizani' initekisi misubolo' nizanikisi misubo lulou' nizanikisi mukito' Izesu' gulive lilizado' nene obuvo'ine hizi imi 
PHP.2.11	mukito' Izesu' Kilisito' neve nene Guvelesi ve naba neive li li soto' ilizave losa ne'mine ine' ve. Ido' Izesu'ni ne'mine i-dikevo ne'mo nene meleho O'moso ne'mi guvele nene voloseive.
PHP.2.12	Lu'ne lengeme nouvoni' alevekizo, Izesu' aza nene O'moso ne'mino gelekele' o-do minine' nenako nemu' nene lingine a'mine'mine igi gelekele' igi minilo. Gomu' naza lengikisi minuvongu' gamene gamene gelekele' i-nidaa' ani' ma'mine igi mini idise naza lengikisi minamuvodo' nene a'mine gomu' monovotine nene ivile' igisa gelekele' gehepeve i-nidilo. Naza ti' lo nolo-lingimuve: O'moso'mo do lungu' izeline' nenaze. Ne'mi gihile di soto' ilizangisi lengi' nene ladise ogalone li golise gili luvo luvo izi minisa nene amuzo mili gono dalo. 
PHP.2.13	Ne'mine noluvoni' nene nanitekumu' ve. O'moso'mo gilivo lamine' iline' inite' olone li gilisa lingine a'mine inite' ilizado' nene do upuho' noo-lengedo asi've O'moso neve nene lengiku' omo mino gono nodave. 
PHP.2.14	Nemu' nene lingine ne'mine mana'mine inite' igi mili minilizangu' nene nulu nulunga li lihiteheka li lovo lolize amisavo' nene igi mili minilo. 
PHP.2.15	Ido' ne'mine igi minilizave lo noluvoni' nene nanitekumu' noluve: Lingine nene okodido' gamazi nomivo mini lutingukisi goloso monovo nomivo mini me misubou' aleve aka lisiheto' vami zovo' zava' izi vaa' aveti vovo'ningu' nene O'moso'mi izipahala zuho lengita goloso nite' ma gi'mizamine' minilizangumu' nene ne'mine ilizave losa noluve. Ne'mine igi mini a'mine me misubou' aleveti vovo'ningu' mene sonohi' ne'minisa ve'ne ve'ne ili mini 
PHP.2.16	minevo' minevo' minaali'mi gamazi nene di hozi li minikevo naza loti' hazamu' izo minuvoni' nomive lo ido' amuzo molo gono hazamu' do minuvoni' nomive losa Kilisito' aline' gamenelo' nene lengikumu' lo soto' ogo nolize izelodo' minelesuve. 
PHP.2.17	Neze nene nibili hililizahe gelamuha ne'mine ma ikevo vanise lepeloni' nene lingine Kilisito'nimu' gili ele'vole' iga' naani' nene sipisipi O'moso imilisa bilaa' naani' ne'mino neivo a'mine nene lingine mo O'moso lehizi-di nizado' neni' vanise'ne lepeloni' nene a'mido' imine' molo mineleseive losa nolize noizuve. Ido' a'minemu' nolize izeloni' nene lengi' mukikisi maka' lolize izelesune. 
PHP.2.18	Ido' ne'mine oloni' nene lingine a'mine'mine igi longolize iziisa nenikisi makato' lolize izelonido' o neive.
PHP.2.19	Naza lengi' nene nadii nizahe lo a'minemu' gelosa mulu'neu' lamine' gelelove loo Guvelesi ve Izesu' lulolo' noline' nene Timoteo'ni lengita nene lite' losa imiselelove losa gele nouve. 
PHP.2.20	Ido' Timoteo'ni ne'mine nene nenikisi mela ma minamave. Asi ei' hamo' nene neni' gelaa' nouvodi'mine ogo gilivo bizo minusive mino lengikumu' gehepeve ogo minelive ne neive. 
PHP.2.21	Ido' linge ma muki' nete nene engi' inite'inemukovo' gili minisa Izesu' Kilisito' gono'vemu' nene ma gilisa'mave. 
PHP.2.22	Ido' Timoteo' monovo've lamine' mamu' nene lingine mo gili nizani' ma neive. Aza nene nenikisi melehoi gipelei ne'mine lolo' ogo mono' gamazi lamineto' nene gelekele' ogo do hutile' ogo minaa' nousive. 
PHP.2.23	Ne'mino minaa' nousingumu' lengita imiselelove nene ei' ve losa gelo neni' oko'nela inite' soto' iline' ma nene vo nadi' nadi' ilihe ninge minosa lite' lo lengita imiselelove lo giluve. 
PHP.2.24	Ido' Guvelesi vemu' gele ele'vole' o nouvoni' nenako nemu' nene neni' nesi mo lite' lo lengita alosuve losa gele mu'musi' o nouve.
PHP.2.25	Ido' nenikisi gono doo monoli'mi lovou' makato' zege' zege' ogo minusive leze zuho lengi' imiselikevo ogo nasahili' o-nedo minaa' ive Epahalodito' nene naza lengita tine' molo vilido' o neive lo gelosa gohi lengita imiselelesa nouve. 
PHP.2.26	Nene nanitekumu' ve. Aza lengi' mukikumu' nene gohi ningelove lo lulou' huhu lo gelo miningu' nene aza inite' gize do miningumu' lingine gilangumu' nene gelosa gala muki' goloso nogilive. 
PHP.2.27	Ee, lamineto' ei' nene mo inite' gize do helaato' mine molani'za O'moso'mo do u' izine' ve. Ido' ne'mine ine' nene eikovo' ne'mine o-damive. Nenikisi nene geni geho mino a'minemu' mulumo gelo nouvongu' mene gohi mulolo kalolo' ogo mulumo gele-daline losa O'moso'mo nenikisi nene do nu' izive. 
PHP.2.28	Ido' aza lengikumu' mulunou' huhu lo gelo mino lengikumu' gala muki' gelo minine' nenako nemu' nene lingine eze ningisa muludingu' lamine' gohi nigilavosa nezela mulumo minine' nene ngomo ilive lo gelo lengita imiselelongumu' lu'ne nene amuzo molo otavo imiselelesa nouve. 
PHP.2.29	Ne'mine olosuze. Lengi' nene Izesu' Kilisito' zuholiti sunolo' e'meti longolize naba izi minisa ele'mize lamine' ilo. Lingine nene ne'mine vemu' gilavoo dizosa minelido' o neive. 
PHP.2.30	Ido' ezemu' nene lingine gilavoo dizosa minelido' o neive noluvoni' nene nemu' noluve. Aza nene lengito' medelo mino neni' nene nasahili' o-nedelove loosa ei' minevo' alevo've hulo labuluvo ogo Kilisito' gono've hize ele' ogo miningu' nene hilinguti' hakaave.
PHP.3.1	Neze zuhokizo, gamazi nene mo gize lengemekuvoni'za ma neine' nene lo-lengemeloze. Gililo. Guvelesi vemu' nene longolize iziisa nene minilo. Gomu' lo-lingimuvoni' gamazi gohi gize lengemaakumu' nene naza giluvo gosele' nebelamive. Ido' gohi gize lengemeloni' meve nene lengi' gopo aka vilizadoti' nene alete molo-lengedeline' nenako nemu' nene ti' lo nolo-lingimuve: 
PHP.3.2	Goloso gono daa' ave gulo ne'mine minavemu' nene ehe' igi minilo. Ee, Zuda veti monovolo' e'metisa O'moso'mi noso nomulube li Izesu' evenele lengi' okodine di goloso igi huki-lingidilisa laa' avemu' nene ehe' igi ningisa minilo. 
PHP.3.3	Ne'mine noluvoni' nene neemu' noluve. O'moso'mi noso gihile neve nene leli' okode losuvo'mi initeto' nene gele medelamuba asi O'moso'mi Sikalahu' ne'mo hize ele' o-lididi'mo O'moso gubi' ize emo Izesu' Kilisito'nimu' lolize izo mino ezelo' gele medele minaa' nounive netevo' nene do none. 
PHP.3.4	Okode losuvo'mi initeto' gele medelamuba neni' nene oko'ne losuvo'mi initeto' ma gele medelelove lo giluvodini a'mine gele medelelodo' o minine' inite' nene nenita ha neive. Ee, evene' malite gele medelelonido' o neine' inite' nene leli' okodela ma do none li gili nilizani' nene neni' ngivile' ogo ne'mine lani' inite' nene vai' do nouve. 
PHP.3.5	Ado' nemu' noluve: Naza nene soto' uvodoti' gamene seveni ogo vavo eitilo' nene O'moso'mi noso mili-nidi oko'ne lolovo huki hulani' ve. Ido' naza Isilaele' aleveuti' Benizamini' a'vopilemo' zuhouti' soto' uvoni' ve. Ee, ize'ne me'ne neni' gidasive nene Hebilaio' aleve minasine' nenako naza nene Hebilaio' ve gihile ne nouve. Ido' Mose' lou' gamazi'velo' e'mete gehepeve igi minaa' ave Halisaio' veti muliseu' vo gi'mizuve mino 
PHP.3.6	a'mine Halisaio' monokumu' gilingili ogo minuvodi'mo nene Izesu' evenele zuho goboni mala' mala' o-ngedaa' uvoni' ve. Mose' lou' gamazi've ne'mo ve lisihe' minilizave nete nene ne'mine ne'mine ilisaave lido' nene e'mete osu' lo naza nene a'mine lou' avuto' amo gamazi'ne nomine' minuvoni' ve. 
PHP.3.7	Ne'mine ve minuvoni'za a'mine ne'mine monovo nete nene di naba i-nidilizado' o neive lo giluvoni' initekumu' nene naza alinge' Kilisito' evenele lolo' ogosa ga'ne giluvoni' nene mo haza nite' gehepeve lili' ikeve. 
PHP.3.8	Ido' neevo' nomive. Naza Guve'nesi ve Izesu' Kilisito'nimu' ningo gelaa' ne'mo inite' muki' nene ngivile' gehepeve ogo inite' naba ve lo gelo inite' mata' mukikumu' nene giluvoo muki' nene haza nite' gehepeve lili' ikeve. Ee, inite' mata' mukikumu' nene giluvoo pipiza inite' gehepeve lili' ikevoo Kilisito'ni nene do ti' olongumu' ve loo inite' mata' muki' nene huluve. 
PHP.3.9	Ee, inite' mata' muki' huluvoni' nene Kilisito'ni do ti' ogo ezela mine molo minosa ve lisihe' lolo' oloni' nene lou' gamazilo' e'metosa nenitati' do soto' ogo lolo' olovoba asi Kilisito'nimu' gili ele'vole' iga' ave nene gili ele'vole' ikevosavo' nene O'moso'mo ve lisihe' lolo' o-ngedaa' neine' ne'mine ogo naza ezemu' gele ele'vole' okuvoo ve lisihe' lolo' o-nidivoo minelongumu' ve loo 
PHP.3.10	ido' ezemu' ningo gelo hilinguti' otine' amuzo do neine' ne'mo nene nenitasi mine molo neivo mino aza gomu' mulumo alumo geni gehaa' ine' ma'mino nazasi nene makato' geho mino ido' eze hiline' monovo danava nene nenita minivo mino 
PHP.3.11	nazasi helelonguti' ma otelodo' o minelongumu' ve losa inite' mata' muki' nene huluve.
PHP.3.12	Ne'mine monovo nenita minelive lo noluvoni' nene nenita mudise minavo O'moso'mo mudise do lisihe' gehepeve o-nedavosa noluvoba asi Izesu' Kilisito' aza neni' do ti' ine' nene ne'mine monovo do mineline losa do ti' o-nidine' nenako nemu' nene a'mine luvoni' monovo nene naza do ti' olosa a'minemu' amuzo molo do novuve. 
PHP.3.13	Neze zuhokizo, a'mine inite' nene mo dokuve losa gele nouvoba asi inite' hamo' meve nene oga' nouve: Gomu' inite' mukikumu' nene mo hulo mehe'nela ogosa alinge' inite' ve'nela neine' inite' nene dalohe lo ahanga o do a'mida nene novo 
PHP.3.14	O'moso'mo Izesu' Kilisitoda mine molo mino Okulumoku' hozi minevo' minevo' oga' iline lo elese molo-nidine' nene do gihile izo meni'ne ne'mine a'mine Okulumoku' minevo' minevo' oga' nene dalove losa daloni' makila nene amuzo molo loti' izo vo nouve. 
PHP.3.15	Nemu' nene laza monoku' lodive ogo nonive nete nene idise luvoni' gamazi menemu' nene hamo' gatevo' gelelone. Ido' lengikuti' malite gatine atoli'mine ma gililizani' nene a'minemukisi nene O'moso'mo do lisihe' ogo lengelebizeleseive. 
PHP.3.16	Ne'mine oloseine'za laza monoku' mo gele none' gamazi nene do gili' lo mino a'mine gamazi gehepevelokovo' nene e'meto ogo molo mine do dizelonido' o neive.
PHP.3.17	Neze zuhokizo, naza ogo molo oga' nouvodo' nene api'napi' igi mini leli' lengelebizuune' monovo ne'mido' e'meti igi mili minaa' avelo' nene ngamamaka mili ningi minisa nene a'mine'mine ilo. 
PHP.3.18	Ne'mine ve nene ningi minisa nge'metilo noluvoni' nene neemu' noluve: Evene' muki' minani' neti monovo'inemu' nene mo gomu' gamene muki' lo-lingimuvoni' ve. Ido' idise nene mulumo'ine gelosa ve'ne novozo do'moze' moze' neivosa engi' monovomu' nene gohi ti' lo nolo-lingimuve: Ingine igi mili minaa' naani' monovo ne'mo nene Kilisito' lohoto' zalo' hiline' mono' mamu' nene biluva' lili' i-daa' naani' gele neive. 
PHP.3.19	Ne'mine igi mili minadoti' gihile've soto' iline' nene vo tolovo oga' ne neive. Engi' O'moso'ine neve nene oko'ine'mo lanite' gelaa' neine' inite' mata' muki' nete nene lili' ikeve. Ingine ngovozo hililizado' o neine' initekumu' nene oko'ine di dizi mini lu'ine nene me misubou' initetokovo' mili minaa' nave. 
PHP.3.20	Ido' Izesu' evenele leli' goto' numude nene Okulumoku' nenako ingine ne'mine igi minaa' naani' nene mo edamive. Ee, do lu' izelive Guvelesi ve Izesu' Kilisito' aza Okulumokuti' alingumu' nene gilingili ogo gizebo ogo none. 
PHP.3.21	Ido' aline' nene inite' mata' muki' ezelo' do gelekele' o-ngedelido' o minine' amuzo've nedunu' nene idise mene nge lamine' misubou' okode nene do velepe' izo ei' oko'no atoli'mine ogo minine' ne'mine do otuho-ledeleseive.
PHP.4.1	Ne'mine iline' nenako nemu' nene neze zuho lu'ne lengeme mino lengikumu' oga' uvo aleve ado' mulu'neu' gulumo avile lisivo minaa' nouvo aleve ado' gono'neloti' gihile've gonolise nite' ne'mine do mineloni' alevekizo, ongovango lamii Guvelesi vela ele'vole' igi gi'mizi gili' li minilo.
PHP.4.2	Gaza Zuvodia' nesi ido' Sidike' gei' nesi lingine sitato' nene Guvelesi ve'mi evenele nizasine' nenaze. Lutine gatine di hamo' igi minilisive lo gatine do agae lo nolo-lingimuve. 
PHP.4.3	Ee, ido' gono maka' daa' usive gihile geita nene ti' lo noluve: Alungo netise Izesu' gamazi lamine' nene di otilisa monoli'mi lovou' nene zege' zege' igi minasine' nenako nemu' nene gaza uva li di bizilisize. Hize ele' o-ngedelesane. Ee, inginesi nenikisi Kelemedokisi ido' gono maka' daa' unive lingesi nene makato' mono' gonou' nene zege' zege' une' ve. A'mine aleveti gulive'ine nene O'moso'mo minevo' minevo' ngemeni dameni ngemeliveti gulive'ine gize molaa' neine' buku'veu' nene gize neive. 
PHP.4.4	Ido' lingine gamene gamene Guvelesi vemu' longolize izivo' minilo. Ido' gohi ti' lo noluve: Longolize izivo' minilo. 
PHP.4.5	Hongu livo' minaa' nani' monovotine nene ningilizaze. Evene' mukita di soto' igi ngelebizilo. Guvelesi ve nene mo avito' oganaze. 
PHP.4.6	Inite' mukikumu' muludine otavo gituho' namii mini asi a'mine inite' mukikumu' nene O'mosola li voku' laa' igi ido' isaa' neve laa' igi mini inite' mamu' longo' ilisa gilani' initekumu' nene O'moso li-imaa' igi minilo. 
PHP.4.7	Ne'mine ikevo Izesu' Kilisitoda gi'mizi nizani' ne'mo O'mosolati' hongu monovo've ado' leli' evenelitesi gelaa' noune' nene ivile' goloso ivosa atoli'mine neine' ne'mo nene lutido' gatido' nene alete molo-lengedo gizebo oloseive.
PHP.4.8	Neze zuhokizo, gamazi ado' meve nene ma lo-lengemelouze. Gililo. Lingine minilizangu' nene monovo lamine' goloso ado' evenelite di hozi lilizado' lisihe' o noline' monovo nevo'minemukovo' nene gatine gilisa minilo. A'minguti' linge neve nene ado' inite' gihile laminekumupe inite' lisihe' gehepevemupe golososi minamine' initekumupe ninge lamine' daa' initekumupe inite' guvele laminekisi neine' initekumupe nevo'mine initekumukovo' nene gilisa minilo. 
PHP.4.9	Ido' neni' apize lingimuvo nenitati' dani' monovosi ido' neni' noluvoo gilani' monovosi ido' ningi nizavo ogo molo uvoni' monovosi nene lingine di gono veleu' mili igi mili minilo. Ne'mine ikevo hongu lo lamino minaa' monovo do soto' o-ledaa' neine' O'moso ne'mo nene lengikisi mine molo minelive.
PHP.4.10	Lingine gamene ha'na ha minisa nenikumu' gili nizani' monovotine nene gohi di soto' ani' nemu' nene Guvelesi vela nolize naba noizuve. Lingine gomu' nene nenikumu' gili minani'za a'mine nenikumu' ha gili minani' di soto' ilizani' aka nene ma soto' o-lengedamive. 
PHP.4.11	Naza ne'mine mana'mine inite' soto' o-nidivoo mineloha a'mine ne'mingukisi nene lamine' minaa' monovo nene mo ningo otohato o nouvoni' nenako nemu' nene naza nolize noizuve noluvoni' nene naza initekumu' ma vise' ogosa inite' ma hize ele' i-nidilizave losa lamuve. 
PHP.4.12	Gamene ma inite'ne nomivo vise' oga' uvoni' ve. Ido' gamene ma nene inite' mata' vai' ha neivo minaa' uvoni' ve. Nemu' nene ne'mine mana'mine ogo minaa' monovomu' nene mo otohato ogo mino mo hizo gele nouve. Ado' naza inite'ne vai' logavo gatu'ne ivosavo' minelohe ido' inite'ne nomivo vise' ogo ga'na helo minelohe olongukisi lamino minaa' monovo nene mo otohato ogo gele nouve. 
PHP.4.13	Ee, nanite' nanite' soto' o-nedelihe a'mine mukiku' nene do amuzo molo-nedaa' ive Kilisitoda nene lehete o mino ele'vole' ogo ha ogo molo minelodo' o nouve. 
PHP.4.14	Ne neiha lingine initedunu' hize ele' i-nidadi'mo neni' geni'ne gihuvongu' nene makato' lengikisi gihune' giline' nenako lingine monovo lamineto' e'meti ne'mine ani' nene mo lamine' ve.
PHP.4.15	Ido' Hilipi alevekizo, langisetine nene mo gili nizani' ma neive. Naza gana' ogo Kilisito' gamazi lamine' lo-lengemo minuvodoti' a'mine Makedonia misubotine hulo vuvongu' nene mono' mulise malitesi mono' gono'ne dalongumu' hize ele' i-nidi moni ma nimavo duvoni' nevoba asi lengikovo' nene ne'mine igi inite' nimavo nenikisi gono maka' gihuune' ve. 
PHP.4.16	Ee, olihe misubo mala vamo ha Tesalonika numuno ebeta minuvongukisi vise' uvo inite' nene lengi' ma huli-nidi hize ele' i-nidani' nene gamene hamokovo' nevoba asi gohi gohi ne'mine ani' ma neive. 
PHP.4.17	Lingine inite' ma nimilizave lo gele noosa noluvoba asi inite' ma nimikevo ne'mi gihile've nene vo naba ogosa a'mine gihile nene lengikumu' ha ize-lengede minelive lo gele minosa noluve. 
PHP.4.18	Ne neiha inite' muki' naza vise' uvoni' votigile nene ivile' ivosi mo do osu' lokuve. Lingine huli-nidani' inite' nene Epahalodito' do nemavosa neni' votigilelo' nene vo dosa vai' lave. A'mine huli-nidani' inite' nene unuvo laminekisi inite' O'moso'mo ninge lamine' do mulunou' lamine' gelelido' o minine' inite' ne'mine nene lehizi-dave. 
PHP.4.19	Ido' lingine Izesu' Kilisitoda gi'mizi minangumu' nene O'moso'ne ne'mo nene inite've atoli'mine ogo vai' goloso lo mininguti' nene lingine vise' iliza initeto' nene vauve elo golo hizo lengemo mineleseive. 
PHP.4.20	Ido' meteho O'moso ei' opo'ni lo'mo vo minelone' nene osu' lamo mine do voovo' minelive. Mo ne'mino minilihoo.
PHP.4.21	Naza Izesu' Kilisitoda vi gi'mizi O'moso'mi evenele lili' ave nene ngopo'ni noluze. Li-ngimilo. Leze zuho mela nenikisi maka' nonive nete longopo'ni nilaze. Li-ngimilo. 
PHP.4.22	Ido' Izesu' evenele muki' nete longopo'ni nilaha engikuti' guvelesi ve naba Kaesale' numungu' minaa' ave nete nene longopo'ni naba goloso nilave.
PHP.4.23	Guvelesi ve Izesu' Kilisito' nasahili've nene lengi' lutingu' mine molo minivoo.
COL.1.1	Izesu' Kilisito' aposolo mineline lo O'moso'mo ei' lulolo' nele'mize molave Paulo' naza leze zuho Timoteokisi maka' mino 
COL.1.2	leze zuho O'moso'mi evenele Kolosa ebeku' mini Kilisito'nimu' gili ele'vole' igi e'mete lamine' igi minave lengi' nene luhuvo nite' mene nogize-lengedo ti' lo noluve: Meteho O'moso eitati' nasahili' ido' hongu lo lamino minaa' monovo nene lengikisi miniliho lo noluve.
COL.1.3	Laza lengikumu' Guvetesi ve Izesu' Kilisito' meleho O'mosola laa' uningu' nene gamene gamene lengikumu' nene O'moso isaa' neve lo-daa' noune. 
COL.1.4	Lengikumu' O'mosola laa' noune' nene lingine Izesu' Kilisito'nimu' gili ele'vole' angumukisi ido' O'moso'mi evenele zuho muki' lutine ngimaa' naani' mamukisi nene geloosa O'moso isaa' neve lo-daa' noune. 
COL.1.5	Lingine ne'mine igi Izesu' Kilisito'nimu' gili ele'vole' igi O'moso'mi evenele lutine ngimaa' naani' nene gomuta lingine gamazi gihile Kilisito' gamazi lamine' li-lingimangu' nene O'moso'mo Okulumokuko salani molo-lingidine' initekumu' nene giliisa a'minemu' gili medeli minani' ne'mo nene ne'mine ani' ve. 
COL.1.6	A'mine lengita ani' gamazi lamine' ne'mo nene lingine gana' api' igi giliisa O'moso'mi nasahili've'mi monovo gihilemu' ningi vevesani' gameneloti' lengita idi'mine ogo a'mine gamazi lamine' nene gihile noizo misubou' misubou' hutile' ogo naba o'mo novive. 
COL.1.7	Ido' a'mine O'moso'mi nasahili've'mi monovo gihilemu' nene leli' gidini ve Kilisito' gelekele' ve've lute eme nonive Epahala' ne'mo apize lengemavoo gili nizani' ma neive. Ei' neve nene lelito' medelo Kilisito' gonolo' nene peleseve' ngomosi ma izamo daa' ive ne neive. 
COL.1.8	Ido' ei' neve nene lingine O'moso'mi Sikalahuli'mo do ote-lengedavoo lutine ngimaa' monovotine lengita minine' nemu' lo-limive ne neive.
COL.1.9	Ido' lingine ne'mine igi minani' nemu' gilune' gameneloti' lengikumu' nene gamene gamene O'mosola laa' nouningu' nene O'moso'mo monoku' otohato ve gehepeve lolo' o-lengedavo lingine ei' Sikalahutati' gele vevesaa' monovo di nizavo ne'mo nene ei' O'moso'mi lulolo' minine' monovomu' nene gili osu' li minilizave losa laa' noune. 
COL.1.10	Guvelesi ve'mi evenele minilizani' votigilelo' mini mili mini Guvelesi ve'mo ninge lamine' daline' monovolokovo' nene e'meti minilizave. Ne'mine ikevo ne'mi gihile nene gono lamine' ato ato' muki' di nizavo O'mosomu' gili vevesaa' ani' monovotine nene naba o'mo vo minelive. 
COL.1.11	Ido' O'mosolati' atoli'mine ogo minine' amuzo've nene lengemavoo ne'mo ele'vole' gehepeve igi mini lengita geni ato ato' muki' soto' o-lengedelingu' nene hongu li mini ha gihi di dizivo' minilizado' lisihe' i mini longolize izi 
COL.1.12	metehida nene isaa' neve li tangezo' ve li-dilizave losa nene O'mosola laa' noune. Aza nene labana'vesi minine' ebe'veu' eze evenele salani molo-lidine' inite' linge nene dalizado' do lisihe' o-lengede neive. 
COL.1.13	Ee, liti'muso melehi amuzolo' mino gelekele' o-do minuninguti' nene do lu' izo hulo lulo eme neine' gipele'mi gizebou' o-lede neive. 
COL.1.14	A'mine gipele ne'mo nene meni hizo do kuluhize-lidine' nene ado' lihime apase-lidine' neve ne neive.
COL.1.15	Ido' a'mine O'moso'mi gipele nene ningamoso' o minine' O'moso ne'mi avazaha ne'mine mino O'moso'mo inite' do soto' molani' muki' neti naba'ine ne neive. 
COL.1.16	Ido' inite' mukiliti naba'ine neive noluvoni' nene inite' Okulumoku' minani' initekisi misubou' initekisi muki' nene eitatikovo' soto' ani' nenako nemu' nene naba'ine ve noluvoni' nene ado' ningaa' noune' initekisi ido' ma ningamaa' noune' initekisi ato ato' initeto' gizebo igi minaa' ave dizi minani' limi minani' guve'inesi ve mukikisi nene eikumukovo' asi've do soto' o-ngidine' ve. 
COL.1.17	Ido' ei' neve nene inite' mukikisi olihe soto' amavosa ha mino inite' muki' hize ele' o-ngedo neivosa ei' amuzolo' nene nizave. 
COL.1.18	Aza nene eze evenele mulise ei' oko'no ne'mino minuniveti godotelo' minive ne neive. Aza nene leli' minevo' alevote'mi izeleho mino ei' nene inite' muki' ngivile' ogo dizo minelove losa gomu' molo lemo hilinguti' otine' ve. 
COL.1.19	Ido' O'moso'mo ei' gipele ezelo' lisihetokovo' minelive lo gala gilido' do molo laavo a'mine gipelela nene ei' O'moso'mi emeni dameni've gehepeve mudise mine molo minine' nenako nemu' nene naza ezemu' inite' muki' ngivile' ogo neive noluvoni' nene mo laminetokovo' noluve. 
COL.1.20	O'moso'mo gala gelo laavo a'mine gipele nene lohoto' zalo' helo vanise've lepine' ne'mo nene O'mososi biluva' ogo minuninguti' nene kuku holo-ledo ei' O'mososi inite' mukikisi misubou' inite' nilizahe Okulumoku' inite' nilizahe nesi nene do hamo' o-ledavo uva lo do bizo none.
COL.1.21	Ee, lingine gomu' O'moso huli hoto' i-di mini monovo goloso igi minadi'mo nene lutine gatingu' O'moso biluva' i-di minani'za 
COL.1.22	idise nene Kilisito' aza evene' oko'no've hulo labuluvo ogo hiline' ne'mo nene O'mososi do hamo' o-lingidine' ve. Ido' ne'mine ine' nene lingine golosouti' mine abaza' igi mini lihime okodida dizamivo gamazitine nomivo minikevo O'moso'mi velelo' nene lengele'mize molalove losa nene ne'mine ine' ve. 
COL.1.23	Ido' ne'mine o-lengedeline' nene lingine mono' gamazi lamine' gilani' gili mu'musi' ani' nene huli vamii gili ele'vole' i mini monoku' nene ele'vole' igi mini mine gili' li minilizanikovo' nene ne'mine o-lengedeleseive. A'mine mono' gamazi lamine' nene li soto' igi misubou' misubou' numudo' namado' ve nene li-ngimikeve. Ido' neni' Paulo' nene a'mine mono' gamazi'mi gonolo' ve lolo' ogo nouve.
COL.1.24	Ido' naza lengikumu' ve lo mulumo alumo geni nogihuvoni' nemu' nene idise naza nolize noizuve. Ne'mine nouvoni' nene Kilisito' aza mulumo geni geheline' nene ma ha neivosa naza nene ezelo' medelo ei' oko'no ne'mine lili' igi minave eze evenele zuho mulisemu' nene a'mine ha minine' geni nene do pelelesa neni' oko'nela nene ma nogeho hize ele' noo-lingiduve. 
COL.1.25	Ee, O'moso'mo neni' nene lengikumu' gono doo a'mine gonolo' gizebo ve mineline lo gono nimido' do molosa a'mine Kilisito' evenele zuho mulise'mi gonolo' ve nene lolo' ogo nouve. Ido' ne'mi gonolo' ve lolo' ogo nouvoni' nene O'moso'mo ei' gamazi've nene lo-ngemo osu' gehepeve liline losa lo-nedavo nemu' nene gonolo' ve lolo' o nouve. 
COL.1.26	Ido' a'mine gamazi've nene gozopo' aka'mila soto' ika' ika' i'mi ave nene gilamavo suno' gamazi ne'mine minine'za idise nene eze evenele zuho ningi gililizave lo do soto' o-ngede neive. 
COL.1.27	Ee, a'mine suno' gamazi nene ede vine' inite' gehepeve mino Zuda ve minamave heta ato' ve engikisi do oluso' o-ngedelingumu' nene O'moso'mo eze evenele gililizave lo gelo lo-ngemelesa gele minine' ve. A'mine gamazi nene ne'mino neive: Kilisito' neve nene lengiku' neivosa ne'mo nene lingine O'mosolati' inite' atoli'mine ogo minine' nene vi di ti' ilisaaze. Nemu' nene a'minemu' ha gili mu'musi' i minilizado' o neive. 
COL.1.28	Evene' hamo hamo' muki' nene Kilisitoda gi'mizi minisa monoku' lodive ikeni' nizavosavo' O'moso'mi velelo' nene ngele'mize molalone losa nene a'mine Kilisito'nimu' lo soto' ogo evene' hamo hamo' muki' nene hungo' ngemo otohato monovolo' gehepeve e'meto ei' Kilisito'nimu' nene evene' hamo hamo' muki' apize ngemaa' noune. 
COL.1.29	Ido' ne'mine olongumu' nene Kilisito' atoli'mine ogo do amuzo molo-nedaa' neine' votigilelo' gehepeve do molosa a'mine amuzodunu' nene zege' zege' ogosa ele'vole' ogo gono daa' nouve.
COL.2.1	Ido' ne'mine noluvoni' nene naza lengikumukisi ido' Laodikia ebeku' minavemukisi ido' neni' go'ne ve'ne gehepevelo' ningamave linge mukikumukisi nene mono' gono zege' zege' ogo daa' nouvongumu' nene gililizave losa noluve. 
COL.2.2	Ido' ne'mine nouvoni' nene ingine lu'ine amuzo molavo lu'ine ne geme ge neme li di hamo' igi bizi minilizangumu' ve losa ne'mine nouve. Ne'mine igi mono' nene mo gili vevesilizadi'mo nene gili ele'vole' gehepeve igi O'moso'mo suno' molani' inite' Kilisito'nimu' nene gili ngolo' li minilizave losa gele noosa noluve. 
COL.2.3	Ido' mono' gele osu' lo otohato ogo minaa' monovo muki' nene heneni lamine' di haleki milaa' naani' ne'mine mino a'mine nene ei' Kilisitoda mine osu' lo neive. 
COL.2.4	Ne'mine noluvoni' nene evene' hamolitesi gamazi noso'vesi li-lingimii gotine izi lengele'mize gopo ikelizave losa noluve. 
COL.2.5	Ee, naza nene hota goloso nouha lu'ne ga'ne've nene mo lengikisi gehepeve neivo lingine Kilisito'nimu' gili ele'vole' anitine nene ma hulami di gili' li mini di hamo' igi mine lamine' igi nizani' nene ningo gelo nolize izo nouve.
COL.2.6	Lingine Guvetesi ve minelive li Izesu' Kilisito'ni nene di ti' ani' nenaze. Nemu' lingine nene ezela e'meti igi milisa minilo. 
COL.2.7	Luhisetine nene Izesu' Kilisitodo' do neivosa minevo' alevotine nene eita di lehete igi li-lingimani' gamazilo' nene e'metisa ezemu' gili ele'vole' naani' nene di amuzo mili'mi vi mini a'minemu' O'mosola nene isaa' neve li opo'ni vauve ili li minilo. 
COL.2.8	Evene' hamolitesi gotine izi gihile've nomine' gamazimu' nene otohato gamazi lamine' ve li lengele'mize gopo igi a'mido' di gelekele' i-lingidikelizaze. Ehe' igi ningisa minilo. A'ne'mine gamazi li-lingimilizani' nene Kilisito' gamazilo' vo daline' gamazi li-lingimilizavoba asi haza evenelite ne'mine mana'mine initeliti monovomu' nene avotemotidati' li di dizani' gamazivo' nene li-lingimilisave. 
COL.2.9	Ido' ne'mine noluvoni' nene ei' Kilisitoda ei' oko'nola gehepeve nene O'moso'mi emeni dameni vai' nene mo mine molo osu' lo neine' nenako nemu' nene noluve. 
COL.2.10	Ido' O'moso'mi emeni dameni vai' Kilisitoda neine' ne'mo nene lingine ezelo' gi'mizi nizani' nenako eitati' neve nene lutine'mo minevo' alevo' iline' inite' vai' nene lingine di osu' li nizanako nemu' nene ngomosi ma vise' amilisave. A'mine Kilisito' nene guve'inesi ve gizebo iga' amuzo di nizave mukiliti godo'nido' minive ne neive. 
COL.2.11	Ezelo' vi gi'mizikevosa O'moso'mi noso neve nene mo lengita molo-lengede neive. A'mine O'moso'mi noso nene evenelite Zuda veti monovolo' e'meti okodine lolovo huki huli-lingidiisa milani' nevoba asi lengemeni dameni litehe nene di hulikevo Kilisito' asi've nene a'mine O'moso'mi noso nene molo-lingidine' ve. 
COL.2.12	Ee, lingine noso hilangu' nene Kilisito' galeseu' limingu' nene linginesi maka' ezesi limani' gele neive. Ido' ezelo' gi'mizi mini eze galeseuti' do ote-dive O'moso'mi amuzo ne'mo lelikisi do ote-ledelido' lisihe' o neive li gili ele'vole' ani' ne'mo nene ezesi galeseuti' do ote-dingu' nene lengikisi makato' do ote-lingidine' gele neive. 
COL.2.13	Ee, lingine O'moso'mi noso lengita nomine' mini lengemeni dameni litehe nene hulamii goloso nite' di minadi'mo lutine hele vine' minanguti' nene Kilisito'nisi maka' lengi' lutinesi nene O'moso'mo do vele gizine' ve. Ne'mino Kilisito'nisi makato' do ote-lidine' giline' nene aza goloso nitete muki' do hulo-ledosa nene ne'mine ine' ve. 
COL.2.14	Leli' lihimetemu' lo soto' ogo goni' o-ledelesa minine' luhuvo nite' Mose' gizine' lou' gamazi nene lohoto' zalo' belo bado a'mine gamazi ne'mo leli' goni' o-ledeline' amuzo've nene do hulavo osu' gehepeve line' ve. 
COL.2.15	Ne'mino Kilisito' lohoto' zalo' hilidi'mo nene aza guve'inesi sikalahu' goloso gizebo iga' amuzo'inesi minave nene ngivile' ogosa amuzo'ine nene do hulo-ngedosa a'mine lohoto' zadunu' ngivile' ogosa neine' monovo nene evene' mukiliti ve'nido' do soto' ogo osu' laave.
COL.2.16	Ne'mine ine' nenako nemu' nene lingine noso' nite' ma naakumu' nehe malise ogakumu' nehe evene' malite ne'mine ne'mine ilizave lii monovotinemu' ize' mili lii lengemenga lilizani' nene gili ngimamilo. Ido' a'mine'mine igi evenelite holise' minaa' ani' gamene ado' kilisimasilo' kilisimasilo' noso' nite' naba naa' ani' gamenelokisi ike'ni gosoho' soto' ine' gamenelo' gamenelokisi ido' saleleu' saleleukisi nene lingine holise' minaa' naahe minamaa' naahe ne'mine naavo evene' malite a'mine monovotinemu' ize' mili lii lengemenga nilavo ma nene gili ngimamilo. 
COL.2.17	A'mine noso' nite' nehe holise' gamene nehe ne'mine inite' nene alinge' soto' ilizani' initeliti avazaha'ine mumuno'ine ne'mine minani'za a'mine initeliti inite' gihile'ine nene Kilisito' ne neive. 
COL.2.18	Evene' malite ha me misubou' alevete ga'ine gilaa' adi'mine igi gilii ingine laza vetelo' inite' o molavo ninguune' nenako nemu' nene laza mono' monovo gehepeve gele none liisa engi' oko'ine nene hazamu' di dizi minii lengikumu' nene lingine amuzo mili okodine di limisa angelo' gubi' izi ngimaa' amilizani' nene lukuvo nalizado' lisihe' igi minamilisave lii lutingu' hizilizani' nene gili ngimamilo. 
COL.2.19	A'mine ne'mine aleve nene leli' godote ne'mino neive Kilisitodo' nene eze aleve mukito' gi'mizo none' ne'mine igi ingine nene gi'mizamave. Ido' laza eito' gi'mizo none' nene ezelati' gu'nuhuvolo ne'mo eze oko'no linge ato ato' ne'mine nonive muki' nene do gili' lo-lidivo mino O'moso'mo hize ele' o-lede neivo ne'mo nene naba o'mo vo minaa' noune.
COL.2.20+COL.2.21	Lingine nene Kilisitolesi maka' hiliisa me misubou' alevete ne'mine mana'mine initekumu' gili laa' ani' gamazilo' gelekele' igi minanguti' nene kuluhizisa nizani' nenako nemu' nene lingine a'mine Kilisito'nimu' gilamave me misubou' aleveti muliseuti' ha nizani' gilivo evenelite ne'mine mana'mine initekumu' nene di gilamilo ido' ni gilamilo ido' diisa igi mili amilo li li-lingidaa' ani' gamazilo' gelekele' igivo' minaa' naani' nene nanimu' naave. 
COL.2.22	Ingine ne'mine li-lingidaa' ani' inite' nene ha igi mili naavo osu' loosa vo haza oga' neine' initekumukovo' nene li-lingidaa' ani' ve. Ido' ingine ne'mine iga' ani' nene haza evenelitevo' apizi ngimi li huki li-ngidaa' ani' gamazilo' e'metiisa iga' ani' ve. 
COL.2.23	A'mine laa' ani' gamazi ne'mo nene okodeloti' monokumu' lanite' gelo amuzo molo e'metaakumukisi ido' leli' okode nene lanite' gelamiline' inite' o-do do limune' gelo minaakumukisi nene laa' neine' nenako a'mine neve nene otohato gamazi gele neine'za a'mine lemeni dameni litehe ne'mo lanite' giline' monovo nene do leme-doo e'metamo mineloningumu' nene mo keke' hize ele' o-ledesa'mive.
COL.3.1	Nemu' nene Kilisito' hilinguti' O'moso'mo do ote-dingu' nene lengikisi lutine helavo minanguti' nene maka' do ote-lengedavo nizani' nenako nemu' nene lingine Kilisito' O'mosoloti' lemo mino ana hulaa' ida neida Okulumoku' minine' monovo danavavo' nene dalone li gili mini gono di minilo. 
COL.3.2	Me misubou' minine' initeto' nene lutine milami asi Okulumokuko neine' monovo danavalokovo' nene lutine mili gili minilo. 
COL.3.3	Ne'mine noluvoni' nene neemu' noluve: Lingine hili nizani' gelavosa minevo' alevotine gihile nene Kilisitongu' haleke neine' nene mo O'mosola neive. 
COL.3.4	Ne neiha minevo' alevotine'mi izeleho Kilisito' ogo soto' pizeline' nene linginesi a'mine'mine igi lengemeni dameni okodine atoli'minesi maka' soto' ilisave.
COL.3.5	Nemu' nene lingine me misubou' monovo danava goloso lutingu' neine' ado' vene' vemoho' gipe alu gopo ingaa' monovosi ido' lute do goloso iline' monovo ato ato' nesi ido' inite' goloso mamu' lutine otavo ninge lamine' oga' nesi ido' inite' gohi masi masi dunivoo lii mumuzo' oga' monovo nene soza o'mosolo' gelekele' oga' monovo ne'mine nenaze a'mine nesi nene mo ngibili hilani' gelavo mudise hulisa minilo. 
COL.3.6	O'moso'mi gamazi gili huli ne'mine monovo igi mili iga' avemu' nene O'moso izebolo' molavo lihime ngemeleseive. 
COL.3.7	Ido' linginesi gomu' a'mine ne'mine monovo nene lengi' lutine'mine lolo' ogavo minangu' nene a'mido' e'meti igi mili minaa' ani' ma neive. 
COL.3.8	Ne'mine igi minani'za idise a'mine nene hulisa ma me'mine monovo nesi nene hulilo: Ado' lingizebolo' mala' mala' nesi ido' evene' singehe' goloso minaa' nesi ido' lukehe lakehe oga' monovo nesi ido' dovo ledevoka laa' monovo nesi ido' gamazi goloso laa' nesi nene mo mudise hulilo. 
COL.3.9	Lengiku' gamazi lilizangu' nene sozasi lamilo. Lingine gomu' lengemeni damenisi ido' a'mine'mo ogo molo oga' ine' monovo've golososi nene di hulisa 
COL.3.10	lengemeni dameni gosoho' di otuhani' ma neive. A'mine lengemeni dameni nene O'moso'mo lingine eikumu' gili vevesi osu' li minilizangumu' ve lo ei' a'mine lengemeni dameni do soto' ive'mi avazahalo' gehepeve nene gohi do gosoho' o'mo voovo' neive. 
COL.3.11	Ido' ne'mino do gosoho' o-lidingu' mene gomu' ho'lo ato ato' minune' monovo ma nene mo mudise osu' laave. Ado' evene' linge ma nene heta ato' aleve nGiliki aleve nevo'mine minavo linge ma Zuda aleve minunivo ne'mo ho'lo minune' nolihe ido' linge ma okodela O'moso'mi noso neivo linge ma nomivo haza nizavoo minune' nolihe ido' linge ma nene save dunive ne'mine nonivo linge ma nene save damave evene' loposo ne'mine minavo minune' nolihe ido' linge ma goboni ve minavo linge ma nene evene' maliti goboni ve minamo haza nonivo minune' nolihe laza ne'mino minaa' une' ma nene idise Kilisito' aza leli' mukiliti nabate lolo' ogo leli' nene mukiku' mine molo neine' nenako nemu' nene ne'mino ho'lo minaa' une' monovo ma nene mo osu' lave.
COL.3.12	Ne'mino neine' nenako nemu' nene lingine O'moso'mo lengi' nene do kegeso do eita ogosa lulo lengeme neive ei' evenele nizani' nenaze. Lingine me'mine monovo nene di otuhi igi mili minilo. Ado' muludine hukavo evene' mulumo'ine ningaa' monovosi ido' nasahili' o-ngedaa' monovosi ido' okode do lemo minaa' monovo nesi ido' muludine laminekisi hongu lo minaa' monovo nesi ido' lingizebolo' molani' inite' ikevo ma goloso gelamo zou lo minaa' monovo nesi nene di otuhi 
COL.3.13	lengiku' evene' malite lingizebolo' molali inite' i-lingidika' i-lingidika' navo ma nemu' nene gosele' lengebelamivo gili huli a'mine lihime'ine nene huli-ngidilo. Ee, Guvelesi ve'mo lengi' lihimetine nene hulo-lingidine' nenaze. A'mine'mine igi lingine nene ge lihimeka hulo-gede ne lihime'ne hulo-nede livo' minilo. 
COL.3.14	Ido' lingine ne'mine mana'mine inite' igi mili minaa' naani' nene ngivile' ivosa inite' naba nene lutine ngemaa' monovo nene di otuhi igi mili minilizave. A'mine lute ngemaa' monovo ne'mo nene monovo lamine' muki' nene asabu' ize neivosa laminovo' minelonido' do hamo' o-ledaa' neive. 
COL.3.15	Kilisito' elese molo-lengedo lengele'mize eita ine' nene lingine lutine hamo' ogavo hongu li laminivo' minilizave losa ne'mine ine' nenaze. Lingine ne'mine mana'mine inite' ilisa gilii ma nene gomu' a'mine initekumu' ize' mili di ningi Kilisitodati' hongu lo lamino minaa' monovolo' nene e'metilizani' aka vele-lengedeline' initekovo' ilo. Ne'mine igi mini O'moso isaa' neve li opo'ni li minilo. 
COL.3.16	Kilisito' gamazi've nene lutingu' vauve goloso elosa mine molo minivo minilo. Ne'mine igi otohato gamazi gehepeve li ge apize neme ne apize geme ido' ge hungo' molo neme ne hungo' molo geme lisa mono' nama ato ato' mono' godolouti' mono' nama nehe idise a'mene laa' naani' mono' nama nehe ido' O'moso'mi Sikalahu' ne'mo lo soto' ogo lo-lengemeline' mono' nama nehe neeve nene li O'moso nene isaa' neve li a'mine nama nene lutinguti' gehepeve li-imaa' igisa minilo. 
COL.3.17	Lingine gono dalizangu' nehe gamazi lilizangu' nehe nadi' nadi' ilizahe a'mingu' nene Izesu' aza lengi' Guvetinesi ve miningumu' nene soto' ogo minelido' di milisa igi mili ei' Izesu'nimu' nene melehine O'moso isaa' neve li-di minilo.
COL.3.18	Lingine Guvelesi ve'mi evenele nizanako nemu' nene vene' lengi' nene vadinge lilizani' gamazilo' nene gelekele' igi gili daakovo' igi minilizado' o neine' nenaze. Gelekele' i-ngidi minilo. 
COL.3.19	Ido' vemoho' lengi' nene eledingine lutine ngimi mini gosele' ngebeleline' inite' i-ngidamilo. 
COL.3.20	Ido' izipe lengi' nene izetingine metingine gelekele' i-ngidi minilizani' nene Guvelesi ve'mo gilivo mulunou' lamine' oloseize. Gamene gamene gelekele' i-ngidivo' minilo. 
COL.3.21	Ido' ize'ninge me'ninge lingine izipahatine gosele' ngibilivoovo' minikelizaze. nGizebolo' molali inite' inite' i-ngidi minamilo. 
COL.3.22	Ido' gonou' ve lingine nene me misubouko gizebo i-lingidaa' naavetine nene gamene gamene gelekele' i-ngidivo' minaa' ilo. Ido' ne'mini gelekele' i-ngidilizani' nene lengi' gizebo vetinelite lengikumu' ningi lamine' gililizave li engi' ve'nido' nene gono amuzo mili daa' naave gili gono di miniisa alinge' ingine ningamavo gono gilizevo igi di minaa' ne'mine nene amii asi Guvelesi vemu' golise gili mini lutine gonotidokovo' mili mini gono di minilo. 
COL.3.23	Ne'mine mana'mine gono dalizangu' nene eveneliti gono di-ngidamii asi Guvelesi ve'mi gono nidi-dani' gilivosa lutine laminetoti' gehepeve nene di minilo. 
COL.3.24	Ido' ne'mine ilizani' nene Guvelesi ve'mo a'mine gonotido' golo hizo salani molo-lidine' inite' nene menitine ne'mine lehize-lengedeline' mamu' nene gili nizani' nenako nemu' nene ne'mine ilisaave. Lingine gelekele' i-di nizave nene Guvelesi ve Kilisito'ni gelekele' i-di nizani' ve. 
COL.3.25	Ido' ne'mine noluvoni' nene ingine gamazi've avuto' igi monovo goloso ilizave nene hamokisi vo'nelo' ve ve lo ma ninge mate-ngedamo muki' nene monovo goloso ilizado' golo hizo lihime ngeme osu' loloseive.
COL.4.1	Ido' gonolo' veti gizebo ve'ine lingine Okulumoku' nene lengito' gizebo vetine ma neine' nenaze. A'minemu' nene gili mini lengi' gonou' vetine nene monovo hehe lo mineline' lisihekovo' nene i-ngidisa minilo.
COL.4.2	Ido' O'mosola li minilizani' nene hulami laakovo' igi minilo. Ido' ne'mini O'mosola li minilizangu' nene lutine okise ongamivoo gilingili igi O'moso nene isaa' neve li-di minilo. 
COL.4.3+COL.4.4	Ido' Kilisito' gamazi've gomu' suno' minine' lo soto' ogo lo-ngemeloningumu' nene O'moso'mo akahe si'ze-ledaavo naza lolodo' o neido' do molo lolongumu' neni' nene a'mine gamazi lovo ngolo' lovo' ogo lo-ngemelive lii lingine a'mine O'mosola li minilizangu' nene lelikumukisi lilo. Naza nalato' ve nouvoni' nene a'mine Kilisito' gamazi've lo soto' oga' uvongumu' nene nouve. 
COL.4.5	Ido' lingine nene gopo moni minamii evene' ado' Izesu' evenele lili' ami heta minave nene nanite' di-ngidilizahe a'minemu' nene gatine gili nge li mini monovo laminekovo' i-ngidi evene' hize ele' i-ngidiliza gonotine lamine' soto' iline' nene mo diivo' minilo. 
COL.4.6	Ido' gamazitine lilizani' nene gamazi unuvo huhu lo mino melele' o mineline' gamazivo' lilo. Ne'mine igi minilizaani' nene monokumu' ma longo' i-lingidilizave hamo hamo' nene di velepe' izi li-ngimiliza gamazimu' nene gili hehe li minisa minilizave.
COL.4.7	Ido' nenita soto' o'mo novine' initekumu' gamazi've muki' nene Tikiko' lo-lengemeleseive. Aza nene Kilisito' evenele leli' zuho Guvetesi ve'mi gelekele' izipe've lisihe' lamine' lelikisi maka' gono daa' ive neivo lu'ne emaa' nouve minive 
COL.4.8	ne'mo leli' gamazi nene lo-lengemo muludingu' do lamine' ilive lo imiselekuvo lengita nesene novive. 
COL.4.9	Ido' lengikuti' ve Onesimo' nene leze zuho peleseve' izamaa' ive lute eme nonive minive aza nene ezesi maka' nivasive. Ingine nene mela minine' gamazi muki' nene li-lingimilisasive.
COL.4.10	Nenikisi maka' nalato' nosive Alisitako' ne'mo nene longopo'ni nolive. Ido' Banabasi' oholoho Maleko' nesi nene longopo'ni nolive. Ezemu' i-dilizani' gamazi nene mo lengita hulo nouvo mo gili nizani' ma neive. Lengita naavo ma nene ele'mize lamine' ilo. 
COL.4.11	Ido' ve ma gulive Izesu' ve lo minine' ado' gulive've gohi ma Zusito' ve li li-daa' ave neesi nene longopo'ni nolive. Zuda ve minanguti' nene a'mine luve metevo' nene nenikisi maka' O'moso'mo gizebo o-ledelingumu' gono daa' unive minii a'mine nete nene hize ele' gehepeve i-nidave. 
COL.4.12	Ido' lengikuti' minive mino Izesu' Kilisito' gonolo' ve minive Epahala' nesi nene longopo'ni nolive. Aza lengikumu' nene gamene gamene O'mosola zege' zege' ogo laa' neive. Ee, lingine monoku' lodive igi O'moso'mo lulou' giline' gamazi muki' nene gili hehe li a'mido' e'meti osu' lilizave losa nene O'mosola laa' neive. 
COL.4.13	Ee, naza eze monovo nene mo gele noosa a'minemu' nene ti' lo noluve: Aza neve nene lengikumukisi ido' Izesu' evenele Laodikia ebeku' minavemukisi ido' Hielapoli ebeku' minavemukisi nene ge'nebe gono goloso amuzo molosa do minaa' neive. 
COL.4.14	Ido' longopo'ni gohi ma nilasine' nene lute eme nonive tota ve Luka' nesi ido' ve ma Dema' nesi nene nilasive. 
COL.4.15	Ido' laza leze zuho Laodikia ebeku' mulise milaa' naavesi ido' Nimiha'nisi ido' mono' aleve eze numu'veu' mulise milaa' naavesi nene ngopo'ni noluze. Li-ngimilo. 
COL.4.16	Ido' luhuvo nite' meve nene gati li-lingimikevo ma nene Laodikia ebeku' mulise milaa' naangu' nesi nene gatilizangisi huli-ngidilizave. Ido' Laodikia ebeku' di nizani' luhuvo nite' nene lingine di igi a'minesi nene gatilo. 
COL.4.17	Ido' Alakipo'ni nene ti' li li-imilo: Gaza Guvelesi ve'mo gimine' gono nene hulamo mo do pelelove lo gele minosa dalosane.
COL.4.18	Luhuvo nite' gizi-nidaveti a'ninguti' luhuvo gizaa' inite' nene doosa neni' Paulo' nene longopo'ni lo neni' a'nedunu' nogizuve. Nemu' nene lingine nalato' nouvongumu' nene gatine molalize. A'minemu' nene gili minilo. O'moso'mi nasahili've ne'mo nene lengita mine molo minivoo.
1TH.1.1	Paulo' nazasi ido' Siluvanokisi Timoteokisi laza Meteho O'moso ido' Guvetesi ve Izesu' Kilisito' eze evenele zuho lingine Tesalonika ebeku' mulise milaa' nani' nene luhuvo nite' gize-lengedelone losa luhuvo nite' mene nogize-lingiduze. Ningilo. Nogize-lengedo O'moso'mo nasahili o-lengedavo hongu lamineku' minilizave lo ezela noluve.
1TH.1.2	Laza lingine mukikumu' ve lo gamene gamene O'moso opo'ni lovo' lovo' oga' noune. Ido' gosele' lebelamivo lengikumukisi O'mosola lo minaa' noune. 
1TH.1.3	Ee, Meteho O'moso'mi velelo' mini lingine Izesu'nimu' gili ele'vole' iga' nani' ne'mi gihile've di soto' igi gono daa' nani' nemu' ido' lutine ngimi amuzo mili nasahili' i-ngidaa' nani' nemu' ido' Izesu' Kilisito' ogo do lu' izeleseive li gilingili igi mini lutine di gili' li hongu li minaa' nani' nemukisi gelo O'mosola laa' noune. 
1TH.1.4	Ido' neze zuhokizo, O'moso'mo lulo lengeme neine' mate, aza neni' ve lo do kegese-lingidine' nene gele nounako nemukisi opo'ni laa' noune. 
1TH.1.5	Mono' gamazi lamine' do vo lo-lingimune' nene haza gamazi lolo' amine' ve. O'moso'mi Sikalahu' amuzo'vesi neine' nene soto' ogavosa gele ele'vole' o mino lo-lingimune' nemu' O'moso'mo do kegese-lingidine' nene mo gele none. Ne'mine ogo laza lengikumu' ve lo lengita mono' gono do minune' gameneu' ogo molo ogo minune' monovo nene langisetine mo ningi gili nizave. 
1TH.1.6	Monovote ningi gili unidi'mine unidi'mine igi Guvetesi ve idi'minesi igi minani'. Ne'mine igi O'moso'mi gamazi gili gili ele'vole' igi gili di minikevo nemu' amuzo mili goboni mili-lingidi'mi vi minangukisi O'moso'mi Sikalahu' aza muludine do lamine' ogo neivo muludingu' lamine' gili minani'. 
1TH.1.7	Lingine ne'mine igi minani' nene gilii Makedonia misubou' ido' Akaia misubou' mono' gili ele'vole' avete lingine adi'mine igi lenge'meti vani' ve. 
1TH.1.8	Ido' Guvetesi ve'mi gamazi nene lengitati' vo hutile' ogo Makedonia misuboukisi ido' Akaia misuboukisivo' vivoba numudo' namado' lingine O'mosomu' gili ele'vole' ani' ne'mi guvele nene buu lo vine'. Buu lo vavo evene' muki' gili osu' likeve. Nemu' ma lo-ngemelonido' nomive. 
1TH.1.9	Evene' angise'ine vetete' igi li soto' iga' nave. Laza lengita vo mino gono dunivo ne'mi gihile've soto' ine' nemu' vetete' igi lingine ve'ine ga'ine nomine' avazaha o'moso nite' gelekele' i-ngidaa' igi minani' nene mehedine ngimi O'mosola vi gi'mizi velesi neive O'moso gihile gelekele' i-di minaa' nani' ne'mi gamazi li soto' iga' nave. 
1TH.1.10	Ido' ne'mine igi lingine a'mine O'moso'mi gipele hilinguti' do ote-dine' nene Okulumokuti' alingumu' gizebo igi nizani' nemukisi vetete' igi laa' nave. Ado' a'mine alinge' gonito' vokunivo O'moso'mo lihimete apaso mulumo nite' o-ledelesa neinguti' do lu' izaa' neive Izesu'nimu' nene noluve.
1TH.2.1	Neze zuho mate, lengita vo gono dunivo vo haza amine' nene langisetine ningi gili nizave. 
1TH.2.2	Ido' gomu' nene Hilipi ebeku' mulumo nite' i-lidi goboni mili-lidani' nesi langisetine ningi gili nizave. Ne'mine i-lidani'za leze O'mosote'mo hize ele' o-ledo amuzo lemavo a'mine mulumosi geni naba hiluningukisi O'moso'mi gamazi lamine' nene lovo' kiselevo' ogo lo soto' ogo lo-lingimune. 
1TH.2.3	Gatine do lo-lingimune' gamazi nene ladanga lo lo-lengemamune. Ido' goloso inite' daa' univete lo-lengemamune. Ido' gotine izo soza lo lo-lengemamune. 
1TH.2.4	O'moso'mo leze luteu' ningavo eze gamazi lamine' nene ha li-ngimilizado' neive lo ninge-lede neivo lo-lengemaa' noune. Evenelite gilikevo lamine' ilive losa nomive. O'moso luteu' ningaa' ive'mo ningivo lamine' ilive losa lo-lengemaa' noune. 
1TH.2.5	Lingine leze monovote gili nizave. Lengita minune' gameneu' monovote do haleko suno' mino lengi' moni henenimu' mumuzo' ogo muludingu' hizo ma lamune. O'moso'mo gele neivo nolune. 
1TH.2.6	Lengi' nehe evene' atolite nehe lezemu' gilikevo dizavo guvetesi ve lolo' olone losa lamune. 
1TH.2.7	Laza evene' naba gidini eze aposolo lili' igi minilizave lo Kilisito' aza lele'mize molanako laza amuzo molo-lengedelone' ha neive. Ha neine'za ne'mine amo ize'nibo mali'mo izipahala zou lo gizebo o-ngedo minaa' neine' ne'mino laza linginela minune' ve. 
1TH.2.8	Ne'mine ogo lute lengita minavo O'moso'mi gamazi lamine' nene lo-lengemelone losavo' lamune. Lingine vodelo' aleve lili' ani' nemu' nene leze minevo' alevote lengita osu' liline' nene lamine' ve lo gelo nesi lengemelone losa lune. 
1TH.2.9	Neze zuho mate, ele'vole' gono do labusote ilivo gono do minune' nene mo gili nizave. Linginelati' inite' ma limilizani' nene linginela nomivo geni ogalive lo holisekisi holukakisi okode losuvo'mi gono ele'vole' ogo do mino O'moso'mi gamazi lamine' nene lo-lingimune' ma neive. 
1TH.2.10	Laza lute laminekisi mine kegese mino lute lisihekisi mino lihimete nomivo mino mono' gilaa' ave lengita ogo molo une' nene mo linginesi O'mososi ningi gili nizave. 
1TH.2.11	Me'nibo mali'mo izipahala zuho o-ngedaa' neine' ne'mine ogo laza lingine hamo hamo' ne'mine o-lengedo minaa' une' ma ve. 
1TH.2.12	Ne'mine ogo gatine do vodine lutine do gilingili o-lengedo lo huko ti' lo lo-lengemo minune: Ei' gizebo o neingu' mini eze labana've ningi di ti' ilizave lo O'moso'mo lengele'mize molaze. Nemu' O'moso ei' evenele zuho igi mili ilizani' o nolidokovo' igi mili minilo lo lo-lengemo minune' ma neive.
1TH.2.13	Ido' laza O'moso'mi gamazi lo-lingimunivo gilikevo haza eveneliti gamazi lolo' amine' ve. Lingine O'moso'mi gamazi ve li gili di go'zani' ma neive. Mo lamine' O'moso'mi gamazi neive. O'moso'mi gamazi ne'mo mono' gili gili ele'vole' i nizave lengita gono daa' neive. Nemu' nene laza gamene gamene gosele' lebelamivo O'moso opo'ni laa' noune. 
1TH.2.14	Neze zuho mate, O'moso'mi evenele zuho Zudaia misubouko Izesu' Kilisitoda vi gi'mizave inginesi linginesi hamo' suno di nizavo mulumo inite' i-lingidi engi' nene Zuda vete goboni mala' mala' i-ngidani'. A'mine'mine igi lingi zuho malitesi goboni mili-lingidani' ve. 
1TH.2.15	Zuda ve ingine neve gozopo' O'moso'mi gamazi li soto' iga' ave polohete nene ngibili hilani'. Ido' a'mine'mine igi Guvelesi ve Izesu'ni nesi bili hilani' ve. Ido' leze libili ga' limiselani'. A'mine Zuda vemu' O'moso'mo gilivo lamine' amine'. A'mine Zuda ve nete evene' muki' numudo' namado' ve nene lovo i ngimi minaa' nave. 
1TH.2.16	Laza ato ato' vetida vo mono' lo-ngemekunivo gili O'moso'mo do ngu' izivo minilizave lo volosa nonivo a'mine Zuda ve ingine ne'mine igi lelikumu' nene mono' goloso laa' nanako aka hize tilelobe li lovo gani li-limaa' ani'. Ingine ne'mine ivi' ivi' igi minikevo engi' lihime eheto' eheto' ogo dize minavo O'moso'mo izebolo' molani' ne'mi lovo've nene engita mo ogo minave.
1TH.2.17	Neze zuho mate, leli' nene gamene ngomo hulo hoto' o-lengedo sihele'ni izipe ne'mine lolo' ogo none'za hulo hoto' o-lingidune' nene lutedunu' nomive. Okode losuvodunukovo' ne'mine une. Nemu' nene lengikumu' lisivo mino lingi vo ningelone lo amuzo molo gelo aka vise' ogo minune. 
1TH.2.18	Lengita volone lo gelo minune' nenako Paulo' naza gamene masi masi volosa okuvo Satani'mo aka hize tile-nidine'. 
1TH.2.19	Lengikumu' ve lo lanite' gelaa' noune. Nene ne'mino neive: Guvetesi ve Izesu' heteleline' gameneu' nene zaa' vete leli' gonoli'mi gihile lili' ilizave. Langise nene leli' gonoli'mi gihile lili' ilisave. Nemu' lengikumu' lolize izo minaa' noune. 
1TH.2.20	Lengikumu' muludeu' lamine' gelo O'moso opo'ni laa' none.
1TH.3.1	Lengikumu' nisivo mulumo gelo minuvoni' nene edamivo Timoteo' aza hulo-nedo lengita vavo nenikovo' Atena numuda minelove lo gelo 
1TH.3.2+1TH.3.3	lelikisi maka' O'moso'mi gono do Kilisito' gamazi've lamine' lo soto' oga' ive leze zuho Timoteo'ni imiselekuve. Ido' imiseluvoni' nene aza lengita vo monokumu' lengi' goboni mili-lingidi nizani' ne'mo nene mono' hulikelizave lo gatine do lutine do ngi lo-lengedo Izesu'nimu' gili ele'vole' nani' nene do amuzo molo-lengedelive lo imiseluvoni' ve. Ee, O'moso'mo gelavo a'mine geni nene ha gehelonido' o none' nene lingine mo gili nizave. 
1TH.3.4	Ee, a'mine geni olihe soto' amivo laza lengita ha minune' gameneu' nene mulumo geni nite' soto' o-ledelesa neive lo gomu' ogo lo-lingimune' nenako nemu' nene a'minemu' mo ningi gili nizave. 
1TH.3.5	Ido' lemengu' molaa' ive lengemengu' molavo lengita gono dune' nene vo haza ogalinako mono' gili di nizahe ido' hulahe lo ne'mi monovo gelelove lo lengikumu' mulumo naba gelosa ogo molo minuvonikisi edamivo Timoteo'ni imiselekuvo vine' ve.
1TH.3.6	Ido' Timoteo' aza lingisi minadati' lezela ogo hetelo lingine Izesu'nimu' gili ele'vole' igi minani' nemu' vetete' ogo lo-lemave. Ido' lelikumu' gilikevo gamene gamene lamine' ogo minaa' ivo laza lingine ningelone lo minaa' une' ne'mino linginesi a'mine'mine igi lezemu' ningelone li gili minaa' ani' nesi lo-leme osu' lave. 
1TH.3.7	Lo-leme osu' lavo neze zuho, lingine Izesu'nimu' gili ele'vole' igi minani' nene gelo nemu' lengikumu' geni libiline' nene mate-ledavo goboni mili-lidi nizavo mulumo gelo noningukisi lamine' gilune' ve. 
1TH.3.8	Idi'nise lingine Guvetesi vela vi gi'mizi ele'vole' i nilizani' nemu' gelo luteu' lamine' ogavo gohi mine lamine' ogo ogo molo minelesune. 
1TH.3.9	Ido' lengikumu' ve lo O'moso'mi velelo' muludeu' lamine' goloso giluningumu' ve lo lengikumu' do dizosa O'moso opo'ni lolone. 
1TH.3.10	Gele lemavo lengita vo ge ninge ne ninge lo mono' linge ma mine'mo vo neine' nene imine' molo lo-lengemelone lo holisekisi holukakisi vauve elo O'mosola laa' noune.
1TH.3.11	Ido' Meteho O'moso asi'vesi Guvetesi ve Izesukisi volone' akate velo hulo lengita ivo. 
1TH.3.12	Guvetesi ve lengita gono davo lengiku' lutine ge neme ne geme li mini la'lise leli' lute linginela mulune' ne'mini linginesi a'mine'mine igi lutine evene' mukita milikevo buu lo a'mine monovo amuzo molo minelive lo O'mosola nolune. 
1TH.3.13	Ne'mine ogo Guvetesi ve'mo lutine do ngi lo-lengedavo Guvetesi ve Izesu' eze evenele zuho mukikisi ogo heteleline' gameneu' lingine nene O'moso'mo ningivo lihimetine nomivo lutine laminekisi minilizave.
1TH.4.1	Neze zuho mate, gamazi mo gize lengemekuvoni'za ma neine' nene lo-lengemeloze. Gililo. Guvetesi ve Izesu' ei' velemu' ogo gatine do amuzo molo lo-lengedo lingine monoku' igi mili minilizani' ne'mo O'moso'mo gilivo lamine' iline' ne'mi monovo apize lingimune' ne'minevo' igi minilo lo nolo-lingimune. Ne'mine igi nizani'za gohi amuzo mili minilo lo nolo-lingidune. 
1TH.4.2	Lingine gili dalizani' gamazi Guvetesi ve Izesu' velemu' ogo gozopo' lo-lingimune' nene mo gili nizave. 
1TH.4.3	O'moso'mo ne'mine igi minilizave lo gelo ti' lo laa' neive: Vene' vemoho' gopo' napa' monaa' nene huli evene' kekeize ve, ve lisihe' lamine' minilizave lo laa' neive. 
1TH.4.4	Lingine hamo hamo' okodine di kekeize li mini evene' ve'nido' lihimetine nomivo minilizave. 
1TH.4.5	Evene' ato' ato' O'mosomu' gilamavete vene' alumu' ngumo helepele' ivo a'minemukovo' gili di monaa' nave. Lingine ingine iga' adi'mine amilo. 
1TH.4.6	Mali'mo ne'mine iline' nene ve gonoloho noso molani' nene avuto' ogo elenahine longo' ogo a'mine ve gonolohi inite've do gopo o-dalive. Ne'mine ilizave nene Guvelesi ve'mo lihime ngemeleseive lo gomu' ogo lo-lingimune' ma ve. 
1TH.4.7	O'moso'mo lengele'mize molani' nene vene' vemoho' gopo' napa' monanguti' lutine nene goloduvosi minilingumu' ve livoba lutine nene guluvi' lamine' lisihe' minilingumu' ve lo lengele'mize molani' ve. 
1TH.4.8	Nemu' nene a'mine gamazi gele hulilive ne'mo haza eveneliti gamazi gele huluhe lo O'moso'mi gamazi gele huloloseive. Ido' gamazi've gele hulilingu' nene aza O'moso nesi vasa ize-deleseive. Ee, eze Sikalahu've lamine' lengemaa' ive O'moso nene vasa' ize-deleseive.
1TH.4.9	Lutinedunu' nasahili' ge o-nede ne o-gede li minilizave lo O'moso'mo asi've monovo've lengelebizo lo lengeme neine' nenako laza luhuvo nite' gize lengemo lingine Izesu' evenele zuho linge nene lutine ngimilizave lo nanitekumu' lo-lengemelone. 
1TH.4.10	Ido' lo-lengeme neine' ne'mine igi lingine Makedonia misubou' Izesu' evenele zuho mini'mi moni nizave muki' nene lutinedunu' nasahili' i-ngidi minaa' nave. Ne'mine igi nizani'za gohi amuzo mili li-ngimi minilo lo gatine do nolo-lingimune. 
1TH.4.11	Ne'mine ogo gamazi ti' lo lo huko lo-lingimune': Zou lo mino evene' maliti gamazilo' nehe noso' niteto' nehe gopo domo dize dize ogo monamo leli' initetemukovo' gelo mino la'lisete adedunu' gono do minelone li ne'mine ilisavo' amuzo milalo. 
1TH.4.12	Ne'mine ikevo nemu' evene' mono' gilamavete gilikevo monovotine lamine' mineleseive. Ido' ne'mini gono dalizadi'mo inite' matatine vai' lo minavo evene' mala initekumu' voku' voku' ma lilizado' o minamoloseive.
1TH.4.13	Neze zuho mate, gililo. Mono' gilamavete ingine hilavemu' gopo ga'ine gili mo hili osu' likeve li gohi ningamolosune li ive nama iga' nave. Ingine ne'mine iga' nani'za linginesi ne'mine ikelizave lo hilavemu' nene lo-lengemelouze. Gililo. 
1TH.4.14	Laza nene Izesu' hilinguti' gohi otine' nene gele ele'vole' o none. Nemu' ti' lo gelelone: Tine' molo aline' gameneu' nene Izesu'nimu' gili ele'vole' igi hilave inginesi O'moso'mo ngele'mizo aloseive.
1TH.4.15	Guvetesi line' gamazi ma lo-lengemelesune: Misubouko vetesi nonive nete Guvetesi ve aline' gameneu' nene hilave ngivile' amolosune. 
1TH.4.16	Guvetesi ve Okulumokuti' lemelove lo amuzo molo vise lavo angeloliti guve'inesi ve naba ne'mo nolo molavo O'moso'mi pikuli've ne'mo nolo molavo lemeleseive. Nolimivo Kilisito'nimu' gili ele'vole' igi minadoti' hilave ingine gomu' mili otilisave. 
1TH.4.17	Otikevo evenele zuho lingela laza vetesi minelonive nene O'moso'mo lele'mizo dizavo a'mido' imine' molokunivo limuso avilelo' Guvelesi vesi maka' do bizelesune. Ne'mine ogo Guvetesi vesi minevo' minevo' ogo minelesune. 
1TH.4.18	Nemu' nene lingine gamazi mene li volelo' melo' igi gili hilavemu' mulumo gilii ma ge do hongu lo-nede ne do hongu lo-gede li minilo.
1TH.5.1	Neze zuho mate, gamene nanike' ogo vavosa Guvetesi ve alive ido' nanite' nanite' soto' ogavosa alive. Ne'mine initekumu' nene nanitekumu' luhuvo nite' gize lengemelone. 
1TH.5.2	Langisetine gili nizave. Guminelo' ve holuka' alizave lo gelamune' gamenelo' igi hetelaa' adi'mino Guvetesi vesi a'mine'mine ogo aloseive lo gelamolone' gamenelo' ogo heteleleseive. 
1TH.5.3	A'mine gamenelo' evene' ingine gamene lamine' initeli'mo lebelamiline' gamene neive li nizavo ngemengingi initeli'mo lite' lo ogo mudise do goloso o-ngedeleseive. Izipe gatu'inesi vene' ingine mulumo gililiza gamene gilami gopo nimonavo mulumo inginela soto' ogavo nini' iga' nani' ne'mine ogo a'mine ngemengingi inite' nene soto' o-ngemeleseive. Soto' o-ngemavo nene ngeli golise vilizahe.
1TH.5.4	Neze zuho mate, lingine nene initekumu' ma gilami liti'musou' ma minamave. Nemu' nene guminelo' vemu' evene' ingine gizebo igi minamilizani' gamenelo' igi hetelaa' ani' ne'mino linginesi a'mine gamenemu' gizebo igi minamado' ogo do upuho' o-lengedalive. 
1TH.5.5	Lingine muki' labanali'mi zuho nizave. Liti'muso'mi zuho nomune. 
1TH.5.6	Nemu' evene' lingela haza ve ingine lu'ine okise ongo minaa' ine' ne'mino lute ongamivo lute gate gopo amivo la'lisete gizebo ele'vole' ogo minukele'zo. 
1TH.5.7	Ingine okise ingaa' nave nene liti'musou' ingaa' nave. Ido' noso nii sipaki iga' nave inginesi nene liti'musou' nii sipaki iga' nave. 
1TH.5.8	Labana' gamene'mi evenele nounako sipaki amo lute gate do veveso minelone. Ne'mine ogo Izesu'nimu' gele ele'vole' o none' ido' lute ngemaa' noune' ne'mo lepesete lolo' ogavo O'moso'mo do lu' izavo lamine' minelone lo lute gilingili ogo minaa' neine' ne'mo leze lovo angili' ne'mine lolo' ogavo minelone. 
1TH.5.9	Ne'mi monovo ne'mino neive: O'moso'mo izebolo' molani' nene apase-ledo lihime lemelove lo lele'mize molani' nomive. Asi Guvetesi ve Izesu' Kilisito' do lu' izavo minelone lo lele'mize molani' ma neive. 
1TH.5.10	Hele noosa nehe vetesi minosa nehe ogavo ezesi minevo' minevo' ogo minelone lo Guvetesi ve lelikumu' ogo hiline'. 
1TH.5.11	Nemu' nene lutinedunu' ge hize ele' o-nede ne hize ele' o-gede li lutine di amuzo mili mini monoku' ge do amuzo molo-nede ne do amuzo molo-gede li idise iga' nani' ne'mine i diivo' vi minilizave.
1TH.5.12	Neze zuho mate, inite' mamu' amuzo molo nolo-lingidune: Guvetesi ve'mo ngele'mize molavo lengita mono' gono di gizebo i-lingidi mini lengele'mizi hehe li nizavemu' nene gili lamine' igi minilo. 
1TH.5.13	Mono' gono daa' nanako engikumu' gilikevo amuzo molo dizavo mini lutine ngimi nasahili' i-ngidi minilo. Ido' lengi' okodingu' lovo lolize hizami hongu li minilo. 
1TH.5.14	Ido' neze zuho mate, gatine do ti' lo nolo-lingidune: Izesu' evenele malite oko'ine losuvo'mi gono dami gopo minaa' nani' nene di hehe li-ngidilo. Ido' golise gelekele' igi nizave nene di amuzo mili-ngidilo. Ido' Izesu' evenele maliti lu'ine nene ele'vole' amivo ma nene hize ele' i-ngidilo. Ne'mine igi evene' mukikumu' elese' igi hongu li minilo. 
1TH.5.15	Evene' mali'mo lengi' muludine do goloso o-lengedavo ma lingine gohi eze o-lididi'mine ve li eze muluno di goloso i-damilo. Ne'mine ikelizaze. Lutine gizebo lamine' igi gamene gamene linginesi evene' mukikisi do lamine' o-ngedelone li a'mine monovolokovo' eleti igi mili minilo.
1TH.5.16	Muludingu' gulumo avile lisivovo' minilo. 
1TH.5.17	Gosele' lengebelamivo O'moso opo'ni livo' minilo. 
1TH.5.18	Ne'mine mana'mine initekumu' O'moso opo'ni livo' minilo. Izesu' Kilisito' evenele zuho nizangumu' nene O'moso'mo ne'mine igi minilizave lo gele neive. 
1TH.5.19	O'moso'mi Sikalahu' nene izi huki-damilo. 
1TH.5.20	Ne'mine ami O'moso'mi veleti' gamazi li-lingimilizani' nene gilikevo haza nite' amivo. 
1TH.5.21	Gamazi muki' nene lamine' nehe goloso nehe lii ize' mili gili minilo. Lamine' neivo ma gili di minilizave. 
1TH.5.22	Ido' goloso nite' ato' atoli'mine muki' nene hulilizave.
1TH.5.23	O'moso aza hongu meleho asi've lutine do lamine' gehepeve o-lengedo gizebo o-lengedavo vodinesi lengemenisi okodinesi lisihe' ogo lamine' minavo Guvetesi ve Izesu' Kilisito' aline' gameneu' nene lihimetine nomine' minilizaho. 
1TH.5.24	Elese molo lingimive ne'mo lo huko line' gamazi've'mi gihile do soto' molalingumu' nene idise a'mene luvoni' gamazi ne'mi gihile nene do soto' molaloseive.
1TH.5.25	Neze zuho mate, lelikumu' ve li O'mosola li minilo. 
1TH.5.26	Izesu' evenele muki' nene monoku' a'mine o neine' monovolo' e'meti a'nido' di ngabuti' izaa' monovo ne igi mili minilo.
1TH.5.27	Naza Guvetesi ve'mi velemu' ogo amuzo molo ti' lo nolo-lingiduve: Izesu' evenele zuho muki' gili osu' lilizangisi luhuvo nite' mene gati ngimilo. 
1TH.5.28	Guvetesi ve Izesu' Kilisito' ei' nasahili've linginela minelive lo O'mosola noluve. Moda ve.
2TH.1.1	Paulo' nazasi Siluvanokisi ido' Timoteokisi laza meteho O'moso ido' Guvetesi ve Izesu' Kilisito' eze evenele zuho lingine Tesalonika ebeku' mulise milaa' nani' nene luhuvo nite' mene nogize-lingidunge. Ningilo. 
2TH.1.2	Ido' meteho O'moso ido' Guvelesi ve Izesu' Kilisito' engitati' nasahili' ido' hongu lo lamino minaa' monovo nene lengita mine do vo minivoo.
2TH.1.3	Leze zuho mate, Izesu'nimu' gili ele'vole' iga' nani' nene naba ogavo lutine hamo hamo' ge neme ne geme li minaa' nani' nesi naba ogavo nemu' nene O'moso opo'ni lolonido' lisihe' ogavo gamene gamene lengikumu' ve lo opo'ni laa' noune. 
2TH.1.4	Lengi' goboni mili-lingidi mulumo nite' i-lingidivi' i-lingidivi' igi minaa' navo mulumo gili minangu' nene Izesu'nimu gili ele'vole' anitine nesi hulami amuzo mili minaa' ani' ve. Ne'mine ani' ne gelo O'moso'mi evenele zuho muki' mini'mi monada lengikumu' longopo'ni lo gulivetine do hozi laa' noune. 
2TH.1.5	Ido' O'moso'mo gizebo o neingu' vo holalone li lingine a'minemu' mulumo geni ha gihi'mi vi nizani' ne'mo nene a'mine O'moso'mo gizebo o neingu' vi hilalizado' do lisihe' o-lengedelesa neine' ne'mo nene O'moso'mo do lisihe' ogo ize' molo-ledaa' neine' nene do soto' ogave. 
2TH.1.6+2TH.1.7	Ido' ne'mi monovo ne'mino neive: Guvetesi ve Izesu' aza amuzo malehe angelo'vesi Okulumokuti' limi soto' i limilizani' gamenela nene O'moso'mo gilivo lisihe' o neivo aza mulumo inite' i-lingidi minaa' nave engi' nene a'mine'mine ogo mulumo inite' o-ngedeleseive. Ido' goboni mili-lingidikevo mulumo gili minaa' nave linginesi lelikisi nene a'mine mulumo nite' do mate-ledo do hongu lo-deleseive. 
2TH.1.8	Ne'mine noogo olo' gulumosi lemo O'moso'mi monovo gilamave nesi Guvetesi ve Izesu' Kilisito' ei' gamazi lamine' nene gili disa'mave nesi lihime ngemeleseive. 
2TH.1.9	Ee, ve a'ne'mine ve lihime ti' ogo ngemeleseive: Guvetesi ve'mi veleloti' ngimisele hulavo vi eze amuzo'vesi labana'vesi mo ningami mini golosovo' igi minivi' minivi' ilisave. 
2TH.1.10	O'moso'mo lihime ne'mine ogo nongimivo Izesu' tine' molo aline' gamenela eze evenele zuho di kegesi minani' ingine eze labana've ningi di ti' igi ezemu' gili ele'vole' igi minave ingine gamazi'inesi nomivo siza li-dilisave. Ido' lingine leli' lo-lingimune' gamazi nene gili ele'vole' ani' nenako nemu' linginesi a'mine evenekisi minilisave.
2TH.1.11	Nemu' nene lengikumu' ve lo gamene gamene O'mosola laa' noune. Igi mili minilizani' ve lo lengele'mize molani' monovo nene igi mili minilizado' aza O'moso'mo do lisihe' o-lengedo amuzo molo hize ele' o-lengedavo ne'mo lingine O'mosomu' gele ele'vole' o none' ne'mi gihile do soto' olone li inite' lamine' ilisa gilani' muki' nene gihile izelive lo nolune.
2TH.1.12	Ido' ne'mine lo O'mosola laa' noune' nene nemu' laa' noune: Ado' leli' O'mosote ido' Guvetesi ve Izesu' Kilisito' ingine a'mine laa' nounido' igi nasahili' i-lingidikesivo lingine igi mili igi minilizani' monovotidoti' nene Guvetesi ve Izesu' gulive've di hozi li nizavo aza nene lengi' gulivetinesi do hozi lilingumu' ve lo laa' noune.
2TH.2.1	Leze zuho mate, isetine ve. Guvetesi ve Izesu' Kilisito' alingumukisi ido' navo ezela vo do nubo oloningumukisi loloze. Gililo. 
2TH.2.2	A'mine Guvetesi ve'mi gamene nene mo ogo vave li evene' malite lani' ve. Ne'mine lani' nene soza lani' nenako lingine gili lite' li gatine gili gopo igi muludine dize dize amilo. Ee, a'mine gamazi nene O'moso'mi veleti' gamazi ve li lahe ido' mono' gamazi mati' ve li lahe ido' leli' luhuvo nite' huluninguti' ve li lahe nesi nene gatine gili gopo igi muludine dize dize amilo. 
2TH.2.3	Soza gamazi ne'mine mana'mine igi li-lingimi di gopo i-lingidikelizaze. Nemu' ti' li gililo: A'mine Guvetesi ve'mo aline' gamene olihe olosa neivo gomu' nene evene' O'mosomu' gili huli lovo i imilizani' monovo nene buu lo soto' oloseive. Ido' lou' gamazi gele hulo avuto' ogali'mi meleho minelive nene ado' vo tolovo gehepeve ilido' minelive nene soto' oloseive. 
2TH.2.4	A'mine ve nene soto' ogo evene' O'mosote ve lani' inite' nilizahe ido' di kekeize li ngopo'ni lilizani' inite' nilizahe ne'mine inite' mukikisi nene lovo o ngemo ngivile' ogo ei' oko'no do dizo na'nise'ne ne O'moso nouve lo O'moso'mi numungu' dizo O'moso'mi mo'mosi'velokisi mineleseive.
2TH.2.5	Naza lengita mino gamazi ne'mine lo lo-lengeme' lengeme' ogo minuvoni' ma gatine molahe. 
2TH.2.6	Ido' mene gamenelo' a'mine ve'mi aka've hize tile-de neive nene gili nizave. O'moso'mo molo-dine' gamenelokovo' soto' oloseive. 
2TH.2.7	Mene gameneu' lou' gamazi gele hulo avuto' oga' suno ne'mo suno' gono daa' neine'za aka hize tilaa' neive nene O'moso'mo do ngolo' lo-davo soto' oloseive. 
2TH.2.8	A'mine gamenelo' nene lou' gamazi gele damaa' ive ma soto' iline' nene Guvetesi ve Izesu' vele mutive ne'mo bele heleleseive. Guvetesi ve ogo labana've do soto' ogavo ne'mo do goloso o-deleseive. 
2TH.2.9	A'mine lou' gamazi gele damaa' ive nene Satani'mo amuzo emavo ogo hetelo apa nite' ogo ato ato' suno do ele'vole' inite' muki' nene oso' amoso' ogo soza molo do soto' oloseive. 
2TH.2.10	Ne'mine ogo ato ato' suno goloso do evene' linge ma labuluvo ilizado' minave engi' nene go'ine izo do gopo o-ngedeleseive. A'mine ve nete gamazi gihile laminekumu' ngumo helamivo gili hulani' nenako O'moso'mo do ngu' izamoloseive. 
2TH.2.11	Ee, ingine gamazi gihile laminekumu' ngumo helamivo minani' nenako O'moso'mo asi've lavo ga'ine gili gopo ilisave. Gili gopo ilizani' ne'mo soza gamazilo' nene mudise gili ele'vole' ilisave. 
2TH.2.12	O'moso'mo ne'mine o-ngedeline' nene hazamu' nomive. Gamazi gihile lamine' gili dami monovo golosomu' lanite' gilaa' ave muki' nene goni' o-ngedo lihime ngemelove lo ne'mine o-ngedeleseive.
2TH.2.13	Leze zuhokizo, Guvetesi ve'mo lulo lengeme neine' mate, O'moso'mi Sikalahu've ne'mo lutine do guluvi' lo do lisihe' ogavo gihile lamine' nene gili ele'vole' ikevo do lungu' izelove lo O'moso'mo gamene gala'muda vomine do kegese-lingidingumu' ve lo eze opo'ni lolonido' ogavo gamene gamene laa' noune. 
2TH.2.14	Ido' Izesu' gamazi've lamine' nene lo-lengemekunivo gilikevo O'moso'mo do lungu' izelove lo lengele'mize molani' nene Guvetesi ve Izesu' Kilisito' labana've di ti' ilizave lo lengele'mize molani' ma neive. 
2TH.2.15	Nemu' nene leze zuhokizo, veteti' gamazi lo-lingimune' nehe luhuvo nitekuti' lo-lingimune' nehe mono' gamazi apize lingimune' muki' nene amuzo mili di gili' li di minilo.
2TH.2.16	Asi've Guvetesi ve Izesu' Kilisito' ido' Meteho O'moso aza lulo lemo nasahili' o-ledo lute hize ele' o-ledevo' o-ledevo' ogo mino laza do lamine' ogovo' minelone lo gele ele'vole' olonido' gate do hamo' o-ledaa' ive'mo 
2TH.2.17	lutine do gili' lo-lengedo inite' lamine' gihile muki' ilizado' nesi gamazi lamine' lilizadokisi ido' gono lamine' dalizadokisi hize ele' o-lengedelive lo nolune.
2TH.3.1	Leze zuho mate, gamazi nene mo gize-lengemekune'za ma neine' nene lo-lengemelonge. Gililo. Guvetesi ve'mi gamazi lengita ine' ne'mino buu lo novivo ne'mi guvele vovo' minelive li lelikumu' ve li O'mosola livo' minilo. 
2TH.3.2	Ido' evene' muki' nene Izesu'nimu' gili ele'vole' isa'manako engi' a'ningu' okunivo libilikelizanako lingine a'mine zogo zogolo' ve evene' golosoliti a'ningu' volosa nooloninguti' ipe' ilive li O'mosola livo' minilo.
2TH.3.3	Ee, evene' ingine gamazi've gili ele'vole' isa'mani'za Guvelesi ve neve ei' gamazi lido' gele daa' neive mino ezelo' gele medelelonido' lisihe' o neive. Nemu' nene ve goloso ne'mo lengebelalive lo luhivetine do ngi lo-lengedo alete molo-lengedeleseive. 
2TH.3.4	Ido' linginela gono davo lingine lo huko lo-lingimune' gamazi nene idise gili di mini alingekisi gili'mi gili'mi dizi minilizave lo Guvelesi vemu' gele ele'vole' o nonako lengikumu' gate seta' gelamune. 
2TH.3.5	Guvelesi ve aza lutine ele'mize lamine' ogo O'moso lulo leme neine' ne'mi monovo gili guni igi a'mine monovo di ti' ilizani' akalo' lengele'mize molalive lo O'mosola nolune.
2TH.3.6	Leze zuhokizo, Guvetesi ve Izesu' Kilisito' ei' velemu' ogo ti' lo lo huko nolo-lingimune. Izesu' evenele zuho linge ma nete mono' gamazi lo-lingimune' nene gili huli ha gopo moni gono damani' nene inginela vi gi'mizami mini abaza' igi minilo. 
2TH.3.7	Laza ogo molo une' ne'mine igi lingine le'metilizani' o neine' nene langisetine gili nizave. 
2TH.3.8	Lengita mino noso' nite' haza gidini ma namune. Ve hamoli'midatikisi noso' nite' haza ma do no minamune. Linginelati' inite' ma limilizani' nene linginela nomivo geni ogalive lo holisekisi holukakisi ele'vole' gono amuzo molo do labusote ilivo okode losuvo'mi gono do minune' ma neive. 
2TH.3.9	Mono' gono daa' nounive laza a'mine gonoloti' noso' nite' daloninako lengitati' haza gidini nunidini nene lisihe' ogo minidine'za monovo lamine' do mino aka lengelebizekunivo le'meti mini leli' gono dune' monovo ne'mine di minilizave lo gono do noso' nitete do soto' une' ma ve. 
2TH.3.10	Ido' lengita minune' gameneu' ti' lo lo huko lo-lengemaa' une': Ve mali'mo gono dalosa gelamivo ma noso' nite' malise i-dikevo namilive. 
2TH.3.11	Ido' lengitati' gamazi ma ogavo gilune' ne'mino ogave: Ve linge ma nete engi' gono'ine huli ve maliti gono'ningu' gavakavato' monaa' nave. 
2TH.3.12	Evene' a'ne'mine ve Guvetesi ve Izesu' Kilisito' ei' velemu' ogo ga'ine do ti' lo nolo-ngidune: Ingine dalupizi mini engi' gono'nine di engitatikovo' nalizave.
2TH.3.13	Leze zuho mate, lingine gosele' lengebelamivo mini gono lamine' veveso lisihe' o mineline' gono ha di minilo.
2TH.3.14	Ido' luhuvo nite' meu' gamazi gizo nolo-lingimune' nene ve mali'mo gele hulavo ma eze monovo ningi gili asi'vevo' mino ovozo helelingumu' ve li huli-di mehedine imilo. 
2TH.3.15	Nene biluva' i-dilizave losa lamuve. Leze zuho ve li gala di di vevesi i-dilo.
2TH.3.16	Guvetesi ve hongu meleho aza gamene gamene ne'mine mana'mine ogo do hongu lo-ledelive lo nolune. Guvetesi ve linginesi mine do dizo minelive.
2TH.3.17	Lingine longopo'ni noluve. Ido' ve gohi mali'mo gizamivo na'nise gizuvoni' ve li ningilizave lo ne'mi gamazi nene Paulo' naza neni' a'nedunu' nogizuve. Naza gamene gamene neni' luhuvo ti' ogo gizaa' nouve.
2TH.3.18	Guvetesi ve Izesu' Kilisito' ei' nasahili' lingine mukita minelive lo O'mosola noluve. Moda ve.
1TI.1.1	Do lu' izaa' ive O'mososi ido' lele'mize lamine' ilive ne neive lo gele medele minaa' unive Izesu' Kilisitokisi engi' nene Izesu' Kilisito' aposolo lolo' iline li lasido' lolo' uve neni' Paulo' luhuvo nite' meve nene 
1TI.1.2	gaza monoku' neni' gipe'ne gihile lolo' ogo minanive gei' Timoteo'ni nene nogize-giduve. Ne'mine ogosa meteho O'mosolati' ido' Guvetesi ve Izesu' Kilisitodati' nasahilikisi ido' mulumote ningaa' monovosi ido' hongu lo lamino minaa' monovo nesi nene lehizi-gidikesivo geito' minivoo losa noluve.
1TI.1.3	Naza gomu' Makedonia misubouko volosa noogo ti' lo lo-gimuvoni' malo' nene e'meto ozo: Ado' Eheso numuno ebeku' hazavo' mino evene' malite mono' atoli'mine ma apizi evene' li-ngimaa' nani' nene o've lo-ngedosa 
1TI.1.4	avo'ningine di naba i-ngidi gulive'ine lika' lika' igi laa' nani' gamazi ado' ngeli li pili osu' lamilizado' o minine' gamazi nehe ido' gihile've nomine' gamazi ga'ninguti' gili lani' gamazi nehe ne'mine gamazimu' nene ga'ine gilivi' gilivi' amilizaze. Lo-ngedezo. A'mine gilivi' gilivi' igi minaa' naani' gamazi'mi monovomu' vise' igi gohi li volelo' melo' ika' ika' avo ne'mo nene madu'ine do lihitehe' o-ngedosa a'mine gamazi ne'mo O'moso'mo lulou' gele neine' akalo' nene ma ngele'mize molosa'mive. Asi O'mosolo' gele medele minaa' ne'movo' nene a'mine akalo' lele'mize molaa' neive. 
1TI.1.5	Ido' gaza ne'mine lo-ngedeline noluvoni' nene ingine a'mido' e'metisa lu'ningu' goloso monovosi nomivo mini ga'ningu' engi' monovo'inemu' ize' mili gilikevo laminekovo' minaa' ive mini apa nite' ami O'mosomu' gili ele'vole' gehepeve igi minilizadi'movo' lu'ine ngemaa' monovo nene engita soto' ogo minelive losa luvoni' ve. 
1TI.1.6	Ne'mine ilizangumu' nene noluvoni'za evene' linge ma nene mo a'mine aka lamine' nene huli zovo' izisa gihile've nomine' gamazivo' li volelo' melo' iga' nave. 
1TI.1.7	Ingine nene O'moso'mi lou' gamazi apizi ngimaa' ave lili' ilisa gilani'za ingine a'minemu' laa' naani' gamazi'mi monovo nesi ido' a'mine livi' kiselivi' igi lani' initeliti monovo nesi nene mo ma gili hehe lisa'mave.
1TI.1.8	O'moso'mi lou' gamazi nene laza ladeni amo gono'velo' gehepeve do molo olone' nene mo inite' lamine' gehepeve mineleseive. 
1TI.1.9	Ee, a'mine lou' gamazi neve nene evene' lisihe' i minavemu' nomive. Asi evene' ma lou' gamazilo' e'metamaa' ave gizengizelo' ve nizahe ido' O'mosomu' ngehelele izamaa' ive lihimelo' ve nizahe nemukisi ido' monovo lisihe' lamineto' e'metami mono'ine nomine' minave nizahe ido' me'ningine ize'ningine ngibili hilaa' ido' evene' ngibili hulaa' ave nizahe nemukisi ido' 
1TI.1.10	vene' vemoho' gipe alu gopo ingi'mi monaa' ave nizahe vene' vemoho' ingaa' ani' avazahalo' e'meti ingami vene' angise'ine ingaa' avo vemoho' angise'ine ingavo iga' ave nizahe nemukisi ido' evene' gumine di halekiki moni daa' ave nizahe ido' sozalo' ve nizahe ido' soza gamazimu' lamine' nolune li a'ine dizaa' ave nizahe nemukisi ido' monovo gohi evene' ngele'mize lamine' iline' monoto' vo damaa' ine' malo' e'metaa' ave nizahe ne'mine alevemu' nene lou' gamazi ne neive lo gele minosa O'moso'mi lou' gamazi nene gono'velo' gehepeve do molo olone' nene a'mine lou' nene inite' lamine' gehepeve mineleseive. 
1TI.1.11	A'mine ne'mine noluvoni' gamazi mene lamineku' minive O'mosolati' guvelesi gamazi lamineto' nene vo milise' o neive. A'mine nene O'moso'mo lo soto soto' ogo lo-ngemeline lo lehize-nede neine' gamazi lamine' mamu' nene noluve.
1TI.1.12+1TI.1.13	A'mine gono dalongumu' amuzo nimive Guvetesi ve Izesu' Kilisito'nimu' nene isaa' neve lo opo'ni noluve. Ee, naza gomu' eze nene dovo ledevo' ogo mino evenele goboni molo-ngedo do goloso o-ngedaa' uvoni'za naza eze monovo gele guno amuvodi'mo ezemu' gele ele'vole' amo ne'mine oga' uvonako nemu' nene ise'ne izosa nenikumu' a'mine gono've nene ha dalido' o neive lo gele medele mino a'mine gonolo' nene nele'mize molaave. 
1TI.1.14	Ne'mine o-nedoo Guvetesi ve aza vauve goloso elo nasahili' o-nedosa naza ei' Izesu' Kilisito'nimu' gele ele'vole' o mino lu'ne emelodo' nele'mize molangumu' nene opo'ni lo isaa' neve noluve. 
1TI.1.15	Ee, Izesu' Kilisito' aza lihimelo' ve do ngu' izelove lo me misubou' limive gamazi nene mo gihile lamine' neive. Evene' muki' a'minemu' gele mu'musi' o minelonido' nene lisihe' o neive. Ido' lihimelo' ve engikuti' neni' neve nene lihimelo' ve naba minuve ne nouve. 
1TI.1.16	Nouvoni'za Izesu' Kilisito' ise'ne izine' nene aza mo mulumote gelo geto lihime lemamo isete ize'mo ogo minaa' neine' monovo've nene nenito' gana' do soto' ogo ngelebizavo alinge' ezemu' gili ele'vole' igisa minevo' minevo' ngemeni dameni dalizave ningilizangumu' nene a'mine monovo've'mi avazaha pikisa ne'mine neni' nene minelongumu' ve losa ise'ne izine' ma neive. 
1TI.1.17	Ogo voka' voka' iline' gamene mukito' Guvelesi ve naba minive helamaa' ive ado' evenelite ha ningelonido' amive O'moso hamo' minive nene do hozi lo opo'ni lo minevo' minevo' ogo minelone' nene oku' lamilihoo. Ne'mine ilihoo.
1TI.1.18	Gipe'ne Timoteoo, a'mine gono gamazi mene nolo-giduvoni' nene gei' monovoka do soto' ogo O'moso'mi veleti' gamazi ma gozopo' soto' ine' mamu' nene gele mino nolo-giduve. Ido' gaza a'mine gamazilo' mene noe'meto monoli'mi lovo lamineku' nene lovo hizeline losa nolo-giduze. 
1TI.1.19	Ne'mine ogo mono' gihilemu' nene gele ele'vole' o mino madungau' nene monovo lisihe' lamine' neive lo gele nanido' gehepeve e'meto mineline losa nene nolo-giduve. Mono' aleve linge ma nete monovo goloso neive li gilaa' nani' madu'ine nene gili hulii mono' engito' minine' nene di gopo igisa mo goloso akalo' nivave. 
1TI.1.20	A'mine aleve engikuti' nene Himenaio' ve Alekisadelo' ve engi' nene nizasive. A'mine ve sita' nene naza O'moso divi ledivi' iga' asine' nene ningi gilisa gohi ne'mine amilisingumu' nene ningi gililisive losa do hulo heta o-ngedo Satani'mi anau' molo-ngedekuve.
1TI.2.1	Ido' naza gamazi gaka do lolongu' mene gana' neve nene ti' lo nolo-gimuve: Lingine nene O'mosolavo' laa' ilo. Ido' lengita inite' ma vise' igi ma nemukisi nene O'mosola laa' ilo. Ido' evene' ato ato' muki' nene hize ele' o-ngedelive li O'mosola laa' ilo. Ne'mine ilizangu' nene isaa' neve li-di opo'ni laa' ilo. 
1TI.2.2	Ee, laza monoku' minine' monovolo' e'mete osu' lo O'mososi evenekisi monovo lisihekovo' o-ngedo mino goboni mili-lidamavo hongu lo laminovo' mineloningumu' nene guve'inesi ve nabamukisi ido' gizebo i-lidaa' gono daa' ave mukikumukisi nene O'moso'mo hize ele' o-ngedelive lo ezela laa' olone. 
1TI.2.3	Ne'mine oga' olone' nene do lu' izaa' ive O'moso'mo ningivo lamine' ogavo mulunou' lamine' oloseive. 
1TI.2.4	Aza nene evene' muki' lukuvo nalizaho ido' mono' gamazi gihile nene go'zi vai' lilizaho losavo' gele minaa' neive. 
1TI.2.5	Naza O'moso'mo evene' mukikumu' lukuvo nalizaho lo gala gele minaa' neingumu' O'mosola a'mine alevemu' laa' ilizave noluvoni' nene O'moso ne mo hamokovo' neivosa ido' O'mososi evenekisi goholuso' mino kuku holo-ledo do hamo' o-ledaa' ive nesi nene hamokovo' neivosa noluve. A'mine kuku holo-ledaa' ive nene evene' minive Izesu' Kilisito' 
1TI.2.6	ado' evene' muki' kuluhize-ledelingumu' meni've ei' oko'no hulo hilive nemu' nene noluve. Ne'mine ine' nene O'moso'mo evene' muki' lukuvo nalizahoo lo gala gele minine' nene gamene'velo' lisihe' ogo lelebizavo mo ningo gele none. 
1TI.2.7	A'mine gamazi nene lo soto soto' ilinive aposolo lolo' iline lo O'moso'mo nele'mize molani' ve. Naza ne'mine noluvoni' nene mo sozasi lamuvoni'za mo lamineto' gehepeve noluve. Aza nene evene' heta ato' ve gamazi gihile lamine' apize ngeme ngeme' oga' anive lolo' ogo nanivo ingine gili ele'vole' ilizave losa nele'mize molani' ve.
1TI.2.8	Nemu' nene mono' mulise numudo' namado' mini'mi monangu' vemoho' ingine O'mosola nene laa' ilizave losa noluve. A'mine O'mosola lilisa a'ine di hozi lilizani' nene lihime'ine nomine' mini ngizebolo' nomivo engiku' lovo lolize ne'minesi nomivo minisa nene O'mosola lilisave. 
1TI.2.9	Ido' a'mine'mine ogo venelite e'metilizani' monovomu' lo-gemelove: Vene' neve nene evenelite ma ningilizahe ningamilizahe li madu'ine zopovo nalava izi di ma'mine ma'mine igi oko'nido' nite' meni've dizo minine' inite' ngilisa gonolise inite' ato ato' meni've dizo minine' ngalulu' nehe ngolidunu' lili' ani' inite' nehe nevo'mine inite' ngilami ha evene' do upuho' o-ngedamiline' inite' laminekovo' ngilaa' ilizani' nene lamine' ve. 
1TI.2.10	Ado' O'moso opo'ni laa' noune laa' ani' venelite igi mili ilizado' lisihe' o minine' monovo lamineto' e'meti igi mili minilizani' ne'mo neve nene engi' oko'nido' gonolise ne'mine nene mineleseive. 
1TI.2.11	Vene' neve nene gelekele' gehepeve igi mini elese' iki mini gamazi nene di madu'ningu' milika' milika' igivo' minaa' ilizave. 
1TI.2.12	Vene' neve nene vemoho' gamazi apize ngemaa' nehe vemoho' ngivile' o mino gizebo o-ngedaa' nehe ne'mine ilizangumu' nene gele ngemamo o'ove noluze. Vene' ingine elese' ikiivo' minilizave. 
1TI.2.13	Nene Nanitekumu' ve. O'moso'mo gana' nene Eva'ni lolo' amo Adamu'ni nene gomu' lolo' ine' ve. 
1TI.2.14	Ido' Satani'mo za gihilemu' golo izavo gele ladeni ive nene Adamu' nevoba asi Eva' gele ladeni ogosa Satani'mi gamazilo' gele do O'moso'mo line' gamazi avuto' ine' ve. Nemu' vene' neve nene vemoho' ngivile' ami elese' igivo' minilizave losa noluve. 
1TI.2.15	Ne neiha vene' ingine Guvelesi vemu' gele mu'musi' i mini lu'ine ngemaa' monovolo' e'meti mini ido' lihime monovomu' olovo' i mini vene' lamine' gehepeve gili mini nizavo izipe gidaa' ilizangu' nene lukuvo ngemeleseive.
1TI.3.1	Ve ma aza gizebo ve lolo' olosa ive nene mo gono gihile lamine' malo' nene lulo nomolave li evenelite laa' nani' nene mo lamine' laa' nave. 
1TI.3.2	A'mine gono nene gono lamine' nenako a'mine gizebo ve lolo' ilive nene eveneliti ve'nido' nene monovo goloso'vesi minamaa' ilive minoo vene' hamo' do minive mino getipe ve minamo monovo goloso ogalove lo monovo'velo' gizebo ogo inite' ogo molo iline' nene mo lisihekovo' ilive mino venenga ve ngele'mize lamine' oga' ive mino evene' gamazi apize ngemaa' ilido' o minelive mineleseive. 
1TI.3.3	Noso geli geli ogo naa' ive minamilive. Ido' evenekumu' izebolo' mala' mala' oga' ive minamo asi hongu lo-ngemo lamine' minaa' ive lovo lolize amaa' ilive minelive. Ido' a'mine mono' muliselo' gizebo o-ngedaa' ilive nene monimu' lulo molaa' ilive minamilive. 
1TI.3.4	A'mine ve nene ei' vene' izipahala zuholo' gizebo lamine' ogo ngele'mize akalo' oga' neivo a'mine izipahala ingine me'nibinemu' gilavo dizavosa peleseve' izami gamazi'velo' gili daa' ave minelive. 
1TI.3.5	Ne'mine noluvoni' nene eze zuho gizebo ogo ngele'mize akalo' o-ngedaa' monovo gele vevesamiline' nene O'moso'mi muliselo' gizebo oga' gono dalido' nene ngelo lisihe' o minelihe. Mo keke' lisihe' o minamoloseinako nemu' nene noluve. 
1TI.3.6	A'mine mono' muliselo' gizebo ve nene monoku' olihe lodive amive evene' gosoho' ne'mine ele'mizi milalizani' nene ne'mine i-nidikeve loo oko'no do dizavo O'moso'mo Satani lihime molo-do mulumo gono emelesa neine' ne'mine ogo lihime molo-do mulumo gono emaalinako olihe monoku' lodive amive evene' gosoho' nene mono' gizebo ve lili' i-damilizave. 
1TI.3.7	Ido' Izesu' evenele minamave nete ezemu' gamangi mili-daa' avevo' nene mono' gizebo ve lili' i-dilizave. Mono' gizebo ve nene ne'mine ve minamiline' nene evene' malite monovo goloso ogave li elemikevo Satani'mo emengu' molo ivile' ogavo lihime daalive losa noluve.
1TI.3.8	Ido' mono' muliselo' medeli mini ato ato' gono ado' goho' gahali' nasahili' i-ngidaa' gono nevo'mido' gizebo ve nete nene a'mine'mine igi mono' muliselo' gizebo ve ne'minisa mini evenelite gamangi mili-ngidilizado' i minave mini evene' go'ine izaa' ave minami noso geli geli igi naa' ave minami monovo goloso igi moni heneni vai' dalisa gilaa' ave minami 
1TI.3.9	monoli'mi suno' gamazi O'moso'mo do soto' o-lede neine' nene di mini mono' gili nizado' nene ha e'metivo' minisa engi' lu'ningu' monovo goloso minivo ningisa'mave minilizave. 
1TI.3.10	Ido' a'mine ato ato' gonolo' gizebo ve lili' i-ngidilizave nene gomu' engi' monovomu' ize' mili-ngidi ningavo engita a'mine e'metamilizave luvoni' initekuti' nene ma nomivo minilizanikovo' nene a'mine gonolo' dalizangumu' di oti-ngidilizave. 
1TI.3.11	Ido' engikisi bizi minani' vene' neve nene evenelite gamangi mili-ngidilizado' lisihe' i minani' vene' minii divi ledivi' gamazi li-ngidisa'mani' vene' mini negi hizami monovo'nido' gizebo lamine' igi mini ne'mine mana'mine gono dalizani' nene monovo lisihetokovo' e'metisa di minilizani' vene' minilizave. 
1TI.3.12	Ido' a'mine ato ato' gonolo' gizebo ve lili' i-ngidilizave nene vene' hamo' di minisa engi' izipaha'nidokisi engi' numu'ningu' ingaa' avelokisi nene gizebo lamine' i-ngidi ngele'mize akalo' iga' ave minilizave. 
1TI.3.13	Ne'mine noluvoni' nene nanitekumu' ve. A'mine gono'ine nene laminisa ma di minilizani' nene evene' gilavo dizi minisa Izesu' Kilisitodo' gi'mizo mino gelaa' noune' monokumu' nene ngehelele izamivo livi kiselivi' ilisanako nemu' nene noluve.
1TI.3.14+1TI.3.15	Naza gei' nanida nene lite' lo alohe lo gele nouha lite' lo amuvo ma nene gaza ladani amo O'moso'mi evenele zuhouti' alevelite igi mili ilizani' monovomu' nene gaza gele mineline losa gamazi mene nogize-giduve. A'mine O'moso'mi evenele zuhomu' luvoni' nene minevo' minevo' oga' neine' O'mosola gi'mizunive leli' mulisemu' nene luve. Langise ne'mo numuno hize ele' ogo do minaa' neine' ne'mino gamazi gihile hize ele' ogo do minaa' neine' nene leli' O'moso'mi evenele mulise neve nene none. 
1TI.3.16	Ido' suno' gamazi leli' monoteu' soto' ogo minine' nene gamazi naba neive lo lo soto' oga' noune' nene ado'
1TI.3.16	Kilisito' ei' nene leli' okode ne'mine do otuho soto' ogo minavoo
1TI.3.16	ei' monovo've nene mo lisihe' o neive lo
1TI.3.16	Sikalahuli'mo do soto' ogo lelebizavosa
1TI.3.16	angelo' ma netesi nene ningikevo
1TI.3.16	evene' zuho ato atotidasi gamazi've nene li soto' igi li-ngimikevo
1TI.3.16	me misubouko aleve linge netesi nene ezemu' gili ele'vole' ani' ve.
1TI.3.16	Ido' eze nene O'moso'mo Okulumo' ebe' laminekuko ele'mizo dizine' ve.
1TI.4.1	Ne neiha O'moso'mi Sikalahu' ne'mo ti' lo lo soto' ogo lo-leme neine' ma neive: Alinge' nela nene evene' ma ingine mono' gihile di mini minilizanguti' nene hulisa go'ine izaa' nani' sikalahuta nene vi gi'mizi sikalahu' golosolati' minine' mono' gamazi apizi ngimaa' naado' nene e'metilisave. 
1TI.4.2	Ne'mine mono' goloso di soto' nave nete oko'ine losuvoloti' nene evene' lamine' gili minii sozalo' ve monovo goloso lamine' ize' mili ningi di kegesaa' ani' madu'ine di goloso ikeni' mini 
1TI.4.3	vene' daa' velo' vaa' nene amilizave li ido' O'moso ezemu' gili ele'vole' igi gamazi gihile gili minave O'moso'mo ei' isaa' neve li-di di nalizave lo noso' nite' do soto' ine' linge ma nene malise ilizave li-ngidaa' nave. 
1TI.4.4	Ido' naza O'moso isaa' neve li-di dalizave noluvoni' nene O'moso'mo do soto' ine' inite' mata' nene laminekovo' neine' nenako a'mine mukikumu' nene O'moso isaa' neve lo-dosa hamokumukisi nene o'ove lamo mo daakovo' olone' o neine' nenako nemu' nene luve. 
1TI.4.5	Ido' naza di naakovo' ilisave noluvoni' nene nanitekumu' ve. O'moso'mo line' gamazi ne'mosi ido' laza isaa' neve lo O'mosola lune' ne'mosi a'mine noso' nite' nene do lamine' oga' neinako nemu' nene luve.
1TI.4.6	Gaza lo-giduvoni' gamazi mene leze zuho Izesu' evenele lo-ngedeline' nene mono' gamazi lamine' apize gimunido' e'meto minaine' ne'mo nene luka'mi noso' nite' lolo' ogo hize ele' o-gidivo mino mo Izesu' Kilisito' gonolo' ve gihile lamine' nene minelesane. 
1TI.4.7	Monoku' vo damine' gamazi heluno ne'mine gihile've nomine' getipe gamazi laa' nani' nene mehenga emaa' ozo. Ne'mine oga' noogosa monoto' monovo do hehe lovo' ogo molo iliningumu' nene ele'vole' ogo a'mine'mi gono've do ninge' ninge' ogo doka' doka' o'mo vo minezo. 
1TI.4.8	Ne'mine noluvoni' nene nemu' noluve. Laza okode amuzo molo ele'vole' ogo minelive lo ne'mi gono've doka' doka' o'mo vo eksesais ogo minaa' noune' ne'mo nene ngomo hize ele' o-ledaa' neive. Ne'mine oga' neiha monoto' monovo do hehe lovo' ogo amuzo molo ogo molo oga' ne'mo nene idise minevo' alevo' ogo nounidaa mene hize ele' o-ledelido' o neivosa ido' alinge' Okulumokuko minevo' minevo' ogo minelonidaasi nene hize ele' o-ledelido' o neive. Nemu' nene okode losuvomu' olone' inite' nene ivile' ivosa a'mine monoto' monovo do hehe lovo' oga' ne'mo nene mudise hize ele' gehepeve o-ledaa' neine' nenako nemu' nene noluve. 
1TI.4.9	Ido' gamazi meve nene gihile lamine' neine' nenako mo mudise gele dalonido' nene lisihe' o neive. 
1TI.4.10	Nemu' nene minevo' minevo' oga' neine' O'moso aza evene' muki' do ngu' izaato' minidoti' nene ado' leli' Kilisito'nimu' gele ele'vole' oga' nounive nene do lu' izaa' ive gehepeve ne neive losa ezemu' gele mu'musi' ogo none' nenako a'nemu' nene zege' zege' goloso ogosa mulumo gono ne'mine do do dizo minaa' noune.
1TI.4.11	A'mine lo-giduvoni' gamazi muki' mene lo soto' ogo apize ngemezo. 
1TI.4.12	Ido' gaza ve goso've ve li geikumu' gilikevo lemo minaaline. Nemu' nene Kilisito'nimu' gili ele'vole' igi minave nene gei' monovokalo' e'metilizado' lisihe' ilido' ogo molo ozo. Gaza gamazi liliningu' nolihe ne'mine mana'mine inite' iliningu' nolihe evene' lute ngemaa' monovolokisi ido' Guvelesi vemu' gele ele'vole' oga' monovolokisi ido' monovo goloso hamokisi ogo molo amo minaa' monovolokisi nene gaza lamino e'meto nanivo ne'mo nene ingine a'mido' e'meti igi mili ilizani' aka'ine nene ngelebizelive. 
1TI.4.13	Naza gei' nanida olihe amuvo nanido' nene mono' godolou' gamazi nene gate ngemaa' ido' lu'ine do oto ga'ine daa' gamazi lo-ngemaa' ido' mono' monovo apize ngemaa' gono ne'mido' nene luka amuzo molo molo minoosa do do vo minezo. 
1TI.4.14	Ido' O'moso'mi veleti' gamazi geikumu' line' nene nilavo ido' mono' gizebo ve nene gonou' gele'mizi mili a'nine godokalo' nimilavo gonou' amuzo O'moso'mo lehize-gidine' nesi nene damanivo haza minaalive. 
1TI.4.15	Mono' gonoka do lamine' o'mo novaine' nene evene' muki' ningilizangumu' ve lo a'mine lo-giduvoni' initeto' mene luka molo mino a'mine ne'mine monovo ogatokovo' nene minezo. 
1TI.4.16	Gei' monovokalokisi ido' evene' apize ngeme ngeme' iline' gamazilokisi nene ninge lamine' gehepeve o minezo. Gaza a'mine gamazilo' nene mo gi'mize gili' lo mineline' ne'mo nene gasika lukuvo nalinido' gele'mize molosa gei' gamazika gililizavesi nene lukuvo nalizado' ngele'mize molalosainaze. A'mine gamazilo' nene gi'mize gili' lo minezo.
1TI.5.1	Gaza vemoho' ozoho ne'mine nene gamazi amuzonga lo-emamo gei' maho gehepeve gele neivosa gala do gamazi lo-emezo. Ido' izipe goso've nene nakuna gehepeve ne'mine gili minavosa ga'ine do gamazi lo-ngemezo. 
1TI.5.2	Ido' vene' ozoho neve nene gei' izamote gehepeve gili nizavo ido' vene' alu ne'mine nene gaka do zovo' zava' izalize. Aluna gehepeve gili nizavosa nene ga'ine do gamazi lo-ngemezo.
1TI.5.3	Vene' gevono' mamu' ninganivo mono' mulise nete hize ele' i-ngidilizado' minikeve lo ningeline' nene mo guhalihali gehepeve i minani' venekumukovo' nene ningelesane. 
1TI.5.4	Ne neiha vene' gevono' maliti izipaha'ine nehe nga'vopilemo' nehe ma minilizani' a'mine aleve nene inite' ato' ma amisa gomu' ilizani' inite' naba ado' mono' ne'mo ize'ningine me'ninginemu' ne'mine monovo ilizave lo neine' nene ningi gili a'mido' e'meti'mi vi engi' zuho gehepeve engi' ize'ningine me'ningine golo hizi-ngidi noso' nite' nevo'mine ngimi hize ele' i-ngidilizave. Ee, ne'mine ogakumu' nene O'moso'mo lamine' gelaa' neine' nenako nemu' nene izipaha'ine ingine a'mine ize'ningine gizebo i-ngidilizave. 
1TI.5.5	Vene' gevono' guhalihali gehepeve ogo minaa' neine' ne'mo nene O'mosolo' gele mu'musi' o mino holuka' nehe holise' nehe gamene gamene hize ele' o-delingumu' nene O'mosola lo minaa' neive. 
1TI.5.6	Ne'mine ogo minaa' neiha vene' gevono' ma oko'no losuvo'mo lanite' giline' initekumukovo' gelo monaa' ine' vene' nene mo velesi ha noliha lulo've nene mo hele osu' lo vine' ne neive. 
1TI.5.7	Mene nolo-giduvoni' gamazi nene ma avuto' ikevo evenelite ngelemikelizaze. A'mine lo-giduvoni' gamazi meve nene lo-ngemezo. 
1TI.5.8	Ve ma ingine engi' zuho di guni gizebo i-ngidami minilizave muki' nene monovo goloso igi mono' huli osu' lisa Kilisito'nimu' gili ele'vole' amave nene ngivile' igi lihime daa' ave minilisave. Ne neiha ve ma engi' numu'ningu' ingaa' ave engi' zuho gehepeve di guni i-ngidami minilizave engi' neve nene engi' zuho gizebo i-ngidamaa' ave linge masi nene ngivile' igi lihime nene naba goloso gehepeve daa' ilisave.
1TI.5.9	Ido' mono' muliselite hize ele' i-ngidilizado' lisihe' i minani' vene' gonoliti gulive'ine gizelo ma nene kilisimasi fifti naeni (59) ivile' o noline' vene' vanahine hamoto' bizo minine' vene' 
1TI.5.10	ado' evene' hize ele' o-ngedaa' gono lamine' ado' izipe do naba o-ngedaa' ine' nolihe ido' venenga ve ani' nasahili' o-ngedaa' ine' nolihe ido' eze oko'no do lemo mino gelekele' vene' ne'mine gelo O'moso'mi evenele hize ele' o-ngedaa' gono daa' ine' nolihe ido' geni initeli'mi lulou' minave hize ele' o-ngedaa' ine' nolihe ne'mine mana'mine gono lamineto' e'meto daa' ine' vene' lamine' noline' neevo' nene gulive'ine gizezo. 
1TI.5.11	Ne neiha vene' gevono' olihe ozoho milami gosoho' gidini nizani' neti gulive'ine nene gizamozo. Nene nanitekumu' ve. Alinge' nene lu'ine Kilisitodokovo' mili minani' ma nene oko'ine losuvo'mo lanite' giline' initekumu' otavosa velo' gohi volone li amuzo mili gililizani' nenako nemu' nene gulive'ine gizamolosane. 
1TI.5.12	Ingine gohi velo' ma vilizani' nene gana' lu'ine Kilisitodokovo' molo minelone lani' ma nene avuto' igisa lihime dalisave. 
1TI.5.13	Ido' ma nene gono dami haza gopo minaa' monovo ningi diti' igi mini numuno mukiku' dizaa' limaa' igi moniivo' minaa' nave. Ne'mine niigisa gamazi lodonga hize eza ema igi gamazi di lulu izi evene' initekumu' dede' izi lamilizani' gamazisi nene li'mi monaa' nave. 
1TI.5.14	Nemu' nene monoteli'mi biluva' ve nete ngemenga likelizave lo naza vene' gosoho' gevono' minani' nene velo' gohi vi izipe gidi mili numu'ine ebe'nido' nene gizebo igi minilizave losa noluve. 
1TI.5.15	Ne'mine noluvoni' nene nanitekumu' ve. Vene' gevono' linge nene mo monokuti' limi vi Satani e'meti nivani' nenako nemu' nene noluve. 
1TI.5.16	Ido' Kilisito' evenele mali'mi zuhou' nene vene' gevono' ma nizavo ma engi' hize ele' o-ngedaa' gono nene mono' mulise gehe-ngedamo asi've nene hize ele' o-ngedo vise' ani' inite' ngemo minelive. Ne nanitekumu' ve. Mono' mulise ne'mo nene guhalihali igi minaa' naani' vene' gevono' nene hize ele' o-ngedaa' neine' nenako hize ele' i-ngidilizani' inite' vise' ikelizave losa nemu' nene a'mine engi' zuho asi've hize ele' o-ngedelive lo noluve.
1TI.5.17	Ido' mono' gizebo ve linge gono lamine' di minaa' nave nene meni'nido' masi imine' mili ngimilizado' lisihe' o neize. Ne'mine igi ngimilo. Ne'mine noluvoni' nene mono' gono lamine' daa' ave mukito' nene vo do neiha mono' gamazi li soto' iga' naavelokisi ido' mono' monovo apizi ngimaa' naavelokisi nene vo do gehepeve o neive. 
1TI.5.18	A'mine noluvoni' gamazi meemu' neve nene mono' godolou' ti' lo lo neine' ma mo gele none' ma neive:
1TI.5.18	Bulumakatinelite lengi' viti gihiletine nene
1TI.5.18	lisi di ledi' ledi' nii-lingidavo ma nene
1TI.5.18	a'minguti' nevo ha nalizado' o neize.
1TI.5.18	Ma nikelizave li ve'nido' nene inite' ma di tili-ngidamilo.
1TI.5.18	Ido' ma neve nene:
1TI.5.18	Gonou' ve ingine gono'nidoti' meni'ine dalizado' lisihe' o neine' nenako
1TI.5.18	mo meni'ine dalisave.
1TI.5.19	Ido' evene' mali'mo mono' gizebo ve mamu' monovo goloso dave lo goni' o-delesa ma nolivo ma nene a'mine monovo goloso do noline' nemu' nene evene' sitape setohamo he ne'minete mo ne'mine ogave li hamo' gamazivo' gehepeve lamavo ma nene alamo goni' o-damolosane. 
1TI.5.20	Ido' lihime di'mi nave nene evene' mukiliti ve'nido' nene ngelemezo. Ee, evene' linge nesi nene nemu' golise gili lihime dami hazavo' minilizangisi evene' mukiliti ve'nido' nene ngelemezo. 
1TI.5.21	Gaza lo-giduvoni' gamazi mene e'mete gehepeve iline losa naza O'moso'mi velelokisi Izesu' Kilisito' velelokisi ido' O'moso'mo do kegese-ngidine' angelo'veti ve'nidokisi nene nolo-giduze. Goni' gamazi'ine olihe gele-ngedamo bubu izo mo lamineto' lihime dikeve ido' damave lo mo lamo ido' goniku' sisitemi nesi nene mo amo goni' neve nene mo monovo lisihetokovo' do molo gele-ngedelesane. 
1TI.5.22	Ido' gaza evene' ma do kegeso mono' gizebo ve lolo' o-ngedelo ma nene bubu izo anga godo'nido' hito do kegese-ngedamozo. Gaza bubu izo ingine monovo'ine golososi ma nolingumu' ne'mine oganivo engi' lihime nene geita dizalize. Lihimeka nomine' mineliningisi gei' monovokalo' nene gizebo lamine' ogosa minezo. 
1TI.5.23	Ne'mine ogo minelesaine'za gaza haza nosovo' nonaine' nene hulo haza nosovo' namo gatungau' inite' gete' geto gize do' gize do' oga' naine' nene do lamine' o-gedelingisi vaini noso ngomo ha nite' nesi malasini ne'mino noka' noka' olosane. 
1TI.5.24	Ido' gaza bubu izamozo noluvoni' nene nanitekumu' luvoba asi evene' malite monovo goloso di lihime daa' naani' ne'mi guvele nene geto buu lo vavosa alinge' gonito' ngele'mizi milii lihime ngimaa' naani'za ve ma neve nene monovo goloso di lihime daa' nani' ne'mi lihime geto soto' amivo mino alinge' soto' oga' neive. 
1TI.5.25	Ido' a'mine'mine ogo evene' malite monovo lamine' igi mili iga' nani' nene mo sotokovo' minaa' neive. Ido' malite monovo lamine' igi mili iga' nani' nene idise soto' amo noline' nesi nene ngelo mudise halekamoloseinako nemu' nene bubu izamaa' iline losa nolo-giduve.
1TI.6.1	Evene' malitesi nene O'moso'mi gulive di'mi limi apize lengemaa' noune' monote nesi nene divi ledivi' ikelizaze. Evene' malite gelekele' gono gihi-ngidikevo engi' gonou' inite'ine ne'mine lili' i minave muki' ingine a'mine gelekele' gono gihi-ngidaa' avemu' nene gilunivo diziivo' minilizado' o neive li gili gelekele' lamine' i-ngidivo' minilisave. 
1TI.6.2	Ido' ve ma gono gihi-ngidaa' ave gizebo ve'ine nene gili ele'vole' ave nilizani' nene engito' gono daa' ave nete nene a'mine gizebo vete nene Izesu' evenele leze zuho neive li gilisa engikumu' gilavo lemavosa gonou' nene alaha' alaha' igi dikelizave. Asi leli' gono dunidi'mo hize ele' o-ngidive nene Izesu' evenele leli' zuho lute ngimunive nene nizave lisa gono engito' dalizani' nene gohi ma amuzo milisa di mini gelekele' lamine' gehepeve i-ngidilizave.
1TI.6.2	Mene noluvoni' gamazi nene e'metilizave lo ga'ine do apize ngemezo. 
1TI.6.3	Evene' malite mono' gihile lamine' Guvetesi ve Izesu' Kilisito' gamazi mono' monovo lisiheto' lele'mize molaa' neido' nene lu'ine milami gamazi ato' apizi ngimilizani' nene 
1TI.6.4	engi' oko'ine di dizi otohato ve none li gilaa' naha inite' hamokumukisi ma gili lamine' amavete nene laa' nave. Mono' monovomu' nene gamazidunu' ge hulo ne hulo laakumu' nene naba goloso ngisaa' neine'za ne'mine oga' ne'mo nene inite' ne'mino do soto' oga' neive: Mumuzo' ogo goloso gelaa' lovo lolize oga' ido' dovo ledevo' gamazi laa' hazamu' ngemenga laa' ga'ine gilaa' 
1TI.6.5	eze elemivo eze elemivo laa' ne'mine monovo nene do soto' neive. A'mine ne'mine monovo ne'mini di soto' iga' ave neti madu'ine nene goloso ogavo mini gamazi gihile nene damavo engita nomivo mini inite' gohi gohi dalone' aka nene mono' monovolo' e'metaa' nehe li gilaa' nave. 
1TI.6.6	Ido' lamine' inite' gohi gohi dalone' aka nene neine'za ingine giladi'mine ogo me misubou' inite' nevoba asi laza do none' inite' nene leli' votigilelo' mo vo do neive lo hongu lo lamino minosa mono' monovolo' e'metaa' noune' ne'mo luteli'mi heneni nene vai' goloso do soto' o-ledaa' neive. 
1TI.6.7	Ne'mine noluvoni' nene nanitekumu' ve. Laza izetehi mulunouti' soto' uningu' nene inite' hamokisi do amosa me misubo hulo volonidaa nene inite' hamokisi ma do vamolosune. 
1TI.6.8	Nemu' nene noso' nitekisi okodelo' nitekisi do minelone' nene leli' votigilelo' mo vo do neive lo hongu lo lamino minelone. 
1TI.6.9	Ne neiha ingine heneni ve lolo' olone li gilaa' ave nene Satani'mo ngemengu' molo ngimimise' ogavo negi hizi do goloso o-ngedaa' neine' inite' mukikumu' nene ma dunivo li gilaa' nani' ne'mo nene vi Satani'mi gelevusou' bilaa' nave. Ee, evene' di goloso i-ngidi ngele'mize tolovo iga' nani' initekumu' nene ngumo helavo monokuti' limi ingi goloso iga' nave. 
1TI.6.10	Ne'mine noluvoni' nene lute monilo' molaa' ne'mo nene ne'mine mana'mine monovo goloso nene do soto' oga' neive. Evene' ma nene moni heneni dalisa gili mono' akaloti' vi gopo igi engi' oko'nido' nene mulumo geni inite' vai' angise'ine di gihaa' nanako nemu' nene noluve.
1TI.6.11	Ne'mine iga' nani'za O'moso'mi gonolo' ve gaza me luvoni' monovo golosoloti' nene golise ogo mehenga emo mene lo-gemeloni' monovo nene imiselo dalosa amuzo molozo. Ado' monovo lisihekovo' ogakisi mono' monovolo' e'metaakisi Guvelesi vemu' gele ele'vole' ogakisi lute ngemaa' monovo nesi ido' geni inite' soto' ilingu' zege' zege' ogakisi hongu monovo evene' ngelebizo minaakisi nene dalinge. Imiselezo. 
1TI.6.12	Evene' malite meni dalisa ge hulo ne hulo li loti' izi vaa' nani' ne'mino gaza mono' lesisi lamineku' nene zege' zege' ogo loti' izo minevo' minevo' gemeni dameni nene do ti' ozo. Ado' ne'mine iline lo O'moso'mo elese molo-gedavo ogo evene' mukiliti ve'nido' do lamine' ogo Kilisito'nimu' gele ele'vole' oga' naningumu' nene lo soto' aine' ma neive. 
1TI.6.13	Ido' O'moso inite' muki' vetesi minaa' amuzo limive'mi velelokisi ido' ngamani naba Podio' Pilato' minidaa gamazi gihile lamine' lo soto' ive Izesu' Kilisito' velelokisi nene ti' lo nolo-giduze: 
1TI.6.14	Gaza mono' gamazi lo-giduvoni' nene e'mete gehepeve ozo. Ne'mino gaza a'mine gamazi nene do gopo amanivo evene' nene ningi a'mine gamazimu' nene ningedo' hangedoka lamavo Guvetesi ve Izesu' Kilisito' soto' ilido' nene lihimeka nomine' minelesane lo nolo-giduve. 
1TI.6.15	Ido' a'mine Guvetesi ve nene O'moso asi've molani' gamenelo' gehepeve nene do soto' o-deleseive. A'mine O'moso nene laminekukovo' minive dizo minine' gizebo ve hamo' minive guve'inesi naba mukiliti Guve'inesi ve naba minive 
1TI.6.16	ei' hamokovo' nene helamaa' ive ado' evene' hamolitesi ngelo avitasi vamolone' o minine' labanali'mi lulou' minive evene' hamolitesi ningamani' mino mo ngeli ningamilizani' O'moso eikumu' nene gilunivo dizo minavo gizebo o-ledeline' amuzo've nene ele'vole' ogo minevo' minevo' ilive. Mo ne'mino minilihoo.
1TI.6.17	Ido' gaza idise mene gamenelo' moni heneni ve nizave nene ga'ine do lo-ngedezo. Angise'inemu' gilavoo dizi minisa a'mine do ngululubize-ledaa' neine' inite' moni henenilo' nene gili mu'musi' igi gili medeli minami asi lanite' gili minilizave lo inite' mata' muki' vauve elo lehize-ledaa' ive O'moso eikumu' neve nene gili mu'musi' igi gili medeli mini 
1TI.6.18	gono lamine' di nizavo heneni'ine nene a'mine gono lamine' ne'mo nene lolo' ogavosa a'mine nene vauve ili dii mini engita minine' inite' nene inele panala igi evene' masi nasahili' i-ngidi minilo lo lo-ngedezo. 
1TI.6.19	Ne'mine ilizani' nene alinge' gameneu' mine lamine' ilizangumu' hize ele' o-ngedeline' heneni'ine nene di milisa a'mine gameneu' inite' gihile minevo' minevo' ngemeni dameni nene dalizado' minilisave.
1TI.6.20	Timoteoo, gaza O'moso'mo do-nedeline lo gono gimine' malo' nene gizebo lekeseve ozo. Ido' haza mono' gihile nomine' gamazi evene' malite laa' nani' nesi ido' soza li gele vevesaa' monovolo' noe'metune li mono' gamazite bili laa' nani' gamazi nesi nene gelamo mehenga emaa' ozo. 
1TI.6.21	Ne'mine oga' ozo noluvoni' nene evene' ma nene a'mine ne'mine gamazilo' vi gi'mizani' ne'mo mono' gihileloti' nene mo zovo' izi vikeve.
1TI.6.21	O'moso'mi nasahili' nene lengikisi miniliho.
2TI.1.1	O'moso'mo evene' ma ingine Izesu' Kilisitoda gi'mizilizadoti' nene minevo' minevo' ngemeni dameni dalisave lo lo huko lingumu' neni' nene Izesu' Kilisito' aposolo mineline lo gilido' aposolo lolo' uve Paulo' naza 
2TI.1.2	luhuvo nite' mene gei' vo'nelo' gipe'ne minanive Timoteo'ni nogize-giduve. Ne'mine ogosa meteho O'mosolati' ido' Guvetesi ve Izesu' Kilisitodati' nasahilikisi ido' mulumote ningaa' monovosi ido' hongu lo lamino minaa' monovo nesi nene lehizi-gidikesivo geito' minivoo losa noluve.
2TI.1.3	Gamene gamene holuka' neiha holise' neiha O'mosola laa' nouvongu' geikumu' ga'ne molosa'mivo mino O'moso isaa' neve laa' nouve. A'mine O'moso nene avo'nemote gelekele' i-di opo'ni laa' adi'mine ogo lu'neu' monovo lisihekovo' neivo minosa nene gelekele' o-do opo'ni laa' nouve. 
2TI.1.4	Ido' naza hulo-gedo mala volosa nouvo veka novozo do'mozine' mamu' nene naza ha gele mino okongalo' ma ningekuvo nenita nolize naba soto' iliho losa gelaa' nouve. 
2TI.1.5	Gaza O'mosomu' gele ele'vole' oga' naine' nene mo apa nite' amo lamineto' gele ele'vole' gehepeve nane lo gele minaa' nouve. Ee, gana' nene eleni izaho Loisi' a'mine'mine ogo O'mosomu' gele ele'vole' ogo neivosa izaho Eunike' nesi a'mine'mine ine' nenako naza gei' nene a'mine'mine ogo gele ele'vole' o nolosane losa gele mu'musi' o nouve. 
2TI.1.6	Nemu' nene naza a'ne hite-giduvongu' O'moso'mo gonou' amuzo lehize-gedavo geita neine' nene gaza amuzo molo do otezo lo gaka noduve. 
2TI.1.7	Ido' naza O'moso'mo gonou' amuzo gimine' nene amuzo molo do otezo noluvoni' nene a'mine O'moso'mo leme neine' lemeni dameni neve nene laza evenekumu' lovozo helo golise gelaa' lemeni dameni leme neivoba asi evene' ve'nido' ele'vole' ogo ogo molo oga' amuzo do minaa' lemeni damenisi ido' evene' lute ngemaa' lemenisi ido' lute okodelo' gizebo ele'vole' oga' amuzosi nene lehize-lede neize. 
2TI.1.8	Nemu' nene gaza govozo helamo mino Guvetesi vemu' gamazi've nene lo soto sotokovo' ozo. Ido' a'mine Guvetesi vemu' nalato' ve lolo' ogo nouve nenikumukisi nene govozo helamozo. Asi Kilisito' gamazi laminekumu' lelitokisi soto' o-ledaa' neine' mulumo geni inite' ne'mine soto' o gemeline' nene gazasi O'moso'mo amuzo geme neine' ne'mi votigilelo' do molo ha gehe'mo vo minezo. 
2TI.1.9	A'mine amuzo gimive O'moso ne'mo leli' elese molo-ledo do lu' izo do eita o-lidine' nene evene' monovo lamine' uningumu' nene ne'mine ine' nevoba asi olihe inite' mata' do soto' amo asi'vevo' minida vomine aza nasahili' Izesu' Kilisitongu' lehize-ledelesuve lo ei' lulolo' do lisihe' okido' e'meto ine' ve. 
2TI.1.10	A'mine eikovo' minine' gamene gozopo' vomila plenim ine' inite' nene idi'nise a'nene Guvetesi ve Izesu' Kilisito' soto' idoti' nene mo soto' ogavo ningekune. Aza nene soto' ogosa helaa' ne'mi amuzo've nene bele helosa helo gelesamo minevo' minevo' minaa' nene mono' gamazi laminekuti' nene do soto' ogo lelebizave. 
2TI.1.11	A'mine gamazi lamine' nene lo soto soto' oga' ilinive mineline ido' a'mine'mi aposolo mineline ido' a'mine gamazi nene apize ngemaa' anive mineline lo O'moso'mo neni' neve nene nele'mize molave. 
2TI.1.12	Ne'mine o-nidine' ne'mo naza idise mela mulumo alumo nite' mene gehe'mo nouvoni'za naza gele mu'musi' o-daa' nouve Kilisito' monovo've nene naza ningo gele minuvodi'mo aza gono nimine' nene do nouvo aza a'mido' gizebo lamine' iline' amuzo'vesi mino gizebo lamine' ogo neivo gamene naba aloseive lo gele ele'vole' o nouvoni' nenako nemu' novozo helamo mino a'mine gono nene daa' nouve. 
2TI.1.13	Nemu' nene gaza nenitati' gelaine' gamazi nene gamazi gihile neine' nenaze. A'mine gelaine' gamazi nene gaza a'mine'mine ogo lo-ngemeliningumu' nene avazaha've ne'mine do mino Izesu' Kilisitoda minine' monovo ezemu' gele ele'vole' ogatokisi ido' lute ngemaatokisi nene e'meto mino gono've do mino 
2TI.1.14	leliku' omo minive O'moso'mi Sikalahuto' nene lehete o mino O'moso'mo gono lamine' gimido' nene gizebo lekeseve o minosa do minezo.
2TI.1.15	Gaza mo gele nane. Asia aleve mukikisi ido' Higeloki Helemogeneki nesi nene mo mehe'ine nimi mine velepe' izikeve. 
2TI.1.16	Ne neiha engi' zuho Onesiholo' aza nene gamene muki' lu'neu' do gehe gehe ize-nedo mino nalato' minuvongumu' nene ovozo ogavo golise gelamaa' ine' nenako nemu' nene Guvelesi ve'mo ei' Onesiholo' zuhola nene mulumo'ine ningivo lo noluve. 
2TI.1.17	Ee, golise gelamo Loma ebeku' ogo hetelo mino nenikumu' nene amuzo molo vise' ogo ogosa ningine' ma neive. 
2TI.1.18	Nemu' nene gamene nabala Guvelesi ve'mo gele emo mulumolo ningiliho lo noluve. Ido' Eheso numuno ebeku' nouvo aza vauve goloso elosa neni' nene hize ele' o-nedo minine' gasika mo ningo gele lamine' o nane' ma neive.
2TI.2.1	Nemu' nene gaza gipe'ne make, laza Izesu' Kilisitoda vo gi'mizekunivo O'moso'mo nasahili've lehize-ledaa' neinguti' nene amuzo do minosa nene amuzo molo minezo. 
2TI.2.2	Ne'mine ogo minosa naza evene' mukiliti ve'nido' lo soto' nouvo nenitati' gelaine' mono' nene evene' masi apizi ngimilizangisi nene monoto' e'mete lamine' igi mini apizi ngimilizado' lisihe' i minani' eveneta nene ngeme molozo. 
2TI.2.3	Gaza nene Izesu' Kilisito' ami've lolo' ogange. Ami laminelite mulumo gono ha gihaa' nani' ne'mino laza Kilisito'nimu' mulumo geni ne'mine gehaa' noune' ne'mino gazasi nene ha gehaa' ozo. 
2TI.2.4	Ami hamolitesi nene ato' gono ne'mo adelo' do minaalive li haza gonou' ma vi hilalizavoba asi amiu' lele'mize molave ne'mo lelikumu' lamine' gelelingumu' ve li olovo' igi minaa' nave. 
2TI.2.5	Ido' zohi' iga' nave nene zohi' i'mi vilizangu' zohili'mi lou' gamazi've ma avuto' ilizani' nene zohiku' vuni ikeve li palaisi ngimisa'mave. 
2TI.2.6	Ido' ma neve nene ve ma mine zuho' ogo gono amuzo molo dalive ne'mo nene gomu' api' ogo noso' nite' o molaa' neine' nene do naa' neive. 
2TI.2.7	Nemu' nene mene noluvoni' inite' mukikumu' nene Guvelesi ve'mo luka gaka do ngolo' lo-gedavo gele nge lo gelelesange. Nemu' nene ize' molo gelo minezo.
2TI.2.8	Ido' gaza Izesu' Kilisito'nimu' nene gele nge lo minezo. Aza neve nene guvelesi ve Davidi' a'vopilemo' zuhouti' mino hilinguti' oto neingumu' mono' gamazi lamine' lo-ngemaa' nouvoni' nene gele minezo. 
2TI.2.9	Naza a'mine gamazi lamine' laa' nouvongumu' nene mulumo geni nite' nogihuve. Ee, naza nene gizengize ve nouvoni' gelavo nala' numungu' nesi nene huli-nidikevo nouve. Ne'mine ikevo nouha O'moso'mi gamazi nesi nene nalato' ma minamive. 
2TI.2.10	Nemu' naza O'moso'mo ei' ve lo do kegese-ngede neine' alevemu' nene mulumo geni inite' muki' nene ha gehe'mo vo minaa' nouve. Ee, a'mine aleve Izesu' Kilisitoda igi gi'mizilizadoti' lukuvo ni labana've di ti' igi ezesi minivi' minivi' ilizangumu' ve lo nenita soto' oga' neine' mulumo nite' muki' nene ha gehe'mo vo mino mono' gamazi lo-ngemaa' nouvoni' nene hulosa'muve. 
2TI.2.11	Gamazi meve nene mo gihile lamine' neive. Ado':
2TI.2.11	Laza nene mo lamineto' Kilisitolesi maka' helekune' noline' nene
2TI.2.11	ezesi maka' minevo' alevo' ogo minelesune.
2TI.2.12	Ido' laza geni muki' soto' ilingu' amuzo molo mineso' nene
2TI.2.12	Guvelesi ve naba lolo' ogo minelingu' nene
2TI.2.12	lazasi maka' gono'velo' gizebo o minelesune.
2TI.2.12	Laza eze aleve nomune lo ataize lo-delone' nene
2TI.2.12	azasi a'mine'mine ogo neze aleve nizamave lo lo-ledeleseive.
2TI.2.13	Ei' gamazi lo nolido' nene gele hulosa ataize ngelo lamiline' nenako
2TI.2.13	nemu' nene laza ezemu' gele ele'vole' ogo mino
2TI.2.13	e'metelone lolone' gamazilo' ma gele damolone' nene
2TI.2.13	aza neve olove liline' gamazilo' nene mo gele do ogakovo' oloseive.
2TI.2.14	A'mine noluvoni' gamazi mene lo ga'ine ogo lo-ngemo mono' gamazimu' nene lovo lolize amilizave lo O'moso'mi velelo' nene ga'ine do lo-ngedezo. Ne'mino lovo lolize oga' ne'mo nene inite' gihile ma do soto' amosa asi a'mine lolize gamazi gililizave nene ngele'mize goloso oloseive. 
2TI.2.15	Gaza gei' nene O'moso'mo ningivoo gonou' ve lisihe' mino gono daa' monovo'nemu' novozo helamolodo' minelove lo gono amuzo molo do mino gamazi gihile nene do hehe lo ize' molo lo-ngemezo. 
2TI.2.16	Evene' malite haza mono' gihile nomine' gamazi laa' nani' nene gele hulo mehenga emezo. Ne'mine gamazi li'mi vaa' naadi'mo nene mono' hulilizado' mini milikevo 
2TI.2.17	a'mine laa' nani' gamazi ne'mo nene huso goloso okodelo' naba o'mo vo pelaa' neine' huso ne'mino evene' linge mukita vosa mo ngele'mize goloso oloseive. Ado' ne'mine gamazi laa' aveuti' nene Himenaeoki Hiletoki nene nizasive. 
2TI.2.18	A'mine ve sita' netise nene hele noloninguti' otaa' nene luteli'mo mo otani' nenako nemu' nene gohi ma otamolosune lisa mono' gamazi gihileloti' nene zovo' izi visa evene' lingeliti mono'ine nene di gopo i-ngidikesive. 
2TI.2.19	Ne'mine ikesiha O'moso'mo gamazi gihilelo' do lehete o-ngedo do ote-ngidiveti mulise nene ele'vole' ogo neivo inite' mali'mosi do gabe' osa'mive. Ido' a'mido' nene monovo've ti' lo gize neive:
2TI.2.19	Guvelesi ve aza ei' evenele nene mo ningo gele neive.
2TI.2.19	Ido' ma nene:
2TI.2.19	Guvelesi ve'mi gulive igi ei' evenele none laa' nave muki' nene
2TI.2.19	monovo golosomu' olovo' ilisave.
2TI.2.20	Guvelesi ve mali'mi numu've nabau' somo lapese nevo'mine inite' nene inite' lamine' ngolidunukisi siluvadunukisi lili' ani' initekovo' minaa' neivoba asi haza nite' zadunu' nehe misubodunu' nehe lili' ani' initekisi nene ha minaa' neive. Linge ma meni've dize minine' initetunu' lili' ani' inite' nene gono inite' laminekumu' neive. Ido' haza nitetunu' lili' ani' inite' nene haza gonolokumu' nene gopo minaa' neive. 
2TI.2.21	Ne'mine oga' neinako evene' malite lo-gimuvoni' goloso nite' nene haza lapese gili minanguti' golovo' izi ma di hulilizani' nene ingine a'mine meni've dizo minine' lapese ne'mine lili' igi Guvelesi ve'mo ato ato' gono lamineto' ngele'mize molalido' di lisihe' igi mini ei' kekeize inite've gono daa' iline' inite've ne'mine mini mili minilisave. 
2TI.2.22	Nemu' nene gaza umungive goso've lavo'ine lemaa' neine' initekumu' nene lavonga lemamivo golise ogo mehenga emosa gaza lu'ningu' goloso monovo nomivo mini Guvelesi vela lika' lika' igi ezelo' lehete i minave mukikisi nene maka' bizo mino lisihe' lamine' minaa' monovosi ido' Guvelesi vemu' gele ele'vole' oga' monovosi ido' lute ngemaa' monovosi ido' hongu lo lamino minaa' monovosi nene imiselo dalosa amuzo molozo. 
2TI.2.23	Ido' gihile've nomine' getipe gamazi ado' gamazi monovo gilamavete laa' nani' gamazi ne'mine li mono' monovomu' gamazidunu' ge hulo ne hulo laa' ne'mo nene lovo lolize do soto' oga' neine' nene mo gele nane' ma neive. Nemu' nene gaza a'mingu' vo holamo mehenga emezo. 
2TI.2.24	Guvelesi ve'mi gelekele' ve nene lovo lolize amilizado' i mini asi evene' mukita alaha' igi hongu gamazi li-ngimi mini apizi ngimiliza monovo'ine nene laminekisi mini gehe gehe izi ngimi mini 
2TI.2.25	engi' gamazi'ine bililisa iga' ave nene hongu monovo di soto' i-ngidi minisa di hehe li-ngidilizani' o neive. Ne'mine ikevo lu'ine di velepe' izi gamazi gihile nene gili lamine' ilizado' O'moso'mo ngele'mize molalihe losa noluve. 
2TI.2.26	Ne'mine ogavosa Satani aza ei' gelekele' i-dilizave lo do eita o minavo gelevuso'veli'mo do mininguti' nene apasisa lukuvo nalisave.
2TI.3.1	Ne neiha naza ma lo-gemeloze. Gele minezo. Alinge' gamenela nene lihitehe' inite' soto' o-ledeline' gamene gehepeve soto' oloseive. 
2TI.3.2	A'mine noluvoni' nene ado' evene' engikumukovo' gilaa' ido' monimukovo' gilaa' ido' engi' igi mili iliza nitekumu' oko'ine di naba igi laa' ido' engikumu' gilavo dizaa', evene' dovo ledevo' o-ngedaa', ize'ningi me'ningi gamazi gili hulaa', inite' lamine' i-ngidavemu' gilavo haza nite' lolo' oga', mono' lu'ningu' nomine' minaa', 
2TI.3.3	ido' engi' zuhomukisi ngumo helesa'mivo minaa', evene' mamu' lihime di minaa', ngemenga laa', oko'nine lu'nido' gizebo ami gopo minaa', ize gulo suno di evene' di goloso i-ngidaa', monovo laminekumu' ngumo helamivo minaa', 
2TI.3.4	engi' zuho biluvaliti a'ningu' ngele'mizi milaa', inite' bubu izi di goloso iga', engikumu' gilavo dizaa', ido' O'mosolo' lu'ine milaa' nani' nene ivile' ivosa oko'ine'mo lanite' gelaa' neine' initeto' lu'ine milaa', 
2TI.3.5	nevo'mine mana'mine monovo nene mo ha di soto' ilisave. Ido' mono' nene vi gilaa' ilizaha oko'ine losuvolotikovo' gili mini mono' nene lu'ningu' amuzo molo gihile've do soto' ilingumu' nene o've li monoli'mi amuzo nene vasa izilisave. Nemu' nene gaza a'mine ne'mine mana'mine vesi nene bizami olovo' ogo minezo. 
2TI.3.6	Ne'mine luvoni' nene nemu' luve: Engikuti' nene ve malite evene' go'ine izi numu'ningu' dizi a'mingu' vene' monoku' lu'ine gilizevo o vivo mini oko'nido' lihime monovo vai' dizivo oko'ine'mo lanite' giline' inite' ato ato' ne'mo ngimimise' ogo do novivo minaa' ani' vene' nene lu'ningu' hizi di gi'mizaa' nave. 
2TI.3.7	A'ne'mine vene' nene gamazi lamineli'mi monovo nene gelelone li gamene gamene amuzo milaa' nani'za gamazi gihile nene ngeli ma ningi gililizado' minisa'mave. 
2TI.3.8	Ido' Halao' luso ve've seta' Zaneki Zabeleki ingine Mose' gamazi've di'mi limilisa asidi'mine igi noluve ingine mene gamazi gihile di'mi limilisa iga' nave. Ingine nene lu'ine ga'ine unuvo ogo goloso o vine' neivo mini ingine O'moso'mo gilivo lisihe' amine' monokumukovo' gili ele'vole' iga' nave. 
2TI.3.9	Ne'mine iga' naha Zaneki Zabeleki monovo'ine soto' ine' ne'mino a'mine luve nesi negi hizani' monovo'ine nene soto' ogavo evene' muki' nene ningi gililisanako a'mine evene' go'ine izaa' ani' nene gohi go'ine izi'mi vilizado' minamilisave.
2TI.3.10	Ne neiha gei' neve nene neni' mono' apize ngemaa' ogo ogo molo oga' uvoni' monovo'nesi ido' gono do gihile do soto' olosa giluvongumu' nesi nene mo ningo gele'mo gele'mo nane. Ido' Kilisito'nimu' gele ele'vole' o mino hongu lo mino lu'ne ngemaa' ogo mino mulumo geni ha gehe'mo vo minaa' nouvongumu' nesi nene mo ningo gele'mo gele'mo ogo nane. 
2TI.3.11	Ido' evene' goboni mala' mala' i-nidi nizavo ne'mi mulumo geni naba Adiokia numuno ebekukisi Ikonio numuno ebekukisi Lisitila numuno ebekukisi gehe'mo vuvoni' monovo nene gasika mo gele nane. Ee, ido' a'mine geni inite' mukiliti lulou' minuvodoti' nene Guvelesi ve'mo alete molo-nedavo lukuvo nosa nouve. 
2TI.3.12	Ido' evene' laza Izesu Kilisitoda gi'mizo mino mono' monovolo' e'metovo' minelone losa ne'mine ogo minelonive muki' nene goboni mili-lidavo a'mine ne'mine geni mulumo inite' nene gehamolonivoba mo gehelone' o neive. 
2TI.3.13	Ne neiha evene' goloso soza mono' li evene' go'ine izaa' ave nene Satani'mo go'ine izavosa ingine a'mine'mine igi evene' go'ine izi'mi vi mini goloso naba i'mi i'mi vi minilisave. 
2TI.3.14	Ne'mine igi minilisaha gei' neve nene a'mine gele nane' mono' apize gimunive lei' monovote nene mo ningo gele nane' nenako nemu' a'mine gei' gele mino gele mu'musi' o nane' mono' malo' nene do ngi lo do minezo. 
2TI.3.15	Ido' ma mesi nene gele nane' ma neive. Ado' gomu' izipe ngomoloti' mono' godolouti' gamazi gele'mo gele'mo ogosa do madungau' molo osu' lo nane. Ido' a'mine mono' godolouti' gamazi ne'mo nene lukuvo nalinido' gele'mize molalido' o neive. Ee, a'mine gamazi do madungau' molanidi'mo gaza gamazi monovo gele vevesosa Izesu Kilisito'nimu' gele ele'vole' ilinido' o neine' nenako ne'mo nene O'moso'mo do gu' izelido' gele'mize molaloseive. 
2TI.3.16	Mono' godolouti' gamazi muki' nene O'moso'mo evene' madu'ningu' molo zatuho' o-ngedavo gizani' neine' nenako nemu' a'mine gamazi neve nene mono' monovo apize ngemelonidokisi ido' gopo ladani iga' avesi lihime davesi monovo'ine ngelebizo do lisihe' o-ngedo ngele'mize akalo' olonidokisi ido' monovo lisihekovo' igi mili ilizani' monovo api' napi' o-ngemelonido' nesi nene lisihe' lamine' o neive. 
2TI.3.17	Ne'mine olonido' lisihe' o neine' nene O'moso'mi gelekele' ve laza nene do lisihe' gehepeve oko mino gono lamine' ato ato' muki' nene dalonido' mo lisihekovo' o mineloningumu' ve losa ne'minosa neine' neive.
2TI.4.1	Izesu Kilisito' nene tine' molo ogo Guvelesi ve naba lolo' ogo gizebo o-ledelingumu' nene naza ga'ne gele mino gaka dalove. O'moso'mi velelokisi ido' hilani' alevesi ido' ha minilizani' alevesi gonito' lele'mize molo ize' molo-ledelive a'mine Izesu Kilisito' ei' velelokisi nene gaka do ti' lo nolo-giduve: 
2TI.4.2	Gaza gamazi lamine' nene lo soto' ogo lo-ngemezo. Ee, gili gimilizani' gamenelo' nolihe gili gimamilizani' gamenelo' nolihe ha lo-ngemovo' mino gosele' gebelamivo apize ngeme'mo vo mino ga'ine do mono' nene gihile neive lo ngelebizo lihime'inemu' nene ngelemo lu'ine do ngii lo-ngedezo. 
2TI.4.3	Ido' gamazi ne'mino lo-ngemezo noluvoni' nene ingine mono' gamazi gihilemu' gosele' ngebelavo geleso' ngisamivo angise'ine lanite' gili gililizani' gamazimu' nene ga'ningu' huhu lavo a'mine lanite' gili gililiza gamazi nene apizi ngimilizave vai' ngele'mizi di igi hitilizani' gamene ma aloseinako nemu' nene luve. 
2TI.4.4	Ne'mine igi gamazi gihile nene mehe'ine imi zovo' izi vi gihile've nomine' gamazi heluno ne'mine malo' nene gi'mizilisave. 
2TI.4.5	Ne'mine ilisaanaze. Gei' neve nene negi hizo ladani amo gaka gele ngevo' lo mino monoli'mi geni mulumo soto' iline' nesi nene ha geho mino mono' gamazi lamine' lo soto' ogo lo-ngemaa' gono nene ha do mino gono geito' hulo neine' gono nene mo vai' doovo' minezo.
2TI.4.6	Naza ne'mine gamazi mene nolo-gimuvoni' nene neni' vanise'ne nene mo api' igi lepilisa navo neni' osu' lo voloni' gamene'ne nene mo alite neivosa noluve. Ido' vanise'ne ne'mino lepeloni' nene O'mosomu' ve li vaini noso lepi hulaa' nani' ne'mino lepe hulolosuve. 
2TI.4.7	Naza mono' lesisi lamineku' nene amuzo molo loti' izo vo makilo' mo hetelekuve. Mono' gihileloti' nene zovokisi izamo mo e'mete osu' lokuve. 
2TI.4.8	Idise meloti' alinge' neve nene monovo lisiheto' e'metaa' avete daa' nani' meni nene nenikumu' gizebo ogo neive. A'mine meni inite' nene monovo lisiheto' ize' molo-ledaa' neine' zasi Guvelesi ve ne'mo nene gamene nabala nemeleseive. Ido' nemeline' nene nenikovo' nemelivoba asi ei' alingumu' lu'ine mili minave mukikisi nene ngemavo dalisave.
2TI.4.9	Gaza nenita lite' lo aline' aka nene amuzo molo ma do soto' ogo ano. 
2TI.4.10	Dema' neve nene me misubou' minine' initeto' lulo molosa neni' nene hulo-nedo Tesalonika numuno ebeta vavo ido' Keleseke' nene Galatia misubouko vavo ido' Tito' nene mo Dalamatia misubouko vavosa nene noluve. 
2TI.4.11	Luka' nevo' nene nenikisi maka' nosive. Ido' Maleko' neve nene gelekele' ogo hize ele' lamine' o-nedaa' neine' nenaze. Aliningu' nene ele'mizo maka' alizo. 
2TI.4.12	Ido' Tikiko'ni nene mo Eheso numuno ebeta imisele hulokuvo vogave. 
2TI.4.13	Ido' gaza aliningu' nene naza Toloasi numuno ebeku' Kalipo' neida ponisa hulo uvoni' masi nene do-nedo ano. Ido' buku'ne masi nene do ano. Ado' a'mine buku'neuti' nene ize losuvolo' luhuvo gizani' pepa ma nene inite' naba nenaze. A'mine nene gaka molavo hulo ogaline.
2TI.4.14	Vapadunu' inite' ato ato' lolo' oga' ive Alekisadelo' ne'mo monovo goloso nene vai' goloso o-nidive. Aza ogo molo ido' nene Guvelesi ve'mo golo hizo lihime emeleseive. 
2TI.4.15	Ido' aza leli' laa' noune' gamazite nene amuzo molo molovo' hitevo' ogo minine' nenaze. Geikisi nene gamazika molovo hitevo' ogalize. Eikumu' nene ehe' ogo gizebo lamine' ozo.
2TI.4.16	Gana' api' igi gonito' nele'mizi milani' gameneu' nene evene' hamolitesi neni' gamazi'nelo' hize ele' ma i-nidamave. Mukito' mo huli-nidi vikeve. Nemu' ne'mi lihime nene O'moso'mo do-ngede minamiliho losa noluve. 
2TI.4.17	Ne'mine ani'za Guvelesi ve nene nenikisi mino amuzo nemo hize ele' o-nidine' ne'mo laza lo soto' oga' noune' gamazi nene naza lo soto' ogo lo-ngeme osu' lokuvo heta ato' ve muki' nesi nene gilani' ve. Ido' ne'mine ogo Guvelesi ve ne'mo Loma vete nibili hililisa anguti' nene alete molo do hulo-nedavo lukuvo nuve. 
2TI.4.18	Ido' di goloso i-nidilisa ilizani' inite' mukikuti' nene Guvelesi ve'mo alete molo-nedo lukuvo nemo Okulumokuko ei' gizebo o neingu' nene nele'mize do voloseive. Nemu' nene eze opo'ni lo minelone' nene huko vamivo ha minevo minevo' ogo mineline' nene mo ne'mino miniliho.
2TI.4.19	Neni' nene Pilisikila'nisi Akuila'nisi ido' Onesiholo' numu'veu' ingaa' ani' aleve nesi nene ngopo'ni noluze. Lo-ngemezo. 
2TI.4.20	Elasito' nene Kolidi numuno ebeta nene ha minive. Ido' Tolohimo' nene inite' gize do neivosa Mileto numuno ebeku' nene hulo-dosa uvoni' ve. 
2TI.4.21	Hepe' gamene olihe amido' nene gaza aline' aka amuzo molo vise' ogo do soto' ogosa ano. Ido' Euboulo' nesi Poude' nesi Lino' nesi Kalaudia' nesi ido' leze zuho muki' nesi nene gopo'ni nilave.
2TI.4.22	Ido' Guvelesi ve nene gei' sikalahukasi minivo. Ido' O'mosolati' nasahili' nene lengita minivo. Moda a'nesi' ve.
TIT.1.1+TIT.1.2+TIT.1.3+TIT.1.4	Titoo, naza mono' akalo' gele'mize molokuvo nazasi gazasi hamo' mono' gele ele'vole' o nosinako gaza neni' gipe'ne gihile gelo minane' make, luhuvo mene nogize-giduve. Paulo' naza O'moso'mi gelekele' izipe Izesu Kilisito' aposolo've neni' nogize-giduze. Ningezo.
TIT.1.1+TIT.1.2+TIT.1.3+TIT.1.4	O'moso'mo a'mine gono nimine' nene eze do kegeso ningekine' evene' ingine monoku' ele'vole' ilizave lo ido' gamazi gihile lamine' monoku' ma neine' nene gili vevesi minilizave lo a'mine gono nimine' ma neive. A'mine gamazi gihile ne'mi monovo ne'mino neive: O'moso soza losa'mive ne'mo gozopo' gamene gala'muda vomine olihe Okulumo' misubo do soto' molamine' gamene neu' salani gamazi lo minevo' minevo' lemeni dameni nene lehize-ledelove lo lo huko lo molo-ledo lingumu' vode otavo gilingili ogo minaa' noune. A'mine lo huko molani' gamene ogavo a'mine gamazi've do soto' o-lidine'. Ee, do soto' o-ledo do lu' izaa' ive O'moso'mo nenikumu' gaza a'mine gamazi nene lo soto' ogo evene' lo-ngeme'mo vo mineline lo gono nemavo nemu' nene gono daa' nouve.
TIT.1.1+TIT.1.2+TIT.1.3+TIT.1.4	Ne'mine ogo luhuvo nite' mene gize-gedo meteho O'moso ido' do lu' izaa' ive Izesu' Kilisito' engitati' nasahilikisi hongu lo lamino minaa' monovo nesi geikisi miniliho lo O'mosola noluve.
TIT.1.5	Gono lumo ma ha minine' nene do veveso do apaseline lo Keleta ailaniu' hulo-gedo vuvongu' gono gamazi ne'mine lo-giduvoni' ma neive: Gaza numudo' namado' mono mono' ve linge ma do gizebo ve minilizave lo ngele'mize molalosane. 
TIT.1.6	Gizebo ve ngele'mize molalo ma ve ne'minevo' ngele'mize molalosane: Evene' muki' gilavo lihime've nomivo vene' hamo' do ezesi bizovo' minavo izipahala zuho nete O'mosola gi'mizi minikevo evene' nete engi' monovo ningi gili zogo zogo izi mini gamazi gilamaa' ave nizave li lamilizado' minikevo ma ve ne'minevo' ngele'mize molalosane. 
TIT.1.7	Ee, O'moso'mi gonolo' gizebo oga' iline' nemu' mono' gizebo ve minelive nene evene' ezemu' gilavo lihime've nomivo mineline' o neive. Ne'mine ogo mino evene' ngivile' ogo gamazi belaa' ive minamo izebolo' geto molosa'mive mino noso no sipaki amaa' ive mino lovo amaa' ive mino moni heneni mamu' mumuzo' amaa' ive ne'mine ve mineline' o neive. 
TIT.1.8	Ne'mine ogo venenga ve ikevo ma nasahili' o-ngedo ngele'mize molaa' ilive mino inite' lamine' ogo molo ogakumu' umo helelive mineleseive. Ido' gala gele vevesaa' ive ma mino eze monovo've lisihekovo' o mineline' mino eze oko'no lulo do hamo' ogo gizebo oga' ive mineleseive. 
TIT.1.9	Ne'mine ogo lo-ngeme ngeme' noune' gamazi gihile nene do gili' lo do minelive. Nene gamazi'mo eze hize ele' o-divo mono' gihile lamine' nene lo-ngemo ga'ine do hize ele' o-ngedelive. Ne'mine ogo leze mono' gamazi bilaa' aveti gamazi nene do peleseve' izo do gala'muda ilive.
TIT.1.10	Nanitekumu' ve. Evene' a'manapa igi gamazi bilaa' ave muki' nizanako nemu' ve. Ingine godo'ningu' gamazi nomivo gopo gamazi li evene' di gopo i-ngidi go'ine izaa' nave. Engikuti' Zuda ve ma Izesuda vi gi'mizi alinge' di gopo igi Izesu' monokovo' nomive li avotemoti lou' gamazi nesi gele dunivo O'moso'mo do lu' izelive li vauve ili ne'mine iga' nave. 
TIT.1.11	Ne'mine iga' ave nete evene' linge ma vene' izipaha'inesi muki' nene ngele'mizi gopo iga' nave. Ee, ingine go'ine izekunivo moni limilizahe li gili lamilizado' o minine' gamazi nene li ladanga mono' apizi ngimi ngele'mizi gopo iga' nave. Ido' ne'mine iga' nanako nemu' nene engi' gamazi do'mo lemoo o've lo-ngedelone. 
TIT.1.12	Keleta ailaniu' aleveti monovo'ine goloso minine' nene soto' o minine' ve. Ido' engikuti' ve ma gamazi monovo gelaa' ive'mo engi' monovo lo soto' ogo ti' lo line': Keleta aleve nene sozalo' ve mini ido' ize loposo ne'mine mini noso' nite' nalisavo' lamine' gili mini gono dalisa gosele' goloso ngebelaa' neive. Ee, gamene gala'mudati' ne'mine monovo'ine mine do dizo idisesi ha neive line'. 
TIT.1.13+TIT.1.14	Engikumu' a'mine gamazi line' nene lamineto' line' ve. Nemu' nene Zuda veti heluno haza gamazi nene gohi gili dami haza evene' gamazi gihile nene mehe'ine imaa' avete li huki nizani' gamazi nesi gili dami mono' gili vevesi mini gili ele'vole' ilizave lo gaza amuzo molo ngelemo ga'ine dozo. 
TIT.1.15	Ingine inite' mamu' nene di gililizanipe di nalizanipe ne'mo lutine goloduvo eleleseive li laa' nahe. Naza lo-gemelove: Evene' lu'ine lamine' o noline' nene inite' mata' do lamine' o-ngedeleseiha evene' mono' gili huli mini lu'ine goloso o noline' nene lu'ine ga'ine ngemeni dameni goloso ine' nenako nemu' nene inite' mata' do lamine' o-ngedamo gohi do goloso o-ngedeleseive. 
TIT.1.16	Ingine O'moso'mi monovo gele none li ve'inedunu' laa' nani'za igi mili iga' ani' ne'mo lo soto' neivo gihile nomive. Ingine evene' goloso gamazi gili hulaa' ave gono lamine' hamokisi ngeli ma dalizado' nomive.
TIT.2.1	Ingine ani' ne'mine amo gaza neve gamazi lo-ngemeline' nene mono' gihile lamine' apize gimunido' vo milise' o mineline' gamazivo' lo-ngemelesane. 
TIT.2.2	Ti' lo lo-ngemezo: Ve ozoho ingine ga'ine gopo amivo mini ngemeni dameni vevese minivo mini ga'ine gili hehe li lu'ine ga'ine gizebo igi mini monoku' minaa' monovo'ine di lamine' igi evene' lu'ine ngimi nasahili' i-ngidaa' monovo'ine di lamine' igi geni initeli'mi lulou' mini ma ele'vole' igi hongu li minaa' monovo'ine nene di lamine' igi minilizave. 
TIT.2.3	Ido' vene' eleni nizani' nene lo-ngemanivo ingine a'mine'mine igi mono' vene' lili' igi mini evene' ngemenga lami vaini noso geli geli igi namilizave. Ne'mine igi mini monovo lamine' apizi ngimi minilizave. 
TIT.2.4	Ado' ingine vene' gosoho' nesi va'ningine izipaha'ine lu'ine ngimi gizebo i-ngidilizani' aka ngelebizilizave. 
TIT.2.5	Ido' ingine vene' gosoho' gili vevesi oko'ine lu'ine gizebo igi lu'ine hamo' ivo mini numu'ine ebe'ine gizebo lamine' igii numu'ningu' minaa' ave nesi nasahili' i-ngidi mini va'ningine gelekele' i-ngidi minilizave. Evene' O'moso'mi gamazi divi ledivi' ikelizave li ne'mine igi minilizave.
TIT.2.6	Ido' a'mine'mino goso'vesi ga'ine do lo-ngemanivo inginesi oko'ine lu'ine gizebo lamine' ilizave. 
TIT.2.7	Ido' gaza neve monovoka do lamine' ogo mino evene' ingine inite' muki' iline' ningi gei' monovokalo' ge'metilizangumu' ve lo inite' lisihe' ogo molo mino aka ti' ogo ngelebizezo: Mono' apize ngemelo ma abeleni amo do veveso apize ngemezo. 
TIT.2.8	Soza lo ladani ogane li lamilizani' gamazi laminekovo' lo-ngemezo. Ne'mine anivo lovo i limaa' ave ingine lelikumu' gamazi goloso lilisa vise' igi ngovozo hili hulilisave.
TIT.2.9	Ido' gelekele' gipe alu nene lo-ngemanivo ingine me'ningine mulu'ine di lamine' i-ngidi gamazi di tibizi li-ngimami inite' mata' mukito' nene gelekele' i-ngidi gamzai'ine diivo' minilizave. 
TIT.2.10	Ne'mine igi me'ningi inite' mata' gumine dami inite' matato' gizebo lamine' igi gono di igi mili ilizani' ne'mo veveseleseive. Ne'mine ilizani' nene O'moso do lu' izaa' ive'mi mono' nene ne'mine mana'mine ogo do otelesune li ti' ilisave.
TIT.2.11	O'moso'mo evene' muki' do lamine' o-ledelesa nasahili' o-lidine' nene soto' ogavo ningekune. 
TIT.2.12	Ido' nasahili' o-lidine' ne'mo lele'mize vevesavo O'moso mehede emo zogo zogo izaa' monovo nene hulo O'mosomu' gilamavete mene misubou' initekumu' ngumo helepele' iga' nani' nesi hulo idise gamene okode lute gizebo lamine' ogo inite' lisihekevo' ogo molo mono' lemeni dameni ogavo minelone. 
TIT.2.13	Idise gameneu' ne'mine ogo mine do dizo gilingili ogo minaa' noune' inite' laminekumu' nene gizebo ogo minelesune. A'mine inite' lamine' ne'mino neive: Leze O'mosote naba do lu' izaa' ive Izesu' Kilisito' aloseive. Ogavo eze labana've ningelesune. 
TIT.2.14	Aza neve goloso nite' gozopo' do'mo vune' akaloti' do tine' molo lele'mizo ogo do lu' izelesa lelikumu' ogo hiline'. Ee, lihime'ine apaso do lamine' o-ngedekuvo neze zuho lili' igi mini lu'ine a'mida mili inite' lisihe' laminekumu' amuzo mili gili igi mili ilizave lo lelikumu' ogo hiline' ve
TIT.2.15	Haza ve nabe li gilikelizaze. Ne'mine gamazi lo-ngemo ga'ine do ngele'mize veveso amuzo molo lo-ngemezo.
TIT.3.1	Gei' gizebou' minani' evene' nene gamazi do gosoho' ogo ti' lo lo-ngeme ngeme' ogo minezo: Ingine ngamanisi ido' ngamani gono di lelito' gizebo igi minaa' avesi gelekele' i-ngidi gamazi'ine gili dalizave. Alinge' gono lamine' atoli'mine atoli'mine nasahili' oga' gono ne'mine soto' iline' nene ha dalone li amuzo mili gili minilizave. 
TIT.3.2	Evene' mamu' ngemenga lami lovo lolize hizami hongu ve mini evene' muki' nene nasahili' i-ngidi minilizave. 
TIT.3.3	Lazasi gozopo' nene a'mine'mine ogo negi hizo ladani ogo gamazi gele hulo gopo minune' ve. Ne'mine ogo inite' goloso ato ato' lumo helaa' ine' ido' lanite' gelaa' une' inite' nemu' gelekele' o-do mino evene' igi mili iga' nani' ne'mine ogo molo mineloninako lo gituho' no mikile' oga' une' ve. Ne'mine ogo nonivo evene' muki' biluva' i-lidi minikevo lazasi biluva' o-ngedo minaa' une' ve. 
TIT.3.4	Ne'mino nonivo alinge' lele'mize lamine' oga' ive O'moso'mo eze nasahili've nesi ido' lulo limine' nesi do soto' ogo lelebizo do lu' izine'. 
TIT.3.5	Do lu' izine' nene laza inite' lisihe' ogo molo oga' noune' nemu' ve lo gilivoba asi've lelikumu' mulumo giline' nemu' do lu' izine' ve. Noso izo do izipe gosoho' soto' ani' ne'mine o-ledo eze Sikalahu've ne'mo lemeni dameni gosoho' limine' ne'mine ogo do lu' izine'. 
TIT.3.6	Ee, do lu' izaa' ive Izesu' Kilisito' gono davo ne'mo O'moso'mo eze Sikalahu've vauve elo lehize-lidine'. 
TIT.3.7	Nasahili' o-lidine' nemu' lele'mize lisihe' ogo ele'vole' ngemeni dameni disa minivi' minivi' ilizave lo eze Sikalahu've lehize-lidine' ve. Ne'mine ogo laza ezesi mino minevo' minevo' oloninako lo gilingili ogo dalosa gilune' inite' nene molo-lidine'. 
TIT.3.8	Gamazi mene gihile lamine' line' ne neive.
TIT.3.8	O'mosomu' gili ele'vole' igi nizave ingine ga'ine hamo' gili inite' lamine' ato ato' evene' hize ele' i-ngidaa' ne'mine nene amuzo mili igi mili minilizave loo luvoni' gamazi mene amuzo molo lo-ngemeline lo nogiluve. Gamazi mene lamine' neinako evene' muki' hize ele' o-ngedelido' o neive. 
TIT.3.9	Abelenga gamazi ido' haza gamazimu' vise' igi li volelo' melo' igi minaa' nani' nesi gele hulo mehenga emo ido' avo'ningi gulive'inemu' li naza evene' nabaliti nga'vopilemo' nouve li engi' oko'ine di dizi di naba igi di hutile' igi laa' nani' nesi gele hulo mehenga emo ido' Mose' Zuda vemu' lou' gamazi lo huko line' nemu' ato ato' gamazi li lovo lolize hizi minaa' nani' nesi haza gamazi gopo gamazi gihile nomine' nenako gele hulo mehenga emezo. 
TIT.3.10	Evene' malite gamazi di gopo igi li mono' mulise hizi ho'li nizavo ma do vevese-ngedelesa ga'ine do gamene hamope setape lo-ngemanivo gilamavo ma ize' molo do hulo-ngedezo. 
TIT.3.11	Gele nabe. Ve ne'mine ve nene peleseve' izaa' ave lu'ine gopo o vine' mini ingine igi mili iga' ani' ne'mo engi' monovo'ine do soto' ogave.
TIT.3.12	Naza Nikopoli ebeku' vo mino hepe' naba eleline' gamenelokisi nene a'mida minelove lo lo hukokuze. Atema'ni he Tikiko'ni he gei' nanida imiselekuvo vo hetelavo ma gaza nene a'mine mineloni' ebeta alove lo amuzo molozo. 
TIT.3.13	Ido' ve seta' ado' Apoloki ido' lou' gamazi li hukani' gelaa' ive Zenaki mono' gono di vilisido' inite' mata' vise' ikelisize. Nemu' akalo' inite' mata' amuzo molo vise' ogo do soto' o ngemezo. 
TIT.3.14	Inite' lamine' ogo molo ogali'mi monovo ningi gili lamine' ilizangumu' nene leze evenete zuho Izesu' evenele muki' ingine gono lamine' di'mi vilizado' nene lu'ine milalizave. Ne'mine igi evene' ma initekumu' vise' igi geni ngebelavo ma hizi ele' i-ngidilizave. Leze zuho engita monoli'mi gihile nomine' minikelizaze.
TIT.3.15	Nezesi maka' none' aleve ingine gopo'ni nilave. Monokumu' ve li lu'ine limaa' nave ngopo'ni nolo-ngiduze. Gaza lo-ngemezo. Nasahili' o-lengedelive lo O'mosola noluve. Moda ve.
PHM.1.1	Luhuvo nite' meve nene Izesu' Kilisito'nimu' ve lo nalato' nouve Paulo' nenitatikisi ido' leze zuho Timoteodatikisi nene novive. A'mine luhuvo nite' meve nene lelikisi hamo' gono daa' nounive lute geme nonive Hilemoni' geikumukisi 
PHM.1.2	ido' leze zuho vene' Ahia'nimukisi ido' monoli'mi lovou' maka' zege' zege' oga' unive Alakipo'nimukisi ido' Kilisito' evenele gei' numungau' mulise milaa' naave engikumukisi nene nogize-lingiduve. 
PHM.1.3	Nemu' nene luhuvo nite' mene nogize-lengedo O'moso metehosi Guvetesi ve Izesu' Kilisito' neesi nasahili' i-lingidikesivo ne'mo lengi' muludingu' nene hongu minivoo mine lamine' igi minilizave loo O'mosola noluve.
PHM.1.4+PHM.1.5	Hilemoni' gaza Guvelesi ve Izesu'nimu' gele ele'vole' ogo mino luka ezesi ido' O'moso'mi evenele mukikisi ngemaa' naningumu' nene gelosa naza O'mosola laa' nouvongu' nene geikumu' gamene gamene isaa' neve lo-daa' nouve. 
PHM.1.6	Ido' a'mine O'mosola laa' nouvoni' nene gaza Kilisito'nimu' gele ele'vole' ogo leliku' omo gi'mizo naine' ne'mo nene laza Kilisitoda mine molo inite' lamine' daa' noune' mukikumu' nene gele osu' lo mineline losa O'mosola laa' nouve. 
PHM.1.7	Ido' neze zuho make, O'moso isaa' neve lo-daa' nouvoni' nene gaza luka O'moso'mi evenele ngeme naine' ne'mo lu'ine amuzo gohi dani' ne'mo nene lu'ne do ngi lo-nedavo mulu'neu' gulumo avile atoli'mine ogo lisivoo nouvoni' nenako nemu' nene O'moso isaa' neve lo-daa' nouve.
PHM.1.8	Naza amuzo molo lovo kiselevo' ogosa Kilisito' velemu' ogo gaza lisihe' o neine' inite' me'mine nene ozo lo lo-huko lo-gedelodo' o nouvoni'za 
PHM.1.9	Kilisito' evenele laza lute ge neme ne geme lo minelonido' o neinako nemu' nene amuzo molo lo huko lo-gedamo asi haza nevo longo' ogo gele-gedelesa nene noluve. Ee, Paulo' naza Kilisito' velemu' medelo mino gamazi've lo soto' oga' uve ido' idise a'mine Izesu' Kilisito'nimu' ve li nalato' huli-nimikave neni' nene haza nevo longo' ogo gele-gedelesa nene noluve. 
PHM.1.10	Ido' longo' ogo gele-gedelesa noluvoni' nene nalato' mene minuvongu' meleho lolo' okuvo aza izipaha'ne lolo' ive 
PHM.1.11	A'mine ve aza gomu' geikisi minasida nene gonoka do-gedelido' lisihe' amo minine' ma neine'za idise gei' gonokasi neni' gono'ne nesi do-ledelido' lisihe' gehepeve ogosa neive. 
PHM.1.12	Aza neve nene neni' ve'ne gihile gehepeve neine'za a'minemu' nene gele hulosa geita gohi noimisele huluve. 
PHM.1.13	Naza Kilisito' gamazi've lamine' lo soto soto' ogo minaa' uvongumu' nalato' mela nouvongu' geito' medelo mino gono'ne do-nedaa' ilingumu' nene nenikisi ha minelive lo gele minuha ma imiselamuvodine'za 
PHM.1.14	geitati' gamazi ma gele nemamo nolinido' nene inite' do ne'mine mana'mine uvoni' gelalive losa nene alamuve. Ido' ne'mino alamuvoni' nene Onesimo' gono'ne do-nedelingumu' nene o've lo-deline' aka hize tile-gedekuvosa gaza monovo do lamine' ogo a'mine gono dalive loo lo nemeline' nene edamiline' o neivosa gasika nene lukalo' do molosa neni' gono do-nedelive lo lo nemeline losa nene alamuve. 
PHM.1.15	Ido' O'moso'mo lavo gamene li'nibemukovo' gei' hulo-gedo hota vo minine' nene alinge' tine' molo ogo geikisi mudise minivi' minivi' ilisive lo nemu' hulo-gedo vihe losa nene gele nouve. 
PHM.1.16	Ido' tine' molo ogo geikisi mineline' nene ha gonou' ve ne'minevo' nene minelivoba asi Kilisito' evenele geze zuho luka emelinido' o minelivesi nene mineleseive. Ee, neze zuho lu'ne eme lamine' o nouve lolo' ogo neiha geita nene gonou' ve minosa ido' Guvelesi vela gi'mizo minosa geze zuho gehepevesi nene lolo' ogo mineleseinako neni' lu'ne eme nouvoni' nene ivile' ivosa gaza nene luka vauve elosa emelinido' mineleseive.
PHM.1.17	Nemu' nene gaza nenikumu' gelanivo zogo naa' olosive lamine' nane lo gele naine' nenako nemu' nene Onesimo' aza gei' nanida naavo ma nene naza nanida alodo' nele'mize lamine' iline' akalo' do molosa ele'mize lamine' ozo. 
PHM.1.18	Ne'mine iline'za aza neve gomu' maka' minasida ma do goloso o-gede nolihe ido' geitati' inite' malo' golo hizo ma gemelido' o neivo ma nene a'mine inite' mukito' nene neni' golo hize-gedeloze. Neni' gehe-nedezo. 
PHM.1.19	Ido' a'mine mene neni' golo hize-gedelove noluvoni' gamazi nene do amuzo molalosa luhuvo a'me ve nene Paulo' neni' a'nedunu' gehepeve nogizuve: A'mine neve neni' golo hizo gemelesuve. Gemelesuha nenitati' dina' naba geita nene ha neine' ma neine'za naza a'minemu' nene ha luvodine'za ma lolosa gelamuve. A'mine dina' nene ado' Kilisito'nimu' neni' lo soto' ogo lo-gemekuvo ezemu' gele ele'vole' ogo minevo' minevo' gemeni dameni daningumu' nene noluve. 
PHM.1.20	Ne neiha neze zuho make, laza nene Guvelesi ve'mi evenele nosine' nenako geitati' inite' ma daloho lo nogiluve. A'mine nene ado' Kilisito' evenele nosingumu' ve lo neni' lu'neu' do lamine' o-nedo gele emanivo Onesimo' nenita alive losa noluve. 
PHM.1.21	Ido' ne'mine lo nogizuvoni' nene gaza longo' o-gedeloni' votigile ivile' ivosa inite' lamine' gohi masi imine' molo olosane losa gele nouvoni' nenako gamazi'ne mene mo gele dalosane lo gele mu'musi' o minosa nene nogizuve. 
PHM.1.22	Ido' gamazi hamo' gohi ma neine' neve nene ne'mine lo noluve: Lingine nenikumu' ve li O'mosola laa' naani' malo' nene O'moso'mo gele lengemo neni' neve nene lengita nimiselavo alosuve losa gele nouze. Ongaloni' numuno lulo nene ma do va'va' o nimikezo.
PHM.1.23	Ido' nenikisi maka' Izesu' Kilisito'nimu' nalato' nosive Epahala' ne'mo nene gopo'ni nolive. 
PHM.1.24	Ido' maka' gono daa' unive ado' Maleko' ve Alisitako' ve Dema' ve ido' Luka' ve engi' nete nene a'mine'mine igi gopo'ni nilave.
PHM.1.25	Guvelesi ve Izesu' Kilisito' nasahili've nene lengi' lutingu' mine molo minivoo.
HEB.1.1	Gozopo' nene O'moso'mo gamazi've avotemotine lo-ngemelesa nene ato ato' gameneu' monovo do ato ato' ogo polohetela molavo ingine avotemotine li-ngimi ngimi' i'mi iga' ani' ve. 
HEB.1.2	Ne neiha gamene alinge' idise mene none' gamenela nene O'moso'mo gamazi've nene leli' lo-lemelesa ei' gipele neve imiselavo ogo lo-limine' ve. A'mine gipele nene inite' mataliti me'nibo minelive lo ele'mize molo ei' gipelelo' a'mine inite' mata' muki' nene do soto' ine' ve. 
HEB.1.3	A'mine gipele neve O'moso'mi monovo danava've atoli'mine goloso ogo lamine' neine' ne'mi gihile've gehepeve mino O'moso'mi emeni dameni ne'mido' lisihe' gehepeve o minive ne neive. Nemu' a'mine gipele ne'mo ei' amuzo'velo' molo gele mino laa' neine' gamazi ne'mo nene inite' mata' muki' nene hize ele' ivo laminekovo' minaa' neive. Ido' aza nene goloso initete apase-ledaa' aka've vele osu' lo-ledo veleta ve Guvelesi ve naba eitoti' lemo minive nenako ana hulaa' ida minine' ve. 
HEB.1.4	Mino O'moso'mi gipele ve li li-dani' gulive've ne'mo O'moso gelekele' i-di gono've di-daa' ave angeloliti gulive'ine nene ivile' ogo mino a'mine votigilelo' lisihe' ogo ngivile' goloso ogo dizosa neive.
HEB.1.5	Ee, O'moso'mo gipelemu' line' gamazi nene angelo' hamokumukisi ma lo-ngedamine' nenako ne'mo nene aza angelo' ngivile' ogo dizosa neive. O'moso'mo ezemu' ti' lo line' mono' godolou' gizi nizani' ma neive:
HEB.1.5	Idise naza gei' maho lolo' ogo
HEB.1.5	neni' gipe'ne gei' nene nane lo do ote-giduvoni' ve.
HEB.1.5	Ido' ma line' gizi nizani' ma neive:
HEB.1.5	Naza nene ei' giduve melehine minekuvo
HEB.1.5	Eze nene neni' gipe'ne minelive.
HEB.1.6	Ido' O'moso'mo gana' gipele nene misubouko imiselelesa gohi line' gamazi ma ti' li gizi nizani' ve:
HEB.1.6	O'moso'mi angelo' muki' ingine gubi' izi imi opo'ni lilizave.
HEB.1.7	Ido' angelo've ingine gelekele' i-di minaa' avemu' nene O'moso'mo gamazi ti' lo line' luhuvo gizi nizani' ma neive:
HEB.1.7	O'moso'mo lavo
HEB.1.7	ei' angelo've nene hepe' ngemeni dameni di otuhaa' nave.
HEB.1.7	Ido' lavo
HEB.1.7	a'mine gelekele' i-daa' ave nene
HEB.1.7	olo' gulumo ne'mine ngemeni dameni di otuhaa' nave.
HEB.1.8	Ne'mine o neine'za gipelemu' neve mono' godolou' ti' lo line':
HEB.1.8	O'mosoo, gaza gizebo oga' mo'mosikau' gizebo ogo mineline' nene
HEB.1.8	huko vamo minevo' minevo' ogo mineleseive.
HEB.1.8	Mineleseinako Guvekasi ve lolo' ogo mineline' ne'mi monovo nene
HEB.1.8	monovo do lisihe' oga' monovo nene mineleseive.
HEB.1.9	Gaza nene monovo lisihe' laminetokovo' luka molo mino
HEB.1.9	goloso inite' daa' monovomu' gosele' gebelavo mehenga emaa' nane.
HEB.1.9	Ne'mine oga' nane' nenako
HEB.1.9	O'moso gei' O'mosoka ne'mo eveneka ngivile' ogo gaza golize izo mineline lo
HEB.1.9	a'mine mo'mosito' nene gele'mize molave.
HEB.1.10	Ido' ma nene O'moso'mo gipelemu' Guvekasi ve lo-do ti' lo lo neine' ma neive:
HEB.1.10	Guvekasi ve, gaza gana' nene me misubo do soto' molanivo
HEB.1.10	amuzo molo ha neive.
HEB.1.10	Ido' Okulumo' nesi gei' angadunu' lolo' aine' ve.
HEB.1.11	Ne neiha a'mine inite' nene vi osu' lilisasine'za
HEB.1.11	gaza nene minevo' minevo' ogo haza minaa' nane.
HEB.1.11	Ido' okulumo' misubo nene eveneliti oko'nido' inite' hulupovo ili
HEB.1.11	goloso iga' nani' ne'mine ilisasive.
HEB.1.12	Ido' a'mine okulumo' misubo nene litehe inite' di gangi milani' ma'mino
HEB.1.12	gango moloko gosoho' ha do soto' olosaba gaza neve ha minevo' minevo' ogo hazavo' nanivo
HEB.1.12	kilisimasi nene ogo voka' voka' ogo mineline' nene osu' lamoloseive.
HEB.1.13	Ido' gipelemu' ti' lo line' gamazi ne'mino nene angelo' hamokumukisi lo-ngemesa'mive:
HEB.1.13	Nezeloti' gei' nene nange. A'ne hulaa' uvoda nene minezo.
HEB.1.13	Mine do vo nanivo biluvaka nete gelekele' i-gidi minilizave lo
HEB.1.13	gizengau' do'mo leme-ngedelesuve.
HEB.1.14	Ne'mine ma lo-ngedesa'mine' nenako angelo' ingine gipele ne'minisa dizi minami ha Okulumo' ngemeni damenisi O'moso'mi gelekele' ve've minikevo O'moso'mo do lu' izelesa lele'mize molave leli' nene hize ele' i-lidilizave lo ngimiselaa' neive.
HEB.2.1	Ido' mono' gamazi nogilune' nene angelo' ngivile' ogo dize minive O'moso'mi gipele'mo lo-limine' gamazi nenako nemu' nene a'mido' e'meto novube lo zovo' izo mala valonge. A'mine nogilune' gamazi lamine' mene lute gate molo gele lamine' o mino e'meto volone. 
HEB.2.2	O'moso'midati' gamazi ha angelolite lani' gamazi Mose' gizine' ne'mo nene amuzo'vesi miningumu' a'mine gamazi nene ma avuto' igi gili hulave engi' nene a'mine gamazi avuto' ani' votigilelo' nene di mili lihime ngimi mulumo inite' di-ngidaa' ani' ve. 
HEB.2.3	Ido' a'mine amuzo've ngomosi minine' gamazi avuto' ave nene mulumo nite' ne'mine di-ngidaa' ani' nenako a'mine Mose' gizine' gamazi ivile' ogo dizo minine' inite' naba O'moso'mo lihimete hulo-ledo do lu' izeline' akate vele-lidine' ne'mi gamazi nene gilube gelamube ogo minelone' nene O'moso'mo lihime lemo mulumo nite' naba do-ledeleseive. Ido' a'mine mulumo nite' naba do-ledelinguti' nene mo ngelo olovo' amolosune. Ido' a'mine O'moso'mo lihimete hulo-ledo do lu' izeline' gamazi nene Guvelesi ve asi've ganatilise lo soto' ivo eze veleti' gilave nete lezela li hulani' ve. 
HEB.2.4	Ido' lezela nili hulavo a'mine gamazi nene lamine' ve li ningilizave lo O'moso'mo ei' gala gilido' do molo ato' suno ogo amuzo malehe inite' ato atoli'mine do soto' ogo ido' a'mine gamazi li-limave nene Sikalahu'velati' amuzo ato ato' lehize-ngedo minine' ve. Ido' O'moso'mo ne'mine ine' nenako nemu' nene a'mine lihimete hulo-ledo do lu' izeline' gamazi nene lamineto' mo inite' naba goloso neive. Nemu' nene lute gate molo gele lamine' o mino e'meto volone.
HEB.2.5	Ido' idise lo-lingimuvoni' nene monovo gosoho' soto' ilingu' vi hilalizani' alevemu' nene lo-lingimuvoni' ve. Ido' a'mine monovo gosoho' soto' ilingu' vi hilalizani' aleve nene angelo' engito' neve gelekele' i-ngidi minikevo gizebo i-ngidilizave lo O'moso'mo ma lo-ngedamive. 
HEB.2.6	Ido' mono' godolou' gamazi ma ve mali'mo O'moso lo-imine' gamazi ma ti' lo gize neine' ma neive:
HEB.2.6	Laza evene' ngomo haza nite' none' lelikumu' nene
HEB.2.6	gaka gelo minelinido' minamane'za
HEB.2.6	aizo, lelikumu' nene gaka gelo minaa' nane.
HEB.2.6	Ido' evene' lemeni dameni nene lamine' amivo
HEB.2.6	gaza gizebo o-ledelinido' minamane'za
HEB.2.6	gaza nene ha gizebo o-ledaa' nane. Ido' ne'mine o-ledaa' naningumu' nene naza aizo lo gelekuve.
HEB.2.7	Evene' nene angelo' engitoti' gamene li'nibevo' lemeti' igi minilizave lo
HEB.2.7	gaza evene' nene angelototi' do leme-ngedo molo-ngede nane.
HEB.2.7	Gaza evene' nene do hozi lo-ngedo guve'inesi ve lolo' o-ngedane.
HEB.2.8	Ido' ne'mine o-ngedo evene' nete
HEB.2.8	inite' mata' mukito' gizebo igi minilizave lo
HEB.2.8	a'mine inite' mata' muki' nene eveneliti gize'ingu' do leme-ngedaa' nane.
HEB.2.8	Ee, O'moso'mo inite' muki' nene eveneliti gize'ninguko do leme-ngedo molave. Ne'mine ogavo inite' hamokisi evenelite gizebo amilizave lo molani' inite' nene ma nizamave. Ne neiha idise gameneuko ningaa' noune' nene inite' muki' nete evene' nene olihe gelekele' i-ngidi osu' lamavo ningaa' noune. 
HEB.2.9	Ido' ningo gelaa' noune' nene O'moso aza angelototi' gamene li'nibevo' lemeti' ogo minelive lo angelototi' do lemeti' ogo hulo-dive Izesu'nimu' nene ningo gelaa' noune. Ee, O'moso'mo nasahili' o-ledo evene' mukikumu' helelive lo imiseline' ve. Ido' a'mine ve Izesu' nene mulumo gelo hilingumu' ve lo O'moso'mo do hozi lo-doo Guvelesi ve lolo' o-dine' nemu' nene mo ningo gelaa' noune.
HEB.2.10	Ido' O'moso'mo Izesu'ni imiselo mulumo alumo gelo helelive line' nene nanitekumu' ve. Izesu' nene do lu' izeline' gono dalido' olihe lisihe' gehepeve amo minine' nenako nemu' mulumo alumo gelo heleline' ne'mo a'mine leli' do lu' izeline' gono nene dalido' do lisihe' gehepeve o-delingumu' mulumo alumo gelo helelive lo O'moso'mo imiseline' ve. Ido' izipahala vai' lele'mize molo atoli'mine ogo do lamine' o-ledelesa gono do'mo vo mininguti' nene O'moso aza leli' gomu' molo lemo akate velo do lu' izelive Izesu' mulumo alumo gelo helelive lo imiseline' ne'mo nene monovo do lamine' goloso ine' ve. Ee, inite' mata' muki' ei' inite've eikumukovo' mini di dizilizave lo do soto' molave evene' naba O'moso aza Izesu'ni nene do lu' izelido' do lisihe' o-delesa mulumo alumo gelo helelive lo imiseline' ne'mo nene monovo do lamine' goloso ine' ve. 
HEB.2.11	Ido' evene' lute noso izo gilito do lamine' o-ledo do O'moso'mi evenele lolo' o-ledaa' ivesi ido' lute do lamine' o-lidine' alevesi leli' meteho nene hamo' minine' aleve none. Nemu' aza lelikumu' nene neni' aku'ne alu'ne zuho nizave lolosa ovozo helesa'mive. 
HEB.2.12	Ido' aku'ne alu'ne zuho ve line' nemu' mono' godolou' O'moso lo-imine' gamazi ma ti' li gizi nizani' ma neive:
HEB.2.12	Naza neni' aku'ne alu'ne zuho nene gei' guliveka nene lo soto' o ngemo
HEB.2.12	gei' guliveka do hozi lo leli' zuholiti muliseu' nene nama lolosuve.
HEB.2.13	Ido' leli' eveneliti lemeni damenisi minelingumu' line' gamazi gohi ma ti' li gizi nizani' ma neive:
HEB.2.13	Naza O'mosomu' gele ele'vole' o mino eito' lehete o minelove.
HEB.2.13	Ne'mine lo gohi ma ti' lo line' ma neive:
HEB.2.13	Ido' naza nene O'moso'mo neze izipaha'ne zuho nimine' mesi none' ningilo.
HEB.2.14+HEB.2.15	Ido' a'mine izipahala zuho laza nene hele vaa' okodesi none' nenako a'mine'mine ogo Izesu' aza heleline' ne'mo helaa' amuzo do minive Satani nene do goloso o-do ido' helakumu' ngehelele izaa' ne'mo gesi hizo hulo lulou' o-ngedavo ngehelele izaa' lulou' minave nesi nene aza helosa gesi kele hulo-ngedelesa hele vaa' okode ne'mine do otuho minine' ve. 
HEB.2.16	Ido' ne'mine ine' nene angelo' aleve do ngu' izo ne'mine ine' nevoba mono' godolou' Abalahamu' a'vopilemo' zuho do ngu' izaa' neive li gizi nizado' e'meto ne'mine ine' ve. 
HEB.2.17	Ido' nemu' nene eveneliti lihimete apase-ledelesa leli' hele vaa' okode ne'mine do otuho nakunolo alunolo zuho leli' gehepeve ne'mine lolo' iline' ogavo ido' eveneto' medeli mini O'moso inite' lehizi-daa' ave naba nete eveneliti lihime apasaakumu' gono daa' nanako ne'mine ve lolo' ogo evene' muhelete ningo O'moso'mi velelo' monovo lisihetoti' O'moso'mo lidokovo' gono dalosa eze akunolo alunolo zuho leli' gehepeve ne'mine lolo' iline' ogavo lolo' ine' nenako aza nene leli' gehepeve ne'mine lolo' amidiniko a'mine gono nene dalido' lisihe' mo amidine. Nemu' nene leli' gehepeve ne'mine lolo' iline' ogavo lolo' ine' ve. 
HEB.2.18	Ee, ido' emengu' milangu' mulumo gelo minine' nemu' nene mo ningo gele neine' nenako ve ma ingine ngemengu' nimilavo minilizani' aleve nene hize ele' noo-ngedo alete molo-ngedelido' o neive.
HEB.3.1	Nemu' nene neze zuho, O'moso'mo ei' ve lo Okulumoku' voloningumu' lengele'mize molave lingine nene leli' monoku' nene O'moso'mo ei' velemu' ogo imiselavo ave aposolo mino eveneto' medeli mini O'moso inite' lehizi-daa' ave naba ne'mine minive naba Izesu'nimu' nene gatine gili minilo. 
HEB.3.2	Mose' aza O'moso'mi zuhola gono dangu' nene O'moso'mo lo-didokovo' e'meto monovo've lisihetoti' gono do do vine' ne'mine ogo Izesu' aza nesi a'mine'mine ogo gonolo' ele'mize molave O'moso'mi gamazi've nene ivile' amo lo-didokovo' e'meto monovo've lisihetoti' gono do do vine' ve. 
HEB.3.3	Ido' evene' zuho maliti me'nibi guvele ne'mo a'mine zuholiti guve'ine nene ivile' ogo naba minaa' neine' ne'mino Izesu' gulive do hozi lolone' nene Mose' gulive do hozi laa' noune' nene ivile' ivosa do hozi lolonido' lisihe' o neive. Ido' lisihe' o neine' nenako nemu' nene ezemu' gatine gili minilo. 
HEB.3.4	Ido' ne'mine lo O'moso'mi evenele zuholiti me'nibo nene Izesu'nimu' luvoni' giline' nenako nemu' nene lo-lengemelove. Evene' zuho ato ato' di soto' i-ngidave me'ninge nene minamani' nevoba ha minani' ma neive. Ha minani'za a'mine inite' mata' muki' do soto' molave nene O'moso'movo' do soto' molani' nenako ei' hamo' nene me'nibo neive. 
HEB.3.5	Ido' Mose' nene O'moso'mo lo-didokovo' e'meto monovo've lisihetoti' O'moso'mi zuhola gono do do vine' nene ha O'moso'mi gelekele' ve'vevo' mino O'moso'mi gamazi've alinge' soto' ilingumukovo' gamazi lo ngeme ngeme' ogo gono do do vine'za 
HEB.3.6	Kilisito' aza neve O'moso'mo lo-didokovo' e'meto monovo've lisihetoti' gono do do vine' nene mo O'moso'mi gipele mino eze zuholo' gizebo o-ngede mino gono do do vine' ve. Ido' eze zuho ve luvoni' nene laza Kilisito' do lu' izelive lo ezemu' gele ele'vole' o mino lolize izaa' noune' monovote nene ma hulamoso' a'mine zuho nene leli' minelesune.
HEB.3.7+HEB.3.8	Nemu' nene laza O'moso'mi Sikalahuli'mo gamazi ma ti' lo line' mamu' nene gele dalone:
HEB.3.7+HEB.3.8	Mose' aza ebe' hadivela ngele'mizo novivo
HEB.3.7+HEB.3.8	O'moso golo izani' gameneu' evene' ingine
HEB.3.7+HEB.3.8	O'moso'mi gamazi've gili huli gili dalisa gilami
HEB.3.7+HEB.3.8	a'manapa igi minani' ne'mine igi minami
HEB.3.7+HEB.3.8	lingine ei' nolo've idise a'mene ma nigili ma
HEB.3.7+HEB.3.8	lutine di a'manapa igi gili hulamilo.
HEB.3.9	Ido' a'mine ebe' hadivela nene avotinge ingine
HEB.3.9	inite' mata' muki' engita ogo molo uvoni' nene
HEB.3.9	kilisimasi foti (40) ne'mine nene mini ningi minani'za
HEB.3.9	ningi huli-nidi go'ne izi'mi igi minani' ve.
HEB.3.10	Nemu' nene naza a'mine alevemu' nene mulu'neu' goloso gehepeve gelo
HEB.3.10	engikumu' ti' lo luvoni' ve:
HEB.3.10	Engi' lu'ine ne'mo gamene gamene gopo akalo' vaa' ivo
HEB.3.10	neze aka'ne nene ningi hulani' ve.
HEB.3.11	Nemu' nene nizebolo' molani' nenako naza lamineto' nolo hukuve lo
HEB.3.11	ti' lo luvoni' ve:
HEB.3.11	Ingine nene neni' mine gelaa' ebe'neu' nene igi mini gilamilisave lo
HEB.3.11	noluve.
HEB.3.12	Nemu' nene neze zuhokizo, lengikuti' evene' ma nene lutine golososi mini O'mosomu' gili ele'vole' ami minevo' minevo' ogo gono daa' ive O'moso nene mehedine imikelizaze. Ehe' igi minilo. 
HEB.3.13	Ido' lengikuti' evene' ma lingine lutine O'mosola molakumu' lutine a'manapa ogavo lihime daa' monovo goloso ne'mo lingimimise' ogavo goloso ikelizaze. Mono' godolou' idise gamene ve lani' nene ha neidokovo' monoku' nene ne lu'ne do ngi lo-nede ge luka do ngi lo-gede livo' minilo. 
HEB.3.14	Laza gana' api' ogo Kilisito'nimu' gele ele'vole' une' nene hulamo do gili' lo nonivo idise mene none' gamene osu' liline' nene a'ne'movo' Kilisito' evenele lolo' une' nene gihile mineleseive.
HEB.3.15	Nemu' nene mono' godolou' ti' li gizi nizani' gamazi malo' e'meti minilo:
HEB.3.15	Evene' ingine O'moso'mi gamazi've gili huli
HEB.3.15	gili dalisa gilami a'manapa igi minani' ne'mine igi minami
HEB.3.15	lingine ei' nolo've idise a'mene nigili ma
HEB.3.15	lutine di a'manapa igi gili hulamilo.
HEB.3.16	Ido' mono' godolou' gamazi idise lo soto' uvoni' ne'mo nene lamineto' ti' lo nolo-limive: Laza O'moso'mi gamazi gele damo mehede emo minelone' nene O'moso'mo mine gelaa' lemelesa neingu' nene ngelo vo holamolosune. Ee, O'moso'mo gamazi nolo-ngimivo gili minisasi a'mine gamazilo' e'metami mehe'ine imave li mono' godolou' gizani' ma nene zamotinemu' luhuvo gizani' neve. Mose' Aigita misubouti' ngele'mizo ani' aleve muki' engikumu' nene luhuvo gizani' ve. 
HEB.3.17	Ido' kilisimasi foti (40) ne'mi lulou' ma nene O'moso'mo zamotinemu' mulunou' goloso gehepeve giline' neve. A'mine hamo' aleve ingine kilisimasi foti (40) ne'mi lulou' lihime di ebe' hadivela hili gese' ani' aleve engi' nemu' nene mulunou' goloso gehepeve giline' ma neive. 
HEB.3.18	Ido' O'moso aza evene' mine gelaa' ebe' ngemelesa nouvongu' nene ingine mini gilamilisave lo evene' zamotinemu' lo huko line' ma neve. A'mine hamo' aleve ingine O'moso'mi gamazi gili huli mehe'ine imave engikumu' nene mine gelaa' ebe' ngemelesa nouvongu' nene igi mini gilamilisave lo lo hukine' ve. 
HEB.3.19	Nemu' nene ingine O'mosomu' gili ele'vole' ami mehe'ine imaa' ani' monovo'ine ne'mo nene mine gelaa' ebe' ngemelesa ingu' nene vamani' ve lo mo ningo gele none.
HEB.4.1	Ido' nemu' nene O'moso'mo evene' ma ingine mine gelaa' ebe'neu' nene vi hilalisave lo lo hukine' gamazi nene olihe ogo gihile izamivo a'mine'mi aka'vesi olihe tilamido' nene O'moso'mo lengikumu' gala gelosa lengikuti' evene' mamu' mo aka ivile' ikenako a'mingu' mo keke' vi hilamilisave lo gelalize. Laza ehe' ogo golise gelo minelone. 
HEB.4.2	Ido' laza ehe' ogo golise gelelone' nene nanitekumu' ve. Mose' miningu' minani' aleve mono' gamazi lamine' li-ngimani' ne'mine igi lezesi li-limikevo none. Ido' a'mine mono' gamazi lamine' nene li-ngimi ngimi' avo gilani'za ingine a'minemu' gili ele'vole' igi e'metisa'madi'mo engita vo gihile izamo hize ele' o-ngedamaa' ine' ve. Nemu' nene laza engi' ani' monovo nemu' gelo golise gelo ehe' ogo minelone. 
HEB.4.3	Ido' O'moso'mo ezemu' gili ele'vole' ami mehe'ine imaa' avemu' ingine mine gelaa' ebe'neu' igi mini gilamilisave lo lo hukokuve line' nenako nemu' nene a'ne'mine ve ingine mine gelaa' ebe'veu' nene vi hilamilizado' mini mili minikevo a'mine mine gelaa' ebe'veu' vo holalonive nene ezemu' gele ele'vole' ogo nonive leli' nene none. Ido' ingine O'moso'mi mine gelaa' ebe'veu' vi hilamani' nene mine gelaa' ebe've nomivosa nevoba asi aza okulumo' misubo do soto' ogo gono do osu' lidoti' nene mine gelo neine' nenako mine gelaa' ebe've nene mo neive. 
HEB.4.4	Ido' O'moso aza mine gelo neive luvoni' nene O'moso'mo gamene sigisi (6) ne'mi lulou' gono davo gamene seveni (7) ine' nemu' nene mono' godolou' gamazi ti' li gizi nizani' ma neive:
HEB.4.4	Gamene seveni (7) ogavo gono've osu' line' nenako
HEB.4.4	neu' nene api' ogo mine giline'.
HEB.4.5	Ido' mine gelo neive li luhuvo gohi gizani' ma ti' lo line' neuko mo lo-lengemekuve:
HEB.4.5	Ingine nene mine gelaa' ebe'neu' nene igi mini gilamilisave.
HEB.4.6	Ido' naza gomu' lo-lingimuvoni' gamazi maloti' nene evene' ma ingine O'moso'mi mine gelaa' ebe'veu' vi hilalizani' aka nene ha ngolokovo' lo minivo minine' nenako ido' gomu' minangu' nene mono' gamazi lamine' li-ngimikevo gilave engi' nene a'mine gamazi gili ele'vole' igi e'metisa'madi'mo O'moso'mi mine gelaa' ebeku' nene ma vamani' nenako 
HEB.4.7	a'mingu' vo holalone' gamene ato' gohi ma do kegeso molo-lidine' ve. Ido' a'mine gamene nene idise mine do nodizune' gamene ne neive. Ee, Mose' evene' ngele'mizo vine' gameneloti' kilisimasi vai' goloso ogo vavo a'mine gamenemu' nene idise mine do noune' gamene ve lo O'moso'mo Davidi' veleu' molavo a'mine lo-lingimuvoni' gamazi ma nene Davidi' ti' lo line' ve:
HEB.4.7	Lingine ei' nolo've idise a'mene ma nigili ma
HEB.4.7	lutine di a'manapa igi gili hulamilo.
HEB.4.8	Ido' Mose' helavo Zosuva' ezelo' medelo Kanaha misubou' ngele'mizo vine' mau' nene ingine mine gelaa' ebe' nene dadiniko O'moso'mo mine gelaa' ebeku' vo holaa' gamene ato' gohi mamu' alinge' ma lamidine. 
HEB.4.9	Nemu' nene O'moso'mo gono've do osu' losa mine giline' ne'mine ogo eze evenele zuho mine gelelone' gamene nene lelikumu' ha gizebo ogo neive. 
HEB.4.10	Ee, O'moso'mi mine gelaa' ebeku' vo holalonive laza nene O'moso'mo inite' mata' lolo' ogo osu' lo gono've hulo mine giline' ne'mino lazasi gonotesi hulo a'mida mudise aka vo mine gelelesunako nemu' nene O'moso'mi evenele zuho mine gelelone' gamene nene lelikumu' gizebo ogo neive. 
HEB.4.11	Nemu' nene laza Mose' miningu' minani' aleve O'moso'mi gamazi gili huli e'metami a'mine mine gelaa' ebeku' vi hilamani' ne'mine ogo engi' ani' ne'mine olone' ne'mo a'mine mine gelaa' ebeku' nene vo holamo zovo' izo mau' vogalonge. Mine gelaa' ebeku' voloningumu' nene O'mosomu' gele ele'vole' ogo eze gamazi've nene amuzo molo gele do vo minelone.
HEB.4.12	Ee, O'moso'mi gamazi ne'mo nene gilizevo ogo haza minamo amuzo'vesi goloso mino gono dovo dovo' ogo mino bainati mite' velela ge'no mehenela ge'no gohe goloso minaa' neine' nene ivile' ogo gohe goloso neive. Ido' bainati mite' nene evene' hize sato sokulu' lo lulou' gehepeve vaa' neine' nene ivile' ogo a'mine O'moso'mi gamazi ne'mo luteu' vodeu' nene hize sokulu' lo vo holosa laza lute gateu' olosa gilune' initekumu' nene ize' molaa' neive. 
HEB.4.13	O'moso'mo do soto' molani' inite' muki' nene haleki minilizado' ma minamavo aza ningesa'mine' inite' nene hamokisi mo keke' nizamave. Ee, leze monovote ize' molo-ledelive ei' velelo' nene inite' muki' hiti minami sotokovo' minaa' nani' nenako nemu' a'mine O'moso'mi gamazi nene amuzo molo gele do minelone.
HEB.4.14	Ido' eveneto' medeli mini O'moso inite' lehizi-daa' ave nabalitevo' mono' numuno nabau' lavolavo izi hukikani' nene di veseme' ili O'moso'mi mo'mosi'vevo' ve langu' dizaa' ani' ne'mine ogo O'moso'mi gipele Izesu' aza eveneto' medelo mino O'moso inite' lehize-daa' ive nabate dizo minive lolo' ogo okulumo' ivile' ogosa hozila O'moso'mi mo'mosi've gehepeve neida Okulumokuko dizo minine' nenako nemu' monote gele ele'vole' une' nene do amuzo molo do ngi lo do minelone. 
HEB.4.15	Ido' monote nene do amuzo molo do ngi lo do minelone' nene eveneto' medelo mino O'moso inite' lehize-daa' ivete naba nene lemengu' ne'mi lulou' mino amuzote nomivo gilizevo ogo nonivo aza nene mulumote ningamo ninge mate-ledaa' ive minine' nevoba lelita lemengu' ato ato' muki' soto' oga' neine' ne'mino ezelasi nene emengu' ato atoli'mine soto' o-dine' nenako nemu' nene leli' mulumote ningelido' lisihe' o neive. Ee, lelita lemengu' soto' oga' neine' ne'mino ezelasi soto' ine'za aza neve lihime hamokisi ma damive. Ido' leli' mulumote ningelido' lisihe' o neine' nenako nemu' nene monote nene do amuzo molo do ngi lo do minelone. 
HEB.4.16	Ido' eveneto' medelo mino O'moso inite' lehize-daa' ive nabate ne'mo leli' mulumote ningelido' lisihe' o minive aza nene O'moso neida leli' gamazite hize ele' olosa vo neine' nenako nemu' laza geni lebeleli gameneu' nene O'moso'mo isete izo ido' nasahili' o-ledo ha hize ele' o-ledeleseive lo a'mine geni lebeleline' inite' nemu' nene lovo' kiselevo' ogo lo-emeso' nene O'moso aza mo'mosi'velo' mino gizebo o-ledo nasahili' o-ledo minaa' neingumu' nene ha lo-emelone.
HEB.5.1	Ido' ne'mino geni lebeleli initekumu' O'moso lo-emelone' nene eveneto' medelo mino O'moso inite' lehize-daa' ive naba'mi monovo ti' lo neingumu' nene gelo ma ne'mine ha olosune. Ne'mino neive: Eveneto' medeli mini O'moso inite' lehizi-daa' ave muki' ngele'mizi milika' milika' iga' nani' nene sipisipi nevo'mine inite' lihimete apase-ledelive li O'moso imilisa di ani' nene ngibili O'moso imani' inite' ato ato' muki' nesi oloku' gizika' gizika' igi minilisa evene' lelikumu' ve li O'mosola gono di hizi ele' i-lidilizave minilizave lo O'moso'mo lido' igi evene' engikuti' nene ma ngele'mizi milaa' nave. 
HEB.5.2	Ido' a'mine eveneto' medeli mini O'moso inite' lehizi-daa' ave naba nene haza evene' mini inginesi nene evene' muki' amuzote nomine' mino aka laminetoti' zovo' izo vaa' noune' ne'mine nene ha ilizado' o neine' nenako nemu' nene mono' gili lamine' ami zovo' izi vaa' nani' ne'mino lazasi zovo' izo vunidine li ne'mine ani' aleve nene mulumo'ine gili hongu monovo ngelebizilizado' o neive. 
HEB.5.3	Ido' a'mine eveneto' medeli mini O'moso inite' lehizi-daa' ave nabasi nene amuzo'ine nomine' mini zovo' ha izi vilizado' i nizani' nenako nemu' evenekumu' nene lihime'ine apase-ngedelive li sipisipi nevo'mine inite' ngibili oloku' gizi O'moso imilizani' ne'mine igi angise'inemukisi ma imilizani' o neive. 
HEB.5.4	A'mine eveneto' medelo mino O'moso inite' lehize-daa' ive naba'mi gono nene dizosa neive. Ido' a'mine gono dalisa nene ve malite engi' lu'nido' di mili ma disa'mave. O'moso asi've nene Mose' uvoloho Aloni'ni nene do ote-davo ne'mine gono dani' ma'mine ogo evene' ma do ote-ngedavo a'mine gono nene daa' nave. 
HEB.5.5	Ido' Kilisito' nene a'mine'mine ogo ei' gala gilido' do molo ei' oko'no do hozi lo eveneto' medelo mino O'moso inite' lehize-daa' ive naba lolo' amine'. Asi O'moso ne'mo ele'mize nomolo ti' lo lo-dine' ve:
HEB.5.5	Idise naza gei' maho lolo' ogo neni' gipe'ne gei' nene nane lo
HEB.5.5	do ote-giduvoni' ve.
HEB.5.6	Ido' mono' gamazi gohi mauti' Kilisito' nene Abalahamu'ni no'noho' ize-dive Melekisedeki' gono daa' ine' ne'mino a'mido' medelo do mino eveneto' medelo mino O'moso inite' lehize-daa' ive minelive lo Kilisito'nimu' ti' lo line':
HEB.5.6	O'moso neni' nimani' inite' nene Melekisedeki' gono daa' ine' monovolo' ogo
HEB.5.6	eveneto' medelo mino inite' lehize-nedaa' anive
HEB.5.6	minevo' minevo' ogo minelesane.
HEB.5.7	Izesu' aza misubouko ve lolo' ogo minine' gameneu' nene aza helaa' akalo' novinguti' do ti'ne-do do u' izeli amuzo'vesi minive O'mosola nene vise naba' naba lo ido' O'mosola loo veleti' ive novozo limine'. Ne'mine ogavo aza oko'no do'mo lemo gelekele' o-nedaa' ingumu' ve lo O'moso'mo gele imine'. 
HEB.5.8	Aza nene O'moso'mi gipele minine'za mulumo alumo giline' ne'mo nene O'moso gelekele' o-daa' monovomu' nene gele ngolo' lo giline'. 
HEB.5.9	Ido' ne'mino gele ngolo' lo gilidi'mo eze nene gono dalido' lisihe' gehepeve ogo mino gelekele' o-daa' unive mukikumu' nene minevo' minevo' oloningumu' ve lo mudise do lu' izaa' ne'mi meleho nene aza lolo' ogavosa 
HEB.5.10	O'moso'mo gaza neni' nimani' inite' nene Melekisedeki' gono daa' ine' monovolo' ogo eveneto' medelo mino inite' lehize-nedaa' anive naba minelesane lo ele'mize molani' ve.
HEB.5.11	Ido' a'minemu' gamazi lo-lengemeloni' nene vai' goloso neine'za gatine gohi duu lo vivo nizani' ne'mo nene lo ngolo' lo lo-lengemelesa ge'nebe olosuve. 
HEB.5.12	Ido' ge'nebe oloni' nene lingine Kilisito' evenele lili' igi gamene ha'na minani' nenako idise mene evene' ma mono' monovo apizi ngimilizado' i minilizanako ne'mine ami ve malite O'moso'mi gamazi nili-lingimavo gohi api' igi bina gili'mi gili'mi dizi alizado' mini mili mini mono' gamazi amuzo malehe ma gilami izipe amine naa' nani' ne'mine lapa nomine' gamazi neevo' nene gililizado' i nizani' ne'mo nene ge'nebe olosuve. 
HEB.5.13	Ee, ingine amine naa' nave muki' nene ha izipe ngomo ne'mine nene nizanako ne'mo nene monovo lisiheli'mi gamazi've nene ningi di kegesami ladenivo' igi minaa' nave. 
HEB.5.14	Ne neiha lute'mi amuzo malehe noso' nite've nalizani' nene lute gate do lamine' olone li di ningi' ningi' igi monovo lisihekisi golososi ningi di kegesisa monoku' lodive igi nizave engikovo' nene amuzo malehe noso' nite' ne'mine nene ha nalisave.
HEB.6.1+HEB.6.2	Nemu' nene lu'ine do ngi lo-ngedelingumu' ve li Kilisito' evenele idi'ne a'mene lili' ave gana' apizi ngimaa' ani' gamazi ado' lu'ine di velepe' izi labuluvo oga' akau' ngele'mize molaa' neine' monovo nene hulaakumu' gamazi nesi ido' O'mosomu' gele ele'vole' ogali'mi gamazi nesi mono' noso holaa' monovo ato atokumu' apizi ngimaa' nani' gamazi nesi ido' a'ine evene' godo'nido' hitaa' nani' monovo ne'mi gamazi nesi ido' hele noloninguti' otaa' ne'mi gamazi nesi ido' O'moso'mo goni' o-ngedo lihime ngemelive mulumo alumo gili minivi' minivi' ilizani' gamazi nene gohi gelo gohi gelo minune' nene hulo gamazi monoku' do lodive o-ledeline' gamazi ma atokumukisi imine' molo gelo minelone. 
HEB.6.3	Ido' gamazi gohi ma monoku' do lodive o-ledeline' gamazi mamu' imine' molo gelo gelo mineloningumu' nene mo O'moso'mo gele lemavo ma mo ne'mino imine' molo gelo minelone. 
HEB.6.4+HEB.6.5+HEB.6.6	Mono' ne'mo ve ma ingine lu'ine hize labana' ele-ngedavo O'moso'mo eze evenele lehize-ngedaa' inite' nene lehize-ngedavo ne'mi lanite've gilaa' ido' O'moso'mi Sikalahu' engita ogavo minaa' ido' O'moso'mi gamazi nene lamine' neive li ne'mi lanite've gilaa' ido' alinge' gamene naba soto' iline' ne'mi amuzo engita soto' ivo lanite've gilaa' ave ingine ne'mine ve mono' mehe'ine imi hulilizani' ne'mo ingine O'moso'mi gipele nene lohoto' zalo' gohi bilani' gelavo evene' muki' eze di u'musupo lizi-dilizani' monovo di soto' ilizani' nenako ne'mine igi nizadoti' laza engi' nene lu'ine di velepe' izilizani' akau' ngelo ngele'mize tine' molamolosunako nemu' nene lutine di velepe' izilisave li gana' api' igi li-lingimaa' ani' gamazi bina nene hazamu' gohi lo gohi lo amo gamazi gohi mamu' imine' molo lo gelo minelone. 
HEB.6.7	Ee, goline nene misubou' izeka' izeka' ivo misubo ne'mo ge'no nosa a'mine misubou' gono daa' ave nene do lamine' o-ngedeli noso' nite' nene do soto' oga' neine' misubo nene O'moso'mo no'noho' izo do lamine' oga' neine' ne'mino aza evene' ma engita eze gamazi limine' nene gili ne'mi gihile've monovo lamine' di soto' ilizave nene no'noho' ize-ngedaa' neive. 
HEB.6.8	Ido' a'mine misubo ne'mo goline nene ge'no noosa a'mingu' nene gasavasi lilihe golosovo' do soto' iline' nene O'moso'mo a'mine misubo nene gohi ma do guno amoso' ogave lo usi' ize-delido' o neinako a'mine misubou' nene olo' enge vite' oloseinako nemu' nene O'moso'midati' gamazi nene engita lemavo mo gilisa monovo lamine' di soto' ami mudise mehe'ine imilizave nene mo oloku' vilisave.
HEB.6.9	Ne'mine ve nene oloku' vilisave luvoni'za lu'ne lengeme nouvoni' aleve lingine nene oloku' vaa' akalo' vilizave lo gele minosa noluvoba lengi' do lungu' izine' ne'mi gihile monovo lamine' nene lengita soto' o do vo minelive lo gele minosa nene noluve. 
HEB.6.10	Lingine O'mosola lutine mili minadi'mo lingine ei' evenele nasahili' i-ngidaa' nani' monovotine nene lengita neivo ne'mine i di vi minaa' nani' ma neive. Ido' lingine ne'mine igi minaa' nangumu' nene O'moso aza gala molavo lengele'mize lamine' amidiniko eze nene monovo goloso oga' ive ne'mine minidine. Ne'mine idine'za monovo goloso oga' ive minesa'mine' nenako lingine ne'mine igi minaa' nangumu' nene gala molavo lengi' nene lengele'mize lamine' amilivoba ha lengele'mize lamine' oloseive. 
HEB.6.11	O'moso'mo gamene nabala inite' lamine' lehize-ledeleseive li a'minemu' gapepe' igi minaa' nani' inite' nene dalizangisi lingine hamo hamo' a'mine igi mili minani' monovotine ne'minevo' nene igi mili mini amuzo mili minilizave lo gelo noluve. 
HEB.6.12	Ido' evene' malite gosele' ngebelamivo O'mosomu' gili ele'vole' igi mini igi mili minaa' nani' aleve nene O'moso'mo eze evenele lemelove lo lo huko salani molo-lidine' inite' nene daa' nave. Lingine a'mine'mine igi monokumu' gosele' lengebelaa' ive lili' igi minami a'mine aleveti monovo'nido' nene nge'meti nivi igi mili minilizangumu' ve losa lingine O'moso'mi evenele nasahili' i-ngidi minani' monovotine ne'minevo' nene igi mili mini amuzo mili minilizave lo gelo noluve.
HEB.6.13	O'moso'mo salani molo-ngidine' inite' daa' nave luvoni' nene Abalahamu'ni salani gamazi lo molo-dine' nene gihile izingumu' luvoni' ve. Evene' eze O'moso ivile' ogo minive ma neivosa a'mine ve'mi gulivelo' salani gamazi lo huko lilive ma minamivo O'moso ei' gulivelo' salani gamazi ti' lo lo hukine':
HEB.6.14	Neni' nene no'noho' ize-gedekuvo
HEB.6.14	ga'vopilemo' vai' goloso soto' igi mini di vilisave losa
HEB.6.14	neni' noluve.
HEB.6.15	Ti' lo lo huko-dine' nenako a'mine nene geto gihile izamingumu' nene gosele' belamivo ha gele ele'vole' ogo gizebo ogo hazavo' neivo a'mine O'moso'mo lo huko-dine' gamazi nene Isaka'ni gedavosa api' ogo gihile izine'. 
HEB.6.16	Evene' ingine nene gamazi lamine' nolune li engi' ngivile' ogo minive ei' gulivelo' likevo ne'mo evene' ingine lani' gamazilo' nene ve malitesi e'menga a'manga lisa'mave. Nemu' nene O'moso'mo gamazi lo hukine' nene ei' gulive'velo' lo huko line' ve. 
HEB.6.17	Ee, O'moso ei' nene izipahala zuho leli' do lemelove lo lo hukine' initekumu' nene lulo do velepe' izo lemamilihe li gilikelizave losa a'mine line' gamazi nene mo lamine' lave li gililizangumu' nene amuzo molo gele mino ei' gulive'velo' lo huko line' ve. 
HEB.6.18	Ido' inite' sita' a'mine gamazi lo huko line' nemukisi ido' a'mine gamazi lo huko lingu' nene ei' gulive'velokisi line' nemukisi nene aza lulo do velepe' izo mo amolosuve lo soza ngelo lamoloseive lo gelelone' ne'mo lute do amuzo goloso molo-ledavo laza alete molo-ledelive lo eze gizebo ingu' vo hulunive laza a'mine lo huko-lidine' inite' nene alinge' mo do soto' o-ledeleseive lo gapepe' ogo gizebo minaa' noune' nene hulamo do gili' lo do minelone losa a'mine gamazi nene ei' gulive'velo' lo huko-lidine' ve. 
HEB.6.19	Ido' a'mine initekumu' gapepe' ogo gizebo minaa' noune' ne'mo nene lute do gili' lo-lede mino mo apasamiline' inite' sipi vo mala valive li di gili' li-daa' ani' inite' ne'minosa mo apasamiline' inite' nenako lute nene ngelo vo mala vamoloseive. Ee, mono' numuno nabau' nene O'moso'mi mo'mosi'veuko dizikelizave li evene' aka'ine hizi tili-ngidi lavolavo izi hukikani' nene di veseme' ili eveneto' medeli mini O'moso inite' lehizi-daa' ave naba ingine a'mine O'moso'mi mo'mosi've ve langu' dizaa' nani' ne'mine ogo a'mine O'moso'mo lo huko-lidine' initekumu' gapepe' ogo gizebo minaa' noune' lute gate ne'mo nene vo O'moso'mi mo'mosi've gihile neida nene nalava ize neine' gelavo none. 
HEB.6.20	Ido' a'mine O'moso'mi mo'mosi've gihile neida nene Izesu' nesi nene Melekisedeki' gono daa' ine' monovolo' ogo eveneto' medelo mino O'moso inite' lehize-daa' ive naba lolo' ogosa leli' gamazite hize ele' olosa leli' nene gomu' molo lemo vo neive.
HEB.7.1	A'mine Melekisedeki' nene Salemi ebeku' guvelesi ve mino ido' eveneto' medelo mino veleta O'moso atoli'mine minive nene inite' lehize-daa' ive nesi lolo' ogo minine' ve. Ido' Abalahamu' aza guve'inesi ve ma minani' nene ngebele osu' lo tine' molo navo Melekisedeki' aza vavo akalo' di go'ine hizi Abalahamu'ni nene no'noho' ize-dine' ve. 
HEB.7.2	Ne'mino Abalahamu'ni no'noho' ize-davo aza inite' mata've teni teni (10 10) ne'mine mininguti' Melekisedeki'ni hamo hamo' ma imine'. Ido' ei' gulive Melekisedeki' ne'mi monovo nene monovo've lisihekovo' ogo minine' guvelesi ve ve. Ido' ebe've gulive Salemi ne'mi monovo nene hongu monovo ve losa neine' nenako aza nene hongu monovo'vesi minaa' ine' guvelesi ve nene neive. 
HEB.7.3	Ido' Aloni' monovo'velo' imine' mili eveneto' medeli mini O'moso inite' lehizi-daa' ave nene lamine' Zakobo' gipele Levi' a'vopilemo' minani' nene ngelebizi avo'ninge ido' ize'ninge me'ningeliti gulive'ine li soto' ikevosavo' nene a'mine gonolo' ngele'mizi milaa' ani'za Melekisedeki' aza nene ne'minosa minamine' ve. Aza nene eveneto' medelo mino O'moso inite' lehize-daa' ive minine'za mono' godolou' nene avolomote ido' izele mele neti gulive'ine nene gizavo ma gelamune. Ido' soto' ogo mine do ogo hiline' ne'mi monovo nesi gizavo gelamune' ne'mo Melekisedeki' nene minevo' minevo' ogovo' minine' gelavo O'moso'mi gipele ei' ne'mine mino eveneto' medelo mino O'moso inite' lehize-daa' ive mine do vovo' vovo' ogo minaa' ive minine' ve.
HEB.7.4	Ido' Melekisedeki' aza nene evene' naba goloso minani' neine' nemu' mene gili'nalo: Avoteho naba minive Abalahamu' aza nene lovou' ngivile' ine' alevetidati' inite' teni teni (10 10) do anguti' Melekisedeki'ni nene hamo hamo' imine' ve. 
HEB.7.5	Isilaele' aleve ma haza alevesi ido' Levi' a'vopilemo' linge ma eveneto' medeli mini O'moso inite' lehizi-daa' ave lili' ave nesi mukito' nene Abalahamu' a'vopilemo' mini hamo' zuho minani'za a'mine eveneto' medeli mini O'moso inite' lehizi-daa' ave ingine O'moso'mo lou' gamazi lido' nene e'meti engi' Isilaele' aleve linge ma inite' teni teni (10 10) di soto' iga' anguti' hamo hamo' nene daa' ani' ve. Ee, inite' ngimaa' ave ido' inite' daa' ave muki' nene mo Abalahamu' a'vopilemokovo' minani'za mo engitatikisi ha daa' ani' ve. 
HEB.7.6	Ne neiha Melekisedeki' aza Levi' a'vopilemokuti' soto' amine' minine'za Abalahamu'nidati' inite' nene ha dani' ve. Ido' O'moso'mo salani gamazi lamine' Abalahamu'ni lo huko-daa' idi'mo nene evene' naba minine'za Melekisedeki' ne'mo nene no'noho' ize-dine' ve. 
HEB.7.7	Ido' O'moso'mo salani gamazi lamine' nene Abalahamu'ni lo huko-daa' idi'mo nene Abalahamu' aza evene' naba goloso minine' nene gele none. Ne neiha Abalahamu' aza Melekisedeki'ni ivile' ogo naba minidiniko Melekisedeki' aza Abalahamu'ni nene no'noho' ize-delido' o minamidine. No'noho' ize-delido' o minamidine'za aza mo Abalahamu'ni no'noho' ize-dine' nenako Melekisedeki' aza nene Abalahamu'ni ivile' ogo minine' ve. Ee, ve mali'mo ve ma no'noho' ize-deline' nene no'noho' ize-dive nene dizo minavo no'noho' dave nene lemo mineleseive lo gele none' nene lamine' nenako malite soza gamazi ve li mo lamilisave. Nemu' nene Melekisedeki' aza Abalahamu'ni ivile' ogo minive minaani' neive lo gelelesune. 
HEB.7.8	Ido' ma nene Levi' a'vopilemo' zuhouti' eveneto' medeli mini O'moso inite' lehizi-daa' ave nete evene'ineti inite' teni teni (10 10) mininguti' hamo hamo' daa' ave engi' nene hili vaa' ani' zuho nizave lo gele minelesune. Ne neiha a'mine'mine ogo evenetati' inite' daa' ive Melekisedeki' ei' nene hiline' ve li mono' godolou' gizamavo ne'mo Melekisedeki' nene helamo velesi hazavo' neine' giline' nemu' nene gelelone. 
HEB.7.9+HEB.7.10	Naza giluvoni' mo ne'mine luvodine: Abalahamu' lovouti' inite' teni teni (10 10) do anguti' hamo hamo' Melekisedeki'ni imine' gameneu' nene Abalahamu' a'vopilemo' inite' teni teni (10 10) evenelite di minanguti' hamo hamo' daa' aveti avo'nibo Levi' nene olihe Abalahamudati' soto' amivo nenako azasi Abalahamukisi maka' mini a'mine inite' nene imasine' gelave. Nemu' nene eveneto' medeli mini O'moso inite' lehizi-daa' ave Levi' a'vopilemo' zuho nene Melekisedeki' eveneto' medelo mino O'moso inite' lehize-daa' gono daa' ine' ne'mo ngivile' ogo minine' ve.
HEB.7.11	Ido' O'moso'mo Mose'ni lou' gamazi've imingu' nene gamazi ma ti' lo lo-imine' ma lingine mo gili nizani' ma neive: Levi' a'vopilemokuti' O'moso neni' nimani' inite' eveneto' medeli mini lehizi-nidilizave lili' igi minilizave ingine nene a'mine lou' gamazilo' nene gizebo igi evene' ngele'mize akalo' ilizave. Ne'mine lo lo-imine' nenako nemu' nene a'mine eveneto' medeli mini O'moso inite' lehizi-daa' ave nete evene' nene mudise ngele'mize akalo' ilizado' lisihe' gehepeve i minadiniko Levi' a'vopilemo' eveneto' medelo mino O'moso inite' lehize-daa' ive aza Aloni' gono daa' ine' ne'mino damo Melekisedeki' eveneto' medelo mino O'moso inite' lehize-daa' gono daa' ine' ne'mino daa' ive atoli'mine ogo minive Izesu'ni nene ma nanimu' do ote-didine. Levi' a'vopilemo' zuho ingine gono nene di pili di osu' ladiniko a'mine inite' lehize-daa' gono dalive gosoho' do ote-dive ne'mi gono've nene ma minamivo ma do ote-damidine. 
HEB.7.12	Ido' eveneto' medeli mini O'moso inite' lehizi-daa' gono daa' ave gomu' minado' nene medelo atoli'mine gosoho' soto' ogavo ma nene lou' gamazi nesi gosohokovo' soto' oloseinako nemu' nene gomu' lou' gamazi ne'mi gono've nene mo osu' lani' ve. 
HEB.7.13	Ido' eveneto' medelo mino O'moso inite' lehize-daa' ive do ote-dingumu' atoli'mine ve ve luvoni' nene O'moso neni' nimani' inite' nene Melekisedeki' gono daa' ine' monovolo' e'meto lehize-nedaa' anive minevo' minevo' ogo minelesane lo O'moso'mo lo-dive nene Levi' a'vopilemo' zuhouti' soto' amo O'moso'mi holomolo' mili-dani' inite' lehize-daa' gono nene ma damaa' ave ato' zuhouti' soto' ogo minine' nenako nemu' nene luvoni' ve. 
HEB.7.14	Ido' ato' zuhouti' soto' ive luvoni' nene Guvetesi ve aza Zuda' a'vopilemo' zuhouti' soto' ine' nene mukito' mo gele osu' lo none' nenako nemu' nene luvoni' ve. Ido' Mose' ne'mo lou' gamazi gizingu' nene Levi' a'vopilemo' zuhoutikovo' nene eveneto' medeli mini O'moso inite' lehizi-daa' ave lili' ilizave lo lo-ngidine'za Zuda' a'vopilemo' zuhoutikisi nene eveneto' medeli mini O'moso inite' lehizi-daa' ave lili' ilizave lo ma lo-ngedamine' ma neive.
HEB.7.15+HEB.7.16	Ido' eveneto' medelo mino O'moso inite' lehize-daa' ive atoli'mine soto' ine' nene lou' gamazi ma eveneto' medeli mini O'moso inite' lehizi-dilizave nene Levi' a'vopilemo' zuhoutikovo' mini oko'ine laminekisivo' minilizavetevo' nene O'moso inite' lehizi-daa' ave lili' ilizave li lou' milado' nene lisihe' o nouve losa Levi' zuholiti gonolo' medelo soto' ine' nevoba asi minevo' minevo' ogo mino vo osu' lamaa' amuzo ezela miningumu' ve losa eveneto' medelo mino O'moso inite' lehize-daa' ive Melekisedeki' gonolo' medelo soto' ine' nenako gomu' minine' lou' gamazi nene O'moso'mo do ato' ingumu' luvoni' gamazi nene ne'mo soto' ogavo mo lamineto' ningekune. 
HEB.7.17	Ido' O'moso aza a'mine vemu' eveneto' medelo mino O'moso inite' lehize-nedaa' anive lolo' ogo minevo' minevo' ogo minelesane lo lo-dine' gamazi ne'mo a'mine luvoni' gamazilo' nene vo daanako mo lamineto' lokuve. 
HEB.7.18+HEB.7.19	Ido' O'moso'mo lou' gamazi gomu' minine' do ato' ine' ne'mi monovo nene ne'mino neive: A'mine lou' gamazi nene evene' hamokisi mudise lele'mize akalo' amivo evene' lisihe' lamine' minesa'mune' ne'mo amuzo've nomine' mino evene' hize ele' o-ledamivo O'moso'mo lavo a'mine lou' gamazi nene gohi minamine'. Ido' ne'mine ogo O'moso'mo a'mine eveneto' medelo mino O'moso inite' lehize-daa' ive atoli'mine nene do soto' o-ledavo aza nene gomu' lou' nesi eveneto' medeli mini O'moso inite' lehizi-daa' ave nesi nene ngivile' ogo lele'mize akalo' ogavo ne'mo lisihe' lamine' ogo O'mososi maka' minelonido' lisihe' ogavo ezela nene lehete ogo minaa' noune.
HEB.7.20	Ido' eveneto' medelo mino O'moso inite' lehize-daa' ive gosoho' atoli'mine nene O'moso'mo ele'mize nomolo a'mine gono do minevo' minevo' ogo minelesane lo ei' gulivelo' lo huko-damo haza do ote-dine' nevoba aza ei' gulive'velo' lo huko-do do ote-dine' ve. Ingine Levi' a'vopilemo' zuhouti' eveneto' medeli mini O'moso inite' lehizi-daa' ave lili' ani' nene O'moso'mo ngele'mize nomolo lingine a'mine gono di minivi' minivi' ilisave lo ei' gulivelo' lo huko-ngedamivo haza di oti-ngidaa' ani'za 
HEB.7.21	a'mine ve gosohokumu' nene mono' godolou' ti' lo minine' gamazi nene O'moso ei' gulivelo' lo lo huko-dine' ve:
HEB.7.21	Gaza nene eveneto' medelo mino O'moso neni' inite' lehize-nedaa' anive lolo' ogo
HEB.7.21	minevo' minevo' ogo minelesane lo Guvelesi ve O'moso aza ei' gulivelo' lo huko-dine' ne'mo
HEB.7.21	lulo ngelo do velepe' izo soza lamoloseive.
HEB.7.22	Ido' Izesu' aza minevo' minevo' ogo gono dalive lo O'moso'mo ne'mine ogo ei' gulivelo' lo huko do ote-dine' ne'mo leli' gele dalone' gamazi ve lo O'moso'mo minevo' minevo' gamazi lo huko-lidine' nene gihile izelingumu' hize ele' ilive izeleho nene Izesu' minavo ido' ne'mo nene a'mine idise lo huko-lidine' gamazi ne'mo gomu' aleve lo huko-ngidine' gamazi nene ivile' ogosa gamazi lamine' neive. 
HEB.7.23	Ido' gomu' nene eveneto' medeli mini O'moso inite' lehizi-daa' ave minani' nene hilika' hilika' i'mi vaa' ani' ne'mo minivi' minivi' igi gono dalizado' minamavo evene' ato ato' muki' vai' nete nene eveneto' medeli mini O'moso inite' lehizi-daa' ave lili' ika' ika' i'mi vaa' ani' ve. 
HEB.7.24	Ne'mine ani'za Izesu' aza helamo minevo' minevo' ogovo' mineline' nenako ezelo' medeli ma minamavo eveneto' medelo mino O'moso inite' lehize-daa' gono nene mo mudise dovo dovo' ogo mineleseive. 
HEB.7.25	Nemu' nene Izesu' aza lelikumu' nene isete izelive lo O'mosola lo minevo' minevo' ogo minaa' neine' nenako Izesu'nimu' gele ele'vole' ogo O'mosola vo hulunive leli' nene Izesu' do lu' izo mudise lele'mize lamine' ilido' neive.
HEB.7.26	Ido' aza ne'mine ve'mo eveneto' medelo mino O'moso inite' lehize-daa' ivete naba mino goloso ogo minunidoti' lele'mize lamine' ilido' lisihe' o neine' nenako ha do lu' izo lele'mize lamine' oloseive. A'mine ve nene aza ve lamine' atoli'mine ogo mino lulo do gopo o-deline' inite' hamokisi eita ma nomine' mino lihime daa' nani' aleve ne'mino minamo atoli'mine gehepeve ogo mino okulumo' nesi ivile' ogo osu' lo dizosa neive. 
HEB.7.27	Eveneto' medeli mini O'moso inite' lehizi-daa' ave naba ingine gamene gamene eveneliti lihime'ine apase-ngedelive li sipisipi nevo'mine inite' ngibili oloku' gizi O'moso lehizi-dilisa gomu' nene engi' lihime'ine apase-ngedelive li sipisipi ma ngibili O'moso imaa' nave. Izesu' aza dizosa mino engi' ngivile' ogo lihime'vesi nomine' lamine' minaa' neine' nenako ingine iga' adi'mine osa'mine' ve. Ei' nene gele ngemavo evenelite bili hilangu' asi've lulo oko'no've nene O'moso emavo leli' muki' lihimete nene mudise apase-ledelido' lisihe' ogavo ei' oko'no've nene gamene hamokovo' emavo osu' line' ma neive. 
HEB.7.28	Ido' lelito' medelo mino O'moso inite' lehize-daa' ivete naba ne'mo gomu' eveneto' medeli mini O'moso inite' lehizi-daa' ave naba minani' nene ngivile' ogo lamine' minive ve luvoni' nene ne'mino neingumu' luvoni' ve: Gomu' minine' lou' gamazilo' e'meti eveneto' medeli mini O'moso inite' lehizi-daa' ave naba minilizave di oti-ngidaa' ani' nene ha evene' muki' amuzote nomivo minaa' noune' ngemeni damenisi minave nene di oti-ngidaa' ani' ve. Ee, ne'mine vevo' di oti-ngidaa' ani'za O'moso'mo gomu' lou' gamazilo' medelo alinge' eveneto' medelo mino O'moso inite' lehize-daa' ive mineline lo ei' gulive'velo' lo huko-dive ei' gipele nene do ote-dine' ve. Ido' a'mine gipele neve gopo haza neivosa do ote-dine' nevoba asi a'mine gono dalido' nene mudise do lisihe' o-davo neivosa nene do ote-dine' ve.
HEB.8.1	Gamazi noluvoni' ne'mi monovo ne'mino neingumu' nene gelelesune: Eveneto' medelo mino O'moso inite' lehize-daa' ivete naba ei' monovo've nene ne'mino neive lo lo-lingimuvoni' ma'mine monovo laminekisi minive nene lelikumu' soto' ogo neive. Aza nene O'mosoloti' lemo minive nenako Okulumokuko Guvelesi ve naba minive O'moso'mo gizebo ogo minaa' neine' mo'mosi'veuko nene ana hulaa' ida neive. 
HEB.8.2	Ido' a'mida nene evenelite gizamani' numuno Guvelesi ve'mo do soto' molani' mono' numuno ne'mi avazahalo' seli numuno gele vine' mono' numuno avotemote gizi di monani' ne'mine mono' numuno lulou' gehepeve O'moso'mi mo'mosi've neingu' nene mino inite' O'moso lehize-daa' gono've nene do neive. 
HEB.8.3	Ido' ne'mine gono do minaa' neine' nene eveneto' medeli mini O'moso inite' lehizi-daa' ave naba muki' di oti-ngidaa' nani' nene evene' O'moso imilisa di iga' nani' initekisi ido' lihimemu' sipisipi nevo'mine inite' ngibili oloku' gizi imilizave li di iga' nani' initekisi nene O'moso lehizi-dilizave li evene' di oti-ngidaa' nani' nenako nemu' nene azasi ne'mine gono do minaa' neive. Ido' ne'mine gono do neine' nenako nemu' nene azasi nene inite' O'moso ma lehize-delido' o minine' nenako mo nene lehize-dani' ve. 
HEB.8.4	Ido' aza nene misubouko mene minidini Mose' gizine' lou' gamazilo' e'meti eveneto' medeli mini O'moso inite' lehizi-daa' ave nene mo minani' nenako aza nene eveneto' medelo mino O'moso inite' lehize-daa' ive lolo' ilido' lisihe' amivo lolo' amidine. 
HEB.8.5	Ingine misubouko eveneto' medeli mini O'moso inite' lehizi-daa' aveti mono' numuno'ine ido' gono daa' nani' nene Okulumokuko minani' initeliti avazaha ido' mumuno'inevo' nene minaa' nave. A'mine nene mono' numuno seli numuno gele vine' nene Mose' gizelesa neivo O'moso'mo Mose'ni ti' lo lo-imine' ma'mino nene neive: Gaza nene gololo' minusido' seli numuno gele vine' mono' numuno ido' a'mingu' miniliza inite' muki' neti avazaha gelebizuvoni' malo' nene e'meto ehe' ogo minosa do lamino lolo' ogo gizezo. 
HEB.8.6	Ido' eveneto' medeli mini O'moso inite' lehizi-daa' ave ingine gomu' gono daa' ani' nene Okulumokuko gono gihile minine' ne'mi avazahalo' nene daa' ani'za Izesu' nene a'mine gono gihile nene nodavo ne'mo gomu' daa' ani' gono nene ngivile' ogo hozila neive. Ido' gomu' aleve lo huko-ngidine' gamazi neu' nene O'moso'mo inite' lamine' o-ledelesa lo huko-lidine'za leli' lo huko-lidine' gamazi gosohoku' nene ivile' ogosa inite' lamine' goloso o-ledelesa lo huko-lidine' nenako Izesu' aza lelikisi O'mososi kuku holo-ledo gamazi hulo eza ema ogo leli' gele dalone' gamazi ve lo O'moso'mo lo huko-lidine' gamazi lo do ogo limine' ne'mo O'moso'mo gomu' aleve lo huko-ngidine' gamazi nene ivile' ogo neine' nene gele none. Ido' a'mine votigilelo' a'mine'mine ogo Izesu' gono do neine' ne'mo misubouko eveneto' medeli mini O'moso inite' lehizi-daa' avete gono di minaa' ani' nene ivile' ogosa lamine' neive.
HEB.8.7	Avotemote gili dalizani' gamazi ve lo lo huko-ngidine' gamazi ne'mo gono davo vo gihile ma izidiniko a'midoti' nene leli' gili dalizani' gamazi ve lo gosoho' ma do soto' ogo lo huko-ledamidine. 
HEB.8.8	Ne'mine amidine'za avotemote igi mili iga' ani' monovo'ine goloso nene do soto' o-ngedosa Guvelesi ve'mo line' gamazi ma mono' godolou' ti' li gizi nizani' ma neive:
HEB.8.8	Guvelesi ve'mo ti' lo lave:
HEB.8.8	Gililo. Isilaele' zuhoti muliseukisi Zuda' zuhoti muliseukisi nene
HEB.8.8	gili dalizani' gamazi gosoho' ma lo huko-ngedo do soto' oloni' gamene nene
HEB.8.8	alinge' ma soto' oloseive.
HEB.8.9	A'mine gili dalizani' gamazi gosoho' ma lo huko-ngedeloni' nene
HEB.8.9	avo'ningine Aigita misubouti' ngele'mizo novosa gili dalizave lo
HEB.8.9	lo huko-ngiduvoni' gamazilo' nene e'metamadi'mo ingine nene
HEB.8.9	ninge mate-ngedo minuvoni' nenako ne'mo nene gomu'
HEB.8.9	lo huko-ngiduvoni' gamazi ma'minosa lo huko-ngedamo
HEB.8.9	atoli'mine ogo lo huko-ngedelesuve lo
HEB.8.10	Guvelesi ve'mo gohi ti' lo line':
HEB.8.10	Alinge' a'mine noluvoni' gamene nene ogavo neloti'
HEB.8.10	alinge' nene Isilaele' a'vopilemo' zuho mukilite gili dalizani' gamazi
HEB.8.10	ato' gohi ma lo huko do soto' o-ngedelesuve.
HEB.8.10	A'mine lo huko-ngedeloni' gamazi nene ne'mino neive:
HEB.8.10	Neni' lo huko loloni' gamazi muki' nene engi' ga'ningu' molo-ngedo
HEB.8.10	lu'ningu' nene luhuvo gizekelesuve. Ne'mine ogo engi' O'moso'ine lolo' ogo nouvo ingine nene
HEB.8.10	neni' evene'ne zuho lili' igi minilisave.
HEB.8.11	Ne'mine igi evene' dizi minani' limi minani' muki' nene
HEB.8.11	nenikumu' gili osu' li gili nilizani' nenako ve malite ingine zuho ga'ine di
HEB.8.11	Guvelesi vemu' gili minilo li ma li-ngidamilisave.
HEB.8.12	Ido' ne'mino lo huko-ngedeloni' nene goloso inite' dangumu' nene
HEB.8.12	ise'ine ize-ngedosa a'mine lihime'inemu' nene
HEB.8.12	gohi ga'ne gelamolosuvonako nemu' Isilaele' aleve nene
HEB.8.12	a'mine luvoni' gamazi nene lo huko-ngedelesuve lo Guvelesi ve'mo line'.
HEB.8.13	Ido' gili dalizani' gamazi nene gosoho' lo huko-ngedelesuve line' nenako ne'mo gomu' lo huko-ngidine' gamazi nene mo litehe iline' ne'mo nene mo geto vo haleke gehepeve ilido' ogave.
HEB.9.1	Ido' a'mine gamazi gomu' lo huko-ngidine' nene O'moso gubi' izi imi opo'ni laa' ido' inite' oloku' gizi imaa' nemu' nene lou' gamazi'vesi minivo minine' ve. Ido' a'mine lo huko-ngidine' gamazi nemu' nene misubouko mene mono' numuno ma minine' ve. 
HEB.9.2	Ee, seli numuno gele vine' mono' numuno nene mo gizi di otani' ve. A'mine mono' numungu' gana' lumu izi hukikangu' nene lamu livi' di badaa' ani' zavasi ido' O'moso lehizi-di velelo' mili-dani' beleti nesi ido' tevoli'vesi nene minaa' ine' ve. A'mine izi hukikani' lumu nene kekeize lo minine' numuno lulo ve laa' ani' ve. 
HEB.9.3	Ido' oduvo numuno lulo gohi ma izi hukiki lavolavodunu' izi tilikani' nemu' nene mo kekeize atoli'mine lo minine' numuno lulo ve likevo minaa' ine' ve. 
HEB.9.4	A'mine numuno lulou' nene unuvo lamine' oga' ine' inite' O'moso gizi imaa' ani' holomo ngolidunu' lili' ani' nesi ido' evene' gili dalizave lo lo huko-ngidine' gamazi milikani' bokisi ngolidunu' asabu' izi lili' ani' nesi ido' a'mingu' go'zikani' inite' nene Okulumokuti' ngimine' noso' nite' gulive mana minine' somo ngolidunu' lili' ani' nesi ido' Aloni' hatuso sisive ho'line' hatuso've nesi ido' O'moso'mo lo huko-ngidine' gamazi luhuvo gizine' geheni nesi nene minaa' ani' ve. 
HEB.9.5	Ido' a'mine bokisi veleto' nene inite' sita' ma evene' godo'ine ne'mino mino holoke'ne'inesi minasine' inite' gulive kelubu avazahalo' lili' ani' inite' nene minaa' asine'. Kelubu ingine hela hela mini holoke'ne'ine di pateli di hozi li hiti nizasivo oluso' nene O'moso'mo evene' lihime'ine apase-ngedaa' ine' mo'mosi've nene minine'. Ido' minine' nenako a'mine kelubu minasido' nene O'moso'mi labanala nene soto' ogo minaa' ine' ve. Ido' a'mine inite' neti monovo nene ato ato' vai' neine' nenako a'minemu' imine' molo gohi ma lo-lengemelodo' nomive.
HEB.9.6	Ido' a'mine inite' nene di va'va' igi osu' likevo eveneto' medeli mini O'moso inite' lehizi-daa' ave ingine mono' gono'ine nene nidi a'mine mono' numungu' gana' izi hukikani' numuno lulou' nene gamene gamene dizaa' naha 
HEB.9.7	a'midoti' numuno lulo gohi ma izi hukikangu' nene eveneto' medelo mino O'moso inite' lehize-daa' ive naba ne'movo' nene kilisimasilo' kilisimasilo' gamene hamokovo' dizaa' neive. Ido' dizeli gamene nene ei' lihime'vesi eveneliti lihime'inesi nene O'moso'mo apase-ledelingumu' ve lo ato ato' izeliti vanisesi nene damo dizo vaa' ine' nevoba ha do-dosavo' nene a'mingu' dizo vaa' ine' ve. 
HEB.9.8	Ne'mine oga' ine' nenako neloti' nene ti' lo gelelesune: Gana' izi hukani' numuno lulo nene vo goloso amo hazavo' neivo ma numuno lulo gohi ma O'moso'mi kekeize atoli'mine lo minine' numuno lulo ve li izi hukikavo akalo' tile minine' lavolavo nesi nene ha mineline' nenako O'moso neida volone' akate nene olihe do soto' o-ledamive lo O'moso'mi Sikalahu' ne'mo lelebizavo gelelesune. 
HEB.9.9	Ido' mono' numuno ado' seli numuno gele vine' nesi ido' a'mingu' igi mili di soto' ani' inite' nene idise gameneu' igi mili iga' nani' inite' neti avazaha'ine do soto' ogavo ne'mi monovo ti' lo noningune: A'mingu' nene inite' ma O'moso imi ido' sipisipi nevo'mine inite' ngibili lihimete apase-ledelive li oloku' gizi O'moso imi minaa' nani'za ne'mo ne'mine iga' aveti lu'ine nene ma do lisihe' lamine' o-ngedesa'mive. 
HEB.9.10	Ido' lu'ine do lamine' o-ngedesa'mine' nene oko'inevo' do lamine' o-ngedeline' lou' gamazilokovo' nene e'meti minaa' ani' nenako ne'mo lu'ine nene do lisihe' lamine' o-ngedesa'mive. Ee, a'mine lou' gamazi nene noso' nite' ido' noso avoso nalizangumu' ido' ato ato' monovomu' nosou' ingi oko'ine noso izi hulilizangumu' ido' nevo'mine initekumukovo' nene gamazi li gizi Kilisito' monovo gosoho' do soto' ogo inite' muki' do lamine' ilidokovo' nene mino osu' loloseive li gizi nizani' ve.
HEB.9.11	Ido' Kilisito' nene eveneto' medelo mino O'moso inite' lehize-daa' ive naba mono' inite' lamine' idi'ne O'mosolati' soto' o'mo novine' nene do soto' ive lolo' ogo mo ogave. Aza nene mono' numuno ado' seli numuno gele vine' nene ivile' ogo lamine' goloso mino ido' ei' gono dalido' lisihe' gehepeve o minine' mono' numuno nene evenelitesi lili' amani' asi mo mene misuboukosi ma minamine' mono' numunomu' noluve. Aza a'mingu' nene dizo gono do 
HEB.9.12	meme' ize ido' bulumaka' angale neti vanise nene a'mida do vamo ei' vanise've nene gamene hamokovo' mudise O'moso'mi mo'mosi've kekeize lo minida do vo minine' ve. Ido' ne'mine ine' ne'mo goloso ogo minunidoti' nene mudise do lu' izo O'mosola tine' molo vo minelone' akate vele-lidine' ve. 
HEB.9.13	Ido' meme' ize ido' bulumaka' neti vanisemu' luvoni' nene monokumu' kekeize lani' inite' dikevosa monoku' dizilizani' akatine nene hize tile-lengedo okodida sihononi ne'mine inite' hiteline' nene gilite-lengedelive li meme' izeliti vanisesi ido' vemoho' bulumakaliti vanisesi ido' alungo bulumaka' gizi'votani' ne'mi lenehe've nesi nene O'moso imikevosa ne'mo okodida sihononi ne'mine hiteline' nene do hulavo lamine' oga' neine' nenako nemu' nene luvoni' ve. 
HEB.9.14	Ido' neve nene inite' ngomoli'mo okodida sihononi ne'mine hitine' nene do lamine' oga' neine' nenako inite' naba Kilisito' vanise've ne'mo monovotine goloso labuluvo oga' akau' lengele'mize molaa' neine' neti lihime lutine gatingu' nene gilite hulo-lengedo minevo' minevo' O'moso gelekele' i-di gubi' izi imi minilizado' nene do lisihe' o-lengedelido' nene mo lisihe' gehepeve o neive. Ee, O'moso'mi minevo' minevo' Sikalahu've ne'mo Kilisito'ni hize ele' o-davo aza oko'nolo' lihime hamokisi minamine' mino oko'no've hulo O'moso imine' nenako ne'mo nene leli' lute do lamine' o-ledelido' lisihe' o neive.
HEB.9.15	Ido' Kilisito' vanise've ne'mo lihimete muki' gilite hulo-ledaa' neine' nenako Izesu' aza nene evenekisi O'mososi kuku holo-ledo gamazi hulo eza ema ogo leli' gele emelone' gamazi ve lo gosoho' gamazi O'moso'mo lo huko-lidine' nene do ogo limive lolo' ogo neive. Ido' ne'mine ine' nene O'moso'mo izipahala zuho minilizave lo elese molo-ledo lele'mize molave leli' nene minevo' minevo' inite' lemelove lo lo huko-ledo salani molo-lidine' inite' daloningumu' ve losa ne'mine ine' ve. Ee, O'moso'mo gomu' lo huko-lidine' gamazi nene avuto' ogo lihime duningumu' a'mido' golo hizo Izesu' hiline' ne'mo nene a'mine lihime nene apase-lidine' nenako ne'mo nene a'mine salani molo-lidine' inite' dalone' aka nene ngolo' lo neinako ha dalosune. 
HEB.9.16+HEB.9.17	Ee, Izesu' nene ma helamidiniko O'moso'mo salani molo-lidine' initekisi ido' leli' dalizave lo lo huko-lidine' gamazisi nene gihile izelido' minamidine. Lingine mo gili nizave. Evene' malite alinge' hililizangumu' leli' monovolo' e'meti luhuvo ti' li gizi milaa' nave: Laza helekunivo ma mene alevete leli' initete nene dalizave li a'mine inite' dalizangumu' li huki-ngidani' gamazi nene luhuvou' gizi milaa' nave. Ido' a'mine inite'ine dalizangumu' luhuvo gizani' nene gizave hilikevo ne'movo' nene a'mine li huki-ngidani' gamazi nene gihile izelido' vo lisihe' iline' nenako nemu' nene luhuvo gizave hilami ve'inesi ha nizavo ma nene a'mine gamazi nene olihe gihile izamo ha minaa' neive. Nemu' nene ve mali'mo ne'mine luhuvo gize molosa mino helavo ma inite've dalizave ingine a'mine luhuvo gizive nene mo helanako luhuvo gizido' e'meto inite've ma nene ha dalosune lilisave. Lilisaha helave lilizani' gamazi nene mo lamineto' lahe ido' soza lahe nemu' nene gomu' ningi gilikevosavo' nene a'mine dalizave line' inite' nene ha dalisave. Helaa' ne'mo li hukaa' nani' gamazi nene do amuzo molaa' neive. Nemu' nene Izesu' aza helamidini O'moso'mo salani molo-lidine' initekisi' ido' leli' dalizave lo lo huko-lidine' gamazisi nene gihile izelido' minamidine. 
HEB.9.18	Ido' helaa' ne'mo li hukaa' nani' gamazi nene do amuzo molaa' neine' nenako nemu' a'mine'mine ogo O'moso'mo gomu' lo huko-ngidine' gamazi nene haza do amuzo molani' nevoba helaa' ne'movo' nene do amuzo molani' ve. Do amuzo molani' nene bulumaka' ngibili hilikevo neti vanise'ine ne'mo a'mine gomu' lo huko-ngidine' gamazi nene do amuzo molani' ve. 
HEB.9.19	Ee, a'mine lou' gamazi mininguti' gamazi godolo godolola nene Mose' lo soto' ogo evene' lo-ngemavosa ingine nene bulumaka' ma ngibilikevo Mose' aza vanise'ine do nososi do gopo ogo unuvo oga' ine' za ngomo ma gulive hisopu ve lo minine' ne'mi a'nava ma do a'mido' nene sipisipi zopovo gulehedunu' nene likosa vaniseu' nene lupizoo a'mine lou' gamazi'mi luhuvolokisi ido' a'mida evene' mukitokisi nene hibi' izo nohulo-ngedo 
HEB.9.20	gamazi ti' lo line': Vanise mene O'moso'mo lou' gamazi gili dalizave lo lo huko-lingidine' nene do amuzo molaa' neine' vanise ma neive. Ido' Mose' ne'mine ine' nenako nemu' O'moso'mo gomu' lo huko-ngidine' gamazi nene vanisedunu' di amuzo mili-dani' ve luvoni' nene mo lamineto' luvoni' ve. 
HEB.9.21	Ido' Mose' aza luhuvosi evenekisi vanise hibi' izo hulo-ngidine' ne'mino mono' numuno ado' seli numuno gele vine' nesi ido' O'moso opo'ni li gubi' izi imaa' angu' nene lapese gomise mite' inite' muki' a'mingu' milikevo minido' nesi vanise hibi' izo huline' ve. 
HEB.9.22	Ido' gomu' lo huko line' lou' gamazi neu' nene naza luvoni' evenekisi ido' luvoni' initekisivo' nevoba inite' muki' gidini ne'mine ma goloso ilizahe lihime dalizahe ilizani' nene initeliti vanisedunu' nene do lamine' olosane lo lo hukine' ma neive. Ido' a'mine gomu' lo huko line' gamazi neu' nene ize nevo'mine gana' ma bili vanise'inedunu' nene hibi' izi O'moso'mi holomo'velo' hulamani' nene lihime nene mo keke' apase-ngedesa'mine' ve.
HEB.9.23	Ee, gomu' lou' gamazi ne'mo ne'mine ilizave lo lo neine' nenako nemu' a'mine seli mono' numuno nesi a'mingu' inite' muki' nesi nene Okulumoku' minine' avazahalo' lili' ani' inite' nene luvodi'mine igi bulumaka' ngibili O'moso imi vanisedunu' nene hibi' izi-ngidi di kekeize lilisave. Ne'mine ilisaaha misubouko mene avazaha inite' do lamine' o-ngedelive li bulumaka' ngibili vanise'ine hibi' izi hulaa' nani' nene Okulumoku' inite' do lamine' o-ngedelido' lisihe' o mineline' inite' ne'mo ngivile' ogo lamine' goloso mineleseive. 
HEB.9.24	Ido' nene nanitekumu' luvoni' neve. Kilisito' aza mono' numungu' dizine' nene evenelite lili' igi di kekeize lani' mono' numuno ado' Okulumokuko minine' ne'mi avazahalo' minine' mono' numungu' nene dizine' nevoba asi mo Okulumoku' gehepeve nene dizo leli' hize ele' o-ledelesa O'moso'mi velelo' vo neive. 
HEB.9.25+HEB.9.26	Ido' dizine' nene Zuda veti eveneto' medelo mino O'moso inite' lehize-daa' ive naba aza ei' vanise've do dizamo ize ato atoliti vanise'ine nene O'moso'mi kekeize atoli'mine lo minine' numuno lulo'veu' nene kilisimasilo' kilisimasilo' do dizo O'moso lehize-deka' lehize-deka' oga' ine' ne'mine nene ei' Kilisito' ilido' o minidiniko O'moso'mo misubo do soto' idoti' api' ogo gamene muki' oko'no hulo'mo ogo mulumo geleka' geleka' ogovo' minidine'za a'mine Zuda veti eveneto' medelo mino O'moso inite' lehize-daa' ive naba'mo oga' ine' ne'mine ilido' minamine' nenako nemu' aza gamene muki' eze oko'no hulo vanise've lepo O'moso lehize-deka' lehize-deka' ogo minelesa dizine' nevoba asi O'moso'mo molani' gamene nene osu' lolosa neivo Kilisito' aza gamene hamokovo' ei' oko'no nene hulo vanise've lepo O'moso lehize-do lihimete nene mudise hulo-ledelesa soto' ine' ve. 
HEB.9.27	Ido' O'moso'mo lido' ogo evene' laza gamene hamokovo' helosa O'moso'mo goni' o-ledelido' volosunako 
HEB.9.28	Kilisito' aza a'mine'mine ogo evene' mukiliti lihime geho oko'no've hulo hiline' nenako alinge' gohi aline' nene lihimetemu' amo eikumu' gizebo nonive nene mudise do lu' izo lele'mize lamine' olosa aloseive.
HEB.10.1	Ido' gomu' lou' gamazilo' e'meti ize ato ato' ngibili O'moso lehizi-dikevo ne'mi gihile've inite' lamine' soto' o ngemaa' neine' nene alinge' inite' lamine' lelita soto' o lemeline' nene inite' gihile ne'mine engita nene ma soto' o ngemesa'mine' ve. Asi mo alinge' soto' o-ledeline' inite' neti avazaha ne'minevo' nene soto' o ngemaa' neine' nenako ingine nene kilisimasilo' kilisimasilo' lihimete apase-ledavo lisihe' lamine' mineloningumu' ve li ize ato ato' di igi ngibili O'moso lehizi-dika' lehizi-dika' igi minaa' nani' ne'mo ngelo do lisihe' lamine' gehepeve o-ngedesa'mine' nenako nemu' nene a'mine inite' nene O'moso lehizi-dika' lehizi-dika' igivo' minaa' nave. 
HEB.10.2	Ee, ne'mine iga' nani' ne'mo lihime'ine apase-ngedo mudise do lisihe' gehepeve o-ngididiniko a'mine inite' O'moso imi gubi' izi imaa' nave ingine nene lihimete nomine' minelesune li ize ngibili O'moso lehizi-dika' lehizi-dika' nani' nene huli alamadine. 
HEB.10.3+HEB.10.4	Ne neiha vemoho' bulumaka' neti vanisesi meme' ize neti vanisesi ne'mo nene eveneliti lihime'ine nene apase osu' lo-ngedamilido' nenako kilisimasilo' kilisimasilo' ingine ne'mine inite' ngibili vanise'ine nene O'moso lehizi-daa' nani' ne'mo lihime dani' mamu' nene gohi gili oko'nido' gilaa' nave.
HEB.10.5	Nemu' nene Kilisito' misubouko mene lemelesa noogo mono' godolou' melehine lo imine' gamazi ma ti' li gizi nizani' ma neive:
HEB.10.5	Gaza evene' isaa' neve li ize ato ato' bili gimi ido'
HEB.10.5	inite' gohi ato ato' nene gimika' gimika' igi minilizave lo gelamo
HEB.10.5	neni' nene gelekele' o-gedelongumu' ve lo
HEB.10.5	oko'ne nene do va'va' ogo molo-nedane.
HEB.10.6	Ee, ize ma bili oloku' gizi' voti gimi ido'
HEB.10.6	lihime apase-ngedelive li ize ngibili
HEB.10.6	vanise'ine gimaa' nani' nemu' nene lanite' gelesa'manivosamu'
HEB.10.7	ti' lo lo-gimuvoni' ve: O'mosoo, gelezo.
HEB.10.7	Naza mono' godolou' nenikumu' lou' gamazi gizi nizani' malo'
HEB.10.7	nene e'meto gei' lukalo' do molo gelekele' o-gedelesa uvoni' ve.
HEB.10.8	Ido' Mose' lou' gamazi'mo lido' e'meti iga' nani' initekumu' Kilisito' aza O'mosomu' line' nene ize ato ato' bili gimi ido' ato ato' inite' nesi isaa' neve li gimi ido' lihime apase-ngedelive li ize bili gizi' voti gimaa' nani' nene lanite' gelamosa nimika' nimika' igi minilizave lo gelesa'mane loosa 
HEB.10.9	neloti' nene gei' lukalo' do molo gelekele' o-gedelesa uvoni' ve lo Izesu' lidi'mo lihimetemu' ize belo O'moso emaa' monovomu' nene gana' line' gamazi nene do hulo O'moso'mi lulolo' do molo gelekele' o-daa' monovomu' alinge' line' gamazi nene do otine' ve. 
HEB.10.10	Ido' Kilisito' aza O'moso'mi lulolo' e'meto leli' mukikumu' nene gamene hamokovo' oko'no hulo helo O'moso imine' ne'mo lute do lisihe' o-ledo O'moso gelekele' o-do minelone' evenele lolo' o-ledave.
HEB.10.11	Ido' eveneto' medeli mini O'moso inite' lehizi-daa' ave muki' ingine nene go' laneme go' laneme mono' gono'ine nene di mini ize ato ato' ngibili gamene gamene hamo' initekovo' igi O'moso imi'mi vi minaa' nani'za eveneliti lihimete nene apase-ledelido' lisihe' amine' initekovo' imaa' nave. 
HEB.10.12	Ingine ne'mine iga' nani'za Kilisito' aza gamene hamokovo' oko'no hulo helo O'moso imine' ne'mo eveneliti lihimete nene mudise apase-ledelido' vo daavosa O'mosolati' lemo minive ei' mo'mosi've O'moso'mo ana hulaa' ida neido' a'mida vo neive. 
HEB.10.13+HEB.10.14	Ee, eze oko'no hulo helo mo gamene hamokovo' O'moso imine' ne'mo O'moso gelekele' o-do minelone' evenele nene mo mudise do lisihe' lamine' gehepeve o-lidine' nenako nemu' nene oko'no've gohi gohi hulo helo O'moso emamo vo O'moso'mo ana hulaa' ida ei' mo'mosi'velo' mino neloti' nene ei' Kilisito'ni biluva' i-daa' ave nene gelekele' i-dilizave lo O'moso'mo gizeneuko do'mo leme-ngedelingumu' nene gizebo o neive.
HEB.10.15	Ido' a'mine luvoni' gamazi nene O'moso'mi Sikalahu' ne'mosi hize ele' ogave. A'mine Sikalahuli'mo ei' gamazi've lo-limine' mono' godolou' ti' li gizi nizani' ma neive:
HEB.10.16	Guvelesi ve'mo ti' lo line':
HEB.10.16	Gamene muluvoni' nene ogavo alinge' evene' mukilite gili dalizani'
HEB.10.16	gamazi gosoho' gohi ma lo huko do soto' o-ngedeloni' gamazi nene
HEB.10.16	ne'mino neive: Naza lo huko do soto' o-ngedeloni' gamazi nene
HEB.10.16	lu'ningu' molo-ngedo ido' ga'ningu' nene luhuvo ne'mine gize-ngedekuvo
HEB.10.16	mineleseive.
HEB.10.17	Ido' ne'mine lo neloti' alinge' gamazi gohi ma ti' lo line':
HEB.10.17	Ido' evene' engita lihime minine' mamu' nesi ido'
HEB.10.17	lou' gamazi avuto' iga' nani' mamukisi nene
HEB.10.17	gohi ga'ne gelamolosuve.
HEB.10.18	Ido' O'moso'mo lihimete muki' nene apaso osu' lo-ledavo ma nene lihimete apase-ledelive lo lihimetemu' ize ato atoli'mine belo oloku' gize emaa' une' ma nene gohi ma amolosune.
HEB.10.19	Nemu' nene neze zuho lingine Izesu' vanise lepo helo O'moso imine' ne'mo lihimete nene mudise apase-lidine' nenako nemu' nene golise gelamo O'moso'mi kekeize atoli'mine lo minine' numuno lulou' nene ha vo dizelonido' o neive. 
HEB.10.20	Ee, Izesu' eze oko'no hulo hiline' ne'mo O'moso'mi kekeize atoli'mine lo minine' numuno lulou' nene evene' dizikelizave li mono' numuno nabau' lavolavodunu' akate hizi tili-limikani' nene mudise bele ngolo' lo-ledo O'mososi bizo minelone' aka gosoho' ele'vole' ogo minevo' minevo' iline' nene vele-ledave. 
HEB.10.21	Ido' lelito' medelo mino O'moso inite' lehize-daa' ivete nene aza evene' naba mino O'moso'mi evenele zuho leli' nene gizebo o-lede neive. 
HEB.10.22	Nemu' nene eveneto' medeli mini O'moso inite' lehizi-daa' ave ngele'mize milalizangumu' a'mine ve nene di lamine' i-ngidi oko'nido' nene vanisedunu' hibi' izi huli-ngidi ido' noso' izi-ngidaa' ani' ne'mino aza leli' lute nene ei' vanise'vedunu' hibi' izo hulo-ledo a'mingu' monovo goloso minine' nene do hulo-ledo ido' okode nene noso laminedunu' noso ize-lidine' gelavo mino lute lisihe' lamine' minidi'mo O'moso golo izamo ido' gate seta' gelamo ezemu' gele ele'vole' goloso ogo O'mosola ogo ezesi bizo minuke'zo. 
HEB.10.23	Ido' O'moso'mo inite' muki' ha olosuve line' inite' nene mo lamineto' oloseive lo mo gele none' ma nenako laza gele ele'vole' ogo O'moso'mo lemelove lo lo neine' initekumu' gizebo ogo minaa' noningumu' lo soto' oga' noune' nemu' nene golise gelo hulamo do gili' lo do minelone. 
HEB.10.24	Ne'mine ogo lute ngemo nasahili' o-ngedaa' monovo ido' nevo'mine gono lamine' ato ato' daa' monovo lamine' nene lelita amuzo molo minelive lo ge luka do ote-gede ne lu'ne do ote-nede lolone' akamu' nene vise' ogo ningo ogo molo minelone. 
HEB.10.25	Ido' evene' malite monokumu' do gese' oga' monovo hulaa' nani' ne'mine igi lingine hulami monokumu' di gese' i'mi vi mini monoku' ge hize ele' o-nede ne hize ele' o-gede li minilo. Gamene naba mo avito' navo lingine mo ningi gili nizani' nenaze. Nemu' nene lingine mo ge hize ele' o-nede ne hize ele' o-gede livi' livi' igivo' minilo.
HEB.10.26	Ido' laza Kilisito' gamazi've gihile laminekumu' nene mo gelo e'meto minaa' noolonivete lihime daa' initekumu' nene mo amolone' inite' neive lamo lihime doso' ne'mo Kilisito' vanise've lepo helo lihimete apase-ledeline' aka vele-lidingumu' nene o've lune' geleleseive. Ido' laza lihime daa' akalo' gohi volone' ne'mo O'moso'mo lihimete apase-ledeline' aka nene Kilisito' vele-lidingumu' nene o've lune' gelavo a'mine lihimetemu' golo hizo O'moso lehize-delone' inite' gohi ma minamoloseinako a'mine lihimete nene O'moso'mo ha do mineleseive. 
HEB.10.27	Ido' a'mine lihime'ine do minelive nene O'moso biluva' i-daa' nanako aza olo' goloso lo neine' oloku' ngimiselavo a'mingu' vi tolovo ilizani' nenako laza golise volone' akate ato' ma nominako nemu' laza lihime daa' akalo' gohi ma volone' nene lehelele izivo golise goloso gelo O'moso'mo lihime lemo oloku' hulo-ledo ne'mine o-ledeline' gamenemukovo' nene gizebo ogo minelesune. 
HEB.10.28	Ido' Mose' lou' gamazi avuto' ave nene mo ise'ine izisa'mani' ve. Ve malite a'mine lou' gamazi avuto' ani' nene evene' sitape sitohamolite he ningi goniku' li soto' i-ngidikevo a'mine lou' gamazi avuto' ave nene lihime ngimi ngibili hilaa' nave. 
HEB.10.29	Ee, Mose' lou' gamazi've nene mo gili e'meti minaa' niigisa a'mine lou' nene ma avuto' ani' nene ngibili hilaa' ani' nenako Mose'ni ivile' ogo minive O'moso'mi gipele aza O'moso'mo lo huko-lidine' gamazi gosoho' nene do amuzo molo ido' engi' lu'ine do lamine' o-ngedo O'moso'mi evenele lolo' o-ngedo vanise've lepo hilingumu' gilikevo haza inite' ogavo eze nene lisi hupi' izi-dii ido' leli' nasahili' o-ledaa' ive O'moso'mi Sikalahu' nene di u'musupo lizi-dilizave nene Mose' lou' gamazi avuto' ikevo lihime'inemu' ngibili hilaa' nani' nene ivile' ivosa lihime nabalo' goloso ngemeleseive. 
HEB.10.30	Mono' godolou' gizani' gamazi ma ti' lo livemu' mo gele none:
HEB.10.30	Lihime ngemaa' gono nene neni' gono nenako
HEB.10.30	lihime nene neni' ngemelesuve.
HEB.10.30	Ido' ma nene:
HEB.10.30	Guvelesi ve'mo zasi gono do eze evenele ize' molo-ngedeleseive.
HEB.10.30	Ido' a'mine gamazi live nene O'moso'mo line' nenako nemu' nene Izesu' monovo danavamu' mo gili minisasi avuto' iga' nave nene lihime ngemo mo ngebeleleseive losa mo gele none. 
HEB.10.31	Nemu' nene laza ne'mino lihime do minelonidoti' lebelaa' amuzo'vesi minive minevo' minevo' O'moso'mi anau' alone' nene lihime atoli'mine ogo lemeleseinako agae mo nehelele goloso izo live. Nemu' nene lihime akau' vaalone lo ge hize ele' o-nede ne hize ele' o-gede lovo' lovo' ogovo' minelone.
HEB.10.32	Gomu' gameneu' lingine minani' monovomu' gatine molalize. A'minemu' gohi gili minilo. A'mine gameneu' nene Izesu'nimu' gilikevo ne'mo lutingu' hize labana' elavo minani' ne'mo goboni mala' mala' i-lingidi nizavo mulumo alumo gili'mi vi minisasi Izesu' mono've nene hulami amuzo mili di minani'. 
HEB.10.33	Ee, gamene ma nene evene' mukiliti ve'nido' di oti-lingidi gamazi goloso li-lingidi di goloso i-lingidaa' ani' ve. Ido' gamene ma nene lingine zuhola a'mine suno nene soto' noo-ngidivo linginesi a'mingu' vi makato' a'mine geni nene gihaa' ani' ve. 
HEB.10.34	Ne'mine noluvoni' nene Izesu'ni biluva' i-daa' avelite henenitine inite' matatine ipe' igi di vikevo lingine nene laza a'mine heneni nene ivile' ogo minine' lute'mi minevo' minevo' iline' heneni nene ha molo none li gili longolize izi ningi mati-ngimikavo dii vaa' ani' ve. Ido' lingine zuho Izesu' evenele linge nala' numungu' minani' nene mulumo'ine gili nasahili' i-ngidaa' ani' nemu' nene noluve. 
HEB.10.35+HEB.10.36	Ee, lingine gomu' nene lengita geni inite' ato ato' muki' soto' ivo a'mingu' amuzo mili gili ele'vole' igi minani' nenako ne'mi gihile've dalizangisi idise lengehelele izavo a'mine gili ele'vole' ani' nene hulikelizaze. Ha gili ele'vole' igi di minilo. O'moso'mo lemelove lo salani molo-lidine' inite' nene dalone li ma a'mine geni inite' soto' o-lengemelinguti' nene olovo' igi limi ingami amuzo mili gili ele'vole' igivo' minilizani' nenako nemu' nene a'mine gili ele'vole' ilizani' monovotine nene hulami di gili' li di minilo. Amuzo mili gili ele'vole' igi minilizani' nene O'moso'mo menitine naba lengemeleseive.
HEB.10.37	Ido' geni lengebelelingu' nene olovo' ami ha amuzovo' mili gili ele'vole' igi minilizani' nene mono' godolou' Izesu' geto alingumu' ti' li gizi nizani' nenako nemu' ne'mine ilizave:
HEB.10.37	A'mine aloseive lave nene gamene ha'na ne'mine minosa alivoba
HEB.10.37	aline' gamene've nene mo li'nibe o neive.
HEB.10.38	Ido' O'moso'mo ti' lo line':
HEB.10.38	Ne'mine o neiha neze evene'ne zuho lu'ine lisihekisi minani' nete
HEB.10.38	nenikumu' gili ele'vole' igivo' minilizani' ne'mo
HEB.10.38	hazavo' ele'vole' igi ve'inesi mini-di vii minilisani'za
HEB.10.38	gili ele'vole' igi mini-di vilizanguti'
HEB.10.38	ve ma ingine olovo' igi velepe' izi vilizani' nene
HEB.10.38	naza mo lu'neu' goloso gehepeve gelelesuve.
HEB.10.39	Ne'mine lo line'za laza nene evene' ma ingine gili ele'vole' igi mini di vanguti' olovo' igi velepe' izi vii vi tolovo iga' nave ne'mine evene' minamo laza nene gele ele'vole' ogo mino mine do dizo minaa' lemeni dameni do minelonive nene none.
HEB.11.1	Gele ele'vole' oga' monovo nene ne'mino neive: Laza O'mosomu' gele ele'vole' o noo ma aza lemelove lo salani molo-lidine' initekumu' gizebo o none' nene olihe damo ido' a'minesi nene ma ningamune' nenako nomihe ido' lemamilihe lo gate sita' gelamo a'mine inite' nene mo ha noloseinako lemavo dalosune lo a'minemu' nene gele ele'vole' ogovo' minelesune.
HEB.11.2	Ido' O'moso'mi evenele gomu' minani' nete a'mine'mine igi gili ele'vole' igi minaa' ani' nemu' nene O'moso'mo inginemu' ninge lamine' daa' ine' ve. 
HEB.11.3	Ido' O'mosomu' gele ele'vole' o none' ne'mo okulumoku' ido' misubouko inite' mata' muki' soto' ogo neine' nene O'moso'mo lavosavo' soto' ogo neine' nene mo gele none. Ido' ningaa' noune' inite' mata' muki' nene ningesa'mune' initedunu' do soto' molani' nenako nesi nene mo gele none.
HEB.11.4	Ido' Adamu' gipele Kainiki Abeliki ingine inite' oloku' gizi O'moso imasinguti' Abeli' aza nene O'mosomu' gele ele'vole' ogo minine' ne'mo uvoloho Kaini'ni nene ivile' ogosa monovolo laminekisi minidoti' inite' lamine' oloku' gize imine' ve. Ne'mine ogavo O'moso aza mo lamine' ve lo dani' nenako ne'mo Abeli' aza ve lisihe' minine' nene mo lelebizavo ningo nogilune. Ido' Abeli' aza nene mo helani' ma neine'za O'mosomu' ne'mino gele ele'vole' ogo minine' ne'mo gamazi've nene ha minivo gelaa' noune.
HEB.11.5	Ido' gozopo' aka'mila Enoku' O'mosomu' gele ele'vole' ogo minine' ne'mo olihe helamivo O'moso'mo ele'mize do vine' ve. Ido' ele'mize do vine' nenako ezemu' nene evene' ingine vise' igi ma ningamani' ve. Nemu' nene ei' monovomu' mono' godolou' ti' li gizi nizani' ma neive: O'moso'mo olihe ele'mize do vamine' gamenelasi nene O'moso'mo ninge lamine' do-daa' ine' ve. 
HEB.11.6	Ne neiha O'mosola vo gi'mizelone li minilizave ingine ezemu' nene ti' li gili gili ele'vole' igi minilizado' o neive: O'moso nene nomine' nevoba mo neive. Ido' eze vise' igi ezela vi gi'mizave nene meni lamine' ngemaa' ive ma ne neive. Ido' ne'mine li gili gili ele'vole' igi minilizado' o neine' nenako ma gili ele'vole' amilizani' nene O'moso'mo engi' ninge lamine' daline' aka nene ma minamoloseive.
HEB.11.7	Ido' O'mosomu' gele ele'vole' oga' ive gohi ma Noa'ni nene O'moso'mo evene' ngebeleleseive line' noso nene olihe soto' amivo a'mine noso soto' ilingumu' nene lo soto' ogo lo-emavo Noa' aza O'mosomu' gele ele'vole' ogo minine' ne'mo aza vene' izipesi goloso ogalone lo O'moso'mo lido' gele lamine' o mino sipi ma lolo' ogo noso velo angu' nene gipele zuhosi vene' izipesi nene do ngu' izine'. Ido' ne'mine ogo O'mosomu' gele ele'vole' ogo minine' ne'mo misubouko aleve linge engita monovo goloso minine' nene ngelebizine'. Ido' O'moso'mo ezemu' gili ele'vole' igi minaa' ave mukiliti lu'ine nene do lisihe' o-ngedaa' neine' nenako Noa' aza ne'mine ogo O'mosomu' gele ele'vole' ogo minine' ne'mo nene ei' Noa' lulosi do lisihe' o-dine' ve.
HEB.11.8	Ido' Abalahamu' aza O'mosomu' gele ele'vole' ogo minine' nenako nemu' nene O'moso'mo naza gelebizeloni' misubola ga' lo vozo lo lo-davo aza a'mido' gele do vine' ve. Ee, aza vo heteleline' misubo nemukisi nene ningo gelamo gopo eze misubo've hulo O'moso'mo a'vopilemo' zuholiti misubo minelive lo alinge' imine' misubola nene ga' lo vo minine'. 
HEB.11.9	Ido' O'mosomu' gele ele'vole' oga' ive minine' ne'mo a'mine vozo lo-dine' misubolo' nene vo hetelo a'mida nene gopo venenga ve ne'mine gelo mino O'moso'mo a'mine misubo salani molo-lengedekuve lo lo huko-ngidive sita' ei' gipele Isakaki ido' Isaka' gipele Zakoboki nesi nene a'mida seli numungukovo' ingi monani' ve. 
HEB.11.10	Ido' seli numungukovo' ongo minine' nene O'moso'mo gala gelo luhuvo izo do soto' ine' numuno ebe' minevo' minevo' ingu' nene alinge' vo holalove lo gala gelo a'minemu' gizebo ogo mino seli numungukovo' ongo minaa' ine' ve.
HEB.11.11	Ido' Abalahamu' aza O'mosomu' gele ele'vole' oga' ive minine' ne'mo nene O'moso'mo gipa ma gedelesane lo lo huko-dine' nenako nemu' aza go'ne ngelo izamoloseinako mo gedelesuve lo gelo gele ele'vole' ogo minine' ne'mo elenaho Sala' aza gohuno vene' neivo ido' Abalahamu' aza ozoho molo izipe gedeli gamene osu' lavo ne'mini minasido' nene O'moso'mo Sala'ni izipe molo emeline' amuzo emavo Isaka'ni gidine'. 
HEB.11.12	Ne'mo Abalahamu' eze nene mo ozoho molo vani goloso molo minidoti' nene a'vopilemo' mukiliti avo'nibo lolo' ine'. Ei' hamokuti' nene a'vopilemo' vai' goloso soto' igi okulumoto' sonohi' ne'mine ido' noso gahevela gepe ne'minisa soto' igi evenelitesi gati nanike' nilizahe li ningamilizado' ne'mine minani' ve.
HEB.11.13	Ido' a'mine mene lo-lingimuve muki' ingine nene O'moso'mo ngemelove lo salani molo-ngidine' inite' nene olihe engita soto' amivo hili vani'za a'mine inite' soto' iline' gamene nene olihe hoto' ha neivo mo soto' oloseive li ningi gili lanite' gili gili ele'vole' igivo' mini hilani'. Ido' ne'mine igi mini hilani' ne'mo ingine nene me misubou' mine gili' lo minelonive minamo ha venenga ve ne'minevo' gelo minelonive nene none li li soto' igi minani' ve. 
HEB.11.14	Ido' evene' ma ingine gamazi ne'minevo' nilavo ma nene ne'mo ingine mo mini gili' lilizani' ebe'ine atokumu' vise' igi gizebo igi nizave lo gelelesune. 
HEB.11.15	Ido' ingine gomu' mini mili minaa' ani' misubo'ninguko tine' mili gohi ma vilisa giladiniko tine' mili viliza aka'ine nene ha ngolo' lo minivo mo tine' mili vikedine. 
HEB.11.16	Vikedine'za ingine minani' misubo ivile' ogo minine' ebe' Okulumoku' neine' nela lu'ine nene vavo a'mine misubou' nene ha gopo minani' ve. Ido' ingine ne'mine igi minaa' ani' nemu' O'moso aza engi' O'moso'ine minine' nemu' nene O'moso'ine nouve loo lo soto' olosa ovozo helaa' ine' nevoba olize izo lo soto' oga' ine' ve. Ido' aza nene engi' alinge' miniliza numuno ebe'ine do soto' ogo molo-ngidine' nenako ne'mo nene engi' O'moso'ine minine' nemu' ovozo helamaa' ine' nene mo gele none.
HEB.11.17+HEB.11.18+HEB.11.19	Ido' O'moso'mo Abalahamu'ni nene nenikumu' gele ele'vole' ihe amihe lo emengu' molo gipele Isaka'ni nene belo oloku' gize nemezo lavo Abalahamu' aza O'mosomu' gele ele'vole' ine' ne'mo gipele Isaka'ni nene belo oloku' gize emelesa ine'. Ee, gomu' nene a'mine Isaka'nimu' nene Abalahamuda O'moso'mo gamazi ato' ato' lo lo huko-do ti' lo line': Gei' guliveka di mini soto' igi mini-di dizilizani' ga'vopilemo' zuho nene a'mine Isakadatikovo' soto' ilisave lo lo-emavo Abalahamu' aza gele lamine' ogo a'minemu' nene gele ele'vole' ine'za Isaka' aza helaavo ma O'moso'mo gohi do ote-do lo huko lo nimine' gamazi nene ha do gihile izelido' o neive lo gala giline' nenako O'moso'mo lavo aza nene a'mine gipele hamo' Isaka'ni nene belo oloku' gizo O'moso lehize-delesa ine' ve. Ido' Abalahamu' Isaka'ni belelesa gamuno' neivo O'moso'mo geto o've lo-damidini Abalahamu' aza belavo mo heladinako nemu' nene hilinguti' O'moso'mo do tine' molo-davo ele'mizo ani' gelave.
HEB.11.20	Ido' Isaka' aza O'mosomu' gele ele'vole' ogo minine' ne'mo gipele Zakobongi Esaungi engita alinge' soto' o-ngemeline' inite' nemu' nene lo-ngemo no'noho' ize-ngidine'.
HEB.11.21	Ido' Zakobo' aza O'mosomu' gele ele'vole' ogo minine' ne'mo helelesa mininguti' nene Zosehe' gipele sita' nene hamo hamo' Zakobo' no'noho' ize-ngidine'. Ne'mine ogo zalo' do oto gubi' izo O'moso opo'ni line'.
HEB.11.22	Ido' Zosehe' aza O'mosomu' gele ele'vole' ogo minine' ne'mo vani molo helelesa minine' gameneu' nene Kanaha misubo nene O'moso'mo ngemelove lo salani molo-ngidine' nenako neze zuho Isilaele' aleve ingine Aigita misubo nene huli Kanaha misubola tine' mili vilisave lo gala gelo gele ele'vole' ogo a'minemu' lo-ngemo ido' neni' amuzo'ne nesi nene di vii a'mine Kanaha misubola galese izilizave lo lo-ngimine'.
HEB.11.23	Ido' Mose' soto' ogavo izelehoi melehoi ningasine' nene izipe lamine' goloso soto' ogavo ingine O'mosomu' gili ele'vole' igi minasine' ne'mo Aigita aleveti guve'inesi ve Halao' aza Isilaele' alevelati' gipe'ine ma soto' ikevo ma mo ngibili hili'mi vivo' minilisave lo lo huko-ngidingumu' nene golise gilami gili huli a'mine gipe'ine nene di haleki di minasivo ike'ni sito hamo vine'.
HEB.11.24+HEB.11.25+HEB.11.26	Ido' Halao' aluvo'mo Mose'ni nene do mongizavo minine' nenako aza nene ei' gipele gelo mino Aigita vetingu' evene' naba mino ne'mi lanite've ato ato' gelo minidine'za aza lodive ogosa O'mosomu' gele ele'vole' ogo minine' ne'mo O'moso'mo ei' evenele meni ngemelingu' nene nezesi nemelive lo nemu' lulo molo minine' nenako nemu' nene Aigita ve nete Isilaele' aleve ingine Kilisito' zuho ne'mine lili' igi minadi'mo di u'musupo lizi-ngidavo minangu' nene nazasi vo holo engikisi mulumo gelo mineloni' nemu' O'moso'mo meni'ne nemeline' ne'mo Aigita misubou' heneni nganeni minine' nene ivile' o neive lo gelo ido' naza nene Aigita aleveti monovo golosolo' nene e'meto ne'mi lanite've nene nazasi ha gelo mineloni'za a'mine lanite've nene geto osu' liline' nenako nemu' nene ne'mine amo naza nene O'moso'mi evenele Isilaele' aleveu' nene vo holo engi' goboni mili-ngidangu' nene makato' mino mulumo alumo gelo minelone lo O'mosomu' gele ele'vole' ogo minine' ne'mo Halao' aluvo'mi gipele ve li-nidamilizave lo o've lo golise vine'. 
HEB.11.27	Ido' O'mosomu' gele ele'vole' ogo minine' ne'mo guvelesi ve Halao' ne'mi golise've gelamo Aigita misubo hulo vine'. Ee, O'moso nene vetedunu' ngelo ningamolonido' o minine'za Mose' aza O'mosomu' gele ele'vole' ogo minine' ne'mo aza nene O'moso ninge neine' gele minivo minine' ne'mo nene Aigita misubo hulo O'moso'mo imine' gono nene hulamo geni bilingukisi ha amuzo molo do'mo vo minine'. 
HEB.11.28	Ido' Mose' aza O'mosomu' gele ele'vole' ogo minive minine' nenako ne'mo nene aza ne'mine ine' ve. O'moso'mo angelo' ma imiselavo ogo Aigita aleveti gana' gipe'ine ngebelelingu' nene Isilaele' aleve leze gipetesi ngebelalive lo Mose' aza angeloli'mo ise'ine izeline' akalo' ngele'mize molo O'moso'mo lido' e'meto evene' lo-ngedavo Isilaele' aleve ingine sipisipi angale nene ngibili vanise'ine nene numu'ine gatedo' gatedo' nene noso mili hibi' izi hilika' hilika' ani' ve.
HEB.11.29	Ido' Isilaele' aleve ingine O'mosomu' gili ele'vole' ani' ne'mo guvo noso ma gulive Gulehe' Noso nene izo huko eza ema ogo goko' misubo ne'mino minine' gele minivo a'mingu' liki vani'. Ido' Aigita aleve inginesi a'mine'mine ogo volone li nivavo guvo noso ne'mo ihe' ogo do su'mize-ngedavo noso nii hilani'.
HEB.11.30	Ido' Isilaele' aleve ingine O'mosomu' gili ele'vole' igi minani' ne'mo O'moso'mo lido' e'meti Zeliko numuno ebeli'mi gesi gehenidunu' gizani' gesi ha'na nene go' laneme go' laneme nene gamene hamo hamo' di vodo vodo i-dika' i-dika' igi nizavo gamene seveni (7) ogavo a'mine gamene seveni (7) ne'mi lulou' nene gohi gamene seveni (7) ne'mine di vodo vodo i-dikevo a'mine gehenidunu' gizani' gesi nene ngululubizo lemo ongavo Isilaele' aleve a'mingu' dizi Zeliko aleve ngibili gese' ani'. 
HEB.11.31	Ido' Isilaele' aleve lovo di Zeliko ebeku' olihe alisa navo a'mine ebeku' minine' pasidia' alu Lahaba' aza api' ogo O'mosomu' gele ele'vole' ogo minine' ne'mo Isilaele' ve sita' a'mine numuno ebe' Zeliko nene amamaka' mili ningi alisa vasive nene do lamine' o-ngedo numu'veu' ngele'mize molavo nemu' nene alinge' Isilaele' aleve nete igi Zeliko aleve O'moso'mi gamazi gili hulani' ngibili gese' angu' nene Lahaba'ni nene bilami iseve izi-dani' ve.
HEB.11.32	Ido' a'mine luvoni' evene' ingine O'mosomu' gili ele'vole' igi minani' ne'mine igi evene' linge muki' ingine a'mine'mine igi O'mosomu' gili ele'vole' ani'za naza nGideoni' ve Balaka' ve Samusoni' ve Zehita' ve Davidi' ve Samueli' ve ido' O'moso'mi veleti' gamazi li soto' iga' ave polohete linge muki' engi' neti gamazi lo osu' lo lolosa luvodiniko lo do vo nouvo ha'na idine. Nemu' nene gamazi linge nene ngelo ma lo osu' lamolosuve. 
HEB.11.33	A'mine ve ingine O'mosomu' gili ele'vole' igi minadi'mo O'moso'mo hize ele' o-ngedo neivo engikuti' linge ma nete amuzo mili misubo mala mala vi O'mosomu' gilamave nene lovo i ngimi ngivile' igi engita di gelekele' i-ngidani'. Ido' engikuti' linge ma nete engi' misubo'ningu' nene monovo lisihe' laminekovo' minelive li evene' di lisihe' i-ngidaa' ani' ve. Ido' O'moso'mo ne'mine mana'mine inite' do soto' o-ngedelove lo lo huko-ngidine' gamazi nesi nene engita gihile izaa' ine' ve. Ido' engikuti' evene' linge ma nete loposo gulo laioni nete ngibililisa ikevo ma a'mine laizoni nete libilikelizave li evene' nete aka'ine nene hizi tili-ngidaa' ani' ve. 
HEB.11.34	Ido' engikuti' linge ma nete ololi'mo lo'vote-ngedelesa ine' amuzo've nene di hongu li-daa' ani' ve. Ido' linge ma nene lovo ve nete bainati mite' nedunu' ngibilaa' ani'za ingine olovo' lamine' ikevo bainati mite' ne'mo ngebelamaa' ine' ve. Ido' linge ma ingine gilizevo minanguti' nene amuzo ve lili' igi minaa' ani'. Ido' misubo mauti' ve igi lovo i ngimaa' angu' nene linge ma nete amuzo mili mini ngimiseli di vaa' ani' ve. 
HEB.11.35	Ido' vene' linge ma nene izipaha'ine hilikenguti' nene O'moso'mo do ote-ngedavo gohi ize'ningida igi gi'mizaa' ani' ve. Ido' linge ma ingine O'mosomu' gili ele'vole' igi minani' ne'mo ve malite gavoso ngibili goboni mili-ngidi ti' li li-ngidaa' ani' ve: Isetine izo gavoso lengebelamoloniko lingine O'moso mehedine imi mono' nene hulilizave li ne'mine li-ngidaa' ani'za alingeta hele noloninguti' gohi oto minevo' minevo' lemeni dameni lamine' doso' ma nenave li gili huli nizavo ngibilikevo hilaa' ani' ve. 
HEB.11.36	Ido' linge ma nene evenelite gamazi goloso palasa li-ngidi gize zohi' i-ngidi amuzo malehe nala' izi lobe tobe' ani' nedunu' nene ngibilaa' ani' ve. Ido' linge ma nene gize'nido' a'nido' seni nala' izi-ngidi huli nala' numungu' i-ngidaa' ani' ve. 
HEB.11.37	Ido' linge ma nene gehenidunu' huli huli' igi ngibilaa' avo hilaa' ani' ve. Ido' linge ma nene ngibili giti seta' iga' ani' ve. Ido' linge ma nene bainati mite' nedunu' ngibili hilaa' ani' ve. Ido' linge ma O'mosomu' gili ele'vole' ani' nemu' ngimiseli hulikevo oko'nido' inite'ine nomivo sipisipi losuvo ido' meme' losuvo nedunukovo' oko'nido' ngili moni oko'ine losuvo'mi inite' noso' initekisi ido' genegana'inesi muki' nene nomivo nimonavo goboni mili-ngidi di goloso i-ngidaa' ani' ve. 
HEB.11.38	Ingine O'mosomu' gili ele'vole' igi evene' lisihe' lamine' minadi'mo evene' linge muki' nene engito' lisihe' igi minamani'za a'mine aleve nene evenelite vasa izi-ngidikevo guhali hali igi vi evene' nizamada ebe' hadivela ido' golola geheni muliku' ido' misubo luloukisi gopo ingaa' ani' ve. 
HEB.11.39	A'mine mene aleve muki' ingine ezemu' gili ele'vole' ani' nemu' O'moso'mo ningivo lamine' ine'za lehize-ngedelove lo evenele zuho lo molo-ngidine' inite' nene olihe dami hilani' ve. 
HEB.11.40	Ido' a'mine O'moso'mo ngemelove lo lo molo-ngidine' inite' nene olihe dami hilani' nene nanitekumu' ve. O'moso'mo leli' olihe soto' amunivo engi' lehize-ngedeloni' inite' nene gomu' mili mudise dalizado' lisihe' i nizaha gizebo igi nizavo lelikisi makato' dalone' nene lamine' oloseive lo gomu' gele minine' nenako nemu' nene ingine olihe dami hilani' ve.
HEB.12.1	A'mine O'mosomu' gele ele'vole' ogali'mi monovo di soto' mili lelebizave muki' ingine nene limuso ne'mini vai' goloso mini hizi vodo vodo i-lidi vonu' libili nizani' giline' nemu' nene laza okodela lihitehe' inite' vai' nene do hulo ido' lihime initeli'mo gizedelo' izo do mine' mine' iline' inite' nesi nene do hulo hazala ogo O'moso'mo aka lelebizidokovo' nene inite' mali'mo a'mine aka hize tile-ledamivo ido' ahukisi mo lamo lotikovo' izo vo minelone.
HEB.12.2	Ido' ne'mino loti' izo novo O'mosomu' gele ele'vole' oga' monovolo' nene gomu' molo lemo a'mine monovolo' e'mete osu' losa aka lelebizive Izesu'nivo' nene e'meto volone lo eitokovo' nene vete hulo-do volone. Aza nene alinge' nolize izo minelongumu' ve lo gelo evenelite ve goloso ve li gili lohoto' zalo' bililizangumu' ovozo helo minelingumu' nene haza inite' ve lo gele hulo golise vamo a'mine lohoto' zalo' bilangukisi nene amuzo molo minine' ve. Ne'mine ogo O'mosolati' lemo mineline' mo'mosi'velo' O'moso'mo ana hulaa' ida vo neive. 
HEB.12.3	Ido' Izesu' monovomu' gililizani' nene aza mo hize ele' o-ledeline' nenako nemu' nene lingine monoku' amuzo molaakumu' gosele' lengebelavo lutine nene vo gilizevo ogalive li lihime daa' ave nete Izesu'ni biluva' i-daa' angu' amuzo molo minine' mamu' nene gili minilo.
HEB.12.4	Lingine goloso inite' ne'mo do ongo-lengedelesa neivo amuzo mili lovo i imi a'mine'mi lulouti' nene lingine olihe vanise lepi hilamave. 
HEB.12.5+HEB.12.6	Ido' lingine O'moso'mo muludingu' do lamine' ogo gipe'ne ve lo gamazi ma mono' godolou' ti' lo lo-lingidine' mamu' nene gatine molahe. Olo:
HEB.12.5+HEB.12.6	Gipe'nee, Guvelesi ve'mo evene' ma lulo ngemo minelive nene
HEB.12.5+HEB.12.6	ve'ine zopovo si'zi monovo lisihetokovo' monilizangumu' ve lo
HEB.12.5+HEB.12.6	geni initeli'mi lulou' ngele'mize molaloseive.
HEB.12.5+HEB.12.6	Ee, gipe'ne ve lo ningaa' ive muki' nene
HEB.12.5+HEB.12.6	ve'ine zopovo si'zilizave lo ngebeleleseive.
HEB.12.5+HEB.12.6	Ido' ne'mine oloseinako nemu' nene gaza Guvelesi ve'mo
HEB.12.5+HEB.12.6	veka zopovo si'zo monovo lisihetokovo' moneline lo
HEB.12.5+HEB.12.6	do lisihe' o-gedo geni initeli'mi lulou' gele'mize nomolavo ma
HEB.12.5+HEB.12.6	gaza nemu' gelanivo haza inite' lolo' amivo.
HEB.12.5+HEB.12.6	Ido' lihimeka nogimivo ma nemu' gosele' gebelamilive.
HEB.12.7	Geni initeli'mi lulou' mini ma nene Guvelesi ve'mo lele'mize akalo' neive li a'mine inite' nene gosele' lengebelamivo ha gihi minilo. Me'ninge nete gipe'ine ma ve'ine zopovo si'zilizave li ngibili di hehe li-ngidami huli-ngimikavo minani' nene ma minamavo mukito' nene ngibili di hehe li-ngidaa' nani' nemu' nene O'moso'mo linginesi gipe'ne nizave lo ne'mine o-lengedo noloseive. 
HEB.12.8	Ee, me'ninge muki' nete gipe'ine ve'ine zopovo si'ziliza inite' di-ngidi di hehe li-ngidaa' naanako lengikisi O'moso'mo ne'mine o-lengedo minamine' neidiniko ei' izipahala zuho minami akalo' izipe ne'mine minadine. 
HEB.12.9	Ido' a'mine gamazilo' imine' molo ma lolove. Ha okode losuvosi none' mene gidave metemote nete leli' vete zopovo si'zilizave li di hehe li-lidavo gelekele' o-ngedo mino lamine' gilune' nenako nemu' nene ne'mine o-ngedaa' noune' nene ivile' ogo vode lute lemeni dameni do soto' o-ledaa' ive metehine nene nabosa gelekele' o-duke'vo. Olo. Ee, laza ne'mine ogo ezelati' minevo' minevo' lemeni do minevo' minevo' olosunako nemu' nene gelekele' nabo o-do minelone. 
HEB.12.10	Ee, me misubou' metemote di hehe li-lidavo gelekele' o-ngidune' nene ingine engi' lu'nido' lamine' oloseive li gilado' gamene li'nibevo' di hehe li-lidaa' ani'za O'moso ei' ne'mino lihimete goloso daa' monovote nene nomivo monovote lisihekisivo' minelone lo lele'mize lamine' iline' inite' do soto' o-ledo do hehe lo-ledaa' neine' nenako nemu' nene gelekele' nabo o-do minelone. 
HEB.12.11	Vete zopovo si'zeloningumu' ve li di hehe li-lidi geni initeli'mi lulou' lele'mizi milikevo a'mingu' minelone' gameneu' nene lolize izo lanite' gelo minelonivoba ha mulumo alumo gelo minelesune'za ne'mine olone' ne'mo lele'mize akalo' ogavo ma alinge' ne'mi gihile've nene monovo lisihe' laminekovo' ogo molo nonivo lute nene zou lo minaa' neive.
HEB.12.12	O'moso'mo vetine zopovo si'zilizave lo geni initeli'mi lulou' lengele'mize molaa' neine' ne'mo nene lengele'mize lamine' oloseinako nemu' nene lingine lutine gopo o vivo lutine'mi gizene ana've nene gulu' gelo izo bele vivo lutine gilizevo ogo minaa' neine' nene gohi di oti-di gonou' ele'mizi milalo. 
HEB.12.13	Ne'mine igi lutine ne'mo mono' akalo' volosa neivo ma lengiku' ve ma lingine lutine'mi gizene've goloso o vivo minave lingine nene gopo aka mili vami a'mido' lamini nivi lamine' ilizangumu' nene aka lamine' di hehe li vi minilo.
HEB.12.14	Ido' lengiku' lovo lolize nene soto' ogalive li evene' mukita hongu monovo nene igi mili ngelebizi minilizangumu' nene amuzo milalo. Ido' ve ma ingine O'moso'mi evenelelite di minilizani' monovo lisihe' lamine' nene engita nomivo minaa' nave nene Guvelesi ve mo ningamilizani' nenako lingine hongu monovo igi mili ilizadoti' nene O'moso'mi evenele nounako li monovo lisihe' laminetokovo' e'meto volone li amuzo mili minilo. 
HEB.12.15	O'mosolati' nasahili' lamine' nene lengi' zuho malite ningi huli aka malo' vikelizave li ge gizebo o-nede ne gizebo o-gede li minilo. Ido' lengi' zuho mali'mo lengi' vovotingu' mino za mali'mo gihile ekese' ine' izaa' neine' ne'mino mino monovo goloso ato ato' do soto' ogo lengita geni do soto' o-lengedo neivo lengikuti' evene' lingela muki' nene a'mine'mine igi monovo goloso dikevo lutine do gopo ogalive li gizebo lekeseve igi minilo. 
HEB.12.16	Ido' lengikuti' vene' vemoho' gopo'napa ingi monikelizave. Ido' lengikuti' evene' ma Esau' ne'mine mini O'mosomu' ga'ine molavo me misubou' initekumukovo' gili minikelizave li ge gizebo o-nede ne gizebo o-gede li minilo. Esau' aza nene Isaka' gana' gipele mino melehido' medelo mino melehi inite'velokisi nene medelo minelido' minine'za gamene ma a'mine uvoloho Esau' aza ga'na helo nakunolo Zakobo' noso' nite' gize vata' ogo minine' nenako a'minguti' nene linge ma nemavo nalongisi ve lo haza misubou' inite' noso' niteto' nene melehido' medelo mineline' mo'mosi've nene nakunolo Zakobo'ni eme molani' ve. Ee, Esau' aza O'mosomu' gala molavo me misubou' initekumukovo' gele minive mino haza noso' nite' nene gamene hamokovo' nalosa ido' nene inite' naba melehido' medelo mineline' mo'mosi've nene Zakobo'ni imine' ve. 
HEB.12.17	Emavo Zakobo' ezelo' medelo minavo alinge' meleho aza gana've no'noho' ize-deline' no'noho' nene Zakobo'ni ize-davo Esau' aza me'neho no'noho' nene do tine' molo neni' no'noho' ize-nedelive lo ive ogo lulo do velepe' izeline' aka vise' ogo minine'za ma ningamivo meleho aza Esau' gamazi've gele huline' nene lingine mo gili nizani' ma neize. Nemu' nene lingine eze ine' ne'mine amilo.
HEB.12.18	Lingine O'mosola igi gi'mizani' nene Isilaele' aleve leli' avotemote Sinae golola lou' gamazi lo huko-ngidine' dalisa vangu' soto' ogo minine' inite' ne'mido' nene lingine ma amave. Ingine ha ve'inedunukovo' ningi ido' ga'inedunukovo' gililizani' inite' nevo'minevo' neido' ani' ma neive. Ee, ingine Sinae golola vado' nene olo' gulumo ogo minivo ido' liti'muso goloso izo minivo ido' hepe' naba mumu gehe gehe ogo elo minivo 
HEB.12.19	ido' pikuli ne'mo nolo naba molo minivo ido' O'moso'mo gamazi livo gilave nete nolo nene gilangumu' golise gili gamazi gohi ma lelito' lisihe' ogo lo lemamilive li amuzo mili Mose'ni li-imani'. 
HEB.12.20	Ido' O'moso'mo ti' lo lo huko-ngidine' nemu' ngemengingi goloso izine': A'mine Sinae golola vi lisi gililiza initepe evenepe nene mo geheni huli huli' igi ngibili hililizave. Ido' evenekovo' nevoba ize gulo nesi a'mida vi lisi gililizani' nene mo ngibili hililizave lo line'. 
HEB.12.21	Ee, ingine ningani' inite' nene ngemengingi izaa' inite' atoli'mine goloso minavo Mose' aza nehelele goloso izavo luvoluvo zalo' do nouve lo lo-ngimine'.
HEB.12.22	Ee, lingine nene avotemotida Sinae golola ngemengingi inite' soto' o ngimine' ne'mido' nene ma vamave. Asi a'mine ngemengingi inite' ivile' ogo lamine' goloso minine' initeto' ikeni' neive. Ido' Zelusalemi numuno ebeku' minine' golo Zaioni ne'mine minevo' minevo' O'moso'mi numuno ebe' Zelusalemi ne'mino Okulumokuko minine' numuno ebeku' Zaioni golo mala nene lingine mo imi hilikeve. Ido' angelo' tauseni tauseni ne'minete zege' zege' igi ngolize izi minadasi 
HEB.12.23	ido' O'moso'mo no'noho' ize-ngedeline' izipahala Okulumo' ebe' ngemelingumu' gulive'ine Okulumoku' gize molave engi' muliseukisi nene mo imi hilikeve. Ido' evene' mukiliti O'moso leli' zaasi naba minidasi ido' ve lisihe' ne'mine mo hilikevo sikalahu'ine O'moso'mo mudise ngele'mize lamine' ogavo nizada nesi nene mo imi hilikeve. 
HEB.12.24	Ido' lelikisi O'mososi kuku holo-ledo gamazi hulo volelo' melo' o-ledo O'moso'mo gamazi lamine' gosoho' lo huko-lidine' lo-do ogo limive Izesuda nesi imi hilikevo vanise've lutido' hibi' izo huline' gelavo minikeve. Kaini' aza Abeli'ni bele hiline' vanise've nene misubou' do'mozavo O'moso'mo ningo Kaini'ni nene lihime imine'za Izesu'ni bili hilani' vanise've nene ningo lihime lemamo isete izine' nenako a'mine vanise've ne'mo gono dani' nene Abeli' vanise'mo gono dani' nene ivile' ogosa gono lamine' dani' ve. Ne'mo lingine nene mo a'mingu' imi hilikeve. Ido' lingine a'mingu' nene mo imi hilikenako nemu' nene O'moso'mo nasahili' o-ledo hize ele' o-ledaa' neine' nene lengikuti' ve malite ningi huli monovo goloso lengi' vovotingu' di soto' ikelizave li gizebo lamine' igi minilo.
HEB.12.25	Ee, O'moso'mi gamazi Izesu' lo-lingimine' nene hulikelizaze. Gizebo lamine' igi minilo. Ingine O'moso'mi gamazi misubou' mene Mose' lo-ngimine' gili hulave nene O'moso'mo ngebelelinguti' olovo' igi golise viliza aka'ine ma minamivo aza lihime ngemaa' neine' nenako nemu' O'moso'mi gamazi nene Okulumokuti' lo-limine' nenako gele hulolone' nene laza O'moso'mo lihime lemelinguti' nene mo keke' ngelo olovo' amolosunako nemu' nene a'mine gamazi nene gili hulikelizaze. Gizebo lamine' igi minilo. 
HEB.12.26	Mose' Sinai gololo' dizo minine' gameneu' nene O'moso'mo gamazi nolo-imivo nolo ne'mo misubo nene do mo'mongo' ine' ve. Ido' O'moso'mo idise ti' lo lo huko neine' ma neive: Ihe' inite' muki' nene gamene hamokovo' ma do mo'mongo' olosuve. Ido' misubovo' nevoba okulumo' nesi do mo'mongo' olosuve lo line' ve. 
HEB.12.27	Ido' inite' mata' nene gohi do mo'mongo' olosuve lo line' nene aza inite' mata' muki' do soto' muluvoni' nene do mo'mongo' ogo do hulokuvo mo'mongo' ami minilizani' initekovo' nene ha minivi' minivi' ilisave lo gele mino do mo'mongo' ilingumu' line' ve. 
HEB.12.28+HEB.12.29	Ido' laza O'moso'mo gizebo ingu' mo'mongo' amiline' ebe' minevo' minevo' ilingu' nene vo holokune' nenako nemu' nene O'moso isaa' neve lo-do opo'ni lo-delone' nene mulunou' lamine' gelelidokovo' o-delone. Ido' ololi'mo inite' lo'voto osu' liline' ne'mino O'mosote ne'mo evene' goloso ngebele osu' loloseinako eze opo'ni lolone' nene ezemu' lehelele izivo golise've gele mino ne'mine ogo minelone.
HEB.13.1	Lingine monoku' nene hamo' zuho lili' igi mini lutine nene ne geme ge neme li minaa' nani' nene lengitati' huko vamivo mini di vi minilo. 
HEB.13.2	Ido' evene' malite venenga ve ma engi' minada ikevo ngele'mize lamine' igi haza evene' nene ne'mine noo-ngidube li gili angelo' nene ngele'mize lamine' ani' nenako nemu' lingine venenga ve ngele'mize lamine' ogakumu' nene gili hulikevo gatine molalive. 
HEB.13.3	Ido' Izesu' evenele ma nala' numungu' huli-ngidikevo minangu' nene lingine engikisi makato' nala' numungu' mini mulumo alumo gili nizani' gilivosa engikumu' gili mini hize ele' i-ngidi minilo. Ido' lingine ha vetinesi mini olihe ma hili vamanako lengikisi nene a'mine'mine igi goboni mili-lingidilizani' nene agae ma hize ele' i-lidavoo li minilisanako nemu' nene goboni mili-ngidavo minaa' navemukisi nene gili mini hize ele' i-ngidi minilo. 
HEB.13.4	Ido' vene' vemoho' gopo' napa ingalizani' nene O'moso'mo lihime ngemeleseinako evene' muki' nene vene' vemoho' lili' iga' monovomu' nene gili lamine' i mini di gopo ami lisihe' lamine' igi mini eledingesivo' ido' vadingesivo' ingalizave. 
HEB.13.5	Ido' Guvelesi ve aza lengi' mo keke' hulo-lengedo vo haha amolosuve lo line' nenako nemu' lingine lutine nene moni henenilo' vaalive. Inite' gohi ma daloinako li mumuzo' ami lingine di minani' inite' nene leli' votigilelo' lisihe' o neive li gili hongu li lamini minilo. Ee, Guvelesi ve aza lengi' hulo-lengedamolosuve line' nenako 
HEB.13.6	nemu' nene laza gopo gate gelamo ezemu' gele ele'vole' ogo mono' godolou' ti' li gizi nizani' gamazi ma nene ha ti' lo lolosune:
HEB.13.6	Guvelesi ve aza hize ele' o-ledaa' neinako
HEB.13.6	laza inite' mamu' lehelele izelido' nomivo
HEB.13.6	ido' evene' nete ma di goloso i-lidilizado' minamune.
HEB.13.7	Ido' O'moso'mi gamazi li-lingimave gizebo vetine ingine mono' akalo' nivi hilani' engita nene gili mini gizeka'nido' nene ningi hehe li mini nge'meti nivi ingine O'mosomu' gili ele'vole' igi minaa' ani' monovo'ine ne'mido' nene lingine api'napi' igi di minilo. 
HEB.13.8	Izesu' Kilisito' aza nene gomu' minine' monovo'vesi hazavo' mino monovo've nene do ato' amo idisesi nene mo a'mine'mine ogovo' mino mine do voo mineleseinako 
HEB.13.9	nemu' nene evene' ma mono' gamazi ve li soza gamazi ato ato' li-lingimilizani' ne'mo gatine hizalize. Lute hize ele' oloseive li noso' nite' naakumukisi li-lingimilizani'za lute hize ele' o-ledaa' neine' inite' nene noso' nite' nevoba asi O'moso'mo nasahili' o-ledaa' neine' ne'mo lute amuzo molavo ne'mo nene lamine' iline' nenako a'mine noso' nitekumu' li-lingimilizani' gamazi gili daa' nave nene a'mine initeli'mo ngele'mize lamine' amaa' neine' nenako ne'mo gatine hizalive. 
HEB.13.10	Ee, O'moso imani' noso' initekuti' nene ha nalisave li li-lingimilisani'za nemu' lo-lengemeloze. Gililo. Sipisipi ize nevo'mine bili O'moso'mi holomolo' mili gizi imisa naa' nani' ne'mine inite' gelo minivete Kilisito' nene leli' sipisipi nevo'mine initete lolo' ogo lelita mine molo neive. A'mine Kilisito' nene O'moso belo gize emaa' sipisipi ize ne'mine lolo' ogo neivosa laza nene ei' Izesu'nimu' gele ele'vole' ogo minaa' noune' ne'mo ei' Izesu' oko'no naa' noune' gelave. Ne'mine oga' noune'za Zuda veti mono' numuno ado' seli numuno avazahalo' gizani' miningu' nene vi hili mini sipisipi nevo'mine bili O'moso imanguti' naa' nave ingine nene leli' sipisipi izete ne'mine lolo' ogo neivo laza eze oko'no nene naa' noune' gilivo minaa' noune' ne'mine igi ingine gohi Izesu' oko'nosi nene nalizave lo O'moso'mo gele ngemamine' ve. 
HEB.13.11	Ido' gele ngemamine' nene Kilisito' avazahalo' ingine nene ize ma bilikevosa eveneto' medelo mino O'moso inite' lehize-daa' ive naba aza a'mine izeliti vanise'ne nene eveneliti lihime'ine apaselingumu' ve lo O'moso'mi kekeize atoli'mine lo minine' numuno lulouko nene do dizo hibi' izo O'moso emavo sikizapovo nene mo keke' nami di vi numuno ebe' heta gizi'votaa' ani' nenako nemu' a'mine'mine igi ize ne'mi avazahalo' minive bilangutikisi nene ingine mo nani' gilivo minilizave lo ma gele ngemamine' ve. 
HEB.13.12	Ido' a'mine ize ne'mi vanise've nene O'moso imi sikizapovola nene di vi numuno ebe' heta gizi'votaa' ani' nenako ne'mo Izesu' aza ei' vanise'vedunu' eveneliti lihimete apase-ledo O'moso'mi evenele lolo' ogo minelonido' do lisihe' o-ledelesa Zelusalemi numuno ebeli'mi gesi gatedoti' lemo heta ogo mulumo gelo hiline'. 
HEB.13.13	Nemu' nene Zuda veti gesi minguti' lemo vida nene lazasi lemo vo heta ogo ezela gi'mizo mino eze ovozo hiline' inite' i-di minaa' ani' ma'mine igi leli' lovozo helelone' inite' i-lidi minilizani' nene gopo gehe do vuke'zo. 
HEB.13.14	Ido' ezemu' lovozo helelone' inite' geho Zuda veti gesi minguti' lemo vo heta olone' nene minevo' minevo' iline' numuno ebete me misubou' nene ma minamivo minevo' minevo' numuno ebete nene alinge' soto' o-ledelingumu' gelo a'minemu' gizebo ogo ne'mine olone. 
HEB.13.15	Nemu' nene eze evenele nene none lo leli' veteti' eze gulive oga' noolonivete a'mine gulive nene do oto minelonido' o neine' nenako nemu' nene Izesu' akate vele-lidido' nene e'meto O'moso ize bili imaa' ani' ne'mino laza nene gamene gamene veteuti' O'moso opo'ni lo-emo minelone. 
HEB.13.16	Ido' evene' nasahili' i-ngidi inite'ine nomivo nizani' aleve nene inele i-ngidi minilizani' ne'mo ize ato ato' bili O'moso gizi imaa' ani' inite' ne'mine lamine' ma imani' gelavo mulunou' lamine' geleleseinako nemu' nene ne'mine ogakumu' gatine molalive.
HEB.13.17	Lengi' monoku' gizebo i-lingidaa' nave nete di minaa' nani' gono'ine ne'mi monovomu' nene alinge' gamene nabalo' O'moso'mi velelo' li soto' ilisanako nemu' gili mini ingine nene lengi' monovotido' gizebo lamine' igi di lisihe' i-lingidivo' minaa' nave. Nemu' nene lengikumu' geni ngebelamivo gono'ine nene ngolize izi lu'ine laminetotikovo' daa' ilizave li lingine engi' gamazi lilizado' gili di mini gelekelekovo' i-ngidi minilo. Ee, ingine lengikumu' gosele' ve li geni ngibilivo gono dalizani' ne'mo lengi' lengele'mize lamine' amilizado' o neine' nenako nemu' liliza gamazilo' nene gelekelekovo' i-ngidi minilo.
HEB.13.18	Laza gamene gamene monovo lisihekutikovo' ogo molo minelone lo gelo minaa' noune' nenako laza gilune' leli' lute nene O'moso'mi velelo' lisihe' goloso o neive losa gele none. Nemu' nene lingine O'mosola lelikumu' ve li li minilo. 
HEB.13.19	Ido' O'mosola nenikumu' li-nidikevo ne'mo nele'mize lamine' ivo lengita lite' losa tine' molo alove lo amuzonga noluve.
HEB.13.20	Ido' O'moso nene zou lo minaa' monovo do soto' o-ledaa' ive mino aza nene ei' evenele sipisipi ize ne'mine gelo minunive leli' gizebo vete naba Izesu' Kilisito' aza vanise've lepo leli' gele daloningumu' ve lo O'moso'mo lo huko-lidine' minevo' minevo' iline' gamazi do amuzo molavo gohi hilinguti' do ote-dine' ne'mo 
HEB.13.21	O'moso aza nene lingine ei' lulolo' e'meti gili dalizangumu' ve lo ne'mine ilizado' do lisihe' o-lengedo monovo lamine tamine' muki' nene lehize-lengedo Izesu' Kilisito' amuzo ne'mo lutingu' gono do eze ninge lamine' iline' monovo nene do soto' o-lengedelive lo ido' eze opo'ni livi' livi' igi mini izi hukamavo minevo' minevo' ilive lo mo ne'mino miniliho lo noluve.
HEB.13.22	Neze zuhokizo, lutine do ngi lo-lengedo luhuvo inite' mene do li'nibe ogosa gizuvoni' nenako nemu' nene gosele' lengebelamivo gati gili minilizave losa lengita amuzo molo noluve.
HEB.13.23	Ido' ti' lo nolo-lingimuze. Gililo. Leze zuho Timoteo'ni ma nene nalato' minidoti' mo imiselikeve. Ido' mo imiselikenako aza lite' lo nouvoda ogo heteleline' nene ninge-lengedelesa lengi' nizada nene makato' ogo hetelelesusive.
HEB.13.24	Ido' lengi' gizebo vetine nesi O'moso'mi evenele muki' nesi nene longopo'ni noluze. Gati li-ngimilo. Ido' O'moso'mi zuho Italia misuboukoti' minani' ingine netesi longopo'ni nilave.
HEB.13.25	O'moso'mi nasahili' ne'mo nene lengita mine do vo miniliho lo noluve.
HEB.13.25	Moda a'nesi' ve.
JAS.1.1	O'moso ido' Guvetesi ve Izesu' Kilisito' engi' gelekele' izipe Zakobo' naza luhuvo nite' nogizuve. Isilaele' veti avoteho Zakobo' gipele zuho tuvelu engi' nga'vopilemo' mulise'ninguti' mulise'ninguti' ma hutile' igi misubou' misubou' mini'mi vanguti' Izesu' evenele zuho lili' ave lengikumu' luhuvo nite' mene nogizuve. Longopo'ni lo nogizuve.
JAS.1.2+JAS.1.3	Neze zuho mate, lengemengu' molaa' inite' nehe mulumo nite' ato ato' nehe ne'mine inite' lengita soto' iline' ne'mo nene O'mosomu' gili ele'vole' iga' nani' nene do amuzo molo gili ele'vole' igi di gili' li minilizani' monovo do soto' iline' nene mo gili nizave. Gili nizanako mulumo nite' ato ato' ne'mine lengita soto' neivo ma muludingu' goloso gilami longolize izivo' minilo. 
JAS.1.4	Mulumo initeku' mini O'mosomu' gili ele'vole' igi di gili' li minani' nene hulami a'mingukovo' minilizani' ne'mi gihile nene ne'mino soto' oloseive: Lengita mono' monovo lamine' mine osu' lavo nominekisi minami minilisave. Nemu' nene ne'mine ogo minelone li gili ele'vole' igi di gili' li minilo.
JAS.1.5	Ido' lengikuti' ve mali'mo gala lamine' gelaa' monovomu' nene vise' ogo ma O'mosola lilive. Liline' ha emeleseive. O'moso neve evene' muki' nene balu o-ledo lukehe amo inite' ha lemaa' neive. 
JAS.1.6	Nemu' nene a'mine ve O'mosola lilingu' inite' dalohe damolohe lo gala seta' gelamo gele hamo' o mino O'mosola lilive. Ga'ine sita' gilaa' nave nene ga'ine gili nge lami guvo noso mine guno amivo hepeli'mo do mone mone oga' neine' ne'mini minaa' nave. 
JAS.1.7+JAS.1.8	Ve a'ne'mine ve lu'ine ga'ine taza vo vine' nete zovo' izi di monaa' nanako Guvelesi velati' inite' ngeli damilisave.
JAS.1.9	Neze zuhokizo, linginela evene' ma limi nizave ingine nene O'moso'mo ningivo dizi nizanako nemu' ngolize izi minilizave. 
JAS.1.10	Ido' heneni ve nete heneni'inemu' ngolize izami ingine O'moso'mo ningivo limi nizani' nemu' ngolize izi minilizave. Guvise navise'mi guvovo suludani' ne'mine igi suludilisave. 
JAS.1.11	Ee, ho' dizo amuzo molo lavo a'mine guvise navise goko' loloseive. Ido' goko' lavo guvovo suludo'mozavo emeni've gonolise've lamine' nene goloso oga' neive. A'mine'mine igi heneni ve ingine gono beze'ningu' moni minilizadoti' vi tolovo ilisave.
JAS.1.12	nGemengu' molaa' initeku' nehe mulumo initeku' nehe mulumo inite' ato atoku' nehe ne gilizevo ami amuzo mili minilizave ingine ngolize izi minilisave. Amuzo mili mini a'mine inite' ivile' ikevo ne'mi meni've nene O'moso'mo minevo' minevo' ngemeni dameni nene lehize-ngedeleseive. Ee, lu'ine O'moso imi nizave engi' ngemelove lo salani molo-ngidine' inite' minevo' minevo' ngemeni dameni nene lehize-ngedeleseive. Ido' lehize-ngedelingumu' ve li ngolize izi minilisave. 
JAS.1.13	Inite' mali'mo emengu' molalosa lulo hizo eze gelelehe' ogo do vavo ma a'mine ve aza lihime dosa O'moso'mo nemengu' molave lamilive. Lihime daakumu' nene O'moso aza lulo otesa'mive. Ido' lihime dalizave lo O'moso'mo nene lemengu' molosa'mive. Nemu' nene nemengu' molave lamilive. 
JAS.1.14	Leli' goloso nite' ogo molo ogakumu' lumo helaa' neine' ne'mo gate hizo limimise' oga' neive. 
JAS.1.15	Lumo helaa' neine' ne'mo izipahala mino gedeline' ne'mi gulive nene lihime ve. Lihime ne'mo naba ogo izipahala mino gedeline' ne'mi gulive nene helaa' ve.
JAS.1.16	Neze zuho lu'ne lengeme nouvoni' mate, ladani gatine gilamilo. 
JAS.1.17	Inite' mata' lamine' ido' lele'mize lamine' oga' inite' lamine' nene O'mosolati' neive. Meteho O'moso Okulumoku' labana' elaa' neine' inite' do soto' molave aza a'mine molani' inite' nene ne'mino do velepe' alepe' izesa'mive. Gamene gamene do lamine' o-ledovo' neive. 
JAS.1.18	Laza nene ei' do soto' ine' inite' muki' ngivile' igi mini evenele zuho gosoho' gana' api' igi lili' ilizave lo O'moso'mo asi've gala gelo gamazi've gihiledunu' do soto' o-ledo lemeni dameni gosoho' lemave.
JAS.1.19	Neze zuho lu'ne lengeme nouvoni' mate, gamazi mene gililo. Lingine muki' nene gamazi gelaakumu' lite' li di nene igi minilo. Ne neiha gamazi laakumu' nene zou li gili minisa lilo. Ido' linginela lite' lo lingizebolo' molamivo. 
JAS.1.20	Evene' lizebolo' ne'mo O'moso'mi monovo lisihe' nene ngelo do soto' amoloseive. 
JAS.1.21	Nemu' nene lutine do goloso oga' inite' muki' ido' goloso nite' pata' buu lo minine' nene huli hokolize' ami okodine di'mi limi mini O'moso'mi gamazi lutingu' molani' nene di gili' li dalo. O'moso'mi gamazi ne'mo nene do lungu' izo do lamine' oloseize. Di gili' li dalo.
JAS.1.22	Ido' ne'mine igi O'moso'mi gamazi nene haza gatinedunukovo' gili minami gili di e'metilo. Haza gatinedunukovo' gililizani' nene langisetine lutine golo izilisave. 
JAS.1.23	Evene' malite O'moso'mi gamazi gili gili damilizani' nene ve ma gapogapoku' ningi engi' go'ine ve'ine ningaa' nani' ne'mino neive. 
JAS.1.24	Go'ine ve'ine ningi vikevo a'mido' lite' lo ga'ine molaa' neive. 
JAS.1.25	Nene neiha O'moso'mi gamazi lo huko-lidine' nene gamazi gihile lamine' mino goloso niteli'mi gelekele' ve minuninguti' apase-ledaa' neive. Ne'mine oga' neine' nenako a'mine gamazi neuti' nene O'moso'mi monovomu' vise' ogo gate molamivo gele dovo' minelone' nene O'moso'mo a'mingu' hize ele' o-ledavo inite' muki' olone' nene lamine' ogavo muludeu' lamine' gelelesune.
JAS.1.26	Evene' malite O'mosomu' gele ele'vole' ogo mono' ve none li lilizani' nete gamazi laa' ado' gizebo isa'mani' nene evene' a'ne'mine ve mono' ve nobe li engi' lu'ine golo izi soza lilisave. 
JAS.1.27	Lodomulo' izipe ido' vene' geto' muhele' igi minani' nene ngele'mize lamine' olone' ido' me misubou' evene' O'mosomu' gilamaveti monovo'ine dokunivo lute do goloso ogalive lo gizebo ogo minelone' nene O'mosomu' gele ele'vole' ogo mono' ve gihile minelonidi'mo Meteho O'moso'mi velelo' hehe lamine' lo mineleseive.
JAS.2.1	Neze zuho mate, lingine labana'vesi minive Guvetesi ve Izesu' Kilisito'nimu' gili ele'vole' i nizanako evene' di kegesi evene' mamu' siza li-ngidi evene' mamu' ningi hulaa' nani' nene nanitekumu' ve. 
JAS.2.2	Lingine mono' gililisa di gese' igi nizavo ve mali'mo inite' lamine' ngolo analo' ngolidunu' lili' ani' lini lamine' izo nodizivo ve goho' gahali' ma genegana've litehevo' izo dizeline' nesi nene 
JAS.2.3	lingine inite' lamine' ngolo nodizive ma ne ningi siza li-di gaza holomo lamineta me ogo minezo li-di ve goho' gahali' nene gaza aka' volela vo ote minezo ido' mehe'neko ogo minezo li li-imilizani' nene 
JAS.2.4	lingine evene' di kegesi-ngidi gatine goloso gili evene' gizeka' iga' nave.
JAS.2.5	Neze zuho lu'ne lengeme nouvoni' mate, gililo. Evene' me misubou' minanguti' linge mamu' ve gohi' gahali' nizave li laa' nahe. A'mine ve nene O'moso'mo neze zuho lili' ilisave lo do kegese-ngidine' ma ve. Ee, ezemu' gili ele'vole' ikevo nemu' O'moso'mo gelavo gili ele'vole' ani' ne'mo heneni'ine lolo' ogavo heneni ve gililisave. Ido' lu'ine imilizavemu' O'moso'mo inite' ma ngemelesa salani molo-ngidine' neive. A'mine inite' nene a'mine goho' gahali' engi' ngemelove lo do kegese-ngidine' ma ve. Ido' ngemeline' inite' nene ne'mino neive: Ingine O'moso'mo gizebo o neingu' vi hilalisave. 
JAS.2.6	Ne neiha lingine neve ningikevo goho' gahali' nene haza nite' minani' ve. Heneni ve neve ingine goboni mili-lingidi gonito' lengele'mizi di moni' moni' i-lingidaa' nave. 
JAS.2.7	Ido' Izesu' gulive lamine' lingine di nizani' nene inginesi di hozi laa' ilizanako a'mine heneni ve nete divi' ledivi' iga' nave.
JAS.2.8	Mono' godolou' Guvetesi ve naba'mo lo huko line' gamazi ma ne'mino neive:
JAS.2.8	Geikumu' gelaa' naine' ne'mino gei' nanida nizavemu' gelo luka ngemezo lo lo neive.
JAS.2.8	Lingine a'mine ele'vole' gamazi gili dalizani' nene inite' gihile dalisani'za 
JAS.2.9	evene' ma siza li-ngidi evene' ma ningi gosele' ilizani' nene lihime dalizani' o neive. Ido' ne'mine ilizani' nene O'moso'mo lo huko line' gamazi avuto' iga' ave minikeve loloseive. 
JAS.2.10	Ve mali'mo O'moso'mo lo huko line' gamazi muki' gele do mino hamokovo' ma gele huliline' nene muki' avuto' ine' geleleseive. 
JAS.2.11	O'moso'mo vene' longo' amilo ido' evene' ngibili hilamilo nesi line' ma neive. Nemu' nene gaza vene' longo' amaba evene' ma bele heleline' ne'mo mo lou' gamazi avuto' oga' anive lolo' olosane. 
JAS.2.12	Ido' O'moso'mo evene' muki' ize' molo-ledelesa nene lihime monovolo' gelekele' ogo minuninguti' apase-ledaa' ine' lou' gamazi've nene gili di minahe gili hulahe lo ize' molo-ledeleseive. Ne'mine ilingumu' nene gilii lingine gamazi lilizadokisi inite' igi mili ilizadokisi gizebo igi minilo. 
JAS.2.13	Ido' ve mali'mo evene' ise'ine izesa'mivo ma O'moso'mo goni' o-do eze iseve ize-damoloseive. Ido' evene' ma nete evene' ise'ine izaa' nave nene a'mine'mine ogo O'moso'mo engi' ise'ine ize-ngedeleseive. Ise'ine izaa' ne'mo goni' oga' nene ivile' oloseive.
JAS.2.14	Neze zuho mate, ve mali'mo monovo lamine' ogo molo minamo naza Izesu'nimu' giluvoni' nene gele ele'vole' okuve lo liline' nene haza nite' lolo' oloseive. Ne'mine ogovo' gele ele'vole' o do vilidoti' nene O'moso'mo do u' izamoloseive. 
JAS.2.15	Ve ma he vene' ma he oko'nolo' inite' nomivo noso' nitekisi vise' ogo neivo 
JAS.2.16	lengikuti' mali'mo a'mine vise' ine' inite' ma emamo geita hongu minivo vozo. Mu'mu lo-gidivo mino no gatunga ogo minezo lo lo-emeline' nene lamine' ilihe. A'mine haza gamazi line' ne'mo evene' ha do lamine' o-delihe. Haza ngelo do lamine' o-damoloseive. 
JAS.2.17	Ido' a'mine'mine ogo a'mine gamazi line' nene haza nitekovo' minine' ne'mino monovo lamine' ogo molo minamo haza O'mosomu' gele ele'vole' oga' nesi haza nite' neive. Evene' ma ingine gili ele'vole' igisa monovo lamine' nesi igi mili minamilizani' nene O'mosomu' gili ele'vole' ani' nene hele osu' lo haza nite' lolo' ogave.
JAS.2.18	Ne neiha lengikuti' ve mali'mo ti' lo lilihe lo gele nouve: Evene' malite O'mosomu' gili ele'vole' iga' navo ido' evene' ma nete monovo lamine' igi mili minaa' nave. Ido' ve ma ne'mine lo liline' naza ti' lo lo-emelesuve: Monovo lamine' ogo molo amosa O'mosomu' gele ele'vole' o naine' nene nado do soto' anivo ningelove. Ne neiha naza monovo lamine' ogo molo nouvoni' ne'mo O'mosomu' gele ele'vole' o nouvonikisi nene do soto' ogavo neloti' ha ningelesane lo lo-emelesuve. 
JAS.2.19	Lingine O'moso hamokovo' neive li gili ele'vole' iga' nahe. Ne'mini gilaa' nani' nene mo lamine' neiha Satani'mi zuho sikalahu' goloso ingine nesi a'mine'mine igi O'moso neive li gilii gili ele'vole' iga' nave. Ee, ingine gili ele'vole' iga' nanako nemu' nene lihime lemeleseive li golise gilivo' minaa' nave. 
JAS.2.20	Monovo lamine' ogo molo minamo O'mosomu' gele ele'volekovo' oga' olone' nene haza nite' neine' nenako gaza gelamabe. Ve negi mene naza gelebizelove. 
JAS.2.21	Avoteho Abalahamu' aza gipele Isaka'ni O'moso gize emelesa ogo monovo lamine' ine' nemu' O'moso'mi velelo' ve lisihe' gehepeve lihime'vesi nomine' minine' giline' nene lingine mo gili nizave. Olo. 
JAS.2.22	Nemu' nene aza O'mosomu' gele ele'vole' ogo mino monovo lamine' nesi ogo molaa' idoti' nene monovo lamine' oga' monovo've ne'mo O'mosomu' gele ele'vole' oga' monovo've nene hize ele' ogo do gihile izo do soto' ine' nene ningi gilamahe. 
JAS.2.23	Ne'mine ogavo mono' godolou' minine' gamazi ma nene gihile izine' ve. A'mine gamazi nene ne'mino neive:
JAS.2.23	Abalahamu' aza O'mosomu' gele ele'vole' ine' nemu' O'moso'mo gelo
JAS.2.23	Abalahamu' nene lihime've nomive ve lisihe' ve line'
JAS.2.23	Ido' evene' ingine ezemu' O'moso'mi zogo ve neive li lani'. 
JAS.2.24	Nemu' nene O'moso'mo ningivo lihimete nomivo ve lisihe' minaa' noune' ne'mi monovo mo ningi osu' li nilisave. Ne'mi monovo ne'mino neive: Evene' haza gili ele'vole' iga' nanikovo' nene O'moso'mo ningivo lisihe' osa'mive. Ido' evene' ezemu' gili ele'vole' igi monovo lamine' nesi igi mili iga' nani' nene ningivo evene' lisihe' lihime'ine nomine' minaa' nave. 
JAS.2.25	Ido' a'mine'mine ogo pasidia' vene' Lahaba' aza monovo lamine' ogavo O'moso'mo ezemu' gilivo lisihe' ine' ve. Isilaele' aleve Kanaha misubo dizi dalisa nizavo guve'inesi ve Zosuva' aza evene' ma misubo amamaka' mili ningilizave lo ngimiselavo vi a'mine Kanaha vene' Lahaba' neida vikevo aza ngele'mize numu'veu' molo Kanaha evene' nete ningi ngibilikelizave lo aka atota ngimiselavo vani'. 
JAS.2.26	Ve ma sikalahu've nomivo oko'no losuvovo' mineline' nene mo hele neive lolosune. A'mine'mine ogo ve ma aza haza gele ele'vole' ogo mineline'za monovo lamine' ogo molo minamivo ma eze gele ele'vole' oga' neine've nene ezela mo helave lo lolosune.
JAS.3.1	Neze zuho mate, laza tisa' lolo' ogo nonivete ladanga gamazi lolone' nene O'moso'mo a'minemu' goni' o-ledo haza evene' goni' o-ngedeline' nene ivile' ivosa leli' nene goni' nabalo' o-ledeline' nene gili nizave. Gili nizanako nemu' nene lengikuti' evene' muki' tisa' lili' amilo. 
JAS.3.2	Evene' muki' laza ladani vai' oga' noune. Evene' hamo' hamolite gamazi ladanga lamilizani' nene ingine ve lisihe' gehepeve minilisave. Ve'nido' gizebo lamine' igi gopo gamazi lisa'manako oko'nine mukito' ha gizebo lamine' ilizado' i nizave. 
JAS.3.3	Hosi ize ingine inite' naba nizani'za oko'ine di zovo' izi vilizangumu' ve li sitia' inite' ainidunu' lili' ani' ngomo lasolo nene ve'ningu' di ingihi-ngidikevo ne'mo gamazi gilaa' nave. 
JAS.3.4	A'mine'mine ogo sipi nene inite' naba' naba neivo ido' hepe' naba ne'mo do vaa' neine'za sipilo' daa' ive aza sipi'mi sitia've ngomolo' gelelehe' ogavo inite' nabali'mo a'mido' gele do zovo' izo vaa' neive. 
JAS.3.5	A'mine'mine ogo vete nahuno nene inite' ngomo lasolo neine'za a'minetunu' gamazi lokunivo ne'mo inite' naba ma soto' oloseive. Olo' vele ngomo ne'mo gulumo ogo za zuho inite' mata' muki' lovotaa' neive. 
JAS.3.6	Ido' vete nahuno nene olo' ne'mino neive. Okodela inite' vaikuti' vete nahuno nene misuboko monovo goloso mukiliti ize'nibo nene neive. Vete nahuno ne'mo okode lute do gopo' napa' oga' neive. Olo' vele nene gulumo ogo za zuho inite' mata' muki' lovotaa' neine' ne'mine ogo misubou' evene' mukiliti vete nahuno nene olo' ebekuti' ve Satani ne'mo do velepe' alepe' ize-ledavo gamazi goloso losa a'midoti' ogo molo oga' noune' inite' nene golosovo' o do vaa' neive. 
JAS.3.7	Ize gulo gaha nama, gosihe', nosou' nama gaha ato atoli'mine muki' nene ha di ga'ine lilizado' o neive. Ido' di ga'ine laa' nani'za 
JAS.3.8	vete nahuno nene ve mali'mo ngelo do gala lamoloseive. Vete nahuno nene inite' goloso do velepe' alepe' izo mino hazasi minesa'mive. Vete nahuno nene zahemede goloso helaa' inite' ne'mine neive. 
JAS.3.9	Vete nahunodunu' Guvetesi ve Metehine opo'ni laa' noune. Ido' O'moso eze gidini do soto' ine' evene' nene a'mine vete nahunodunu' gamazi goloso lo-ngedaa' noune. 
JAS.3.10	Vete hamokuti' opo'ni laa' noune. Ido' do velepe' izo gamazi goloso nesi laa' noune. Neze zuhokizo, nene edamine' suno neive. 
JAS.3.11	Noso hinipini' hamokuti' lingela nene naa' limivo ido' lingela nene ekese' limivo ilihe. 
JAS.3.12	Za ato' za dize nolingu' za mali'mi gihile've ngelo izamoloseive. Vaini nala' malo' gohuno gihile ngelo izelihe. Ido' guvo nosoti' naa' noso ohizelibe. nGelo ma ohizamolosane. Nemu' nene veka hamokuti' gamazi laminekovo' lemelive.
JAS.3.13	Lengikuti' ve ma gamazi monovo gelaa' ive mino gala gele veveso oga' ive noline' nene hokolize' amo gele vevesaa' monovo ne'mo do soto' oga' neine' monovo ado' okode do'mo lemo minaa' monovo ogo molo minelidoti' nene a'mine gamazi monovo gelo gele vevesaa' monovo've nene do soto' ilido' o neive. 
JAS.3.14	Ne neiha lingine lutingu' lukehe ekese' ngibili mini ge hulo ne hulo li mini okodine di dizi laza gate gele veveso oga' nonive ne none li lilizani' nene mo gamazi lamine' lami sozasi lilisanako nemu' ne'mine lamilo. 
JAS.3.15	Ne'mine ilizani' nene O'mosolati' neine' gele vevesali'mi monovo nene dalisave. O'mosomu' gili hulaa' ave me misubou' ve ingine iga' nani' ne'mine Satanilati' neine' monovo nene dalisave. 
JAS.3.16	Lu'ningu' lukehe neivo ge hulo ne hulo li minilizada evene' lu'ine bizamivo gopo' napa' mini monovo goloso ato atoli'mine muki' di minilisave. 
JAS.3.17	O'mosolati' gele vevesaa' monovo di minave engi' monovo'ine nene ne'mino neive: Inite' naba nene lu'ningu' goloso initekisi nomivo lu'ine laminekovo' minaa' neive. Ido' a'midoti' nene ve hongu vevo' mini gelekele' igi evene' muhele'ine ningi di lamine' tamine' i-ngidi ido' evenekumu' gili mamu' ngumo hilivo mamu' gosele' ngibilivo ami di kegesi-ngidami mini ve'ine avileloti' soza lamilisave. 
JAS.3.18	Ido' hongu ve evene' kuku hili-ngidi hongu li minaa' nani' ne'mi gihile nene lisihe' lamine' minaa' nene soto' ogavo dalisave.
JAS.4.1	Ido' gamazi gohi ma lo-lengemeloze: Linginela lingizebolo' molavo lovo hizi minaa' nani' nene naniteli'mo ve. Lingine lanite' gili ahu' lani' inite' nete lutingu' lovo di soto' ikevo ne'mo lovo hizaa' nave. 
JAS.4.2	Inite' mamu' lungumo hiline' nene dami evene' ngibililisa gilaa' nave. Ido' a'mine initekumu' mumuzo' igi ngeli ma damilizani' ogavo ma gililinga li lovo hizaa' nave. Inite' ma damani' nene O'mosola voku' lisa'madi'mo nene disa'mave. 
JAS.4.3	Ido' inite' mamu' O'mosola voku' lani'za gatine goloso gili langisetine a'mine initeli'mi lanite' gililizangumukovo' voku' likevosa nene O'moso'mo lengemesa'mive. 
JAS.4.4	Lingine nene vene' ma va'ningine huli ve gohi malo' vaa' ave ne'mine mini O'mosomu' lungumo hiline' nene huli me misubou' ve O'mosomu' gili hulani' alevemukisi ido' engi' inite'inemukisi lungumo heleline' ne'mo O'moso mehedine imaa' ido' lovo i imaa' o neine' ne gilamahe. 
JAS.4.5	Ido' mono' godolou' gamazi ma ne'mino neive:
JAS.4.5	O'moso'mo leze luteu' molani' sikalahute ne'mo inite' ato' atokumu' umo helavo
JAS.4.5	a'mine nene dalongisi lo ahu' laa' neive.
JAS.4.5	A'mine gamazi nene hazamu' neive li gilahe. O'ove. Hazamu' nomive. 
JAS.4.6	Ne neiha lumo helaa' inite' goloso nene gele emamoloningumu' ve lo O'moso'mo vauve elo hize ele' o-ledaa' neive. Nemu' nene mono' godolou' gamazi ma ti' lo neive:
JAS.4.6	O'moso'mo hokolize' iga' ave lovo o ngemo limi minave hize ele' o-ngedaa' neive.
JAS.4.7	Nemu' nene O'moso gelekele' i-di Satani nene o've li-di gili huli-dilo. Ne'mine ikevo hulo-lengedo golise vohaha oloseive. 
JAS.4.8	Lingine O'mosola vi gi'mizilizani' nene aza linginela a'mine'mine ogo gi'mizeleseive. Lingine goloso inite' daa' nave a'mine inite' alo' hulilo. Ido' O'mosola volohe goloso initeta volohe li ve'nehe' ka'nehe' nilani' nene huli lutine noso izi di lamine' ilo. 
JAS.4.9	Lingine monovotida gili evene' goloso none li agae agae li longovozo hili mulumo gili ive ilo. Ee, gize zohi' igi longolize izaa' nani' nene huli mulumo gili muhele' igi ivevo' igi agae agae li minilo. 
JAS.4.10	Ne'mine igi Guvelesi ve'mi velelo' langisetine lutine di'mi limilo. Ne'mine ikevo Guvelesi ve aza do'mo dize-lengedeleseive.
JAS.4.11	Neze zuho mate, lengiku' ge dovo ledevo' o-nede ne dovo ledevo' o-gede lamilo. Ve mali'mo gonolohi monovo ize' molo dovo ledevo' ogo lihime molo-deline' nene ezevo' ne'mine o-damoloseive. Lou' gamazi nesi ne'mine o-do dovo ledevo' ogo ivile' ogo ize' molaline' nene lou' gamazi gele daa' anive minamo lou' gamazilo' gizebo ogo ize' molaa' anive lolo' ogane. 
JAS.4.12	Ido' O'moso'mo asi've hamo' lou' gamazi do soto' ogo ize' molaa' ive neive. Asi'vevo' do lu' izaakumu' ido' lele'mize tolovo ogakumu' laa' ive neive. Neine' nenako gasika O'moso noosa gonahi monovo ize' molo lihime molo-delibe.
JAS.4.13	Lingine nene O'moso ivile' igi idise nehe aize' nehe ebe' mala vo kilisimasi hamo' mino bisinisi gono do moni heneni do soto' olone li laa' nani' aleve nene gamazi ma lo-lengemeloze. 
JAS.4.14	Aize' inite' ne'minesi ne'minesi ogo molo ogo minelone laa' nani' nene lingine aize' soto' iline' inite' nene gili niisa laa' nahe. Lingine mo gilamave. O'mosovo' gele neive. Lengi' minivi' divi' igi nizani' nene olo' sokile ne'mino neive. Olo' sokile nodizivo nodizivo evene' gamene ngomo ningi nizavo gete geto osu' laa' neive. 
JAS.4.15	Nemu' nene ne'mine li lilo: Guvetesi ve'mo gelavo lamine' o neivo ma mine do dizo inite' ne'minesi ne'minesi ogo molo minelone li lilo. 
JAS.4.16	Idise lingine monovo goloso di lihime nidave. Hokolize' igi O'moso ivile' igi inite' ne'minesi ne'minesi ogo molo minelone li okodine di dizaa' nave. 
JAS.4.17	Ido' inite' veveso lisihe' ogali'mi monovo ningi gili minisasi a'mine monovo lisihe' amilizani' nene lihime dalisave. Nemu' O'moso ivile' ami O'moso'mo gelo gele lemavo ma inite' ne'minesi ne'minesi ogo molo minelone li lilo.
JAS.5.1	Heneni nganeni ve lingine gililo. Mulumo nite' naba linginela soto' ilingumu' geke' geke' li ive nama igi minilo. 
JAS.5.2	Henenitine di nubo nubo ani' nene mo hulupo elavo geneganatine lamine' nene gi'ningoni nete mo huki nikeve. 
JAS.5.3	Ido' monitine nene gaba hitine' ne'mo moni di gili' li minani' monovotine nene do soto' ogavo ne'mo mulumo gono dikevo okodine ololi'mo lovotine' geleleseive. Heneni di nubo nubo igi milani'za misubou' inite' osu' liline' gamene mo alitave. 
JAS.5.4	Lengi' midingu' gono dave ingine gohise hili minamuno dolizi-lingidikevo lingine meni'ine lingela di haleki ngimamavo nemu' gono daa' ave ive nama ikevo inite' mukito' gizebo oga' ive amuzo'vesi minive O'moso aza gelave. 
JAS.5.5	Lingine me misubou' mini noso' nitetine vai' ivo nivi' nivi' igi mini lanite' ato atoli'mine gili ize ne'mine gehesani'. Ne'mine igi gehesi minikeni'za O'moso'mo lengebeleline' gamene nene mo noalitive. 
JAS.5.6	Lingine nete evene' vevesi lisihe' i minani' goni' i-ngidi ngibilani'. Ido' lingine ningibilavo ingine di tibizi lingibilami haza hongu li minaa' nave.
JAS.5.7	Neze zuho mate, gosele' asele' ami Guvetesi ve alingumu' gizebo igi minilo. Lingine gili nizave. Mine zuho' iga' avete mine zuho' ani' nene gomu' golinesi alinge' golinesi izavo minamuno o molavo mine lamine' nalone li gosele' asele' ami gizebo igi minaa' nave. 
JAS.5.8	A'mine'mine igi lingine gosele' asele' ami lutine mili ele'vole' igi minilo. Guvetesi ve aline' gamene nene mo alitelesa neize.
JAS.5.9	Neze zuho mate, goni' o-ledelive mo avito' ogave. Goni' ikelizaze. Lingine ge nemenga laani ne gemenga loku lami lamini ha minilo. 
JAS.5.10	Ido' O'moso'mi velemu' igi eze gamazi li soto' iga' ave polohete ingine evenelite goboni nimili-ngidavo nemu' nene gosele' asele' ami ele'vole' igi minani' nene gili nizave. Ingine mulumo initeku' mini gosele' asele' amo ele'vole' ogo minali'mi monovo nene lelebizikenaze. Ingine adi'mine ilo. 
JAS.5.11	Gili nizahe. Ingine mulumo initeku' mini hongu li ele'vole' igi minave engikumu' nene O'moso'mo mulunou' lamine' gelo do lamine' o-ngedaa' neinako nemu' lamineku' minave ve lo laa' noune. Satani'mo goboni molo-davo Hizobe' aza mulumo alumo gilingukisi hongu lo ele'vole' ogo minine' ma gili nizave. Ido' alinge' Guvetesi ve inite' mata' lamine' lehize-dine' nesi mo gili nizave. Nemu' nene Guvetesi ve'mo muhelete ningo muluno hukavo hize ele' o-ledaa' neive lo gelelone.
JAS.5.12	Neze zuho mate, amuzo gamazi ma lo-lengemeloze. Gililo. Lingine gamazi ma lilizani' nene lamine' nolune li lilisa Okulumoto' li mili adine dizi li hukamilo. Ido' misubolo' ido' inite' malo' malo' li mili li hukamilo. O'mosola goni' ikelizaze. Lingine inite' mamu' oo. Mo lamineto' nolune lili ma nene laminetokovo' lilo. Ido' o've. Ne'mine amolone lili ma nene laminetokovo' lilo.
JAS.5.13	Lengikuti' ve ma mulumo geni initeku' mino ma O'mosola lilive. Ido' mali'mo mulunou' lamine' goloso gelo mino ma O'moso opo'ni nolo nama lilive. 
JAS.5.14	Ido' lengikuti' ve ma inite' gize do ongo mino ma mono' gizebo ve mamu' elese molavo igi heteli O'mosola li Guvelesi ve'mi velemu' igi uveli noso hili-dilisave. 
JAS.5.15	O'mosomu' gili ele'vole' i mini O'mosola lilizani' nene Guvelesi ve'mo do lamine' o-davo inite' gize dave aza lamine' geleleseive. Lamine' gelavo lihime've ma mineline' nene O'moso'mo a'mine lihime've hulo-deleseive. 
JAS.5.16	O'moso'mo do lamine' o-lengedelingumu' ve li lihime di mini' mini' ani' nene ingine li soto' avo lingine li soto' avo di bizi O'mosola li ge numuna lo-nede ne numuna lo-gede laa' ilo. Ve lisihe' vevesi minavete O'mosola lilizani' nene amuzo malehe inite' neive. Ne'mo O'moso'mo gelavo inite' gihilevo' soto' oloseive. 
JAS.5.17	Elia' nene leli' gidini ve'mo asi've nene goline izamilive lo amuzo molo O'mosola lavo kilisimasi setohamosi ike'ni lumo sigisi vivo misubolo' goline izamine'. 
JAS.5.18	Alinge' nene gohi goline izelive lo O'mosola lavo Okulumokuti' goline izavo misubou' inite' mata' muki' nene gala ho'li dizani'.
JAS.5.19	Neze zuho mate, lengikuti' mali'mo mono' gamazi gihile hulo aka zovo' izo gopo novivo ma mali'mo ele'mize tine' molaline' nene 
JAS.5.20	aza gamazi ti' lo geleleseive: Ve mali'mo lihime'vesi ve ma aka golosolo' novidoti' do tine' molo-deline' nene a'mine lihime'vesi ve'mo emeni've nene mudise do u' izo lihime've muki' do hulo-dine' geleleseive. Modave.
1PE.1.1+1PE.1.2	Izesu' Kilisito' aposolo minuve Petolo' naza lingine Izesu' Kilisito' gamazi've gili diivo' minilizangumu' ve losa ido' vanise've ne'mo noso ize-lengedo Kilisito' gelekele' ve lengele'mize molalingumu' ve losa ei' O'moso'mi Sikalahu've ne'mo nene do kekeize lo-lengedelive lo O'moso'mo gomukuti' vomine gele minido' e'meto do kegese-lengede neine' aleve lingine venenga ve ne'mine gili mini gamene li'nibemukovo' Podo misuboukisi Galatia misuboukisi Kapadokia misuboukisi Asia misuboukisi ido' Bitinia misuboukisi mini'mi monave lengi' nene luhuvo nite' mene nogize-lingiduve. O'mosolati' nasahili' nesi ido' hongu lo lamino minaa' monovo nesi nene lengita mine vai' lo'mo vo miniliho.
1PE.1.3	Ido' Guvetesi ve Izesu Kilisito' ei' O'moso've mino ei' meleho minive nene opo'ni lolone. Opo'ni lolone' nene ado' O'moso'mo mulumote naba gelosa lemeni dameni nene do gosoho' o-ledo gohi do soto' o-ledave. Ido' ne'mine o-lidine' nene laza minevo' alevo' lamine' daloningumu' upuho' ogo gilingili ogo mino a'minemu' gele mu'musi' ogo none' akalo' nene lele'mize nomolosa lemeni dameni nene do gosoho' o-ledo gohi do soto' o-lidine' ve. Ido' ne'mine o-lidine' nene Izesu Kilisito' hilinguti' do ote-didi'mo nene ne'mine o-lidine' ve. 
1PE.1.4	Ee, ido' ne'mine ine' nene aza Okulumokuko salani molo-lengede neine' inite' ado' geleso osu' lamaa' ido' goloso'vesi minamaa' ido' emeni dameni've gopo amo gosoho' laminekovo' minaa' inite' nene dalizangumu' ve losa lengemeni dameni do gosoho' o-lengedo gohi do soto' o-lengedave. 
1PE.1.5	Ido' lingine a'mine salani molo neine' inite' dalizave noluvoni' nene lingine ezemu' gili ele'vole' igi minaa' nani' nemu' nene O'moso'mo do lungu' izelingumu' ve losa ei' amuzo've ne'mo alete molo-lengede minaa' neingumu' nene noluve. Aza do lungu' izelesa do nene ogo neine' nene gamene nabala do soto' ogo mudise do lungu' izeleseive. 
1PE.1.6	Nemu' nene lingine longolize izilizado' o neive. Ee, O'moso'mo gelavo idise nene gamene li'nibemu' mulumo geni ato ato' ma gihi nilizangukisi nene longolizevo' izi minilizado' o neive. 
1PE.1.7	Ido' a'mine mulumo geni gihaa' ilizani' nene nanitekumu' ve. Lingine O'mosomu' gili ele'vole' igi minaa' nani' nene aza mo gihile lamine' nehe lo ne'mi monovo do soto' o-lengedelesa nene lengemengu' nomolave. Ido' evenelite gilavo ngoli ne'mo inite' mata' muki' ngivile' ogo inite' lamine' neiha ngoli nene ngoli lamine' nolihe li ningilisa oloku' gizikevo lo'votamo ha minaa' neiha alinge' ngoli nesi nene vo osu' loloseive. Lingine O'mosomu' gili ele'vole' igi minaa' nanitine nene gihile lamine' noline' nene mo ngoli nene ivile' goloso ivosa inite' naba neive. Nemu' nene ne'mino O'moso'mo lengemengu' molaa' ilidoti' gele ele'vole' ogatine gihile lamine' neine' nene soto' ogavo Izesu Kilisito' gohi soto' o lemeline' gamenela nene aza longopo'ni lo gulivetine do hozi lo do naba o-lengedelingumu' nene a'mine mulumo geni ato ato' nene gihaa' ilisave. 
1PE.1.8	Izesu Kilisito'ni nene lingine mo ma ningamani'za lutine imi minikeve. Ido' idisesi mene oko'nolo' ma ningami nizangukisi nene ezemu' gili ele'vole' i mini lutingu' gulumo avile lisivo longolize izi minani' nene laza evenelitesi ngelo monovo ma lamolonido' o minine' longolize ado' Okulumokuti' atoli'mine ogo minine' ma ne neive. 
1PE.1.9	Ido' ne'mine igi longolize izi nizani' nene Kilisito'nimu' gili ele'vole' igi minani' ne'mi gihile've nene O'moso'mo lutine lukuvo emelido' mini mili nizani' nemu' nene lutingu' gulumo avile lisivosa longolize izi nizave.
1PE.1.10	O'moso'mo leli' lehize-ledelesa gele minine' nasahilikumu' li soto' ika' ika' iga' ave gozopo' minani' polohete nete nene a'mine a'me luvoni' gamazi ado' O'moso'mo lukuvo lemeline' nene nado lemelive li ne'mi monovomu' nene gelelone li vise' ika' ika' i'mi vi minani' ve. 
1PE.1.11	Ee, Kilisito' Sikalahu've ne'mo a'mine polohete engiku' omo mino Kilisito' mulumo geni ato ato' gehelingumukisi lo soto' ogo ido' ne'mine ilidoti' Guvelesi ve naba gehepeve lolo' ogo mineline' makilo' mine do dizelingumukisi lo soto' ine' nene a'mine polohete nete a'mine mulumo geni gehelive zaho nolive li ido' a'mine Sikalahuli'mo lo soto' ogo lo-limine' inite' nene nani gamenelo' soto' ilizave li ne'mi monovo nene vise' ika' ika' iga' ani' ve. 
1PE.1.12	Vise' ikevo O'moso'mo ti' lo ngelebizine' ve: Ingine Kilisito' geheline' initekumu' li soto' igi gono dani' nene angise'inemu' dami asi lengikumu' dani' nene O'moso'mo ngelebizavo gilani' ve. Ido' a'mine Kilisito'nimu' lani' gamazi nene idise lingine mo gilikeve. O'moso'mo Sikalahu' Okulumokuti' lelita imiseline' ne'mo do ote-ngedavo Kilisito'nimu' gamazi lamine' li soto' igi li-lingimave nete nene mo li soto' igi li-lingimikevo gilikeve. Ido' a'mine li-lingimani' gamazi laminekumu' nene angelo' netesi nene ma ningo geleloinakoo li gili minaa' nave.
1PE.1.13	Ne'mine o neine' nenako nemu' nene lutine gatine nene gono dalido' di nene i-di mini lingine negi hizami monovotido' ha gizebo lamine' igi mini Izesu Kilisito' soto' o lemelido' nasahili' gohi o-ledelingumu' nene mudise gili mu'musi' i minisa minilo. 
1PE.1.14	Lingine O'moso'mi izipahala mini ei' gamazi've gili dalizado' o neine' nenaze. Nemu' nene lingine gomu' ezemu' gilami haza minani' gamenela vomine lanite' gilaa' ani' inite' malo' nene gohi mini milamilo. 
1PE.1.15+1PE.1.16	Asi mono' godolou' nene O'moso'mo line' gamazi ti' li gizi nizani' ve:
1PE.1.15+1PE.1.16	Naza nene monovo'ne golososi nomine' nouvoni' nenako nemu' nene linginesi monovotine golososi nomine' minilo.
1PE.1.15+1PE.1.16	Ido' ne'mine line' gizi nizani' nenako nemu' nene elese molo-lengedo do eita ive O'moso aza monovo goloso'vesi nomivo neine' ne'mine igi linginesi nene inite' mata' muki' igi mili ilizangu' nene monovotine golososi nomine' minilo.
1PE.1.17	Ido' lingine meteho ve li O'mosola laa' nani'za evene' muki' ize' molo-ledaa' iline' nene gopo evene' mala ninge lamine' o-ledoo mala ninge goloso o-lede minosa nene ize' molo-ledeline' nevoba asi leli' hamo hamo' nene ogo molo olonido' olonido' do molo meni lamine' lemelihe goloso lemelihe iline' nene mo a'mine o nolone' inite' lisihe' o nolidokovo' nene lisihe' ogo golo hizo lemeleseive. Ne'mine iline' nenako lingine olihe goto' numudine Okulumokuko vi minami venenga ve gili me misubouko minilizani' gameneu' nene ezemu' lengehelele izivosa mini monovo lisihe' laminekovo' igi mili minilo. 
1PE.1.18	Ido' ne'mine igi minilizani' nene lingine ti' li gili nizani' nemu' nene ne'mine igi minilisave. Lingine lengi' avotingidati' di minani' dingani monovo igi mili minanguti' nene do eita ogo meni hize-lingidine' nene me misubou' inite' hulupo eleline' siluva' nehe ngolimoni nehe nevo'mine inite' nedunu' nene meni hizine' nevoba 
1PE.1.19	asi mo Kilisito' vanise've lamine' nedunu' meni hizine' ve. Ee, Kilisito' aza lihimetemu' belaa' noune' sipisipi angale oko'nolo' inite' goloso hamokisi nomine' ne'mine lolo' ogo neivo biladoti' vanise've lamine' nedunu' nene meni hizine' ma neive. 
1PE.1.20	Ee, O'moso'mo me misubo nene olihe do soto' amosa gozopo' vomiloti' nene ne'mine ilingumu' ha mo ningo gele minine'za ha minosa alinge' gameneu' mene lengikumu' ve losa do soto' o-dine' ve. 
1PE.1.21	Ne'mine o-davo a'mine Kilisito' gono dadoti' nene lingine Kilisito' hilinguti' do ote-do do naba o-dive O'mosomu' nene gili ele'vole' ani' nene O'mosomu' neve nene gili ele'vole' igi ezemu' gili mu'musi' igi minaa' nave.
1PE.1.22	Lingine gamazi gihile di minadi'mo lutingu' monovo goloso minine' nene di huli lutine di guluvi' lisa lingine lengi' zuho Kilisito' evenele lutine ngimilizani' nene abeleni ami asi lutine ngimi gili' lilizado' nene lisihe' i nizaze. Mo lutine laminetoti' nene amuzo mili lutine ge neme ne geme li minilo. 
1PE.1.23	Lingine nene lengemeni dameni gosoho' ogavo gohi soto' ani' ve. Ido' gohi soto' ani' nene helosa osu' lilive'mo zuho molavosa nevoba asi helosa osu' lamaa' neive'mo zuho molavosa gohi soto' ani' ma neive. Ee, minevo' minevo' ogo mino minevo' minevo' ogali'mi monovo do soto' o-ledaa' neine' inite' O'moso'mi gamazi ne'mo lengi' lutingu' gono dadoti' nene lengemeni dameni do gosoho' ogavo gohi soto' ani' ma neive. 
1PE.1.24	Ido' mene noluvoni' gamazi nene mono' godolou' ti' li gizi nizani' gamazilo' vo milise' o neivosa nene noluve:
1PE.1.24	Evene' muki' leli' nene guvise navise ne'mine nene none.
1PE.1.24	Ido' leli' do soto' oga' noune' inite' lamine' tamine' ato ato' muki' nene
1PE.1.24	ha a'mine guvise naviseli'mi guvovo ne'mine nene neive.
1PE.1.24	Guvise nene ga'nuvo elo osu' lavosa
1PE.1.24	guvovo've nene suludo'mozaa' neive.
1PE.1.25	Ne'mine oga' neiha Guvelesi ve'mi gamazi nene mo ele'vole' ogo
1PE.1.25	minevo' minevo' ogovo' mineleseive.
1PE.1.25	Ido' a'mine Guvelesi ve'mi gamazi nene ado' a'mine li soto soto' igi li-lingimani' gamazi lamine' nene neive.
1PE.2.1	Nemu' nene lingine goloso monovo ato ato' muki' ado' evene' go'ine izaa' ido' lutingu' monovo goloso haleko neivosa evene' lamine' gili monaa' ido' evene' maliti initekumu' lavodine lemavo muludingu' goloso gilaa' ido' gamazi di goloso igi laa' monovo ato ato' muki' nesi nene ogalone li mudise huli osu' lisa mini 
1PE.2.2	O'moso'mi gamazi ne'mo lute do naba ogavo lukuvo naloningumu' ve li izipe namunolite aminemu' ngisavo iga' nani' ne'mine igi lingine a'mine lutine'mi noso' nite' aminemu' nene lingisivosavo' minilo. 
1PE.2.3	Ne'mine igi minilizave lo noluvoni' nene lingine Guvelesi ve'mo mulumote ningo do lamine' o-ledaa' neine' monovo've'mi lanite've ningi nigilani' nemu' nene noluve. 
1PE.2.4	A'mine Guvelesi ve nene numuno gizaa' geheni sikalahu'vesi minine' ne'mine ne neive. Evene' nete ei' nene di ningisa goloso neive li di hulani'za O'moso'mo eikumu' gilivo dizo neivosa do kegese-dine' nenaze. Eita nene igi gi'mizi minilo. 
1PE.2.5	Ne'mine igisa lingine nene numuno gizaa' geheni sikalahu'vesi minine' ne'mine lili' igi minikevo O'moso'mo ei' Sikalahu've'mi numu've lolo' o-lengedelize. Guvelesi vela igi gi'mizilo. Ido' ne'mine igisa lingine O'moso'mi numungu' gono di-dilisa kekeize li minani' zuho lili' igi mono' numuno nabau' O'moso inite' lehizi-daa' ani' ne'mine igi O'moso'mo Izesu Kilisito' gono dangumu' gelosa ninge lamine' daline' inite' nene lengi' lutinguti' nene di soto' igi lehizi-dilizave. 
1PE.2.6	Mene noluvoni' nene mo lamineto' mono' godolou' O'moso'mo line' gamazi ti' li gizi nizado' nene e'meto noluve:
1PE.2.6	Lingine gili'nalo.
1PE.2.6	Naza numuno gizaa' geheni mamu' nene giluvo dize neivosa
1PE.2.6	a'mine geheni nene numuno do amuzo molaa' geheni minelive losa
1PE.2.6	do kegeso neni' evene'ne zuhoti ebe'nine Zaioni golo neu'
1PE.2.6	ado' engi' vovo'ningu' gehepeve nene nohulo-duve.
1PE.2.6	Ido' ezemu' gili ele'vole' ilizave muki' nene
1PE.2.6	gili ele'vole' ilizani' ne'mi gihile nene soto' amivo
1PE.2.6	ngovozo ma hilamilisave.
1PE.2.7	Ido' a'mine geheni nene mo dizo neive noluvoni' nene lingine ezemu' gili ele'vole' i nizave nene ezemu' gilavo dize neivosa nene noluha evene' ma ezemu' gili ele'vole' amavela nene mono' godolou' ti' li gizi nizani' gamazi malo' nene mo gihile izave:
1PE.2.7	Numuno gizilizani' geheni mukikuti' nene geheni ma
1PE.2.7	numuno gizaa' avelite ningisa goloso o vive li di hulani' geheni ne'mo
1PE.2.7	geheni muki' ngivile' ogo numuno do amuzo molaa' geheni lolo' ogave.
1PE.2.8	Ido' ma nene:
1PE.2.8	A'mine geheni nene evene' lodoho' izi limi pou' li
1PE.2.8	ingalizani' geheni gehepeve ne neive.
1PE.2.8	Ingine lodoho' izi limi ingaa' nani' nene O'moso'mi gamazi gili damadi'mo nene limi ingaa' nave. O'moso'mo ingine mo ne'mine ilizave lo gele neido' nene ne'mine iga' nave.
1PE.2.9	Ne neiha lingine neve nene mo O'moso'mo ei' ve lo do kegesine' zuho mini Guvelesi ve naba'mi mono' gono di-di inite' lehizi-daa' aveliti muliseuti' mini O'moso'mo ei' ve lo do kekeize lo-lengede neine' zuho nene nizave. Ido' ne'mine nizani' nene vode vavo lehelele izeline' labana'veu' nene liti'musouti' elese molo-lengedo lengele'mize molavemu' nene opo'ni li guvele li soto soto' ilizangumu' nene ne'mine aleve nene nizave. 
1PE.2.10	Gomu' lingine evene' numuno gulivetine minamivo gopo minani'za idise nene numuno gulivetine O'moso'mi evenele zuho ve lisa nene nizave. Gomu' nene O'moso'mo isete izo nasahili' o-ledaa' ine' monovo've nene lengita hetelamivo minani'za idise nene mo lengita ogo hetelavo a'mine'mi lulou' nene nizave.
1PE.2.11	Lingine lu'ne lengeme nouvoni' alevekizo, me misubou' aleve minami gamene li'nibemukovo' a'mida mene minilizani' nenako okodine'mo me misubou' initekumu' lanite' giline' nene gili hulilo. Okodine'mo ne'minemu' giline' ne'mo lutine nene ivile' olosa lovo o emaa' neinaze. Lingine gili hulilo lo nolo-lingiduve. 
1PE.2.12	O'moso'mi evenele minamaveti zuhoti vovo'ningu' minilizangu' lingine igi mili ilizani' nene mo monovo lisihe' laminekovo' nene igi mili minilo. Ee, ingine lengikumu' evene' goloso ve li divi ledivi' i-lingidi laa' naha ne'mine i-lingidi minilizangukisi monovo lamine' igi mili iga' ilizani' nene ningi mini' mini' ilizadi'mo O'moso'mo monovo'nido' ogo do ningeline' gamenelo' ingine nene a'mine monovote laminekumu' O'moso opo'ni lilizangumu' ve li monovo lisihe' laminekovo' igi mili minilo.
1PE.2.13	Guvelesi ve'mo ningivo lamine' ilingumu' ve li lingine evenelite amuzo ato ato' ngimani' aleve muki' nene gelekele' i-ngidivo' minilo. Ado' evene' linge muki' ngivile' ogo minive guvelesi ve naba gehepeve nolihe 
1PE.2.14	ido' a'mine guvelesi ve naba ne'mo ingine evene' monovo goloso ilizave lihime ngemaa' gonosi ido' monovo lamine' ilizave ngopo'ni laa' gono nesi nene dalizave lo ngele'mize molave ngamani naba nilizahe muki' nene gelekele' i-ngidivo' minilo. 
1PE.2.15	Ido' lingine gelekele' i-ngidivo' minilizave noluvoni' nene O'moso'mo ti' lo gele neingumu' nene noluve: Ado' lingine monovo lisihe' lamineto' e'meti minilizadi'mo evene' negi ado' gamazi monovo gilamavete divi ledivi' i-lingidaa' nave neti ve'nido' nene humo izi-ngidikevo gohi lamilisave lo gele neive. 
1PE.2.16	Lingine Mose' louli'mi gesi mingu' mini nalato' ve gili minanguti' kuluhizi nizani'za a'mine louli'mo adelo' damivo fili o none' nenako nemu' nene monovo ato ato' muki' nene lihime've nomivo gopo ha olosune lisa monovo goloso dikelizave. Ne'mine amilo. Asi O'moso'mi gelekele' ve mini ei' lulolokovo' igi mili minilo. 
1PE.2.17	Ado' evene' mukikumu' gilavo dizivo mini Kilisito' evenele leli' zuho muki' nene lutine ngimi mini O'mosomu' golise gili mini a'mine me misubou' guvetinesi ve naba minive nene di naba i-di gili imi minilo.
1PE.2.18	Gonolo' gipe alu lingine lengehelele gehepeve izivo mini metinge gizebo vetine nene gelekele' i-ngidivo' minilo. Ado' gizebo vetine ve lamine' hongu ve ne'mine minilizanikovo' gelekele' i-ngidi minilizavoba asi metinge gasava ve minilizani' nesi nene ha gelekele' i-ngidivo' minilo. 
1PE.2.19	Ee, evene' ma inite' ma do goloso amilido' hazamu' mulumo gono imikevosa aza hongu lo mino a'mine mulumo nene O'mosomu' gele mino ha geheline' nene O'moso'mo ezemu' gelavo lamine' oloseive. 
1PE.2.20	Ne neiha lingine inite' ma di goloso ikevo a'minemu' lihime lingimi gavoso nilingibilavo lingine hongu li mini ha gihilizani' nemu' nene longopo'ni lilizado' minilizahe. O'ove. Longopo'ni lamilisani'za lingine inite' lisihe' lamine' ma ikevo gavoso nilingibilavo lingine hongu li ha gihilizani' nene O'moso'mo ningivo lamine' oloseive. 
1PE.2.21	Ido' ne'mine ilizave lo noluvoni' nene O'moso'mo ne'mine ilizave lo elese molo lengele'mize molani' nenako nemu' noluve. Ido' O'moso'mo ne'mine ine' nene Kilisito' azasi lingine neni' ogo molo uvodo' api' napi' igi igi mili minilizave lo avazaha pikisa ne'mine bele molo lengito' medelo mulumo gono gihine' nenako nemu' nene O'moso'mo linginesi ne'mine ilizave losa elese molo-lengedave. 
1PE.2.22	A'mine ogo molo minido' api' napi' igi e'metilizave Kilisito'
1PE.2.22	aza nene lihime ma damine' ma neive.
1PE.2.22	Ido' go'ine izo soza gamazi veleuti' livo evene' hamoli'mosi ma gelamine' ve.
1PE.2.23	Evenelite divi ledivi' igi elemado' nene do velepe' izo aza a'mido' do goloso o-ngedo ngelemesa'mine' ve. Ido' mulumo nite' i-dado' nene golo hizo golise gililiza gamazi lo-ngedamo asi goni' do lisihe' ogovo' gelaa' ive O'moso'mi anaukovo' molosa ezelo' lehete o minaa' ine' ve. 
1PE.2.24	Ido' leli' nene lihime mudise hulisa monovo lisihe' laminekovo' igi mili minivi' alivi' ilizangumu' ve losa asi've nene leli' lihimete ei' oko'nolo' geho a'minemu' nene lohoto' zalo' hiline' ve. Ei' biladi'mo lingine nene mo lamine' ikeve. 
1PE.2.25	Ido' naza ne'mine noluvoni' nene lingine sipisipi ize ne'mine mini vi gopo igi minani'za idise mini velepe' izi lengi' lutine'mi noso nite' eme'mo vo a'mido' gizebo o-lengedelivela igi gi'mizikeni' nizani' nenako nemu' nene noluve.
1PE.3.1+1PE.3.2	Ido' gomu' noluvoni' ne'mine igi vene' nete vadingine gelekele' i-ngidivo' minilo. Ee, ne'mine ikevo vadinge engikuti' linge ma Kilisito' gamazilo' gili dami nilizani' nene vene'ine lingine ha lengehelele izivo mini monovo goloso lengita nomivo monovo laminekovo' igi mili nizavo ingine a'mido' ningi mini' mini' ilizani' ne'mo nene lingine gamazi li-ngimamavosi Kilisito'nimu' gili ele'vole' igi eze zuhouko ha di imine' mili minilizahe. Nemu' lengi' nene ha gelekele' i-ngidivo' minilo. 
1PE.3.3	Ido' gonolisetine nene okodine losuvolo' mineline' inite' ado' madudine zopovo nalava izi di ma'mine ma'mine iga' nehe, ngolidunu' lili' ani' inite' nehe, okodido' inite' lamine' tamine' nehe, nevo'mine inite' neve nene minelivoba 
1PE.3.4	asi lengemeni dameni lutinguko haleko minaa' neine' ado' hongu lo alaha' ogo minaa' lengemeni dameni ne'mo nene litehe elo osu' lamo gonolisetine gihile mineleseive. 
1PE.3.5	Ee, ido' gomu' vomila O'mosola gi'mizi mini ezelo' gili mu'musi' igi minaa' ani' vene' nete nene lute'mi gonolise've minelive li a'mine ne'mine monovolo' e'metisa va'ningida gelekele' i-ngidi minani' nenako lengitasi ne'mine monovotine mineline' nene lamine' oloseive. 
1PE.3.6	Mene noluvoni' nene ado' Sala' aza Abalahamu'nimu' nenito' gizebo ve ve lo gamazi've gele do'mo vo minaa' ine' ma'minemu' nene noluve. Ido' lingine monovo laminetokovo' e'meti mini ne'mine mana'mine initekumu' golise gilami minilizani' nene ei' aluvo gidini mini ei' gili vani' minilisave.
1PE.3.7	Ido' va'ninge lingine eledinginemu' luvodi'mine ogo ti' lo nolo-lingimuve: Lingine nene O'mosola laa' olone' akate nene goloso ogalive li eledinginemu' nene ingine amuzo damani' mini lelitoti' nene limisa nizave li ngele'mize lamine' igi mini O'moso'mo lehize-ledavo minevo' alevo' oga' lemeni dameni nene engikisi lelikisi makato' dalonive ne nizave li ele'vole' i-ngidami asi gili nge li mini zou li makato' lamini bizi minilo.
1PE.3.8	Naza gamazi lo osu' lo do vo no'novo molalosa ti' lo nolo-lingimuve: Lingine lutine gatine nene hamoli'minevo' minivosa minilo. Ido' ge mulumo'ne ninge-nede ne mulumoka ninge-gede lisavo' minilo. Ido' lengi' nene hamo' zuho nizanaze. Ge luka neme ne lu'ne geme lisavo' minilo. Ido' ezemu' mulunga hukivo hukivo gezemu' muluno hukivo hukivo lisavo' minilo. Ido' hokolize' ami okodine di'mi limivo' minilo. 
1PE.3.9	Ido' lengi' di goloso nii-lingidavo ma a'mido' golo hizi di goloso i-ngidamilo. Ido' a'mine'mine igi lengi' nene gamazidunu' gizi'voti gamazi ma nili-lingidavo ma nene a'mido' golo hizi lingine gizi'voti li-ngidamilo. Asi O'moso'mo lengi' vise lo do eita ine' nene eitati' nene no'noho' dalizave losa ne'mine ine' nenako nemu' nene ne'mine nii-lingidavo ma a'mido' nene O'moso'mo no'noho' ize-lingidivo lisavo' nene li-ngimilo. 
1PE.3.10	Mene nolo-lingimuvoni' gamazi neve nene mono' godolou' gamazi ti' li gizi nizani' malo' nene vo nodave:
1PE.3.10	Ve ma aza minevo' alevo've lamine' minivo
1PE.3.10	laminekovo' mine do dizelesa gelelive nene
1PE.3.10	vele'mo gamazi gosoho' nasaha' lo gamazi goloso lalive lo
1PE.3.10	velelo' nene gizebo lamine' ilive.
1PE.3.11	Ido' monovo golosomu' nene olovo' o mino monovo laminekovo' ilive.
1PE.3.11	Ido' hongu lo lamino minaa' monovomu' nene vise' ogo
1PE.3.11	imisele do vo dalive.
1PE.3.12	Ee, Guvelesi ve'mi vele nene evene' lisihetokovo' hulo mino
1PE.3.12	gizebo o-ngedo mino
1PE.3.12	ezemu' lilizani' gamazi nene gelelesa gapepe' o minaa' neiha
1PE.3.12	evene' monovo goloso daa' avela nene gololo' ninge-ngedo minaa' neine' nenako
1PE.3.12	nemu' nene a'mine minevo' alevo' lamineku' minelesa gelelive nene
1PE.3.12	a'mine meuko luvoni' ne'mine nene ilido' o neive.
1PE.3.13	Ido' lingine monovo laminekovo' igi mili ilisa amuzo mili minilizani' nene evenelite ma di goloso i-lingidilizado' o neihe. Mo o'ove. 
1PE.3.14	Ne neiha monovo lamine' igi mili ilizangumukisi mulumo gono ma gihi-lingidilizani' nene O'moso'mo ninge lamine' o-lengedeleseinako lamine' oloseive. Lingine evenelite lengehelele izeline' inite' i-lingidilizani' nene muludine badavo golise gilamilo. 
1PE.3.15	Kilisito' nene lengi' lutine'mi Guvelesi ve minelive li ele'mizi milalo. Ido' lingine Kilisito'nimu' gili mu'musi' i nizangumu' evenelite longo' i-lingidika' i-lingidika' ilizado' nene a'mine gili mu'musi' i nizani' ne'mi monovo nene li ngolo' li li-ngimilizado' di va'va' ikisavo' minilo. 
1PE.3.16	Ido' ne'mine igi li-ngimili ma nene humedame ami hongu gamazi laminekovo' li-ngimilo. Ido' lingine Kilisito' evenelelite ilizado' o neine' monovo lamine' igi mili minaa' naangumu' divi ledivi' igi laa' nave nene a'mine lengemenga langumu' nene ngovozo hililizangumu' ve li monovo lisihe' lamine' gehepeve neive li lutingu' gili nizadokovo' nene e'meti minilo. 
1PE.3.17	Ido' O'moso'mo gelavo lingine mulumo geni gihilizado' o noline' nene lingine monovo laminekovo' e'metilizadoti' a'mine mulumo geni gihilizani' nene lamine' oloseiha lingine mulumo geni gihilizani' nene mo monovo goloso dalizadoti' gihilizani' neve nene mo goloso oloseive.
1PE.3.18	Ee, Kilisito' azasi nene mulumo alumo gelo hiline' ve. Aza nene ve lisihe' minine'za O'mosola do bize-ledelesa evene' goloso leli' lihimetemu' lelito' medelo hiline' ve. Ido' a'mine gamene hamokovo' hiline' a'ne'mo nene leli' mukiliti lihimete nene mo osu' lilido' vo dani' ve. Aza neve nene evene' leli' okode ne'minesi neivosa nene bili hilani'za sikalahu've nene O'moso'mo do upuho' o-davo vele gizosa 
1PE.3.19	a'mine sikalahu've nesi mino nene vo nala' numungu' minani' sikalahu' nene mono' lo-ngimine' ve. 
1PE.3.20	A'mine mono' lo-ngimine' sikalahu' nene gomu' Noa' minine' gameneu' Noa' aza sipi lolo' neivo O'moso'mo evene' engikumu' izebolo' molavo geto ngebelamo ha gizebo o minine' gameneu' eze gamazi gili hulave engi' nene mono' lo-ngimine' ve. A'mine sipiu' nene evene' ngomosi' eiti a'ne'minevo' dizikevo O'moso'mo nosodunu' do ngu' izine' ve. 
1PE.3.21	Ido' a'mine noso velo ani' nene noso holaali'mi avazaha ne'mine nene soto' ine' ve. Ee, noso hilaa' naadoti' nene O'moso'mo do lungu' izaa' neive. Ido' noso holaa' noune' nene okodelo' goloduvo gilite-ledelive losa nevoba asi O'moso'mo lute do guluvi' lo-ledavo guluvikovo' lo minaa' ilive losa ezela lo noso holaa' noune. Ido' a'mine O'moso'mo do lungu' izaa' neine' nene Izesu' Kilisito' hilinguti' otidi'mo ve losa do lungu' izaa' neive. 
1PE.3.22	Ido' Kilisito' ei' neve nene idise Okulumokuko dizo O'mosoloti' lemo mino ana hulaa' idaa neivo angelo' nesi ido' ato ato' amuzo'inesi mini'mi monani' nesi nene gizeneuko limi gelekele' i-di nizavosa gizebo o-ngede neive.
1PE.4.1	Nemu' nene Kilisito' oko'nolo' mulumo geni gihidi'mine igi linginesi mulumo geni gihilizangumu' nene lutine gatine di amuzo mili di va'va' igisa minilo. Nene nanitekumu' ve. Ve ma oko'nolo' mulumo geni gehe nolive aza lihime daa' monovo nene mo hulosa noloseinako nemu' nene noluve. 
1PE.4.2	Ido' ne'mine ma ilizani' nene idise meloti' nene haza okodesi minevo' alevo' o'mo dizelone' gameneu' nene haza alevete lanite' gilaa' naani' monovo nene laza gohi amo asi O'moso'mi lulolokovo' ogo molo minelone lisa ne'mine ilizani' o neive. 
1PE.4.3	Ee, gomu' lingine O'moso'mi evenele minamave heta ato' velite ngumo helaa' ine' monovo goloso igi mili'mi dizani' nene mo moda ve lo noluze. Gohi amilo. A'mine goloso monovo nene ado' ne'mine mana'mine monovo goloso longovozo hilami gopo iga', inite' goloso mamu' lutine otaa', nosolo' moni sipaki goloso iga', noso' nite' naba ni zohi' igi noso ni sipaki iga' ido' noso naa' pati di soto' iga' ido' soza o'moso nge'metaa' monovo goloso iga' ani' mamu' nene noluze. Mo hulilo. 
1PE.4.4	Lingine a'mine heta ato' vesi nene a'mine monovo golosou' nene vili vivi' vivi' igi minani' ma'mine nene gohi amavo ingine ningi upuho' igi lengi' nene divi ledivi' igi lengemenga laa' nave. 
1PE.4.5	Ne neiha a'mine engi' nene vetesi ha nonivesi hilavesi monovotemu' goni' o-ledo ize' molo-ledelesa do va'va' o neive ne'mo nene ne'mine angumu' nene lingine nanitekumu' ave lo goni' o-ngedo lihime ngemeleseive. 
1PE.4.6	Nemu' nene mono' gamazi lamine' nene hilavetidasi vo heteline' ve. Ingine haza oko'inesi minani' gameneu' nene O'moso'mo evene' muki' o-ledaa' neine' ne'mino engikisi goni' o-ngedo lihime ngemavo hilani'za ingine sikalahu'inesi mini O'moso'mo minevo' minevo' oga' neidi'mine igi minivi' minivi' ilizangumu' ve losa a'mine mono' gamazi lamine' nene engitasi hulavo vo heteline' ve.
1PE.4.7	Ido' inite' mata' muki' osu' liline' gamene nene mo avito' ogaze. Lingine nene O'mosola lilizado' lisihe' i minilizangumu' nene lutine gatine gopo amivo di vevesi minilo. 
1PE.4.8	Lute ngemaa' monovolo' e'metilizave nete nene evenelite di goloso i-ngidilizani' lihime muki' nene di halekisavo' apasi-ngidilizani' nenako nemu' nene lingine igi mili ilizani' inite' mukikuti' ma dizo neine' nene lingine lutine ge neme ne geme li minilisa nene amuzo mili igi mili minilo. 
1PE.4.9	Ido' evene' numudingu' alizangumu' nene lingine nulu nulunga li lihiteheka lami numudingu' numudingu' nene ne do lamine' o-gede ge do lamine' o-nede lisavo' minilo. 
1PE.4.10	O'moso'mo lengi' nene nasahili' o-lengedo gono daa' amuzo ato ato' vai' nene lehize-lengede neize. A'mine lehize-lingidine' amuzolo' nene gizebo lamine' igi minilizangisi lingine hamo hamo' a'mine di nizani' amuzodunu' nene ge hize ele' o-nede ne hize ele' o-gede li minilo. 
1PE.4.11	Ado' mono' lo-lengemelive neve nene O'mosolo' medelo mino ei' O'moso'mi gamazi'vevo' nene lo-lengemelive. Ido' nasahili' ogo hize ele' gono do-lengedelive neve nene O'moso'mo amuzo emaa' neine' votigilelo' nene do molo a'mine gono nene do-lengedelive. Ido' ne'mine ilizani' nene lingine Izesu' Kilisito' hize ele' o-lidivo laza olone' inite' mata' mukitoti' nene O'moso'mi gulive nene do naba o-delone lisa nene ne'mine ilizave. Ezela nene guvelesi ido' amuzo nesi nene mo minevo' minevo' ogovo' minelive. Mo ne'mino minilihoo.
1PE.4.12	Lu'ne lengeme nouvoni' alevekizo, lutine do ningelesa lengemengu' molo ololi'mo longolaa' neine' ne'mino mulumo geni gihi-lingidilisa naavo lengi' soto' o-lengedelesa neingumu' nene lingine leli' soto' o-ledamilido' o neine' inite' atoli'mine ma soto' o-ledelesa neihe li upuho' amilo. 
1PE.4.13	Asi Kilisito' mulumo geni gihine' ne'mine nene linginesi gihi nilizani' nenako nemu' nene lingine Kilisito' labana'vesi gohi soto' iline' gameneu' nene luteu' gulumo avile lisivo mino lolize naba izeloningumu' ve li longolize izi minilo. 
1PE.4.14	Ido' lingine Kilisito' evenele lili' igi eze gulive di minangumu' lingilimaa' navo ma nene guvelesi neine' O'moso'mi Sikalahu' neve nene lengito' omo mino mine do viline' nenako nemu' nene lingine longolize izi minilizado' o neive. 
1PE.4.15	Ido' lengikuti' linge ma mulumo gono gihi-lingidilizani' nene lingine evene' ma ngibili hililizahe ido' gumine damine ilizahe ido' monovo goloso atoli'mine ilizahe ido' evene' maliti initeku' gavakavato' monaa' ilizahe ilizadoti' mulumo gono lingimilizani' nene mo edamoloseize. A'ne'mine monovo nene mo amilo. 
1PE.4.16	Ne neiha evene' ma aza Kilisiteni lolo' ogo minelingumu' mulumo geni inite' gihi-dilizani' nemu' nene ovozo helamo asi Kilisiteni gulive've miningumu' nene O'moso do naba o-do minelive. 
1PE.4.17	Ne'mine mana'mine monovolo' e'meti minilizave lo meuko noluvoni' nene O'moso'mo eze evenele zuho gonito' lele'mize molo-ledeline' gamene mo alitingumu' nene noluve. Ido' ei' evenele lelitoti' api' ogo evene' lihime lengeme'mo viline' nene aizo, alinge' nela eze gamazi've laminekumu' gili ele'vole' amave goni' o-ngedo lihime ngemo do nadi' o-ngedelido' o minelivoo. Mo mulumo gono goloso gehepeve ngemeline' o noloseive. 
1PE.4.18	A'mine neve nene mono' godolou' ti' li gizi nizado' nene vo do neive:
1PE.4.18	O'moso'mo evene' lisihe' lamine' do lu' izelesa nene
1PE.4.18	ge'nebe ogosa do lu' izaa' neine' nenako
1PE.4.18	O'moso mehe'ine imi lihimelo' monaa' ave nene
1PE.4.18	lukuvo nalizado' o neihe.
1PE.4.18	Mo keke' ngeli lukuvosi ma namilisave.
1PE.4.19	Nemu' nene O'moso'mi lulolo' evene' ma mulumo geni gihi nilizave engi' minevo' alevo'ine nene engi' do soto' o-ngidive ado' gamazi've lavo haza ma osa'mive ei' anau' miliki eito' lehete' i mini monovo lamineto' nene e'meti minilizado' o neive.
1PE.5.1	Ido' lengikuti' mono' gizebo vetine minavemu' nene gamazi lolouze. Gililo. Lengi' ne'mine gizebo ve minuve ado' Kilisito' mulumo geni gehe'mo navo ningaa' ido' alinge' soto' o-ledelesa neine' inite' lamine' labana'vesi neine' nene makato' dalonivesi minuve naza gatine do ti' lo nolo-lingimuve: 
1PE.5.2	Lengita O'moso'mi zuho mulise nizani' neve nene lu'ine'mi noso' nite' ngimika ngimika' igi gizebo lamine' i-ngidi minilo. Ne'mine i-ngidi minilizani' nene evenelite lutingu' hizavosa nevoba asi lutine'mo ne'mine olosa gele nolidokovo' nene e'meti ilo. Ido' ma nene moni heneni inite' ma dalone li gili minisa gizebo i-ngidilizani' ne'mo nene lovozo helaa' inite' goloso ilisaze. Mo ne'mine ami asi O'moso'mo lingine a'mine gonomu' lutine mili minisa gono dalizave lo gele neido' nene e'meti gono dalo. 
1PE.5.3	Ido' gohi ma nene ti' lo nolo-lingimuve: A'mine gizebo i-ngidi nilizani' aleve nene amuzo mala' mala' igi gizebo i-ngidami asi O'moso'mi zuho engi' igi mili minilizani' inite' nene lingine avazaha pikisa ne'mine mini aka ngelebizi igi mili minilo. 
1PE.5.4	Ne'mine ikevo gizebo ve naba aza soto' ogo heteleline' gameneu' nene lingine meni dalisave. Ado' geleso osu' lamiline' palaisi labana'vesi neine' nene dalisave.
1PE.5.5	Ido' mono' gizebo ve gono'ine neivo ha iga' naani' ne'mine igi goso'velite ilizani' o neine' inite' nesi nene mo ne'mino neive: Lingine nene gizebo vetinelite lilizani' gamazilo' nene ha gili ngimisa minilo. Ido' mono' godolou' O'moso'mi monovo ma ti' li gizi nizani' ma neive:
1PE.5.5	Evene' ma oko'ine di dizi minaa' nave nene
1PE.5.5	O'moso'mo biluva' o-ngedaa' neiha
1PE.5.5	evene' ma engi' oko'ine di'mi limi minaa' nave engi' nene
1PE.5.5	ninge lamine' o-ngedo nasahili' o-ngedaa' neive.
1PE.5.5	Aza ne'mine oga' neine' nenako nemu' nene evene' muki' lingine okodine di'mi limi mini ge gelekele' o-nede ne gelekele' o-gede li minilo. 
1PE.5.6	Ido' O'moso neve nene ne'mine oga' neine' nenako nemu' nene lingine ei' molani' gamene soto' ilingu' nene do ote-ledelingumu' ve li lengi' okodine nene di'mi limisa O'moso'mi anau' vi mini ei' amuzo've nabalokovo' nene lehete i minisa 
1PE.5.7	O'moso'mo lengikumu' mulumotine gele minaa' neine' nenako nemu' nene lingine gopo gatine gilaa' nani' initetine geni ne'mine vai' nene ei' anau' huli milalo.
1PE.5.8	Lingine nene lutine gatine vo gopo'napa amivo gatine gili nge li mini ehe' igi ningisa minilo. Ado' biluvatine Satani aza loposo gulo naba laioni ne'mo ga'na helo ngebelo naline' initekumu' viseto' monaa' neine' ne'mino lengebelelesa nomonize. Ningisa minilo. 
1PE.5.9	Mulumo geni lengi' nigihi-lingidani' ne'mino nene lengi' zuho Kilisito' evenele misubo vaiku' mini'mi monave engikisi nene a'mine'mine igi nigihi-ngidani' nenako lingine nemu' gili mini Kilisito'nimu' gele ele'vole' iga' nani' nene di gili' li minisa a'mine biluvatine nene lovo i imivo' minilo. 
1PE.5.10	Ne'mine igi a'mine mulumo geni nene gihi'mi vi nizavosa gamene ha'na amivo a'mine ato ato' initeku' mulumote ningo nasahili' o-ledaa' ive O'moso ado' Kilisitoda vi gi'mizisa labana'vesi minevo' minevo' oga' neine' mo'mosiku' nene imi hilalizave lo lengi' vise lo do eita ive ne'mo nene gohi do lamine' o-lengedo do ngi lo-lengedo ido' amuzo lengemo ele'vole' igi oti pehe li minilizado' lengele'mize molaloseive. 
1PE.5.11	Amuzo muki' nene gamene gamene eitavo' minivo. Mo ne'mino minilihoo.
1PE.5.12	Naza gamazi noluvo ezelo' gele medele minelodo' o neive lo giluve ado' leze zuho Siluvano' ne'mo hize ele' o-nedo luhuvo mene nogizivo naza a'mine gamazi noluvoni' meve nene O'moso'mo nasahili' o-ledaa' neine' monovo gihile'mi gamazi ve lo lo-lengemelesa naza hize ele' ogosa lengi' lutine nene do ngi lo-lengedo luhuvo nite' li'nibe mene nogize-lingiduze. A'mine O'moso'mi nasahiliku' nene mini gili' li minilo.
1PE.5.13	Ido' lengi' ne'mine aleve O'moso'mo maka' do kegese-lingidive Kilisito' evenele Babelonia numuno ebeku' mela mulise milaa' nave ingine longopo'ni nilavoo neze gipe'ne Maleko' azasi nene longopo'ni nolize. 
1PE.5.14	Lingine nene isetine ve li lute ngemaa' monovo di soto' igi ge nabuti' ize ne gabuti' ize li adido' disa minaa' ilo.
1PE.5.14	Hongu lo lamino minaa' monovo neve nene Kilisito' evenele minave lengi' mukita minivo.
1PE.5.14	Moda a'nesi' ve.
2PE.1.1	Ado' Izesu Kilisito' gonou' ve ido' aposolo've minuve Simeoni' gulive'ne gohi ma Petolo' naza lengi' luhuvo nite' mene nogize-lingiduve. Ado' O'mosotesi ido' do lu' izaa' ivesi minive Izesu Kilisito' aza ve lisihe' minidi'mo nene lelikisi lengikisi do milise' ogo do lisihe' o-ledosa hamoli'mine monovo ado' ezemu' gele ele'vole' oga' monovo lamine' nene leli' limine' ne'mino lengikisi lehize-lengedavo di nizave lengi' nene nogize-lingiduve. 
2PE.1.2	Ido' lingine O'mosomukisi Guvelesi ve Izesu'nimukisi gili lamine' igi gili minaa' ilizadoti' nene O'moso'mi nasahili' monovo nesi ido' hongu lo lamino minaa' monovo nesi nene lengita mine vai' lo'mo vo miniliho.
2PE.1.3	O'moso'mo leli' nene monoto' e'metovo' mino minevo' alevo' ogo minelonido' do lisihe' o-ledeline' monovo muki' nene lehize-lede neive. Ido' a'mine lehize-lede neine' monovo dalone' nene aza leli' vise lo-ledo do eita ive eikumu' nene laza ningo gele lamine' ogo gele minaa' olonidoti' nene dalosunako nemu' nene lehize-lede neive. Ido' a'mine vise lo-ledo do eita ive'mo ne'mine o-lidine' nene ei' labana'vesi ido' ei' monovo've lamine' atoli'mine ogo neine' nesi nene di ti' ilizave losa vise lo-ledo do eita ine' ve. 
2PE.1.4	Ne'mine ogosa aza lo huko-ledekine' gamazi ma nene do gihile noizo monovo lamine' goloso dizo minine' nene lehize-lede neive. Ido' ne'mine ine' nene me misubou' aleveti lu'ine otavosa lanite' gilaa' naani' monovo iga' nadi'mo lu'ine do goloso oga' neine' initekuti' lingine olovo' ilizadoti' nene O'moso'mo ei' emeni dameni ne'mine nene ize' molo lengemavo di minilizangumu' nene ne'mine ine' ve. 
2PE.1.5	Ido' ne'mine ine' nenako nemu' nene lingine ezemu' gili ele'vole' iga' naani' monovotido' nene imine' mili mo lamine' goloso gehepeve minaa' monovolo' nene monokumu' gatine' gili vevesaa' monovo nesi igi mili minilisa nene amuzo goloso milalo. 
2PE.1.6	Ido' a'mine gatine gili vevesaa' monovolo' nene okodine lutido' gizebo iga' monovo nesi igi mili minilisa nene amuzo goloso milalo. Ido' a'mine okodine lutido' gizebo iga' monovolo' nene monoku' amuzo mili geni gihi di dizi minaa' monovo nesi igi mili minilisa nene amuzo goloso milalo. Ido' a'mine monoku' amuzo mili geni gihi di dizi minaa' monovolo' nene mono' avazahasivo' igi mili iga' monovo nesi igi mili minilisa nene amuzo goloso milalo. 
2PE.1.7	Ido' a'mine mono' avazahasivo' igi mili iga' monovolo' nene lengi' zuho Izesu' evenele lutine ngimaa' monovo nesi igi mili minilisa nene amuzo goloso milalo. Ido' a'mine lengi' zuho Izesu' evenele lutine ngimaa' monovolo' nene evene' ato' ato' vai' lutine ngimaa' monovo nesi igi mili minilisa nene amuzo goloso milalo. 
2PE.1.8	Ne'mine monovolo' amuzo goloso mili igi mili ilizave noluvoni' nene a'mine ne'mine monovo lengita mine hutile' ogo mineline' ne'mo nene lingine Guvetesi ve Izesu' Kilisito'nimu' ningi gili minaa' naani' nene hazamu' neivo ne'mi gihile lengita izamilivoba asi mo ize lamine' oloseinako nemu' nene noluve. 
2PE.1.9	Evene' ma ingine meuko luvoni' monovolo' igi mili minamilizave neti lu'ine'mi vele nene mo ngenge ogosa like minaa' neive. Ne'mine ogavosa O'moso'mo gomu' lihime'ine dani' gilite-ngidine' mamu' nene mo ga'ine molani' gele vivo gopo nizave. 
2PE.1.10	Nemu' nene neze zuhokizo, O'moso'mo lengi' do kegese-lengedo vise lo-lengedo do eita ine' nene di ele'vole' gehepeve ilisa lingine amuzo gohi gohi mili'mi dizivo' minilo. Ne'mine ilizave lo noluvoni' nene nanitekumu' ve. Lingine nene ado' meuko luvoni' inite' igi mili minilizani' neve nene mo monokuti' mo keke' ngeli limi ingamilisave. 
2PE.1.11	Ee, ne'mine ilizani' neve nene Guvetesi vesi ido' do lu' izaa' ivesi minive Izesu' Kilisito' gizebo o-ledo minevo' minevo' ilingu' nene vi hilalizani' amuzo vauve elo lehize-lengedeleseive.
2PE.1.12	Ne'mine o neine' nenako nemu' nene naza meuko nolo-lingimuvoni' initekumu' nene gohi lo gatine oka' oka' olosa gele nouve. Ee, a'mine initekumu' nene mo gili mini ado' lengita omo neine' gamazi gihilelo' nene mo gi'mizi gili' li nizani'za a'mine initekumu' nene ha mo lo gatine oka' oka' olosa gele nosa nene noluve. 
2PE.1.13	Ee, naza gamene li'nibemukovo' me misubou' oko'nesi nouvoni' gamenela mene a'mine meuko luvoni' initekumu' nene gohi lo gatine ogo lutine do ote-lengedeloni' ne'mo nene lisihe' oloseive lo gele nosa ne'mine nouve. 
2PE.1.14	Ne nanitekumu' ve. Guvetesi ve Izesu' Kilisito' aza heleloni' monovomu' lo soto' ogo lo-nimine' malo' nene do gihile izo a'mine me misubou' oko'ne do huloloni' gamene nene mo avito' ogave lo gele nouvoni' nemu' nene noluve. 
2PE.1.15	Naza osu' lokuvo lingine a'mine luvoni' inite' mene gamene gamene omo gatido' gatido' ivo ha gili minaa' ilizangumu' ve loo aka vele-lengedelesa nene amuzo molalosuve.
2PE.1.16	Laza Izesu' Kilisito' amuzo'vemukisi ido' alingumukisi lo-lingimune' nene heluno gamazi ma gili nge li mini lado' nene e'metosa lo-lengemamune. Asi a'mine amuzo've atoli'mine minine' monovo've nene leli' vete gulo ne'mo ningavosa nene lo-lingimune' ma neive. 
2PE.1.17	Ado' labana've naba' nabasi minivelati' gamazi ti' lo ezela limine' gamenela nene laza a'mida mino ningo gele minune' ve: Neni' vo'nelo' gipe'ne hamo me ve nene neive. Eikumu' nene naza lanite' lamine' nogiluve lo meleho O'moso'mo do naba o-do opo'ni line' ve. 
2PE.1.18	Ido' a'mine O'moso'mi labana've soto' ine' gololo' nene Izesukisi minunido' a'mine Okulumokuti' limine' gamazi nene leli' gehepeve aposolo' lingesi gilune' ve. 
2PE.1.19	Ido' ne'mino gilunidoti' polohetelite lani' gamazilo' gele mu'musi' oga' une' malo' nene gohi nabosa gele mu'musi' gehepeve une' ve. Ne'mine une' nenako linginesi nene a'mine'mine igi polohetelite lani' gamazilo' ma gili dalizani' nene mo lamine' oloseive. A'mine gamazi nene liti'muso ebeku' lamuli'mo labana' ele neine' ne'minosa ne neive. Ne'mino labana' elo neivo go' lolosa go' nuvonuvo neivo sonohi' ganangome' dizaa' neine' ne'mino Izesu' nene gohi soto' ogo lutingu' hize labana' gehepeve eleleseive. 
2PE.1.20	Ido' lingine polohetelite lani' gamazi gili dalizani' o neine' nenako naza ti' lo lo-lengemeloni' gamazi nene inite' naba neize. A'mine gamazimu' nene gili minisavo' polohetelite lani' gamazi nene gili dalisave: 
2PE.1.21	Ee, polohetelite laa' ani' gamazi ne'mine nene haza eveneliti lutelo' nene e'meto mo keke' soto' osa'mive. Asi evene' O'moso'mi gamazi laa' ani' nene O'moso'mi Sikalahu' ne'mo zatuho' o-ngedavosavo' nene O'moso'mi veleuti' gamazi laa' ani' ve.
2PE.2.1	Ne neiha gomu' nene O'moso'mi eveneleliti vovo'ningu' nene soza polohetesi soto' igi minaa' ani' ve. Ne'mine iga' ani' ne'mine igi lengi' vovotingukisi nene soza mono' apizi lingimilizave soto' igi minilisave. Engi' nene monovo'ine di haleki mini lengele'mize goloso ilido' o mineline' soza mono' nene li soto' igisa engi' meni hize-ngidive Guvelesi ve nesi nene mehe'ine imilisave. Ido' ne'mine ilizadoti' nene O'moso'mo upuho' nite' ngiso do goloso o-ngedeleseive. 
2PE.2.2	Ido' ingine ne'mine mana'mine monovo goloso gopo iga' ilizani' monovo'nido' nene evene' muki' nge'metilisave. Nemu' nene evenelite mono' aka gihile nene divi' ledivi' ilisave. 
2PE.2.3	A'mine soza mono' apizi lingimilizave nene inite' gohi gohi dalone lii soza gamazi li-lingimilizadoti' nene lengitati' moni gelelehe' ilisave. O'moso'mo gozopo' aka'mila a'mine ve lihime ngemelesa line' nene hazamu' ma lamive. A'mine gamazi lokivo neine' nene okise ongamo ha neivo mo do goloso gehepeve o-ngedeleseive.
2PE.2.4	O'mosomu' nene ti' lo gele none: Angelo' linge ma lihime dani' nene ise'ine izivoba asi seni nala' ize-ngedosa lihime ngemeloni' gamenemu' gizebo igi liti'musoukovo' minilizave lo galese naba mo homiu' gehepeve ngimisele neive. 
2PE.2.5	Ido' ma nene ti' lo gele none: Gamene aka'mila minani' alevesi ise'ine izamo evene' goloso misubo vaiku' mini'mi monani' muki' nene nosodunu' molo hite-ngedo ngebele gese' ine' ve. Ne'mine ine'za a'mine gameneu' nene evene' eiti (8) ado' monovo lisihekumu' lo soto soto' oga' ive Noakisi ido' evene' gohi sevenisi nene alete molo do ngu' izine' ve. 
2PE.2.6	Ido' ma nene ti' lo gele none: Sodomi alevesi nGomola alevesi ido' numuno ebe'ine nesi nene O'moso'mo lihime ngemo do velepe' izo lenehevo' miniliza akalo' ngele'mize molavo ne'mine ani' ve. Ne'mine ine' nene ezemu' gilamave soto' o-ngedeli initeli'mi avazaha ne'mine do soto' ine' ve. 
2PE.2.7	Ne'mine ogo aza ve lisihe' Loti'ni nene a'mine ve goloso ingine monovo goloso i'mi angumu' nene muluno hukidi'mo lulo zovo' izo mininguti' nene do u' izine' ve. 
2PE.2.8	Ee, a'mine ve lisihe' engi' vovo'ningu' mino ingine monovo lamine' avutokovo' i'mi i'mi vi nizangumu' nene ningo gele'mo vine' ne'mo eze lulo lisiheku' nene gamene gamene mulumo geni naba bele'mo bele'mo vo minine' ve. 
2PE.2.9	Ido' O'mosomu' ne'mine lo gele none' nenako nemu' nene laza ti' lo gelelesune: Guvelesi ve aza evene' lisihe' ngemengu' soto' o ngemelinguti' do ngu' izaa' monovomu' nene gele mino evene' goloso nene lihime'ine abeleni ogo ngeme'mo vo mino mukito' goni' o-ledeline' gamenemu' gizebo ogo lihime'ine do minaa' monovo nesi nene mo gele neive. 
2PE.2.10	Ido' a'mine lihime ngemelive engikuti' nene oko'ine'mo lanite' giline' monovo goloso gehepevelo' e'meti mini evene' naba'mi gizebolo' mini gamazi've gili di minaa' monovomu' gosele' iga' ave nene lihime naba ngemeleseive.
2PE.2.10	A'ne'mine ve ado' a'mine soza mono' laa' ave engi' nene gamazi gilami hokolize' igi engi' lu'nidokovo' iga' ave mini hozila dizi minave nabamu' nesi nene ngehelele izamivo mini engi' nesi nene divi' ledivi' i-ngidaa' nave. 
2PE.2.11	Ne'mine iga' naha O'moso'mi angelo' nete a'mine nene ngivile' igi mini evene' naba amuzo'inesi nizani'za ingine neve nene divi' ledivi' i-ngidi Guvelesi vela goni' i-ngidisa'mave. 
2PE.2.12	Ne neiha a'mine ve nene ize gulo ido' nama gaha ga'ine nomivo minani' ado' evenelite ngimiselo ngebelaa' ido' ngebelaa' olonido' soto' igi minaa' naani' ne'mini mini ingine gilamani' initekumu' nene divi' ledivi' igi laa' nave. Nemu' nene ize gulo nama gaha ngebelaa' noune' ne'mine ogo O'moso'mo a'mine ve nene do goloso gehepeve o-ngedeleseive. 
2PE.2.13	Ee, evene' di goloso ilizado' nene O'moso'mo golo hizo do goloso o-ngedeleseive. A'mine soza mono' laa' avete gilavo labana' ele minine' gamenelo' noso' nite' naba nii noso ni'mi vi minaakumu' nene lanite' goloso ve li gilaa' nave. Ingine lengikisi maka' noso' nite' ni mini di gopo'napa i-lingidi gotine izaa' naangumu' nene ngolize izi mini lengi' muliseu' nene longovozo hililiza nite' goloso lili' ikeve. 
2PE.2.14	Ingine vene' ma ningani' nene ma duvo lii gumine dika' dika' igi lihime daa' monovo nene engitati' osu' losa'mivo monoku' amuzo'ine nomive nene lihime monovou' ngimimise' igi di vaa' igi mini mumuzo' oga' monovomu' api'napi' igi save naba di minani' nenako nemu' nene O'moso'mo usi' ize-ngedelido' i nizave. 
2PE.2.15	Ingine aka lisihe' nene huli vi gopo igi nimonani' nene Bosole' gipele Balaamu' vine' akalo' nene e'metikeve. Ado' monovo golosoloti' meni dalingumu' umo hilive ma'mi monovolo' e'metikevosa nene noluve. 
2PE.2.16	A'mine Balaamu' ne'mo nene monovo lamine' avuto' ingumu' O'moso'mo elemine' ve. A'mine elemine' nene gamazi lamaa' ine' inite' dongi ize ne'mo nene evene' laa' noune' nolouti' gamazi lo-emo a'mine poloheteli'mo negi inite' olosa inguti' nene do o'ove lo-dine' ve.
2PE.2.17	A'mine soza mono' laa' ave nene noso hinipiniku' goko' lavo haza galesevo' minaa' neine' ne'minesi ido' hepeli'mo limuso hubu lo do vavo goline izamaa' neine' ne'minesi nene nizani' nenako ne'mo nene monoku' ma hize ele' i-lidisa'mave. Nemu' nene O'moso'mo liti'muso atoli'mine ogo ize minine' ebeku' vi hilalisave lo a'mine liti'muso ebe' nene salani molo-ngede neive. 
2PE.2.18	Ne'mine noluvoni' nene nemu' noluve: Ingine gamazi naba gele vine' gihile've nomine' gamazi li evene' ma ladeni igi igi mili minaa' nave engikuti' idise a'mene olovo' nave nene okode'mo lanite' gelaa' neido' gopo geligeli igi e'meti minaa' monovo nedunu' nene gohi ngimimise' iga' nave. 
2PE.2.19	A'mine ve ingine a'mine ngimimise' ani' aleve nene ti' li li-ngimaa' nave: Leli' le'metilizani' nene lingine inite' mali'mosi nene igi mili ilizani' akatine nene hize tile-lengedamivo goboni ve ne'mine ma minamilisave. Ne'mine li li huki-ngidaa' naani'za engi' neve nene lele'mize tolovo oga' inite' monovo goloso ne'mo nene a'nido' davo ne'mi goboni ve mini milikeve. Ido' goboni ve minikeve noluvoni' nene inite' mali'mo zatuho' o-ngidivo a'mine inite' igi mili iga' ilizave neve nene mo a'mine initeli'mi goboni ve lili' i nizani' nenako nemu' nene noluve. 
2PE.2.20	Ee, evene' malite Guvetesi ve do lu' izaa' ive Izesu' Kilisito'nimu' giladoti' nene me misubou' minine' monovo goloso evene' lute do goloso o-ledaa' neidoti' nene olovo' igisa gohi a'mine monovou' vi hili mutuho ngatuho igi minilizani' nene gomu' goloso igi minilizado' mini milani' ma nene ivile' ivosa alinge' nela nene di goloso gehepeve igi minilizado' mini mili minilisave. 
2PE.2.21	Ee, O'moso'mo lo-lidine' gamazi ma li-ngimikevo gilisa a'mine gamazi gili huli mehe'ine ma imado' nene golo hizo lihime atoli'mine ogo ngemelido' o neine' nenako ingine nene a'mine aka lisihekumu' nene ma gilami minadiniko a'mine lihime do dizo ngemeline' votigileloti' nene lemosa lihime ngemelido' minadinako ne'mo nene mo lamine' ngomo ma idine. 
2PE.2.22	A'mine ne'mine ve nene mono' godolou' ti' li gizikani' malo' nene vo milise' ogave:
2PE.2.22	Gulo ne'mo muso velo do huline' inite' nene gohi vo naa' neive.
2PE.2.22	Ido' ma nene:
2PE.2.22	Ize nene nosou' ongo-dekunivo gohi vo gohiku' gomo gomo izo ongaa' neive.
2PE.3.1	Lu'ne lengeme nouvoni' alevekizo, luhuvo meve nene gohi naba tuu luhuvo nene nogize-lingiduve. A'mine luhuvo sitaku' mene lingine lutingu' gatingu' gilaa' naani' nene mo lisihe' laminekovo' gililizangumu' nene gamazi ma lutine do ote-lengedo lo gatine nouve. 
2PE.3.2	A'mine gamazi nene O'moso'mi polohetelite alinge' soto' iline' initekumu' li soto' ani' gamazi nesi ido' Guvetesi ve mino do lu' izaa' ive minive Izesu Kilisito' lo-lidine' gamazi lengi' aposolotinete li-lingimani' nesi nene gililizave lo lo gatine nouve. 
2PE.3.3	Inite' naba nene ado' ti' li gililizangumu' noluve: Gamene alinge' nela nene evene' engi' lu'nidokovo' e'meti mini monokumu' gize abelenga laa' ave ma igi ti' li 
2PE.3.4	lilisave: Aza tine' molo alosuve lo lo huko line' ne'mi gihile've ma nene zaa' soto' ive. Ado' metemote nesi nene gizebo igi mini hilikeni'za inite' muki' nene ma do atoli'mine amivo Okulumo' misubo gana' soto' idoti' nene hamoli'minevo' ogo mine do novine' nenako ngelo alihe. 
2PE.3.5	Ne'mine laa' naani'za ado' mene lo-lengemeloni' gamazimu' nene gelalone li ga'ine hizi ngi likeve: Ado' O'moso'mo lavo Okulumo' nene gozopo' aka'mila soto' ivo misubo nesi nene nosouti' soto' ogo noso veleta gala'muda minavo oluso' minine' ve. 
2PE.3.6	Ido' a'mine noso ne'mo nene a'mine gamenelo' minine' misubo nene molo hito do goloso ine' mamu' nene ga'ine molavo inite' muki' nene ma senisi amave laa' nave. 
2PE.3.7	Ido' a'mine O'moso'mo lo neine' gamazi ne'mo nene a'mine idise nizasine' Okulumokisi misubosi nene ololi'mi minani ne'mine mini mono' gilamave lihime ngemeline' gamene nabamu' nene gizebo ha nizasive lo neine' ve.
2PE.3.8	Lu'ne lengeme nouvoni' alevekizo, inite' hamo' a'mene lo-lengemeloni' gamazi nemu' nene gilami minikelizave: Ado' Guvelesi ve'mo gamenemu' gelaa' neine' nene do ato' ogo gelaa' neive. Aza neve nene gamene li'nibe gamene hamo' ne'minemu' nene gelavo gamene ha'na goloso kilisimasi vanu tauseni (1,000) ne'mine minine' gelaa' neive. Ido' gamene ha'na kilisimasi vanu tauseni ne'minemu' nene gelavo gamene li'nibe gehepeve gamene hamo' ne'mine minine' gelaa' neive. 
2PE.3.9	Evene' malite Guvelesi ve alosa lo huko line' gamazi do gihile izelingumu' nene zou zou gohi lave li gilaa' nani' nene ladani igi gilikeve. Aza nene zou zou lamive. Asi evene' hamokisi vi tolovo ilizave lo gelamo mukito' nene lu'ine di velepe' izilizahoo lo lengikumu' nene goseleka lamo ha gizebo o neive. 
2PE.3.10	Ne'mine ogo neiha guminelo' ve alisave lo gelamune' gamenelo' igi hetelaa' nani' ne'mino a'mine Guvelesi ve aline' gamene've nene soto' oloseive. A'mine gameneu' Okulumo' neve nene gugu lo vo haha oloseive. Ido' a'mingu' inite' mata' muki' nene ololi'movo' lovo' lovotevo' o-ngidivo haza nite' gidilisave. Ido' misubo nesi ido' a'mingu' di soto' naani' inite' muki' nesi nene ololi'mo ningeleseive. 
2PE.3.11+2PE.3.12	Ne'mino ololi'mo inite' mata' muki' nene ninge osu' lavo apile osu' lilido' o neine' nenaze. A'mine O'moso'mi gamene nabamu' gizebo igi minilizangu' nene a'mine gamene nene geto ogo hetelelingumu' ve li O'moso'mi evenele gehepeve mini monoku' monovo laminetokovo' e'meti minilizado' o neive. Ado' a'mine Okulumo' nene ololi'mo lovo apilevo' neivo a'mingu' mini'mi monani' inite' mata' nene lala lilizani' gamenemu' nene noluve. 
2PE.3.13	Ido' ne'mino lo osu' loloseine'za aza lo huko lo-lidine' gamazi do gihile izo monovo lisihe' laminekovo' mineline' Okulumo' atoli'mine gosohokisi misubo atoli'mine gosohokisi do soto' o-ledeleseive lo a'minemu' gilingili ogo gizebo ogo none.
2PE.3.14	Nemu' nene lu'ne lengeme nouvoni' alevekizo, a'mine initekumu' gilingili igi gizebo igi minilizangu' nene Guvelesi ve ogo ningeline' nene laza luteu' goloso monovo nomivo ido' okodelo' gamazi nomivo mino hongu lo nonivo ningelive li a'midokovo' amuzo mili minilo. 
2PE.3.15	Ido' Guvelesi ve aza geto amo gizebo ha ogo neingumu' gililizani' nene aza evene' gohi ma do lu' izelingumu' nene ne'mine ogo neive lisa nene gili minilo. Leze zuho lute eme nonive Paulo'ni O'moso'mo gele nge lo minaa' monovo lehize-dido' do molo azasi nene a'mine mene luvoni' gamazi ne'minesi nene mo luhuvo gize-lingidine' ma neive. 
2PE.3.16	Ido' luhuvo nite' muki' ei' gizingu' nene a'mine ne'mine initekumu' gizidaa gizida nene a'mine hamoli'mine gamazi memu' nene mo azasi hamo' gamazivo' gize'mo vo neive. Ido' a'mine luhuvo nite' gize'mo vingu' nene gamazi linge ma monovo've geto gele lamine' amolonido' o minine' gamazi nesi nene gize neive. Ne'mino neine' nenako mono' monovo gili vevesami lu'ine amuzo molamive ingine mono' godolou' gamazi linge'mi monovo nesi nene di zovo' zava' izaa' naadi'mine igi a'mine Paulo' gamazi've nesi nene a'mine'mine igi di zovo' zava' izaa' nave. Ne'mine iga' naadoti' nene angise'ine meni'ine goloso nene di soto' iga' nave. 
2PE.3.17	Nemu' nene lu'ne lengeme nouvoni' zuhokizo, lingine a'mine ne'mine ilizangumu' nene mo gili nizani' ma neize. Lingine monoku' lamine' mine ngi li nizanguti' nene mono'ine nomivete di zovo' zava' izaa' naani' monovo'ine ne'mo nene gelelehe' o-lengedavo limi ingikelizaze. Ehe' igi ningisa minilo. 
2PE.3.18	Ne'mine igi mini Guvetesi ve do lu' izaa' ive Izesu' Kilisito' ninge lamine' oga' neine' monovolo' e'metaa' naani' nene gohi di naba i'mi vi mini eze monovo danava've nesi nene gili ngolo' li'mi vi minilo. Eita guvele soto' oga' neine' monovo've nene minevo minevo' ogo idisesi alingetasi mine do vo minilihoo. Mo ne'mino minelive.
2PE.3.18	Moda a'nesi' ve.
1JN.1.1	O'moso'mo olihe api' ogo inite' mata' do soto' amivosa a'mine gamenelo' aka'mine ha minivemu' nene luhuvo nite' mene gizo nolo-lingimuze. Ningilo. Ee, a'mine gilune' ido' vetedunu' ningo ninge'mo vo minune' ido' adedunu' do gilune' nemu' nolo-lingimuve. Ado' minevo' minevo' minaali'mi meleho ne'mi monovo've laa' ivemu' nene nolo-lingimuve. 
1JN.1.2	A'mine ve nene minevo' minevo' ogo minaa' do soto' ine' nene ningune' ve. Ningune' nenako a'minemu' lo-lengemaa' noune. A'mine minevo' minevo' ogo minaa' nene metehida minidoti' soto' o-ledavo ningune' nemu' lo soto' o-lengemaa' noune. 
1JN.1.3	Ee, linginesi lazasi a'mido' lute do hamo' ogo bizo minelone lo inite' ningune' ido' gilune' nene lengikisi lo-lengemaa' noune. Ido' laza nene lute do hamo' ogo bizo minaa' noune' nene Meteho O'mososi ido' gipele Izesu' Kilisitokisi bizo minaa' noune. 
1JN.1.4	Ido' linginesi ne'mine ogo lute do hamo' ogo bizo mino lolize izo minelone lo nene gamazi nogize-lingimuve.
1JN.1.5	Ido' ezelati' gilune' gamazi nene ne'mino neive: Eita inite' goloso liti'musou' inite' hamokisi mo keke' nomive. Nomivo O'moso ezela neve inite' lamine' labanakovo' neive. 
1JN.1.6	Nemu' nene liti'muso monovo golosou' nomonosasi laza ezesi do hamo' ogo bizo none lo lolone' nene sozasi lokunivo ogo molo olone' nene inite' gihile nomoloseive. 
1JN.1.7	Ne neiha aza nene labanaku' neine' ne'mino lazasi a'mine'mine ogo labanaku' minevo alevo' olone' nene lute do hamo' ogo lamine' bizo minelesune. Ido' ne'mine okunivo gipele Izesu' vanise ne'mo nene goloso nitete mudise gilite lede'mo vo neivo laminovo' minelesune. 
1JN.1.8	Ido' lihime lelita nomive lolone' nene soza lo leli' lute nene golo izelesune. Ne'mine okunivo gamazi gihile nene lelita minamoloseive. 
1JN.1.9	Ne neiha laza lihimete lo soto' olone' nene aza a'mine lihimete nene hulo-ledo goloso nite' lelita neine' vai' nene gilite-ledeleseive. Ee, aza nene ve lisihe' mino gote izesa'mine' nenako nemu' lihimete lo soto' okunivo lihimete hulo-ledeleseive. 
1JN.1.10	Ne neiha goloso nite' daa' nave lo lo-lemaa' neine' nenako laza goloso nite' ma damaa' noune lo lolone' nene O'mosomu' sozalo' ve ve lo lo-dune' geleleseive. Ido' ne'mine olone' nene eze gamazi leze luteu' minamoloseive.
1JN.2.1	Izipaha'ne zuho mate, goloso nite' ma dikelizave losa luhuvo nite' mene nogize lingimuve. Ido' mali'mo lihime nite' ma daline' nene Metehida a'mine lihime'vemu' goni' ogavo leze hize ele' o-ledelive ve lisihe' Izesu' Kilisito' nene a'mida neive. Aza nene a'mine lihime ma dalive nene hize ele' o-deleseive. 
1JN.2.2	Asi've Izesu' gono do lihimete apase-lidine' ma ve. Ido' leli' lihimetevo' nomive. Evene' muki' misubou' misubou' mini'mi monaveti lihime'ine nesi apase-ngidine' ve. 
1JN.2.3	Ido' eze nene ningo gele none lo gelaa' noune' nene lamine' nehe. Nado gelelone. Leli' monovote do ningosa gelelesune. Eze gamazi lo huko-lidine' nene gele do minaa' noolone' nene eze ningo gele none lo gelaa' noune' nene lamine' gelaa' noune lo gelelesune. 
1JN.2.4	Ido' evene' lingelite eze ningo gele none li gamazi've gili disa'mani' nene ingine sozalo' ve minikevo gamazi gihile engita nomive. 
1JN.2.5+1JN.2.6	Ido' evene' linge ma O'moso'mi gamazi gili di minani' nete ingine lu'ine imani' nene apa nite' nomive. Laminetokovo' imi gili' li imaa' nave. Ido' ingine O'mosola gi'mize none laa' ave nene Izesu' ogo molo minidi'mine igi inginesi a'mine'mine igi mili minilizani' o neive. Laza ne'mino ogo molo ogo mino ma ne'mo ezela gi'mize none lune' nene gamazi gihile ve lo gelelesune.
1JN.2.7	Lu'ne lengeme nouvoni' mate, lou' gamazi gosoho' ma lo soto' ogo gize lengemamuve. Litehe lou' ado' gamene gozopo' aka'milati' gili minani' mamu' nogize-lingimuve. A'mine lou' gamazi litehe nene nado neve. Nene mono' gamazi li-lingimikevo gilaa' nani' nene neive. 
1JN.2.8	Ne neiha mene luhuvo niteku' nogizuvo a'mine lou' nene gosoho' neine' gelave. Ee, mo lamineto' gosoho' neive. Izesu' aza a'mine lou' nene do gosoho' ogavo linginela gono gosoho' nodavo liti'muso izo minine' nene vovo' vovo' neivo labana' gihile nene mo api' ogo noilive. 
1JN.2.9	Ne neiha evene' linge ma evene' mamu' mulu'ningu' goloso ogavo lukehe ngibili minisa laza labanaku' none li laa' nave nene ingine olihe labanaku' ami liti'musou' ha nizave. 
1JN.2.10	Nizani'za evene' linge ma ingine evene' muki' lu'ine ngimi nasahili' i-ngidaa' ave nene lamine' labanaku' nizave. Ingine evene' ma ngele'mizi gopo amilisave. 
1JN.2.11	Ido' ingine evene' mamu' mulu'ningu' goloso ogavo lukehe ngibilaa' nave nene liti'musou' ha nizave. A'mine ve nete liti'musoukovo' moni liti'musoli'mo ve'ine likavo vilizani' aka nene ningi gilamave.
1JN.2.12	Izipaha'ne zuho mate, Izesu'nimu' ve lo O'moso'mo lihimetine hulo-lengede neive.
1JN.2.12	Nemu' luhuvo nite' mene nogize-lingiduve.
1JN.2.13	Ido' me'ninge lingine O'moso'mo olihe api' ogo inite' mata' do soto' amivosa
1JN.2.13	a'mine gamenelo' aka'mila ha minive nene ningi gili nizave.
1JN.2.13	Nemu' luhuvo nite' mene nogize-lingiduve.
1JN.2.13	Ido' ve goso've lingine goloso meleho Satani mo ivile' igi nizave.
1JN.2.13	Nemu' luhuvo nite' mene nogize-lingiduve.
1JN.2.14	Izipekizo, lingine Metehine ningi gili nizave.
1JN.2.14	Nemu' luhuvo nite' mene gize-lingiduvoni' ve.
1JN.2.14	Ido' me'ninge lingine O'moso'mo olihe api' ogo inite' mata' do soto' amivosa
1JN.2.14	a'mine gamenelo' aka'mine ha minive nene ningi gili nizave.
1JN.2.14	Nemu' luhuvo nite' mene gize-lingiduvoni' ve.
1JN.2.14	Ido' ve goso've lingine amuzo mili minavo O'moso'mi gamazi nene lutingu' neivo
1JN.2.14	goloso meleho Satani mo ivile' igi nizave.
1JN.2.14	Nemu' luhuvo nite' mene gize-lingiduvoni' ve.
1JN.2.15	O'moso gelekele' o-damo misubouko minevo' dovo' oga' sunolo' nehe ido' me misubou' minine' inite' golosolo' nehe nene lutine milamilo. Evene' ma ingine lu'ine a'mido' milani' nete lu'ine nene Meteho O'moso imisa'mave. 
1JN.2.16	Misubou' veti monovo danava muki' nene goloso nitekumu' lumo helaa' ido' inite' mata' ninge lamine' tamine' ogo mumuzo' oga' nehe ido' evene' ve'nido' heneni nganeni do soto' soto' ogo gonolise gonolise ogo okode lute do dize dize' oga' nehe ne'mine monovo nesi nene Metehidati' nomive. Misuboukotikovo' neive. 
1JN.2.17	Ido' misubou' neve a'mingu' lumo helaa' ine' inite' mata' nesi nene osu' lo'mo novive. Noviha ingine O'moso'mi gamazi gili di minaa' nave nene vi osu' lami minivi' minivi' igivo' minilisave.
1JN.2.18	Izipaha'ne zuho mate, gamene nene mo li'nibe ogave. Nemu' Kilisito'ni lovo o emaa' ive mo soto' oloseive li li nizani' nene mo gilikeve. Ido' gilado' nene lovo i imaa' ave muki' nene mo soto' ikeve. Nemu' nene gamene mo li'nibe ogave lo gele none. 
1JN.2.19	A'mine ve nene lezesi maka' minuninguti' leze huli-lidi vani'za leze aleve gihile lili' igi minamave. Leze aleve gihile lili' igi minadini leze huli-lidi vamavo maka' minunidine. Ido' ingine huli-lidi vani' nemu' ingine muki' leli' zuho minamani' nene soto' ogavo gele none. 
1JN.2.20	Emeni dameni've lamine' atoli'minesi minive ne'mo Sikalahu've lehize-lingidivo mini lingine muki' gamazi gihile nene mo gili nizave. 
1JN.2.21	Luhuvo nite' mene gizuvoni' nene lingine gamazi gihile lamine' nene gilamave lo gizamuve. Gamazi gihile lamine' nene mo gili mini a'mine gamazi gihile laminekuti' nene soza gamazi ma soto' osa'mine' nesi nene gili nizave lo gizuvoni' ve. 
1JN.2.22	Ido' sozalo' ve ve lo ne zamotinemu' lolone. Ingine Izesu'nimu' ataize li aza O'moso'mo do lu' izelive lo imiselelesa live minamive li laa' nave nene ingine sozalo' ve ve lolone. Me ve nete Melehingi gipelengi ataize li-ngidisa Kilisito'ni lovo i imaa' ave nizave. 
1JN.2.23	Ingine gipelemu' ataize li-daa' nave nete Melehosi maka' bizi minamaa' nave. Ido' ingine gipele gili imaa' nave nete Melehosi maka' bizi minaa' nave. 
1JN.2.24	Lingine gozopo' gamene aka'mila gana' gilani' gamazi nene gili di minilo. A'mine gana' gilani' gamazi nene gili di minilizani' nene Melehingi Gipelengi inginela gi'mize lamine' ilisave. 
1JN.2.25	Ido' Izesu' aza inite' ma lehize-ledelove lo lo huko line' nene minevo' minevo' ogo minaa' lemeni dameni nene lehize-ledelove lo molo-lede neive.
1JN.2.26	Me gamaziu' nene lengi' lengele'mize gopo ilisa gili minaveti monovo lo soto' ogo gize lingimuvoni'za 
1JN.2.27	lingine neve Kilisito' lehize-lingidine' Sikalahu've nene ha di mini'mi vi nizave. Di mini'mi vi nizanako evene' laza inite' matakumu' apize lengemelonido' nomive. A'mine Sikalahu've lehize-lingidine' ne'mo inite' matakumu' apize lengemaa' neive. Ido' gamazi lo-lengemaa' neine' nene sozasi nomive. Laminetokovo' lo-lengemaa' neine' nenako lido' nene gili di Kilisitoda gi'mizi minilo. 
1JN.2.28	Ee, izipaha'ne zuho mate, Kilisito' ogo heteleline' gamene soto' ilingu' nene laza eze velelo' mino lovozo helepele' ogo lehelele izamivo minelone li ezela gi'mizi minilo. 
1JN.2.29	O'moso aza nene ve lisihe' lamine' neive li lingine gili nizave. Gili nizanako evene' ingine monovo lisihe' lamine' igi mili minaa' navemu' nene O'mosolati' soto' ani' ve li gililisave.
1JN.3.1	Vekizo, Meteho lulo atoli'mine ogo leme neine' nene gili nizahe. Ee, lulo atoli'mine ogo limidoti' nene izipaha'ne zuho ve lo lo-ledaa' neive. Ido' lamine' izipahala zuho none. None'za me misubou' ve O'moso gelekele' i-damani' ingine nene O'moso ningi gilamani' nenako lezesi a'mine'mine igi ningi gilamaa' nave. 
1JN.3.2	Ido' lu'ne lengeme nouvoni' aleve mate, laza idi'nise nene O'moso'mi izipahala zuho ne none. Ido' mino nani lemeni damenilo' soto' olone' nehe ne'mi monovo nene olihe ma soto' o lamine' amine'za laza mo ti' lo gele none: Guvetesi ve soto' iline' gamenelo' nene ei' emeni dameni've ningo lazasi ei' emeni dameni ne'mine gidinisi minelesune losa gele none. 
1JN.3.3	Ido' ogavo eze ningo emeni dameni ne'mine gidinisi minelone li ezemu' gili ele'vole' igi minaa' nave muki' ingine nene ei' lulo lamine' minine' ne'mino leze lute nesi lamine' minelive li engi' lu'ine di lamine' igi minaa' nave. 
1JN.3.4	Goloso nite' daa' ne'mo O'moso'mo lou' gamazi line' nene avuto' oga' neine' nenako ingine goloso nite' daa' niilizani' nene O'moso'mo lou' gamazi line' nene avuto' ikeve. 
1JN.3.5	Avuto' ikeni'za Izesu' aza goloso nite' do hulolosa soto' ine' nesi ido' ezela goloso nite' ma minamine' nesi nene lingine gili nizave. 
1JN.3.6	Nemu' nene ezela gi'mizi minaa' nave ingine goloso nite' di minisa'mave. Goloso nite' daa' nave nete nene eze ningi gilisa'mave. 
1JN.3.7	Izipaha'ne zuho mate, ingine monovo lisihe' lamine' igi mili i minaa' nave nene Izesu' aza ve lisihe' lamine' minine' ne'mini evene' lisihe' lamine' nizave. Nemu' malite ato' gamazi li lengele'mize gopo ikelizave. 
1JN.3.8	Ido' malite goloso nite' di minilizani' nene ingine Satani'mi zuho minilisave. Satani aza goloso nite' gozopo' aka'milati' do'mo ogo minaa' neive. Ido' goloso nite' do'mo ogo minine' nenako O'moso'mi gipele aza Satani'mi gono nene bele helo ize huko-delesa soto' ine' ma neive. 
1JN.3.9	O'mosolati' soto' igi izipahala lili' igi nizave ingine goloso nite' mo di minisa'mave. Ee, O'mosolati' emeni dameni've engita mine molo neivo ingine ezelati' soto' igi ei' izipahala lili' i nizanako goloso nite' ngeli di minamilisave. 
1JN.3.10	O'moso'mi izipahala zuho ido' Satani'mi izipahala zuho engi' monovo danava ti' lo do kegeso ningelesune: Evene' ma ingine hehe li lamine' minamilizani' nene ingine O'mosolati' soto' igi minamave lo ningelesune. Ido' a'mine'mine ogo evene' ma ingine evene' muki' lu'ine ngimi nasahili' i-ngidamilizani' nene ingine O'mosolati' soto' igi minamave lo ningelesune.
1JN.3.11	Nemu' nene mono' gamazi api' ogo gilunidoti' gamazi ti' lo gele'mo gele'mo ogo minune: Laza lute ne geme ge neme lo bizo minelone. 
1JN.3.12	Gozopo' vomila minive Kaini' aza ine' ne'mine amolone. Aza nene ve goloso Satani'mi gipele lolo' ogo akunoloine bele hiline'. Ido' bele hiline' monovo nene nanitekumu' bele hilive. Ei' Kaini' ogo molo minine' monovo've nene goloso o vivo ido' nakunolo'mo ogo molo minine' monovo've nene lisihe' lamine' minine' nenako nemu' bele hiline' ve. 
1JN.3.13	Leze zuho mate, me misubou' ve ado' O'moso gelekele' i-damaa' ave nete lengikumu' mulu'ningu' goloso ogavo lukehe lingibilaa' nangumu' nene lingine gosoho' suno ma ve li gilii upuho' igi gatine muki' gilamilo. 
1JN.3.14	Laza lute evene' muki' ngemaa' noune' nenako lelikumu' ti' lo gelaa' noune: Hele noninguti' tine' molo ogo ele'vole' ogo minevo' minevo' ogo mineloningu' vo holokune' ma neive. Evene' malite evene' ma lu'ine ngimami minaa' ave ingine nene lu'ine hele vine' nizave. 
1JN.3.15	Malite evene' mamu' mulu'ningu' goloso ogavo lukehe ngibili minaa' nave ingine nene evene' ngibili hilaa' ave nizani' gelaa' neive. Ido' evene' ngibili hilaa' avemu' lingine mo gili nizave. Ingine minevo' minevo' ngemeni damenisi minamave. 
1JN.3.16	Izesu' aza lelikumu' ve lo minevo' alevo've hulo lute ngemali'mi monovo lelebizavo ningo gele none. Nemu' laza a'mine'mine ogo evenekumu' nene minevo' alevote hulolonido' o neive. 
1JN.3.17	Ne neiha evene' ma me misubo'mi heneni di minave ingine evene' ma inite'ine nomine' minave ma ningi mulumo'ine gili inite' ma ngimami minilizani' nene ingine mo keke' lu'ine O'moso imisa'mave. 
1JN.3.18	Izipaha'ne zuho mate, laza lute evene' ngemaa' noune lo ma haza gamazi've vetedunukovo' lalone. Lute ngemaa' noune lo ma ne'mi gihile've do soto' iline' gono nene dalone.
1JN.3.19	Ne'mine ogo minaa' olonidoti' nene laza gamazi gihile lamineli'mi zuhouti' none' nene ningo gelelesune. Ne'mine ogo O'moso'mi velelo' lute do hongu lo minelesune. 
1JN.3.20	Ido' goloso nite' daa' unive ve lo lutedunu' gelo lovozo helo ma ti' lo gelelesune: O'moso nene lute ivile' ogo mino inite' mata' muki' nene gele ngolo' lo gelaa' neive. 
1JN.3.21	Lu'ne lengeme nouvoni' mate, goloso nite' daa' unive ve lo lutedunu' gelo lovozo helamo ma O'moso'mi velelo' nene gele olobo' ogo minelesune. 
1JN.3.22	Ne'mine ogo laza nene lo huko line' gamazi nene gele do mino nemu' eze mulunou' lamine' gelaa' neine' inite' ogo molo minaa' nounako ezela inite' nanitekumu' lube nene haza lemavo daa' noune. 
1JN.3.23	Ido' a'mine lo huko line' gamazi nene ti' lo neive: Izesu'nimu' nene aza O'moso'mi gipele mino O'moso'mo do lu' izelive lo imiselelesa live nene neive lo laza gele ele'vole' ogo lute ge neme ne geme lo mineloningumu' lo-limido' e'meto olosune. 
1JN.3.24	Ido' lo-huko line' gamazi nene gele do noolonive laza O'mososi bizo lamine' maka' minekunivo O'moso aza luteu' minevo dovo' ogo minaa' neive. Ido' eze Sikalahu' lehize-lidine' ne'mo lo-lemavo O'moso aza luteu' minevo' dovo' neive lo gelaa' noune.
1JN.4.1	Lu'ne lengeme nouvoni' mate, O'moso'mi gamazi lo soto' oga' unive polohete none li sozasi laa' ave muki' soto' igi misubou' misubou' nimonanako nemu' engikuti' ve ma lengita igi soza gamazi li-lingimikevo gili ngimikelizave. Nemu' nene linginela igi Sikalahuli'mo lele'mize akalo' o-lede neive li mono' li-lingimaa' ave muki' gopo gili-ngimaa' nani' monovotine nene hulilo. Gopo gili ngimami gamazi muki' nene O'mosolati' nehe atokuti' nehe li gili ningilo. 
1JN.4.2	O'moso'mi Sikalahu' ne'mo ngele'mize akalo' o-ngedaa' ivemu' nene ti' li ningilisave: Ve ma ingine Izesu' Kilisito' aza evene' okode ne'mine lolo' ogo soto' ine' ve li li soto' milalizave nene ingine O'mosolati' nizave li ningi gililisave. 
1JN.4.3	Ido' ve ma Izesu'nimu' aza evene' okode ne'mine do otuho soto' ine' neive li lamilizani' nene O'mosolati' nizamave. Ingine Kilisito'ni lovo o emaa' ive'mi gamazi laa' ave nizave. A'mine Kilisito'ni lovo o emaa' ive misubouko soto' oloseive li likevo gili nizave. Ido' idi'nise mo soto' ogo omo neive. 
1JN.4.4	Izipaha'ne zuho mate, lingine O'mosolati' soto' igi O'moso'mi gamazi lo soto' oga' unive polohete none li sozasi laa' ave nene ngivile' igi nizani' ma neive. Lengi' lutingu' minaa' neive ne'mo me misubou' ve ado' O'moso gelekele' i-damaveti lu'ningu' minive nene ivile' o neive. Nemu' lingine a'mine Kilisito'ni lovo i imaa' ave nene ngivile' i nizave. 
1JN.4.5	Ingine misubou' ve O'moso gelekele' i-damaveti ngemeni damenisi minaa' nanako a'mine ngemeni damenilo' vo milise' iline' gamazivo' laa' nave. Likevo misubou' ve ingine lani' gamazi gili lanite' gilaa' nave. 
1JN.4.6	Laza nene O'mosolati' soto' une' nenako ingine O'moso ningi gilaa' ave nene leze gamazite gili daa' nave. Ido' O'mosolati' soto' amave nete leze gamazite gili hulaa' nave. Ne'mine iga' nanako nemu' O'moso'mi Sikalahu' ne'mo do soto' ine' gamazi gihile lamine' nesi ido' gopo gamazi ado' O'moso'mi Sikalahuli'mo do soto' amine' gamazi nesi nene do kegeso ningo gelaa' noune.
1JN.4.7	Lu'ne lengeme nouvoni' mate, lute ngemaa' nene O'mosolati' neine' nenako nemu' laza lute ne geme ge neme lo minuke'zo. Ingine evene' lu'ine ngimi nasahili' i-ngidi minilizave nene O'mosolati' soto' adite ilisave. Ingine O'mosomu' mo ningi gili nizave ve. 
1JN.4.8	O'moso aza lute ngemaa' monovo'mi meleho neine' nenako nemu' evene' ma ingine lu'ine evene' ngimami minaa' nave nete O'mosomu' ningi gilisa'mave. 
1JN.4.9	O'moso'mo gipele hamo' leli' do lu' izo minevo' minevo' lemeni dameni do soto' o-ledelive me misubouko imiselavo lemo ani'. Nemu' nene O'moso'mo lulo limine' nene soto' ogavo ningekune. 
1JN.4.10	Lute ngemali'mi monovo ti' ogo neive: Laza lute O'moso emamunivosa asi've gomu' lulo lemo lelito' medelo mino oko'no hulo helo lihimete apase-ledelive lo gipeleine imiseline' ve. 
1JN.4.11	Lu'ne lengeme nouvoni' mate, O'moso'mo lulo atoli'mine ogo lemaze. Nemu' laza a'mine'mine ogo lute ne geme ge neme lo minelonido' o neive. 
1JN.4.12	Evene' hamolitesi O'moso mo ningamune. Lute ne geme ge neme lo minelone' nene O'moso'mo lezesi bizo luteu' neivo lute imune' nene apa nite' amivo laminetokovo' lute eme gili' lo minelesune. 
1JN.4.13	Ido' O'mosola bizo none' ido' O'moso'mo luteu' minevo' dovo' ogo neine' nene ningo gele none. Ido' naniteli'mo ningo gele none. Eze Sikalahu've leli' limidi'mo nene ningo gele none. 
1JN.4.14	Meteho aza numudo' namado' ve do lu' izelive lo gipeleine imiselavo lemo ani' nene la'lisete vetedunu' ningune' nenako ne'mi gamazi lo soto' oga' noune. 
1JN.4.15	Ido' evene' malite Izesu' aza lamine' mo O'moso'mi gipele neive li li soto' ave nene O'moso'mo engi' lu'ningu' minevo' dovo' ogo neivo ingine O'mososi bizi nizave. 
1JN.4.16	Ido' O'moso'mo lulo lemaa' neine' nene ningo gele ele'vole' o none.
1JN.4.16	Lulo lemo nasahili' oga' monovo nene O'moso'mi emeni dameni gihile neine' nenako ve ma ingine lu'ine ve ma ngimi'mi vi minivi' divi' i'mi vilizani' nene ingine O'mosola bizi nizavo O'moso nesi engi' lu'ningu' minevo' dovo' ogo mineleseive. 
1JN.4.17	Ido' Izesu' mene misubouko minevo' dovo' idi'mine ogo lazasi a'mine'mine ogo minevo' dovo' ogo nounako nemu' gamene nabau' O'moso'mo lihime ngemeline' gamenela nene lamine' minelone lo gele olobo' ogo none' ne'mo nene lute imune' nene apa nite' amo laminetokovo' eme gili' lolosune. 
1JN.4.18	Lute ve ma emo ma a'mine vemu' golise gelamolosune. Lute emo gili' lune' ne'mo golise nene ehuso' oga' neive. Nemu' nene evene' O'mosomu' golise gilave ingine lihimete lemelihe li ezemu' golise gilani' ne'mo lu'ine imani' nene imi gili' lisa'mave. 
1JN.4.19	Laza nene O'moso'mo gana' lulo limine' nenako nemu' O'mososi evenekisi lute ngemaa' noune. 
1JN.4.20	Ve malite ve mamu' mulu'ningu' goloso ogavo lukehe ngibili minaa' niigi lute nene O'moso emaa' noune lilizani' soza lilisave. Ve ma ingine ningi nizave ma lu'ine ngimamilizani' nene ningamave O'moso nesi mo lu'ine imamilisave. Nemu' lute O'moso emaa' noune lilizani' nene soza lilisave. 
1JN.4.21	Ido' Izesu' lo huko lo-lidine' gamazi ma ti' lo gelaa' noune: Lute nene O'moso emo ma evenekisi ngemelone' o neive.
1JN.5.1	Ve malite Izesu'nimu' nene aza do lu' izelive lo O'moso'mo imiselelesa live neive li gili ele'vole' ilizani' nene O'mosolati' soto' igi izipahala zuho lili' igi nizave. Ido' ve ma ingine lu'ine me'nibine imi ma izipahala zuhosi ngimilisave. 
1JN.5.2	Ido' lute O'moso'mi izipahala zuho ngemaa' noube ngemamaa' noube. Lute O'moso emo lo huko line' gamazi gele do mino ma nene mo lamineto' lute ngemaa' noune lo ningo gelelesune. 
1JN.5.3	Lute O'moso emali'mi monovo ti' ogo neive: Lo huko line' gamazi gele dalone' nene mo lamineto' lute emaa' olosune. Ido' O'moso'mo lo huko line' gamazi nene geni'vesi nominako ngelo livizamoloseive. 
1JN.5.4	O'mosolati' soto' unive laza nene O'moso gelekele' i-damani' misubou' aleveti monovo nene damo a'mine monovo nene amuzo molo do leme'mo ogo minunako O'moso'mo lo huko line' gamazi nene livizesa'mive. Ido' a'mine misubou' minine' monovo nene gele damo amuzo molo'mo ogo minaa' noune' nene naniteli'mo ve. Izesu'nimu' gele ele'vole' ogo none' ne'mo ve. 
1JN.5.5	Ido' zamote a'mine misubouko minine' monovo di limi'mi igi amuzo mili minilizave. Ingine Izesu'nimu' aza lamine' O'moso'mi gipele neive li gili ele'vole' i nizavetevo' ne'mine ilisave.
1JN.5.6	A'mine ve Izesu' Kilisito' aza nene nososi vanisesi soto' ine' ve. Nosovo' nomive. Soto' ine' nene mono' noso holanikisi vanise lepo hilinekisi ne neive. Ido' Sikalahu' ne'mo aza a'mine gamazi nene hize ele' o-daa' neive. Sikalahu' aza gamazi gihile'mi meleho neinako a'mine gamazi laa' neivo gihile izaa' neive. 
1JN.5.7+1JN.5.8	Nemu' nene Sikalahu' ne'mo ido' mono' noso holani' ne'mo ido' vanise lepo hiline' ne'mo Izesu' monovo hize ele' i-di gono daa' nave. Sikalahu' ido' noso holani' ido' vanise've ingine setohamo nete gamazi lani' nene hamo' gamazi neive. 
1JN.5.9	Haza evene' nete gamazi ma hizi ele' ikevo ma nene laza a'mine gamazi mo lamineto' neive lo gelaa' noune. Ne neiha O'moso'mo gamazi liline' nene haza eveneliti gamazi ivile' ogo gihile lamine' izeleseive. Nemu' nene O'moso'mo gipele hize ele' o-do line' gamazi neine' nene gele ele'vole' olosune. 
1JN.5.10	Ingine O'moso'mi gipelemu' gili ele'vole' iga' nave nene lu'inedunu' gilikevo ele'vole' oga' neive. Ido' ingine O'moso'mo line' gamazi gili ele'vole' ami nizave nete O'moso'mo gipele hize ele' o-do line' gamazi nene gilikevo gihile izesa'minako nemu' O'mosomu' sozalo' ve ve lani' gelaa' neive. 
1JN.5.11	Ido' gipele hize ele' o-do line' gamazi nene ti' lo neive: O'moso'mo minevo' minevo' oga' lemeni dameni nene mo leme neive. Ido' a'mine minevo' minevo' minaali'mi meleho nene ei' gipele ne neive. 
1JN.5.12	Nemu' nene ingine O'moso'mi gipele di gili' li nizani' nete nene minevo' minevo' oga' ngemeni dameni nesi di nizave. Ido' ingine O'moso'mi gipele di gili' li di minamave nete minevo' minevo' oga' ngemeni dameni nesi mo damave.
1JN.5.13	O'moso'mi gipelemu' gili ele'vole' i nizave lingine minevo' minevo' lengemeni dameni nene mo do none li gili ele'vole' igi gililizave lo mene gamazi nene nogize-lingimuve. 
1JN.5.14	Laza ti' lo O'moso'mi velelo' gele olobo' o none: O'mosola inite' mamu' voku' lunivo ei' gele neido' vo daline' nene gele lemeleseive. 
1JN.5.15	Ido' ne'mine mana'mine initekumu' voku' lunivo gele lemeleseive lo gele ele'vole' o none' nenako inite' mamu' voku' lo-delone' nene lemavo lite' lo daa' noune lo gele none.
1JN.5.16	Ve mali'mo eze zuho ma goloso nite' nodavo ningivo a'mine ne'mo mudise helaa' akau' vilido' nomivo ma nene a'mine vemu' O'mosola lilive. Lavo O'moso'mo minevo' minevo' emeni damenisi mine do dizo mineline' akalo' ele'mize molaloseive. Mudise hilaa' akau' vilizado' nomine' goloso nite' davemukovo' noluve. Goloso nite' ma neine' nene a'mine dalizani' nene mudise hilaa' akau' vilizado' o neive. Ne'mine inite' davemu' O'mosola lilizave lo lamuve. 
1JN.5.17	Goloso nite' muki' nene lihime daa' nitekovo' neive. Neine'za goloso nite' ma dalone' nene vo mudise helaa' akau' volonido' nomive. 
1JN.5.18	Laza ti' lo gelaa' noune: O'mosolati' soto' unidite nene goloso nite' do minamolosune. O'moso'mi gipele ne'mo gizebo o-ledavo goloso'mi meleho aza gelelehe' o-ledo do goloso o-ledamoloseive. 
1JN.5.19	Laza nene O'mosolati' soto' ogo none lo gele none. Ido' me misubou' ve O'moso gelekele' i-damani' muki' nete goloso melehida vi gi'mizi gelekele' i-di nizani' nesi gele none. 
1JN.5.20	Ido' ti' lo gele none: O'moso'mi gipele aza misubouko lemo ogave. Ogo gate do ngolo' lo-lidine' nenako O'moso gihile nene ningo gelaa' noune'. Ee, O'moso gihile nesi bizo none. Gipele Izesu' Kilisitokisi bizo none. Me ve nene O'moso gihile ido' minevo' minevo' ogo minaali'mi meleho neive. 
1JN.5.21	Izipaha'ne zuho mate, lingine avazaha o'moso nite' O'moso gihile minamani' nene gelekele' i-ngidikelizaze. Monovotido' gizebo lamine' igi minilo.
1JN.5.21	Moda ve.
2JN.1.1	O'moso'mo do kegeso ei' ve lo gele'mize molani' vene' make, gizebo ve naza gezesi ido' izipaha zuhosi lu'ne lamine' lengeme nouvoni' aleve lengikumu' luhuvo nite' mene nogize lingimuve. Ido' nenikovo' lu'ne lengeme nouvoni' nevoba gamazi gihile gili lamine' i nizave mukikisi a'mine'mine igi lu'ine lingimaa' nave. 
2JN.1.2	Ido' laza lute lengemaa' noune' nene a'mine gamazi gihile ne'mo leli' luteu' mino lelita minevo' minevo' ogo mineline' nenako nemu' nene lute lengemaa' noune. 
2JN.1.3	Ido' Meteho O'moso ido' eze gipele Izesu' Kilisito' ingine lu'ine limi nizasinako lamine' muhelete ningi nasahili' i-lidi mulude di hongu li-lidilisive.
2JN.1.4	Ido' izipaha zuho linge ma meteho lo huko-lidido' gili di gamazi gihile've nene di mini nizavo ne'mi gamazi gelo mulu'neu' lamine' goloso gelekuve. 
2JN.1.5	Ido' vene' make, O'moso'mo lo huko-lidine' gamazi ma lo-gemekuvo geleline losa noluve. A'mine gamazi nene gosoho' nomive. Litehe ma monovolati' vomine gele'mo gele'mo ogo minune' nene ti' lo lo-gemelove: Laza muki' lute ne geme ge neme lo minelesune. 
2JN.1.6	Lute O'mososi evenekisi ngemaali'mi monovo ne'mino neive: Laza O'moso'mo lo huko line' gamazilo' gele do'mo ogo minelesune. Ido' lingine lo huko line' gamazi nene monovolati' vomine gili'mi gili'mi igi minani'. Ti' lo neive: Lingine lutine ngimi'mi vi minilisave.
2JN.1.7	Soza mono' li evene' ngele'mize gopo iga' ave muki' soto' igi misubou' misubou' nimonave. Ingine Izesu' Kilisito' aza leli' haza eveneliti okode ne'minesi soto' ine' ve li gili imisa'mave. A'ne'mine ve nene soza mono' li evene' ngele'mize gopo iga' ave mini Kilisito'ni lovo i imaa' ave nizave. 
2JN.1.8	Gono lengita dune' nene vo gopo ogo haza ogalive. Monovotido' gizebo lamine' igi minilo. Ne'mine igi mini di dizikevo O'moso'mo ne'mi gihile've lengemavo muki' nene dalizave. 
2JN.1.9	Malite Kilisito' gamazi've apizi ngimangu' minami ivile' igi ato' gamazi lilizani' nene O'moso di minamave. Ido' malite ato' gamazi lami Kilisito' gamazi've di minilizani' nene ingine metehingi gipelengi nene di minaa' nave. 
2JN.1.10	Evene' malite Kilisito' gamazi've di minami mono' apizi lingimilisa nilavo ma lingine ngele'mizi numudingu' milamilo. Ido' mese' aseka li-ngidamilo. 
2JN.1.11	Mese' aseka li-ngidilizave nete a'mine ve gono goloso dalizani' nene hize ele' ilisave. Nemu' nene mese' aseka li-ngidamilo.
2JN.1.12	Gamazi lo-lengemeloni' nene muki' ha neiha luhuvo niteku' gizelove lo gelamuve. Lengita vokuvo vetedunu' lo volelo' melo' ogo muludeu' lamine' goloso gelelone lo gelekuve. 
2JN.1.13	Aluna O'moso'mo do kegeso ei' ve lo ele'mize molani' ne'mi izipahala zuho nete gopo'ni nilave. Moda ve.
3JN.1.1	Zogone lamine' Gaio gaza lu'ne gimuve make, gizebo ve naza luhuvo nite' nogize gimuze. Ningezo.
3JN.1.2	Zogone, luka do lamine' ogo nanivo okongasi a'mine'mine ogo ha lamine' minavo minevo' alevoka laminekovo' o-do vo minelive lo O'mosola laa' nouve. 
3JN.1.3	Leze zuho malite igi gamazi gihile'mi akalo' vaa' nane li ido' gamazi gihile do gili' lo minaa' nane li gei' monovoka li soto' igi li-nimikevo mulu'neu' lamine' goloso gelo minuvoni' ve. 
3JN.1.4	Inite' ne'mine mana'mine initekumu' mulu'neu' lamine' geleloni'za neni' izipaha'ne zuho gamazi gihile'mi akalo' vaa' nave li likevo gelo ato' nitekumu' lamine' gelaa' nouvoni' nene ivile' ogo mulu'neu' lamine' goloso gelaa' nouve.
3JN.1.5	Zogone, Gaza leze aleve Izesu' zuho ma venenga ve minanikisi lengita iga' iga' avo ngele'mize lamine' olosa gono daa' naine' nene monovo gihile lamine' daa' nane. 
3JN.1.6	Luka ngemaningumu' nene a'mine aleve nete Izesu' evenele mulise milangu' li soto' igi gopo'ni laa' nave. Ido' a'ne'mine aleve lengita igi nivavo ma O'moso'mo gelavo lisihe' lamine' ilido' do molo akala vilizangu' inite' ma vise' ilizani' inite' nene do soto' ogo ngemo ngele'mizo viline' nene lamine' oloseive. 
3JN.1.7	Ee, Izesu' guvele monelingumu' gono dalone li engi' misubo'ine huli vi Izesu'nimu' gilamavetida gono di engitati' meni disa'manako hize ele' o-ngedeline' nene lamine' o neive. 
3JN.1.8	Nemu' nene gamazi gihile di hutile' ilizangu' lazasi gono makato' dune' gelavo mineloningumu' ve lo a'ne'mine ve hize ele' o-ngedelone' o neive.
3JN.1.9	Lengi' muliselo' luhuvo nite' ma gizuvoni'za lengi' vovotingu' ve naba lolo' olosa amuzo molaa' ive Diotelehe' aza nene neni' gamazi'ne gele hulaa' neive. 
3JN.1.10	Nemu' nene aza oga' ine' initekumu' vo lo soto' ogo eita gamazi gono dalosuve. Lelikumu' gamazi goloso gehepeve lo soza gamazi lo-ledaa' neive. Ido' neevo' nomive. Leze zuho Izesu' aleve ma lengita ngimiselekunivo vi hetelikevo aza mese' aseka lo-ngedesa'mive. Ido' malite mese' aseka lo-ngedelone li lilisa naavo o've lo-ngedo mono' muliseuti' hulo heta o-ngedaa' neive.
3JN.1.11	Zogone lamine, evene' ma goloso nite' di nizavo ma a'mido' nge'metamozo. Inite' lamine' di nizavo ma nelokovo' nge'metezo. Ingine inite' lamine' di minaa' nave nene O'mosolati' soto' ani' ve. Ido' ingine goloso nite' di minaa' nave ingine mo O'mosomu' ningi gilamave. 
3JN.1.12	Demetelio'nimu' evene' muki' gamangi mili-daa' navo gamazi gihile ne'mosi gamangi molo-daa' neive. Nazasi ezemu' gamangi nomolo-duve. Ido' gamazi laminekovo' noluvoni' nene gele nane.
3JN.1.13	Naza gamazi lo-gemeloni' nene muki' ha neine'za gizeso' ga'ne nisamive. 
3JN.1.14	Naza gamene ha'na minamo gei' vo ninguvo vetedunu' gamazi lo volelo' melo' ogo minelosive losa noluve. 
3JN.1.15	O'moso'mi hongu geita mine'mo vo minelive. Zogole zuho gopo'ni nilave. Ido' zogole zuho a'mida nizani' nene vo lo-ngemezo. Engi' hamo' hamokumu' ngopo'ni noluve. Moda ve.
JUD.1.1	Ado' Izesu Kilisito' gonolo' ve Zakobo' akunolo Zuda' naza luhuvo nite' meve nene O'moso'mo lulo lengeme mino vise lo do eita o-lengedavo Izesu Kilisito' gizebo o-lengede neive lengi' nene nogize-lingiduze. 
JUD.1.2	O'mosolati' mulumote ningaa' monovosi ido' hongu lo lamino minaa' monovosi ido' lulo lemaa' neine' monovo've nesi nene lengita vauve elo vai' lo'mo vo miniliho.
JUD.1.3	Lu'ne lengeme nouvoni' alevekizo, naza O'moso'mo nenikisi lengikisi do lu' izine' monovomu' nene luhuvo nite' ma gize-lengedeloho lo amuzo molo nogiluvodo' mene O'moso'mo eze evenele mudise levo levo lo mineline' mono' lehize-lidine' nene lingine zege' zege' igi hizi ele' ilizave lo luhuvo nite' lutine do oto ma gizeloni' ogavosa mene nogizuve. 
JUD.1.4	Ne nanitekumu' ve. Evene' ma nene helele' igi vovoteu' ma dizikeve. Ingine nene monoto' e'mete lamine' ami mini O'mosote'mo nasahili' o-ledo lihimete hulo-ledaa' neine' monovo've nene di zovo' izii a'mine monovo've ne'mo nene monovo goloso gopo geligeli ogo daa' nene asabu' izaa' neive li evene' nabate hamo' minive Guvetesi ve Izesu Kilisito'ni nesi nene mehe'ine imaa' nave. A'mine ne'mine ve nene O'moso'mo goni' o-ngedo lihime ngemeleseive li gozopo' aka'milati' li huki gizi nizani' ma neive.
JUD.1.5	Lo-lengemeloni' gamazi mukikumu' mene lingine mo gili nizaha a'minemu' nene lo gatine olove lo gele noosa nene noluve: Ado' Guvelesi ve ne'mo nene Isilaele' aleve Aigita misubou' minanguti' gana' nene do ngu' izo ngele'mizo vine'za alinge' nene ezemu' gili ele'vole' amave ngebele gese' ine' ve. 
JUD.1.6	Ido' angelo' linge O'moso'mo ngimine' mo'mosi'nido' nene mini gili' lami a'mine gono'ine hulani' angelo' nene gamene nabala goni' o-ngedelove lo levo levo lo mineline' seni nala' nene ize-ngedo liti'musou' hulo-ngedeko gizebo o-ngedo neive. 
JUD.1.7	Ido' a'mine angelo' nete lihime dani' ne'mino nene Sodomi nGomola ido' a'mida mine'mo monine' numuno ebeku' aleve lihime dani' nene ado' vene' vemoho' gopo' napa ingaa' igi minaa' ido' vene' nene huli vemoho' angise'ine oko'ningu' inite' iga' ani' ve. Ne'mine igi minangumu' O'moso'mo olo' gize' vote-ngidine' ve. Ne'mine ine' nene evene' ma a'mine'mine ogo lihime ngemo lihizami oloku' hulo-ngedeline' avazaha nesi do soto' ogo lelebizine' ve.
JUD.1.8	A'mine mono' di gopo igi laa' avemu' mene noluvoni' nene ingine a'mine'mine igi lihime disa vamu' ne'mine ningaa' naadoti' nene engi' oko'ine di goloso igi mini ido' ve naba'mi gizebolo' mini gamazi've gili di minaa' monovomu' nene gosele' igi hozila dizi minave naba angelo' nevo'mine nesi nene divi ledivi' i-ngidaa' nave. 
JUD.1.9	Ingine ne'mine iga' naha gonoso Mose'ni nene zaho dalive li a'minemu' nene angelo' naba Mikaelekisi Satanisi gamazi gono dasingu' nene Mikaele' (Maikoli') aza Satani dovo ledevo' gamazi lo-do elemelodo' nomuve lo gelo ne'mine amine' ve. Asi Guvelesi ve'mo gelemivo lo a'neevo' nene ma lo-imine' ve. 
JUD.1.10	Ne'mine ine'za me noluve nene gili hehe lamilizado' o minine' initekumukisi nene ganu' li gamazi goloso laa' nave. Ido' ingine inite' linge mamu' gilaa' nani' nene nama gaha ize gulolite haza oko'ine'mo lanite' giline' initekumukovo' gilaa' nani' ngemenilo' nene di milisa gilaa' nani' nenako nemu' nene a'mine gilaa' nani' initelite nene ngele'mize goloso iga' nave. 
JUD.1.11	Agae, engi' nene mo mulumo gono dalisave. Ee, ingine Kaini' eikumukovo' gelaa' ine' monovo malo' e'metikeve. Ido' moni heneni dalone li Balaamu' aka laminetoti' zovo' izo vo monilo' lulo molani' ma'mine monovolo' amuzo mili e'metikeve. Ido' ma nene Kola' ine' ne'mine igi ingine nene O'moso'mo line' gamazimu' nene o'ove li biluva' i-daa' nani' nenako labuluvo ine' ne'mine igi labuluvo ilisa nave. 
JUD.1.12	Lingine lutine ge neme ne geme li minaa' nangumu' nene di nubo igi makato' noso' nite' naa' nangu' nene a'mine ne'mine ve ingine imi mini ngovozosi hilami mini noso' nite' sau sau li naa' nani' ne'mo nene a'mine noso' nite' nalisa mulise milaa' nani' mulisetine nene di goloso iga' nave. Ido' engi' neve nene hepeli'mo limuso hubu lo do vavo goline izamivo ma hize ele' o-ledesa'mine' ne'mino monoku' nene ma hizi ele' i-lidisa'mave. Ido' ma nene za ma gihile izaa' naani' gameneu' malite gihile izamaa' naani' ne'mino monoli'mi gihile di soto' amavo za ma luhive gili hulikevo mo goko' laa' neine' ne'mino engi' lu'ine nene mo mudise hele gehepeve ogave. 
JUD.1.13	Ido' engi' neve nene hepe' naba elo guvo noso velo gituho' galakala' ogo noso hemuvoloti' pipia' do ogo gahevela hutile' ogo hulaa' neine' ne'mine nene minaa' nave. Ido' ma nene sonohilite vilizani' aka'ine hulisa zovo' izi mala vaa' naani' ne'minisa nene nizave. A'mine soza mono' apizi lingimaa' nave engi' nene vi liti'muso atoli'mine gehepeveu' minevo' minevo' ilizave lo O'moso'mo salani molo-ngede neivo engikumu' ha gizebo o neive.
JUD.1.14	Ido' a'mine soza mono' laa' avemu' nene Adamudoti' mini di aveuti' naba seveni minive Enoku' ne'mo gomukuti' O'moso'mi veleti' gamazi ma ti' lo line' ma neive:
JUD.1.14	Me gililo. Guvelesi ve nene eze angelo've mulise naba tauseni tauseni ne'mine ngele'mizo ogo
JUD.1.15	mono' monovolo' e'metamave muki' ingine
JUD.1.15	monoku' nomine' monovolo' e'meti igi mili ani' inite' mukikumukisi
JUD.1.15	ido' monoto' e'metamave lihimelo' ve
JUD.1.15	ezemu' gizengize gamazi li-daa' ani' mukikumukisi nene
JUD.1.15	goni' o-ngedo lihime ngemelove lo alosa neive.
JUD.1.16	A'mine mene noluve ne'mine nete nene inite' mukikumu' lihiteheka li mulu'ningu' lite' lite' li goloso gilaa' ave mini engi' oko'ine'mo lanite' gilidokovo' e'meti mini gamazi'movo' i vani' mini inite' ma dalobe li go'ine izi ngopo'ni laa' nave.
JUD.1.17	Lu'ne lengeme nouvoni' alevekizo, lingine Guvelesi ve Izesu Kilisito' aposolo'velite gomukuti' lani' gamazi mamu' gatine molalize. Gili nge li minilo. 
JUD.1.18	Ado' ti' li li-lingimani' mamu' nene noluve: Gamene alinge' nela nene monokumu' gize abelenga laa' ave engi' lu'nidokovo' di mili monoku' nomine' monovo golosolo' e'metilizave ma soto' ilisave li li-lingimave. 
JUD.1.19	A'mine aleve nene O'moso'mi evenele hizi ho'li-ngidaa' ave nene nizave. Ingine me misubou' initekumukovo' gelaa' neine' ngemenisivo' minikevo O'moso'mi Sikalahu' nene engita minesa'mivo ma damave. 
JUD.1.20	Ne neiha lu'ne lengeme nouvoni' alevekizo, lingine neve nene monotine gili ele'vole' iga' nani' ado' O'mosolati' atoli'mine gehepeve o neido' nene mine gili' li mini monoku' naba ilizangumu' nene ge hize ele' o-nede ne hize ele' o-gede li mini O'moso'mi Sikalahu' ne'mo amuzo lingimivo minilizadoti' nene O'mosola li mini 
JUD.1.21	O'moso'mo lulo lengeme'mo vo minelido' mini mili minilizangumu' nene lengi' monovotido' gizebo lamine' igi mini Guvetesi ve Izesu' Kilisito' mulumotine gelo ogo minevo' minevo' lengemeni gihile do otuho-lengedelingumu' nene gili mu'musi' igi a'minemu' gizebo igi minilo. 
JUD.1.22	Evene' linge ma monokumu' ga'ine seta' sata' gili minilizave nene mulumo'ine gili hize ele' i-ngidilo. 
JUD.1.23	Ido' linge ma neve nene oloku' vaa' akalo' mini mili nizanguti' nene singeli huli-ngidi di ngu' izilo. Ido' lingine mulumo'ine gililizado' i minilizani' aleve linge nene oko'ine'mo lanite' giline' monovo goloso nene oko'nido' mineline' nenako nemu' nene a'mine oko'nido' nite' nemukisi nene gosele' i minisa lelitasi gi'mizalive li golise gili ehe' i minisa mulumo'ine gili hizi ele' i-ngidilo.
JUD.1.24+JUD.1.25	Guvetesi ve Izesu' Kilisito' gono dadoti' do lu' izaa' ive minive O'moso hamo' aza lengi' alete molo-lengedo neivo lodoho' izi limi ingami okodido' gamazisi nomivo longolize naba izi nizavo ei' labana'vesi minive'mi velelo' nene lengele'mize molalido' lisihe' o neize. Eita nene guvele've nabavo' mino gizebo ve minaa' amuzo've gozopoti' minine' nene idisesi alingekisi minevo' minevo' ogo mine do dizo minelive. Mo ne'mino miniliho.
JUD.1.24+JUD.1.25	Moda a'nesi' ve.
REV.1.1	Gizeloni' gamazi mene O'moso'mo Izesu Kilisito'ni lo soto' ogo elebizine' initekumu' nene gizelouve. A'mine inite' elebizine' nene geto soto' ilido' o minine' initekumu' mene eze gonolo' ve ngelebizelive lo O'moso'mo elebizine' ve. Ne'mine ogavo aza leli' gililizave losa gonolo' ve neni' Zohane'ni nelebizelesa angelo've nenito' imiselo a'mine gamazi nene do soto' o-nidine' ve. 
REV.1.2	Ido' a'mine do soto' o-nidine' inite' muki' ninguvoni' nene naza lo soto' ogo a'mine O'moso'mi gamazi Izesu Kilisito' hize ele' ogo lo soto' ido' nene naza hize ele' ogosa nogizuve. 
REV.1.3	A'mine inite' soto' iline' gamene nene mo alite neine' nenako nemu' nene evene' ma a'mine O'moso'mi veleti' gamazi gizuvoni' mene gati ma li-ngimilizave nesi ido' gati li-ngimikevo gilisa a'mingu' gizuvoni' gamazilo' e'meti gili dalizave nesi nene O'moso'mo no'noho' ize-ngedeline' nenako nemu' nene ngolize izilizani' akalo' mini milalisave.
REV.1.4+REV.1.5	Zohane' naza Asia misubou' mini'mi monani' mono' mulise seveni lengi' nene luhuvo nite' mene nogize-lengedo ti' lo noluve: Idise mino gomukuti' mino mine do dize'mo alive ezelatikisi ido' aza gizebo o-ledo minaa' neine' mo'mosi've'mi velela minaa' nani' Sikalahu' seveni engitatikisi ido' Izesu Kilisito' ado' O'moso'mi gamazi lamine' lo soto' o-ledaa' ive ezelo' gele medelelonido' o minive gomu' molo-ledo hilinguti' oto minive ido' misubou' misubou' mini'mi monani' guve'inesi ve naba muki' engi' guve'inesi ve naba minive ezelatikisi nene ado' nasahili' oga' monovosi ido' hongu lo lamino minaa' monovosi nene lengita minivo.
REV.1.4+REV.1.5	Ado' lulo've leme neive ne'mo nene ei' vanise've hulo hilidoti' nene lihimete apase-ledo 
REV.1.6	ei' gizebou' lele'mize molo mo'mosite naba lemosa ei' O'moso've ado' ei' melehinemu' opo'ni lo inite' lehize-daa' olonive lolo' o-lidive eita nene guvele minivo gizebo o-ledeline' amuzo've nene minevo' minevo' ogo mine do dizo minelive. Mo ne'mino miniliho.
REV.1.7	Me gililo. Limuso avilelo' nene alosa neive.
REV.1.7	Ido' aline' nene evene' muki' nete ve'inedunu' ningilisave.
REV.1.7	Ado' bilii losonou' hizi ngolosave inginesi nene ningilisave.
REV.1.7	Ido' misubou' misubou' mini'mi monani' evene' zuho ato ato' muki' ingine
REV.1.7	eikumu' nene agae agae li ive nama igi minilisave.
REV.1.7	Neve nene mo lamine' ve. Mo ne'mino soto' iliho.
REV.1.8	Guvelesi ve O'moso ado' inite' mukito' gizebo ve minaa' amuzo'vesi minive idise mino gomukuti' mino mine do dize'mo alive ne'mo nene ti' lo nolive: Neni' nene inite' mata' muki' minamangu' gomu' molo mino alinge' ma osu' lilizani' nene naza ha minevo' minevo' ogo minelove nene nouve.
REV.1.9	Lengi' zuho lengikisi maka' Izesuda gi'mize mino ei' gizebou' vo holo nonivo goboni mili-lidangu' mino mulumo geni ha ele'vole' ogo gehe'mo vo minaa' nounive Zohane' naza O'moso'mi gamazi lo soto' ogo Izesu' gamazi hize ele' ogo lo soto' ogo minuvongumu' nene lihime nimi ailani ma Patimosi ve laa' angu' nene mineline li nimiseli hulikevo vo minuvoni' ve. 
REV.1.10	A'mida minuvongu' nene Guvelesi ve'mi gamene ve lo holise' minaa' noune' gamene mau' nene O'moso'mi Sikalahu' ne'mo zatuho' o-nidivo nouvo mehe'nelati' pikuli nolo molaa' neine' ne'mino nolo nabauti' soto' ine' nene gamazi 
REV.1.11	ti' lo line' giluve: Gaza ningeline' inite' meve nene bukuu' gizosa Izesu' evenele mulise seveni ado' Eheso numuno ebetamukisi ido' Similina numuno ebetamukisi ido' Pelegamoni numuno ebetamukisi ido' Tiatila numuno ebetamukisi ido' Saladisi numuno ebetamukisi ido' Hiladelehia numuno ebetamukisi ido' Laodikia numuno ebetamukisi nene gizo hulo-ngedezo.
REV.1.12	Ne'mine lavo naza a'mine ne'mine nolo molo gamazi lo-nimive nene ningelesa mine velepe' izuvoni' ve. Ne'mine ogo ninguvoni' nene ngolidunu' lili' ani' lamu seveni nene ningo 
REV.1.13	a'mine lamu neti vovo'ningu' nene evene' oko'nosi minive ma ninguve. A'mine ve'mi genegana've nene ha'na ha'na gizenelo' leme pele minine' nene ngolo mino losonolo' nene ngolidunu' lili' ani' inite' leti ne'mine izekine' minine' ve. 
REV.1.14	Ido' godolo zopovo nene mokono' hego gehepeve elo minavo vele gulo nesi nene olo' gulumo ne'minosa minine' ve. 
REV.1.15	Gizene've nene ngoli gele vine' inite' oloku' gizi di lamine' ikevo ve'ne ve'ne elo minaa' neine' ne'mino ve'ne ve'ne elo minine' ve. Ido' nolo've nene noso naba'mi gugu ne'minosa minine' ve. 
REV.1.16	Ido' ana zamela nene sonohi' seveni ne'mine do minine' ve. Ido' veleuti' nene bainati mite' velela ge'no mehenela ge'no gohe goloso minine' nene omo hetele minivo golo vele nene ho' amuzo molo silingenge'ne hulaa' neine' ne'mine labana' nene soto' ogo minine' ve.
REV.1.17	Ne'mine ogo neivo naza ningo gizeneu' lemo pou' lo ongo hiluve ne'mine gelo minuvoni' ve. Ne'mine ogo nouvo ana zame nedunu' nene oko'nelo' nodo gelo ti' lo line' ve: Gaza golise gelamozo. Naza nene inite' mata' muki' minamangu' gana' minuve alinge' osu' ma lilizangu' nesi nene ha minevo' minevo' ogo minelove nene nouve. 
REV.1.18	Minevo' minevo' oga' nemeni damenisi nene nouve. Gomu' nene naza hiluvoni'za aizo, idise nene naza gohi ve'ne gizo minevo' minevo' ogovo' nouve. Ido' neni' neve nene hili vilizangumu' akahe si'zaa' kii' nesi ido' hilisa minani' ebekuti' oti vilizangumu' akahe si'zaa' kii' nesi nene nenikovo' do nouve. 
REV.1.19	Nemu' nene gaza ne'mine olosane. Gaza idise soto' o neine' initekisi ido' alinge' soto' olosa neine' initekisi nene ningelesange. A'mine inite' nene ningosa luhuvo gizezo. 
REV.1.20	Suno' minine' inite' ado' a'ne zamela nene sonohi' seveni do nouvo ningaine' ne'mi monovo nesi ido' ngolidunu' lili' ani' lamu seveni minine' ne'mi monovo nesi nene ne'mino neive: A'mine sonohi' seveni nene evene'ne mulise seveni neti angelo'nido' nene medeli avazaha ne'mine nene nizave. Ido' a'mine lamu seveni nene a'mine evene'ne mulise sevenilo' nene medeli avazaha ne'mine nene nizave.
REV.2.1	Ne'mine losa Izesu' ti' lo lo-nidine' ve: Eheso numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.2.1	A'ne zamela sonohi' seveni do mino lamu seveni neti vovo'ningu' mono minaa' nouve ne'mo nene gamazi ti' lo noluve: 
REV.2.2	Lengi' monovotine nene mo ningo gele nouve. Ado' amuzo mili mono' monovolo' e'meti mini mulumo geni ele'vole' igi gihi'mi vi minaa' nani' nemu' nene mo ninge minaa' nouve. Ido' evene' golosomu' gili gosele' iga' nani' nesi ido' aposolo gihile minamaha aposolo none laa' avemu' nesi nene lingine monovo'ine ize' mili ningi sozalo' ve minani' monovo'ine nene mo ningi di soto' igi gilani' nemukisi nene mo ningo gele nouve. 
REV.2.3	Ido' lingine nenikumu' ve li mulumo geni amuzo mili gihi'mi vi minaa' nangu' ahu' lamaa' naani' nemukisi nene mo ningo gele nouve. 
REV.2.4	Ne neiha lengita monovo ma neine' nene mo edamive lo gele nouve. Ado' lutine idise nimaa' nani' nene gana' lutine vauve ili nimi minaa' ani' votigilelo' nene nimisa'mave. 
REV.2.5	Gomu' monovo lamine' igi mili minaa' ani' nene huli mo limi ingikeve. A'mine gomu' monovotinemu' nene gohi gililo. Lutine di velepe' izii gana' iga' ani' suno nene gohi igi mili minilo. Ne'mine amilizani' nene naza ogo lengito' medelo minine' lamutine nene mo'mosi'veloti' do hulolosuve. Lutine ma di velepe' izamilizani' nene ne'mine olosuve losa nene nolo-lingiduve. 
REV.2.6	Ne neiha lengita monovo ma ne'mino neine' nene lamine' ve. Naza gosele' gehepeve oko minaa' nouvoni' monovo ado' Nikolao'ni e'metaa' navete iga' nani' monovo nemu' nene linginesi gosele' gehepeve iki minaa' naave. 
REV.2.7	Gatine ngolo' live ni ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo. Monoli'mi lovou' Satani ivile' ilizave nene gele ngemekuvo ingine neve nene O'moso'mi mi've paladisi za zuhou' vi mini minevo' minevo' ngemeni dameni do otuho-ngedeline' za've'mi gihile nene ili nalisave.
REV.2.8	Ne'mine losa Izesu' gohi ma ti' lo lo-nidine' ve: Ido' Similina numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.2.8	Inite' mata' muki' minamangu' gana' minuve alinge' a'mine inite' osu' lilizangu' nene minevo' minevo' ogo minelove ado' mo hiluvoni'za gohi ve'ne gizo otuve naza nene gamazi ti' lo noluve: 
REV.2.9	Lengi' goboni mili-lingidi nizavo geni gihi'mi vi nizani' nemukisi ido' goho' gahali' nizani' nemukisi nene mo gele nouve. Ido' ne neiha mo monoku' heneni ve lili' ikeve. Ido' O'moso'mi evenele Zuda ve none laa' naaha O'moso'mi evenele gihile minami Satani'mi evenele mulise nizani' nete lengi' divi ledivi' i-lingidaa' nangumukisi nene mo gele nouve. 
REV.2.10	Ido' mulumo geni gihi-lingidilisa navo lingine mo gihilisa nangumu' nene mo golisesi gilamilo. Lingine gililo. Ve goloso ne'mo nene lengemengu' molo do ningelesa evene' ma do ote-ngedavo ingine lengikuti' evene' linge ma nene nala' numungu' huli-lingidilisa naaze. Mulumo geni inite' nene lengito' soto' ogo neivo gamene li'nibe gamene teni a'ne'minevo' nene mineleseive. Ne neiha nenito' gi'mizi minilizangumu' lingibili hililisa ilizangumukisi gili huli nenito' nene ha gi'mizi gilikovo' li minilo. Ne'mine ma ilizani' ne'mi meni've nene naza minevo' minevo' minaa' lengemeni nene lehize-lengedelesuve. 
REV.2.11	Gatine ngolo' live ni ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo. Ve ma ingine monoli'mi lovou' Satani ivile' ilizave neve nene gamene nabala mono' gilamave gohi hililizangu' nene gohi hilamavo a'mine gohi helaa' ne'mo nene ma ngele'mize goloso amoloseive.
REV.2.12	Ne'mine losa Izesu' gohi ti' lo lo-nidine' ve: Ido' Pelegamoni numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.2.12	Ado' bainati mite' velela ge'no mehenela ge'no gohe goloso minine' do minuve ne'mo nene ti' lo noluve: 
REV.2.13	Lingine minaa' nani' ebetine'mi monovo've nene mo gele nouve. Ebe' goloso Satani'mi mo'mosi've gehepeve minine' ebe'veu' nene nizave lo mo ningo gele nouve. Ne neiha neni' gulive'ne lengita neine' nene di gili' li mini neni' hulo-nedamo gamazi'ne hize ele' ogo lo soto' oga' ive Adipasi'ni bili hilani' gameneukisi lingine nenikumu' gili ele'vole' i minani' mamu' nene ne'mine ma osa'mune li ataize lamave. A'mine ve nene ado' lengi' vovotingu' Satani'mo minevo' alevo' oga' neine' ebeta gehepeve nene neivo bili hilani' ve. 
REV.2.14	Ne neiha lengita inite' linge ngomo ma neine' nene edamive lo gele nouve. A'mine nene evene' linge ma Balaamu' gamene gomuta apize ngimine' monovo ha di minaa' nave nene lengiku' ma nizave. A'mine monovo nene ado' Balaamu' ne'mo guvelesi ve Balaki'ni aka elebizavo aza Isilaele' aleve ngimimise' ivo ingine soza o'moso ngimani' noso' nite' nisa vene' vemoho' gopo' napa ingaa' ani' ve. 
REV.2.15	Ido' a'mine'mine ogo lengiku' nene evene' linge ma Nikolao'ni e'metaa' avete apizi ngimani' monovo goloso di minaa' nave nene nizave. 
REV.2.16	Nemu' nene lingine lutine di velepe' izilo. Ne'mine ma amilizani' nene naza lengita geto ogo hetelo ve'neuti' bainati mite' omo hetele neine' nedunu' nene a'mine monovo golosolo' e'meti minave nene lovo o ngemelesuve. 
REV.2.17	Gatine ngolo' live nii ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo. Ve ma ingine monoli'mi lovou' Satani ivile' ilizave nene naza Okulumokuti' noso' nite' haleko minaa' neine' mana nene ma ngemekuvo nalisave. Ido' ma nene geheni mokono' ngemelesuve. A'mine gehenilo' nene gulive gosoho' mineka' mineka' ine' ngemekuvo dalizave netevo' nene a'mine gulivemu' nene suno' gili minilisave.
REV.2.18	Ne'mine losa Izesu' ti' lo lo-nidine' ve: Tiatila numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.2.18	O'moso'mi gipele naza ve'ne gulo nene olo' gulumo ne'minesi mino gize'neloti' nene ngoli gele vine' inite' bolonisi ne'mino ve'ne ve'ne elo minine' gize'nesi minuve naza nene ti' lo noluve: 
REV.2.19	Lengi' igi mili iga' nani' monovotinesi ido' lutine ngimaa' monovotinesi ido' nenita gili ele'vole' iga' nani' monovotinesi ido' hize ele' oga' gono lamine' di minaa' monovotinesi ido' mulumo geni ele'vole' igi gihi'mi vi minaa' nani' monovotinesi nizangumu' nene naza mo gele nouve. Gelo mino alinge' igi mili iga' nani' monovotine ne'mo nene gomu' igi mili iga' ani' monovotine nene ivile' ogo lamine' neingumu' nene mo gele nouve. 
REV.2.20	ne'mino mo gele nouvoni'za lengita monovo ma neine' nene mo edamive lo gele nouve. A'mine monovo nene ado' vene' Zezabele' aza polohete nouve lo neni' gelekele' evene'ne ma nene ngele'mize gopo ogo vene' vemoho' gopo' napa ingi'mi monaa' monovolokisi ido' soza o'moso ngimani' noso' nite' naa' monovolokisi nene apize ngemaa' neine' vene' neve nene ningi gosele' i-dami ningi mati-daa' naangumu' nene noluve. 
REV.2.21	Ido' a'mine ne'mino gopo monaa' monovomu' nene lulo do velepe' izelihe lo lihime emamo ninge mate-miko gamene imuha lulo ma do velepe' izelesa gelamive. 
REV.2.22	Aizoo, me gili'nalo. Ei' neve nene mo mulumo alumo gili ingaa' initekuko nene mo ongokelive losa do nohulo-duve. Ido' ezesi maka' lihime daa' niilizave ingine ezesi iga' ani' monovo'inemu' lu'ine ma di velepe' izamilizani' nene inginesi mulumo gono naba gihilizado' do hulo-ngedelesuve. 
REV.2.23	Ido' ei' izipahala zuho nene mo ngebele gese' okuvo hililisave. Ne'mine okuvo neni' evene'ne mulise muki' nete nenikumu' nene gilikevo neni' neve nene evene' lu'ningu' ga'ningu' minine' initekumu' vise' ogo ningo gelaa' ive ve li gililisave. Ee, lingine igi mili iga' ado' gehepevevo' nene golo hizo hamo hamo' meni lengemelesuve. 
REV.2.24	Ido' neni' evene'ne Tiatila numuno ebeku' nizanguti' linge ma lingine a'mine veneli'mo apize lengemaa' neine' gamazilo' ma gili dami ido' evene' malite SAtani'mi monovo danava luhise've ve laa' nani' monovolokisi nene gili damaa' nave lengi' nene geni gono gohi ma gehe-lengedamolosuze. 
REV.2.25	Asi idise lingine ma di nizani' monoto' nene ha di gili' li di minilo. Ne'mine i nizavosa tine' molo aloni' nene mo lamine' oloseive lo neevo' nene nolo-lingiduve. 
REV.2.26+REV.2.27+REV.2.28	Ve ma ingine monoli'mi lovou' Satani ivile' igi neni' sunolo' mudise e'meti igi mili nizavo gamene osu' liline' nene naza me'nehidati' do nouvoni' amuzo ne'mine nene O'mosomu' gilamani' evene' zuho ato atoto' gizebo i-ngidilizani' amuzo nene ngemelesuve. Ido' ne'mino ngemekuvo ingine a'mine O'mosomu' gilamave ngibililizani' gavoso ainidunu' lili' ani' nene di minisa amuzo mili gizebo i-ngidi mini misubo somo ngibili itaa' nani' ne'mine igi a'mine aleve nene izivi' itivi' i-ngidilisave. Ido' ma nene nedenga' holukati' dizaa' neine' sonohi' ganangome' nene ngemelesuve. 
REV.2.29	Gatine ngolo' live nii ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo.
REV.3.1	Ne'mine losa Izesu' ti' lo lo-nidine' ve: Saladisi numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.3.1	O'moso'mi sikalahu' sevenisi do mino sonohi' seveni do minuve naza nene ti' lo noluve: Lingine igi mili minaa' nani' monovotine nene mo ningo gele nouve. Ado' lutine nene mo oto minevo' alevo' o neive likevo nemu' guvetine nene nomonine'za lutine nene hele vine' neingumu' likeni' neivo mo ningo gele nouze. 
REV.3.2	Upuho' igi otilo. Lengita monotine linge nene ha neiha mo helelido' o neine' nene hize ele' igi di ngi lilo. Nanitekumu' ve. Lingine igi mili iga' nani' monovotine nene neni' O'moso'ne'mo ningine' nene ei' gele neine' makilo' olihe vo damine' nemu' nene mo ninge nouve. 
REV.3.3	Nemu' nene li-lingimikevo ganakuti' gili dani' monokumu' nene gohi gatine gilisa a'mido' e'meti mini lutine di velepe' izilo. Ido' ne'mine ami upuho' igi ma otamilizani' nene naza guminelo' ve alizani' gamenemu' gilamavo iga' naani' ne'minosa nene alosuve. Lingine nene naza aloni' gamenemu' ma gilami nizavosa nene lengita ogo hetelelesuve. 
REV.3.4	Ne neiha Saladisi numuno ebetingu' nene evene' linge ngomo ma nizani' nene geneganalo' goloduvo elaa' neine' ne'mino oko'nida goloso nite' dizo gi'mizamive ma nizani' ingine nene mo lisihe' i nizani' nenako goloduvosi nomine' mokono' initekovo' ngili minavo nenikisi maka' monelesune. 
REV.3.5	A'mine'mine igi ve ma monoli'mi lovou' Satani ivile' ilizave nene genegana'ine mokonokovo' ngili minikevo minevo' minevo' ngemeni dameni dalizaveti gulive'ine minine' buku neuti' engi' gulive'ine nene gilite hulamolosuve. Asi me'nehi velelokisi ido' angelo'veliti ve'nidokisi nene neni' evene'ne nizave lo engi' gulive'ine nene lo soto' olosuve. 
REV.3.6	Gatine ngolo' live ni ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo.
REV.3.7	Ne'mine losa Izesu' ti' lo lo-nidine' ve: Hiladelehia numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.3.7	O'moso'mi emeni damenisi mino monovo gihile ne'mi meleho minuve guvelesi ve Davidi' gizebo ine' numuno ebe've'mi avazaha minine' numuno ebeli'mi kii've do minuve ado' akahe si'zekelodo' nene ve malitesi ma gizamilizado' o minuve ado' akahe gizekelodo' nene ve malitesi ma si'zamilizado' o minuve naza nene ti' lo noluve: 
REV.3.8	Lingine igi mili iga' nani' monovotine nene mo ningo gele nouve. Me gililo. Lengi' vilizangumu' akahetine nene mo do godeko lehize-lengede nouve. A'mine akahe nene ve malitesi ngeli mo gizamilisave. Ido' lingine amuzo di nizani' nene ha ngomo neingumu' naza ningo gelo lingine neni' gamazi'ne nene gili diivo' mini neni' gulive'ne di minangumu' ataize mo lamangumukisi nene ningo gele nouve. 
REV.3.9	Ido' gililo. Ve ma ingine Satani'mi mulise'veuti' mini O'moso'mi evenele Zuda ve minilizado' lisihe' i minamaha Zuda ve none laa' ave nene naza lokuvo ingine igi lengi' gizedingu' gubi' izi lingimisa neni' lu'ne lengeme nouvoni' nemu' nene mo ningi gililisave. 
REV.3.10	Neni' gamazi lo-lingiduvoni' nene gili disa mulumo geni ele'vole' igi ha gihi'mi vi minani' nenako nemu' nene me misubou' aleve lutine do ningo misubo mukita lengemengu' soto' o-lengedelesa neine' nene soto' iline' gameneukisi lengi' nene alete molo-lengedo minelesuve. 
REV.3.11	Naza nene mo geto alosuze. Evene' malite menitine nene lengito' medeli dikelizaze. Monotine ma di nizani' nene mo di gili' lisa di minilo. 
REV.3.12	Ve ma ingine monoli'mi lovou' Satani ivile' ilizave nene neni' O'moso'ne'mi kekeize lo neine' numu'veu' nene za langise ne'mine minilizave lo ngele'mize molokuvo a'mingu' mini gohi ma heta limi vamilisave. Ido' vamii nizavo engito' nene neni' O'moso'ne'mi gulivesi gizo ido' a'mine O'moso'ne'mi numuno ebe've ado' Okulumokuti' neni' O'moso'nelati' lemo aline' Zelusalemi gosoho' ne'mi gulivesi nene gizo ido' neni' gulive'ne ado' gulive'ne gosoho' nesi nene engito' gizelesuve. 
REV.3.13	Ido' gatine ngolo' live ni ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo.
REV.3.14	Ne'mine losa Izesu' ti' lo lo-nidine' ve: Laodikia numuno ebeku' evene'ne mulise'mi angeloli'mo engi' lo-ngemeline' gamazi nene luhuvo ti' lo gizezo:
REV.3.14	Gamazi'ne do gihile izaakovo' oga' uve O'moso'mi gamazi hize ele' ogo lo soto' oga' uve gihile nenito' gili medelilizado' o minuve ado' O'moso'mo do soto' ine' initeliti ize'nibo minuve naza nene ti' lo noluve: 
REV.3.15	Lingine igi mili minaa' nani' monovotine nene mo ningo gele nouve. Ado' lingine monokumu' gilikevo mu'musi' oti' amoti' ido' hepe' loti' lamoti' oga' neingumu' nene mo ningo gele nouze. Lingine monokumu' gilavo mu'musi' gehepeve ogavo minilizahe ido' hepe' lize neivo minilizahe ilizani' ne'mo nene mo lamine' o neive lo gele nouve. 
REV.3.16	Lingine monokumu' gilavo mu'musi' oti' amoti' hepe' loti' lamoti' oga' neivo oluso' goto' nizani' nemu' nene mo muso ga'ne dizikenako muso vele hulo-lengedelesuve. 
REV.3.17	Lingine ti' li laa' nave: Laza nene mo heneni vai' do molosa heneni aleve mino inite' matakumu' vise' olonido' minamune. Ne'mine laa' naha lingine neve nene mo mulumotine gelelonido' gehepeve mini monoku' goho' gahali' lili' igi lutine'mi vele like vine' mini okodido' inite' nomivo baka' minaa' naani' ne'mine igi monotine nomine' minaa' naani' nemu' nene ma gilamave. 
REV.3.18	Ne'mine igi nizani' nemu' nene naza gatine do ti' lo ma nolo-lingimuve: Lingine monota heneni ve gihile minilizangisi nenitati' nene oloku' gizi di lamine' ani' ngoli nene meni hizilo. Ido' okode nene baka' soto' o neivo evenelite ningilizani' nene lovozo helalone li okodido' inite' ngili minilizangisi nenitati' genegana mokono' nene meni hizi ngilalo. Ido' lutine'mi vele nene ningelingisi a'mingu' hilalizani' malasini nenitati' meni hizi hilalo. 
REV.3.19	Naza lu'ne ngeme nouvoni' aleve muki' nene ve'ine zopovo si'ze-ngedo ngelemo lihime ngemaa' nouze. Nemu' nene lingine monokumu' nene gilingili igi minisa lutine di velepe' izilo. 
REV.3.20	Gililo. Naza nene lutine'mi gatedo' nene ote mino dizo alosa okoho' okoho' izo nouve. Ido' lengikuti' malite no'ne gili akahe ma si'zi-nidilizani' nene naza nizangu' dizekuvo noso' nite' nenikisi engikisi makato' nalosune. 
REV.3.21	Ve ma ingine monoli'mi lovou' Satani ivile' ilizave nene naza gele ngemekuvo naza Satani ivile' oko me'nehosi maka' mo'mosi'vela eveneto' gizebo o nosine' ne'mino ingine nenikisi maka' mo'mosi'nela eveneto' gizebo ogo minelesune. 
REV.3.22	Gatine ngolo' live ni ma nene O'moso'mi Sikalahu' ne'mo eze evenele mulise minika' minika' angu' nolo-ngimine' gamazi meve nene gililo.
REV.4.1	Ne'mine gamazi nene lo-nemo osu' lavo neloti' ninguvoni' nene Okulumoku' akahe nene gode neivo ninguve. Ne'mino ninge nouvo a'minguti' gomu' giluvoni' nolo ado' pikuli nolo gele vine' nolo ma'mo nene ti' lo lo-nimive: Gaza nene melo' dizo ano. Ne'mine oganivo naza idise neloti' alinge' soto' oka' oka' iline' initekumu' nene gelebizelove. 
REV.4.2	Mo ne'mine noline' velesi O'moso'mi Sikalahu' ne'mo zatuho o-nidivo mino Okulumoku' ninguvoni' nene guve'inesi vetevo' minaa' ani' mo'mosi' nene neivo ido' a'mingu' nene evene' ma mito' neivo ninguve. 
REV.4.3	A'mine mo'mosito' minive'mi emeni dameni've nene meni've dizo minine' geheni zasipalotikisi ido' koneliani geheni gulehetotikisi silingenge'ni hulaa' neine' ne'minosa minine' ve. Ido' a'mine mo'mosito' vodo vodo ogo gini' huzebe hize minine' nene ve'ne ve'ne elaa' ine' geheni emeladi ne'minosa nene zavile elo minine' ve. 
REV.4.4	Ido' a'mine Guvelesi ve'mi mo'mosi'velo' vodo vodo ogo mo'mosi' gohi tuvedi fo'a (24) minavo a'mine mo'mosito' nene gizebo ve tuvedi fo'a (24) genegana mokonokovo' ngili mini godo'nido' inite' ma kuvanadi ne'mine ngolidunu' lili' ani' gihikani' nene mito' minani' ve. 
REV.4.5	Ido' Guvelesi ve'mi mo'mosi'veloti' nene go' pa'na pa'na neivo nolo nolo molo go' lete lete lo minine' ve. Ido' a'mine Guvelesi ve'mi mo'mosi' ne'mi velela nene olo' livi' seveni ado' O'moso'mi Sikalahu've sevenilo' medeli minani' nene livi' livi' igi minani' ve. 
REV.4.6	Ido' a'mida inite' ma minine' nene ado' guvo noso ngalasidunu' lili' ani' gele vine' mo kilia gehepeve o minine' inite' ne'mine nene minine' ve.
REV.4.6	Ido' olusoku' Guvelesi ve'mi mo'mosi'velo' vodo vodo ogo nene ele'vole' igi ve'inesi ha minaa' nani' inite' seta've seta've nene ma minani' ve. Ido' oko'ine'mi velelasi mehenelasi nene ve'ine gulo'movo' nene bize minine' ve. 
REV.4.7	A'mine ve'inesi ha minaa' ani' initekuti' ma neve nene laioni gulo gele vine' minine' ve. Ido' ezeloti' minive nene bulumaka' ne'mine gele vine' minine' ve. Ido' ezeloti' minine' inite' nene evene' gote vete gele vine' ne'minesi minine' ve. Ido' a'midoti' neve nene nolise naba patelo nomonine' emeni damenisi minine' ve. 
REV.4.8	Ido' a'mine ele'vole' igi ve'inesi ha minaa' nani' inite' seta've seta've ingine muki' hamo hamo' nene holoke'ne'ine sigisi sigisisi minani' ve. Ido' oko'ine mukito' ado' holoke'ne'ine luloukosi hetasi nene ve'ine gulo'movo' bize minine' ve. Ido' gamene gamene go' liha liti'muso iziha mo matesi ami ti' li li minaa' nave:
REV.4.8	Guvekasi ve O'moso amuzoka vai' golososi minanive,
REV.4.8	gomu' mino idise mino mine do dize'mo alinive gei' nene
REV.4.8	mo kekeize atoli'mine gehepeve losa nane.
REV.4.9	Ido' a'mine ele'vole' igi ve'inesi ha minaa' nani' initelite ne'mine li a'mine mo'mosi'velo' mino minevo' minevo' minaa' neive di hozi li-di opo'ni li isaa' neve li-dani' gamenelo' gamenelo' nene 
REV.4.10	a'mine gizebo ve tuvedi fo'a (24) ingine nete nene mo'mosi'velo' minive'mi velela nene limi ingi mini a'mine minevo' minevo' minaa' ive nene opo'ni lisa ingine di minani' amuzo'mi maki've minine' inite' kuvanadi angili'ine nene apasi mo'mosi' minine' velela milisa ti' li laa' nave:
REV.4.11	Guvetesi ve mino O'mosote minanive gei' nene
REV.4.11	inite' mata' muki' do soto' aine' nenako
REV.4.11	ee, soto' igi minani' nene gei' lukalokovo' soto' igi minani' nenako
REV.4.11	ne'mo gei' nene a'mine amuzokamu' gopo'ni lo do hozi lo-gedelonido' nene
REV.4.11	mo lisihe' o nane.
REV.5.1	Ido' neloti' ma ninguvoni' nene a'mine mo'mosi'veu' minive'mi ana zamelati' nene pepa avile ha'na ha'nalo' luhuvo velela gizi mehenela gizikani' buku nene haza vete si'zi gatikelizave li di gangi nala' seveni izi humo izikani' nene do neivo ninguve. 
REV.5.2	Ido' angelo' amuzo'vesi minive mali'mo vise naba lo ti' lo nolivo ninguve: Evene' ma zaho ma'mo buku me'mi nala've nene huko apaso gatelido' lisihe' o minosa ne'mine ilive. 
REV.5.3	Ne'mine line'za Okulumoku' nehe ido' misubou' nehe ido' misubo lulou' nehe evene' ma a'mine buku si'zi ningilizani' amuzo'inesi minave nene mo keke' hamokisi ma minamani' ve. 
REV.5.4	Ido' a'mine buku si'zi ningilizave nene hamokisi ma soto' amavo nemu' nene naza ive nabalo' goloso uvoni' ve. 
REV.5.5	Ne'mine nouvo gizebo ve mauti' hamoli'mo nene ti' lo lo-nimive: Gelezo. Zuda' a'vopilemo' zuhouti' amuzo ve ado' laioni gulo ne'mine gele vive Davidi' zuhouti' Davidido' medelo mino ei' mo'mosi've dave ne'mo nene monoli'mi lovou' vuni gehepeve oganako a'mine buku'mi nala've seveni nene huko apaselido' lisihe' o neize. Gaza nene ive amozo.
REV.5.6	Ne'mine lavo sipisipi angale ma mo bili hilikeni' gele vine' nene ado' gizebo ve vodo vodo igi minikevo ido' ele'vole' igi ve'inesi hazavo' nizani' inite' nene vodo vodo igi minikevo Guvelesi ve'mi mo'mosi've miningu' gehepeve nene ote neivo ninguve. A'mine nene godololo' komu've seveni mino ido' vele gulo seveni mino ine' ve. A'mine vele gulo seveni neve nene O'moso'mi Sikalahu' seveni misubo mukiku' ngimisele huline' ma nene minave. 
REV.5.7	A'mine sipisipi angale ne'mo nene ogo a'mine mo'mosiku' minive'mo ana zamela buku do minine' ma nene dave. 
REV.5.8	Ido' a'mine buku nene do anau' ogavo a'mine ele'vole' igi ve'inesi ha minaa' nani' inite' seta've seta've nesi ido' gizebo ve tuvedi fo'a (24) nesi nene a'mine sipisipi angale'mi velela nene limi go'ine hizi ingani' ve. Ingine hamo hamo' nene musiki molaa' inite' gulive hapu nesi ido' ngolidunu' lili' ani' luduno lapeseu' nene gizikevo unuvo lamine' oga' ine' inite' vai' lo minine' nesi nene di minani' ve. Ido' a'mine unuvo lamine' oga' ine' inite' nene O'moso'mi evenelelite O'mosola laa' naani' gamazi neve nene minine' ve. 
REV.5.9+REV.5.10	Ido' a'mine velela limi pou' li ingave nete nene nama gosoho' bili mili ti' li lani' ve:
REV.5.9+REV.5.10	Gei' nene gibilikevo gei' vaniseka hulo helanidi'mo
REV.5.9+REV.5.10	evene' zuho ato ato' no'ine ato atokisi oko'ine ato atokisi
REV.5.9+REV.5.10	misubo ato ato' mukiku' mini'mi monani' aleve ma nene meni hizo
REV.5.9+REV.5.10	leli' O'mosete'mi gizebou' ngele'mize molo mo'mosi'ine naba ngemosa
REV.5.9+REV.5.10	O'mosomu' opo'ni li inite' lehizi-daa' ilizave lolo' o-ngedanivo
REV.5.9+REV.5.10	ingine misubolo' gizebo oga' gono di minilisave.
REV.5.9+REV.5.10	Ido' ne'mine aine' nenako ne'mo nene gaza a'mine buku nene dosa
REV.5.9+REV.5.10	nala've huko apaselinido' nene mo lisihe' gehepeve o nane.
REV.5.11	Ne'mine ikevo ninguvoni' nene Guvelesi ve'mi mo'mosi'vesi ido' ele'vole' igi ve'inesi ha minaa' nani' initekisi ido' gizebo ve tuvedi fo'a (24) nesi nene angelolite di vodo vodo i-ngidi vai' goloso tauseni tauseni ivile' igisa minani' nene naza ningo mukito' 
REV.5.12	no'ine naba di nubuho igi ti' li nilavo giluvoni' ve:
REV.5.12	Sipisipi angale gibilikeni' gaza nene
REV.5.12	amuzo ve minaningumukisi ido' heneni ato ato' vai' do minaningumukisi
REV.5.12	ido' gele nge laa' naningumukisi ido' ele'vole' ogo minaa' naningumukisi
REV.5.12	ido' dizo minaa' naningumukisi ido' guveka monaa' neingumukisi nene
REV.5.12	gopo'ni lolonido' lisihe' gehepeve o naningumu' nene
REV.5.12	gei' gopo'ni nolune.
REV.5.13	Ne'mine li nilavo ma giluvoni' nene O'moso'mo do soto' ine' inite' Okulumoku' nehe misubou' nehe ido' misubo lulou' nehe ido' guvo nosolo' nehe a'mingu' minani' inite' muki' nete nene nama ti' li nilavo giluve:
REV.5.13	Mo'mosi'veu' minivesi sipisipi angalesi ingine nene
REV.5.13	amuzo'inesi ve mini dizivo' minikesivo guve'ine monaa' neingumu' nene
REV.5.13	do naba o-ngedo ngopo'ni nolune' nene mo huko vamo minevo' minevo' ogo
REV.5.13	minelive.
REV.5.14	Ne'mine likevo ele'vole' igi ve'inesi ha minaa' nani' inite' seta've seta' ve nete nene mo ne'mino minilihoo li li hulikevo gizebo ve ingine limi go'ine hizi ingi a'mine ve seta' nene di naba i-ngidi ngopo'ni lani' ve.
REV.6.1	Ido' ma ninguvoni' nene sipisipi angale ne'mo buku'mi nala've api' ogo hamo' ma huko apasavo ele'vole' igi ve'inesi ha minaa' nani' inite' seta've seta'veuti' hamo' mali'mo nene go' ngilili ne'minosa nolo molo ti' lo nolivo giluve: Ano. 
REV.6.2	Lavo ninguvoni' nene aizo, ve'nela mokono' hosi ma omo neivo ninguve. A'mine hosilo' mino daa' ive nene kebili do neivo godololo' nene lovou' ngivile' avete gihaa' ani' angili' nene ma di gihi-dikevo biluva've ngivile' olosa vo ngivile' o'mo vine' ve.
REV.6.3	Ido' sipisipi angale ne'mo buku'mi nala've naba tuu ma nene huko apasavo ele'vole' igi ve'inesi ha minaa' nani' initekuti' naba tuu ma'mo nene ano nolivo giluve. 
REV.6.4	Ne'mine lavo hosi gohi ma soto' ogo ani' nene olo' gulumo ne'mine gulehe' hosi ani' ve. Ido' a'mine hosilo' daa' ive nene evene' ge nebele hele ne gebele hele li minilizangumu' nene misuboukoti' hongu lo lamino minaa' monovo nene ipe' ogo do vilive lo O'moso'mo gele emosa bainati mite' naba ma emavo dani' ve.
REV.6.5	Ido' sipisipi angale ne'mo buku'mi nala've naba tili nene huko apasavo a'mine ele'vole' igi ve'inesi ha minaa' nani' initekuti' naba tili ne'mo nene ano nolivo giluve. Ne'mine lavo ve'nela nene gonobu' hosi gohi ma omo neivo ninguve. Ido' a'mine hosilo' minive ne'mi anau' nene sigeli ma do minine' ve. 
REV.6.6	Ido' a'mine ve'inesi ha minaa' nani' inite' seta've seta've engi' vovo'ninguti' nene nolo ma ti' lo soto' ine' ma giluve: Ga'na gamene ogavo noso' nite' meni've dizo vavo noso' nite' viti meni hizilizani' nene moni naba 
REV.6.7	Ido' buku'mi nala've naba fo nene huko apasavo a'mine ve'inesi ha minaa' nani' initekuti' naba fo ne'mo nene ano nolivo giluve. 
REV.6.8	Ne'mine lavo ve'nela hosi ma omo minine' nene oko'nolo' lani gise holo neine' gele vine' minine' ve. Ido' a'mine hosilo' minive'mi gulive nene Helaa' ve lo minine' ve. Ido' ve ma gulive Gonoso Galese ve lo minive nene mo avito' mehenela ezesi maka' vasine' ve. Ne'mine nasivo engi' nene O'moso'mo misubou' aleve mulise seta've seta've minanguti' mulise hamo' nene ngibililisingumu' amuzo ngemekuvo ingine a'mine amuzo di mini a'mine aleve nene lovo'mo ma ngebelelive ido' ga'na'mo ma ngebele helelive ido' siki initeli'mo ma ngebele helelive ido' loposo initelite nene ma ngibili hililizave likesivo ngibili hililizangumu' nene O'moso'mo a'mine amuzo nene ngimine' ve.
REV.6.9	Ido' buku'mi nala've naba faef ma nene huko apasavo ninguvoni' nene evene' ma O'moso'mi gamazilo' gili di mini a'mine gamazi hizi ele' igi li soto' iga' angumu' ngibili hilikevo vo'inehaza nene O'moso imaa' nani' inite' milaa' ani' holomo alata ne'mi gala'munguko nene nizavo ninguve. 
REV.6.10	Ido' a'mine vo'inehaza nete nene no'ine nabauti' vise li ti' li lani' ve: Guvekasi ve naba kekeize lo minine' gemeni damenisi mino monovo gihile ne'mi meleho minanive gaza nene leli' libilani' vanise malo' nene golo hizo misubou' minaa' nani' aleve nene goni' o-ngedo lihime ngemamolaniko nanihe' lihime ngemeline. 
REV.6.11	Ne'mine likevo a'mine evene' vo'inehaza minani' hamo hamo' nene veletati' gize'nida leme minine' genegana mokono' gehepeve nene ngemeka' ngemeka' ogo ti' lo lo-ngimine' ve: O'ove, lengi' ne'mini neni' gonolo' ve minave lengi' zuho linge nesi nene lengi' lingibilani' ne'mini igi ngibililizado' o neine' nene ngibili osu' gehepeve lilizangumu' nene lamini mini gili mini gizebo ngomo ma minilo.
REV.6.12	Ido' ne'mine lo-ngemavo naza ninge nouvo sipisipi angale ne'mo nene buku'mi nala've naba sigisi ma nene huko apasavo mimi' naba goloso ine' ve. Ido' ho' nene gonobu' elo lihizine' nene vene' gevonolite gonobu' initekovo' ngilaa' naani' gele vine' ne'mine ine' ve. Ido' ike'ni'mi velelo' nene vanise ne'mino gulehe' elo osu' line' ve. 
REV.6.13	Ido' hepe' nabali'mo gohuno za do mo'mongo' ogavo gihile've di'mozaa' naani' ne'mino okulumoto' minani' sonohi' nene misubouko di'moze' moze' ani' ve. 
REV.6.14	Ido' okulumo' nene mati di gangaa' nani' ne'mino gango vo haha ine' ve. Ido' golo muki' nesi ido' ailani muki' nesi nene minani' ebe'ine hulisa ebe' mala vi minani' ve. 
REV.6.15	Ido' misubou' misubou' mini'mi monani' guve'inesi ve naba nesi ido' evene' naba' naba nesi ido' amilo' gizebo ve naba nesi ido' moni heneni ve nesi ido' amuzo ve nesi ido' evene' muki' gonou' ve limi minave nizahe haza ve nizahe nesi nene vi geheni gavulo golou' vi halekaa' ido' geheni muliku' vi halekaa' ani' ve. 
REV.6.16	Ne'mine igisa golomukisi geheni gavulomukisi ti' li li-ngidani' ve: Laza nene mo'mosi'velo' minive O'moso'mi velelo' soto' ogo minamoloningumukisi ido' sipisipi angale'mo izebolo' molavo lihime lemelinguti' olovo' ogo mineloningumukisi nene lingine limi mili hiti-lidi di haleki-lidilo. 
REV.6.17	Nene nanitekumu' ve. Ingine evene' lihimetemu' ngizebolo' molangumu' nene lihime limilisine' gamene naba nene mo ogani' nenako ne'mo nene evene' hamokisi ma libilami ha huli-lidikavo minamolosune.
REV.7.1	Neloti' ma ninguvoni' nene angelo' seta've seta've misubo lumola lumola oti'mi vi nizavo ninguve. Ingine misubolo' nehe guvo nosolo' nehe za mukito' nehe ne hepe' elo do goloso ogalive li a'mine misubolo' hepe' eleline' hepe' seta've seta've nene di gili' li mini' mini' ani' ve. 
REV.7.2	Ido' gohi ma ninguvoni' nene angelo' gohi mali'mo minevo' minevo' oga' neine' O'moso'mo ei' inite'velo' noso molaa' neine' inite've nene do mino ho' dizaa' idati' nene soto' ogo navo ninguve. Ne'mine ogo a'mine'mo nene a'mine angelo' seta've seta've ado' misubosi guvo nososi di goloso ilizave lo O'moso'mo gele ngimivemu' nene nolo nabauti' vise naba lo 
REV.7.3	ti' lo lo-ngidine' ve: Laza O'mosote'mi gonou' ve'veti golihi'nido' O'moso'mi noso olihe molo-ngede osu' lo-ngedamuningu' lingine nene misubo nehe guvo noso nehe ido' za'nala' nehe neve nene olihe di goloso amilo. 
REV.7.4	Ne'mine lavo O'moso'mi noso mili-ngidani' aleveti naba'ine nene mo li-nimikevo giluvoni' ve. Ado' Isilaele' gipeleti nga'vopilemo' zuho mukikuti' nene evene' vanu hadeti foti fo tauseni (144,000) nene noso mili-ngidani' ve.
REV.7.5	Ado' Zuda' a'vopilemokuti' nene tuvelu tauseni (12,000) noso mili-ngidi
REV.7.5	Ido' Lubeni' a'vopilemokuti' nene tuvelu tauseni (12,000) noso mili-ngidii
REV.7.5	Ido' nGadi' a'vopilemokuti' nene tuvelu tauseni (12,000) noso mili-ngidii
REV.7.6	Ido' Aseli' a'vopilemokuti' nene tuvelu tauseni (12,000) noso mili-ngidii
REV.7.6	Ido' Nahatali' a'vopilemokuti' nene tuvelu tauseni (12,000) noso mili-ngidii
REV.7.6	Ido' Manase' a'vopilemokuti' nene tuvelu tauseni (12,000) noso mili-ngidii
REV.7.7	Ido' Simeoni' a'vopilemokuti' nene tuvelu tauseni (12,000) noso mili-ngidii
REV.7.7	Ido' Levi' a'vopilemokuti' nene tuvelu tauseni (12,000) noso mili-ngidii
REV.7.7	Ido' Isakala' a'vopilemokuti' nene tuvelu tauseni (12,000) noso mili-ngidii
REV.7.8	Ido' Zebuloni' a'vopilemokuti' nene tuvelu tauseni (12,000) noso mili-ngidii
REV.7.8	Ido' Zosehe' a'vopilemokuti' nene tuvelu tauseni (12,000) noso mili-ngidii
REV.7.8	Ido' Benizamini' a'vopilemokuti' nene tuvelu tauseni (12,000) noso mili-ngidani' ve.
REV.7.9	Neloti' ma ninguvoni' nene evene' vai' goloso ngelo gatamolonido' i minani' nene ado' misubou' misubouti' evene' zuho ato atokuti' oko'ine ato atokisi no'ine ato atokisi nene a'mine O'moso'mi mo'mosi've ado' sipisipi angale ote minine' velela nene oti mini mokono' initekovo' ngili zavile davile ledi di mini 
REV.7.10	no'ine nabauti' geke' li ti' li lani' ve:
REV.7.10	Lukuvo nune' nene mo'mosi'velo' minive O'mosoteli'mosi
REV.7.10	sipisipi angale ne'mosi nene lukuvo limikesivo lukuvo nune' ve.
REV.7.11	Ido' ne'mine likevo angelo' muki' nene O'moso'mi mo'mosi'vesi ido' gizebo vesi ido' ele'vole' igi ve'inesi ha minaa' nani' inite' seta've seta've nesi nene di vodo vodo i-ngidi oti mini a'mine O'moso'mi mo'mosi've'mi velela nene limi go'ine hizi ingi O'moso opo'ni li 
REV.7.12	ti' li lani' ve:
REV.7.12	Mo lamine' likeve.
REV.7.12	Nemu' nene leli' O'mosote aza amuzo ve mino ido' ele'vole' ogo mino
REV.7.12	ido' gala gele nge lo minaa' ive dizo neivo guvele monaa' neingumu' nene
REV.7.12	isaa' neve lo do naba o-do opo'ni nolune' nene
REV.7.12	mo huko vamo minevo' minevo' ogo minelive. Mo ne'mino miniliho.
REV.7.13	Ido' a'mido' nene gizebo ve mauti' mali'mo ti' lo longo' o-nidive: Oko'nido' inite' mokonokovo' ngili minave mene zamote nizave. Ido' zaalati' ani' neve. 
REV.7.14	Ne'mine lavo naza ti' lo lo-imuve: Ve nabo, Naza ma gelamuve. Asi gasika nene gele nane' ve. Ne'mine lokuvo ti' lo lo-nimive: A'mine aleve meve nene goboni mili-ngidi nizavo a'mine geni ato ato' soto' ine' gameneu' ele'vole' igi geni gihi mini lukuvo nave ma nene nizave. Engi' genegana'ine nene sipisipi angale'mi vanisedunu' noso' izisa di guluvi' li di mokono' ilani' ve. 
REV.7.15	Nemu' nene
REV.7.15	O'moso'mi mo'mosi've'mi velela mini
REV.7.15	gamene gamene go' liha liti'muso iziha kekeize lo neine' numu'veu' nene
REV.7.15	eze gono've di-di nizavo
REV.7.15	mo'mosi'velo' minive aza engikisi maka' mino alete molo-ngedaa' oloseive.
REV.7.16	Ne'mine ogavo ingine noso' nite' nehe haza noso nehe
REV.7.16	nevo'mine inite' nene gohi ma vise' ami ga'nasi hilamilisave.
REV.7.16	Ido' ho' ne'mosi nene oko'nido' olo' lo ma do goloso o-ngedamoloseive
REV.7.17	Nene naniteli'mo ve:
REV.7.17	Sipisipi angale O'moso'mi mo'mosi'veu' minive ne'mo nene gizebo o-ngedo mino
REV.7.17	minevo' minevo' ogo minaa' neine' noso hinipinita nene ngele'mizo vaa' oloseive.
REV.7.17	Ne'mino neivosa O'moso'mo nene ve'ine novozo lemali' lemali' lo-ngedo mineleseive.
REV.8.1	Neloti' nene sipisipi angale ne'mo buku'mi nala've naba seveni nene huko apasavo Okulumoku' minani' inite' nene no'inesi milamavo elese' iki nizavoo gamene haf aua ne'mine nene ga'me pize minine' ve. 
REV.8.2	Ne'mine ogavo neloti' ninguvoni' nene O'moso'mi velela minaa' ani' angelo' seveni'a ma nene ninguve. Engi' nene pikuli seveni'a ma ngemavo di minani' ve.
REV.8.3	Ido' angelo' gohi ma neve nene unuvo lamine' oga' ine' inite' milaa' ani' lapese ngolidunu' lili' ani' nene do mino ogo alata neida ote minine' ve. Neivo ngolidunu' lili' ani' alata O'moso'mi mo'mosi've'mi velela minido' nene a'mine angelo' ne'mo a'mine unuvo lamine' oga' ine' inite' nene O'moso'mi evenelelite O'mosola lani' gamazisi nene oloku' gizo O'moso emelive lisa vai' goloso nene imani' ve. 
REV.8.4	Ido' ne'mine ogavo a'mine unuvo lamine' oga' ine' initeli'mi sokile nene O'moso'mi evenelelite eita lani' gamazisi a'mine O'moso'mi velela minine' angeloli'mi anauti' nene dizo vine' ve. 
REV.8.5	Ido' ne'mine ogo a'mine angelo' ne'mo alataloti' olo' vele ma do a'mine do minine' lapeseu' nene molosa hulo misubouko ogavo go' ngilili ngilili lo nolo nolo molo go' pa'na ne'mo lede ogo vogo ivo mimi' ine' ve.
REV.8.6	Ido' neloti' nene pikuli seveni di minani' angelo' seveni mate nene a'mine pikuli di nolo milalisa gamuno' i minani' ve.
REV.8.7	Ne'mine igi minadoti' naba vani angelo' ne'mo nene pikuli hubu lo do nolo molavo osupo gihilesi olokisi nene vanisesi gopo' napa o minine' nene soto' ogavo misubouko mili hulikevo do'mozine' ve. Ido' do'mozine' ne'mo nene misubo laka'ni seto hamo mininguti' linge hamo' nene lo'voto osu' lavo ido' za lingelatikisi nene a'mine'mine votigilelo' ma lo osu' lavo misubolo' guvise navise ngomo' naba' muki' nesi nene lo osu' line' ve.
REV.8.8	Ne'mine ogavo angelo' naba tuu ne'mo nene pikuli hubu lo do nolo molavo golo naba ne'mine gele vine' inite' nene ma olo' lo neivo guvo nosou' di hulani' ve. Ne'mine ikevo guvo noso laka'ni seto hamo mininguti' lingela hamo' nene vanise nosovo' lolo' ine' ve. 
REV.8.9	Ne'mine ogavo guvo nosou' ve'inesi minani' initekuti' nene a'mine'mine votigilelo' nene hili osu' lani' ve. Ido' a'mine guvo nosolo' monani' sipiuti' a'mine'mine votigilelo' nene vi goloso ani' ve.
REV.8.10	Ne'mine ikevo angelo' naba tili ne'mo nene pikuli've nene hubu lo do nolo molavo Okulumokuti' sonohi' naba goloso livi' ne'mino lo minine' nene misubou' noso hinipinikisi noso mukikisi minani' nene laka'ni seto hamo minanguti' hamo' malo' nene limine' ve. 
REV.8.11	A'mine sonohili'mi gulive nene Ekese' Malasini ve lo minine' ve. Ido' noso linge seta' ha nizasivo noso linge ma ne'mo ekese' malasini lolo' ine' ne'mo nene evene' muki' goloso hilani' ve.
REV.8.12	Ido' neloti' nene angelo' naba fo ne'mo nene pikuli hubu lo do nolo molavo ho' nene laka'ni mili seto hamo minanguti' linge hamota nene belavo liti'muso izine' ve. Ido' a'mine'mine votigilelo' ike'ni mininguti' lingela nene belavo liti'muso izine' ve. Ido' a'mine'mine votigilelo' sonohi' linge setata nene ha nizasivo hamota nene belavo liti'muso izine' ve. Holise' hamoku' gamene seto hamo mininguti' linge hamota nene labana've nomine' minine' ve. Ido' a'mine'mine ogo liti'muso hamoku' ize gito seto hamo mininguti' linge hamota nene labana' ngomosi minamivo liti'muso gehepeve ize minine' ve.
REV.8.13	Ido' ninge minuvoni' nene nolise naba ma hamokovo' minidi'mo nene okulumo' veleta oluso' gehepeve hozene patelo nomonine' nene ninge nouvo nolo nabauti' ti' lo nolivo giluve: Agae, agae, agae. Angelo' lumo seto hamo nizani' nete pikuli'ine hubu li di no'ine milalisa naani' ne'mo nene misubou' alevela mulumo geni atoli'mine ogo soto' o-ngedelesa neive.
REV.9.1	Ido' ne'mine ogavo angelo' naba faef ne'mo nene pikuli've hubu lo do nolo molavo ninguvoni' nene okulumokuti' sonohi' ma misubolo' do'moze minine' nene ninguve. A'mine sonohi' neve nene hemuvosi nomine' galese ha'nali'mi veleloti' kii've nene imikevo do minine' ve. 
REV.9.2	Ido' a'mine kii' nedunu' nene a'mine galese'mi akahe've nene si'zo godavo a'minguti' nene sokile vai' goloso hosoni vite' ikevo sokile dizaa' ine' ne'mino dizo okulumotokisi ido' ho' velelokisi molo hito do liti'muso izine' ve. 
REV.9.3	Ido' a'mine sokileuti' nene ma'nabuso gili vani' inite' nene misubou' limikevo misubouko nizani' gazehe ga'muko' ne'mineti amuzo'ine ne'mine nene O'moso'mo ngimine' ve. 
REV.9.4	Ne'mine ogo ti' lo lo-ngidine' ve: Lingine nene guvise navise nehe za' nala' nehe nevo'mine inite' nene di goloso i-ngidami asi O'moso'mi noso golihi'nido' milamani' alevevo' nene di goloso i-ngidilo. 
REV.9.5	Ne'mine lo a'mine ngimine' amuzo nene a'mine aleve ngibili hililizani' amuzo ngimine' nevoba asi ike'ni faef ne'mi lulou' ngibili'mi vi nizavo mulumo ekese' goloso gili minilizangumu' ve losa amuzo ngimine' ve. Ido' a'mine mulumo gili minilizani' nene gazehe ga'mukolite evene' ngibilikevo mulumo ekese' goloso gilaa' nani' ne'minisa nene gili minilisave. 
REV.9.6	Ne'mine igi mulumo ekese' gili minilizani' gameneu' nene evene' nete helaa' akamu' vise' ilisaha mo ma ningamilisave. Ee, mo helelobo li gili minilisaha helaa' ne'mo nene olovo' o-ngedeleseive.
REV.9.7	Ido' a'mine ma'nabuso gili vani' inite' nene hosi gili minani' ve. Ado' lovou' di vilisa di nene i-ngidikevo minani' hosi gili minani' ve. Ido' a'mine ma'nabuso gili vani' initeliti godo'nido' nene kuvanadi angili' ngolidunu' lili' ani' gele vine' nene gihi minani' ve. Ido' go'ine ve'ine nene evene' gote vete ne'minesi minani' ve. 
REV.9.8	Ido' madu'ine zopovo nene ha'na ha'na venelitine ne'minosa minine' ve. Ido' ve'ine gavulo nene laioni gulo neti ve'ine gavulo gasava ne'minosa minine' ve. 
REV.9.9	Ido' loso'nido' lepese ne'mine izikani' nene ainidunu' lili' ani' gele vine' izikani' ve. Ido' a'mine inite' pateli nivavo holoke'ne'ninguti' nolo molani' nene hosi vailite lovou' kali ma gelelehe' igi loti' izi di nivavo gilili ngilili lo minaa' neine' ne'minosa minine' ve. 
REV.9.10	Ido' gazehesi ido' gazehe ne'mini minani' inite' masi ingine avasuvo'ningu' nene evene' ngibilaa' ani' inite'inesi minaa' naani' ne'mini a'mine ma'nabuso gili vani' inite' nene avasuvo'ningu' evene' ngibilaa' ani' inite'inesi minani' ve. Ido' ne'mini minani' nenako nemu' nene a'mine ike'ni faef neu' evene' di goloso i-ngidi minilizani' amuzo'ine nene a'mine avasuvo'ningu' nene minine' ve. 
REV.9.11	Ido' engi' guve'inesi ve nene a'mine hemuvosi nomine' galese ha'na ha'nalo' gizebo oga' neine' angelo' neve nene engi' guve'inesi ve minine' ve. A'mine angeloli'mi gulive nene Zuda veti gamazi'ninguti' nene Abadoni' ve li laa' nave. Ido' nGiliki veti gamazi'ninguti' nene Apolioni' ve li laa' nave. A'mine gulive setalitisi monovo nene inite' do goloso oga' ive ve.
REV.9.12	Agae, mulumo geni inite' naba hamo' ma nene mo vaaha mulumo geni naba lumo seta' nene mo olihe soto' ilisa nasive.
REV.9.13	Ido' neloti' nene angelo' naba sigisi ne'mo nene pikuli've hubu lo do nolo molavo ngolidunu' lili' ani' alata O'moso'mi velela minine' ne'mi gatu'muvo seta've seta'vela komu minanguti' nene nolo hamo' ma soto' ogosa 
REV.9.14	a'mine pikuli di minani' angelokuti' naba sigisi mamu' nene ti' lo nolo-divo giluve: Noso naba Zupalati nela angelo' seta've seta've nala' izi-ngidikani' ma nene vo vakese-ngedezo. 
REV.9.15	Ne'mine lavo vo a'mine angelo' seta've seta've ado' O'moso'mo a'mine gamenemu' gehepeve do va'va' o-ngedavo minani' ma nene vo apase-ngidine' ve. Ne'mine lavo vo apase-ngidine' nene evene' laka'ni seto hamo minanguti' lingela hamo' nene ngibili hililizave lo O'moso'mo ne'mine i-ngidilizani' gamene'mi kilisimasi'vesi ido' ike'ni'vesi ido' holise' gamene'vesi ido' aua'vesi nene gamene molo hulo-ngedekivosa ha minani' nene vakese-ngidine' ve. 
REV.9.16	Ido' a'mine angelo' fo'a neti gizebo'nido' mini hosilo' monaa' ani' ami nene tuu hadeti milioni (200,000,000) ne'mine nene minani' ve. Ido' a'mine tuu hadeti milioni ne'mine minave noluvoni' nene mo naba'ine li-nimikevo mo gelosa nene noluve. 
REV.9.17	Ido' a'mine hosilo' minani' amisi hosi'inesi ve'nelo' i milangu' nene ne'minisa nizavoo ninguve: Loso'nido' lepese nene olo' gulumo ne'mine gulehe' ilinekisi ido' sahila geheni gumi kala ne'minesi ido' salfa geheni ne'mine gihungo' ilinekisi nene izikani' ve. Ido' hosi'ineti madu'ine nene laioni guloliti madu'ine gele vine' nizavo ve'ninguti' nene olo' gulumosi sokilesi salfa gehenisi nene leme heta ogo minine' ve. 
REV.9.18	A'mine evene' di goloso i-ngidaa' ani' inite' seto hamo ado' a'mine hosiliti ve'ninguti' leme minine' inite' olo' gulumosi sokilesi ido' salfa geheni nesi nete nene evene' seto hamo seto hamo minanguti' hamo hamo' nene ngibili hilani' ve. 
REV.9.19	Ee, a'mine hosiliti amuzo'ine nene ve'ningukisi avasuvo'ningukisi minine' ve. Avasuvo'nine nene gosihe' ne'mine madu'inesi minikevo a'mine avasuvo'inedunu' nene evene' di goloso i-ngidaa' ani' ve.
REV.9.20	Ne neiha a'mine evene' di goloso i-ngidaa' ani' initelite ngibili hilamavo evene' lumo ha minave nete nene lu'ine di velepe' izisa igi mili iga' ani' monovo nene hulilizanako hulamave. Ado' ve'ine ningisa'mani' ido' ga'ine gilisa'mani' inite' ido' aka monamilizado' i nizani' inite' soza o'moso ado' ngolidunu' nehe siluva' gehenidunu' nehe ido' ngoli gele vine' inite' gohi madunu' nehe ido' gehenidunu' nehe ido' zadunu' nehe nevo'mine initetunu' engi' a'inedunu' gono di lili' ani' inite' nene ngopo'ni li minaa' ido' sikalahu' goloso ngopo'ni li minaa' ani' nene hulamani' ve. 
REV.9.21	Ido' lu'ine di velepe' izi engi' monovo'ine goloso linge ado' evene' ngibili hilaa' ani' monovo'inesi ido' poisini gamazi'inesi ido' vene' vemoho' alu gipe gopo ingaa' ani' monovo'inesi ido' gumine damine iga' ani' monovo'inesi nene mo hulamani' ve.
REV.10.1	Neloti' ma ninguvoni' nene amuzo malehe angelo' gohi ma nene Okulumokuti' limusoli'mo do asabu' ize-de minivo nolimivosa ninguve. Godololo' nene gini' huzebe hize neivo golo vele nene ho' hulaa' neine' ne'mino minine' ve. Ido' gizene hela hela nene olo' gulumo ne'mine gelo mino za langise ne'mine ha'na dizo minine' ve. 
REV.10.2	Ido' anau' nene di gangaa' ani' buku ngomo ma di patelikani' neine' nene do mino gizene zamelati' nene guvo nosolo' lisosa gizene adavalati' nene misubolo' lisine' ve. 
REV.10.3	Ne'mine o mino nolo've nene laioni gulo ne'mo nolo molaa' neine' gele minivosa nolo nabauti' vise line' ve. Ido' vise lavo go' ngilili seveni'a nete a'mido' no'ine mili gamazi lani' ve. 
REV.10.4	Ido' a'mine go' ngilili seveni'a nete ne'mini gamazi likevo naza lani' gamazi nene gizelesa nouvo Okulumokuti' nene nolo ma ti' losa soto' ivo giluve: A'mine go' ngilili seveni'alite lani' gamazi nene gelo do halekekezo. Mo gizamozo. 
REV.10.5	Ne'mine lavo a'mine angelo' ado' guvo nosolokisi misubolokisi lise neivo ninguvoni' angelo' ne'mo ana zamela nene Okulumota do otine' ve. 
REV.10.6	Do otosa ei' liline' gamazi do amuzo molalosa nene minevo' minevo' ogovo' minaa' ive ado' Okulumokisi a'mingu' nizani' inite' matakisi ido' misubosi a'mingu' nizani' inite' matakisi ido' guvo nososi a'mingu' nizani' inite' matakisi do soto' ivelo' nene lo molo ti' lo live: Gamene gohi ma ogo vamoloseive. 
REV.10.7	Asi angelo' naba seveni ne'mo pikuli've hubu lo do nolo molaline' gamene ilido' gehepeve nene O'moso'mo eze gonolo' ve've polohete gomu' lo soto' ogo lo-ngimine' gamazi nene do gihile izo inite' suno' neine' olosa gele minaa' neine' nene do soto' ogo do peleleseive.
REV.10.8	Ne'mine lavo Okulumokuti' nolo soto' ogavo gomu' giluve ne'mo gohi gamazi lo-nemo ti' lo live: Gaza nene vo guvo nosolokisi misubolokisi liso ote neine' angeloli'mi anau' do neine' buku di patelikani' ma nene dozo. 
REV.10.9	Ne'mine lo-nedavo a'mine angelo' neida vo buku nene nemezo lo-dekuvo aza ti' lo lo-nimive: Gaza buku mene dosa no mikile' ozo. A'mine ne'mo nene gatungau' lemo neivo gatunga ne'mo nene lanite' gelamoloseive. Ne'mine oloseine'za nonanivo vekauko nene himoni novozo ne'mo lanite' oga' neine' ne'minosa lanite' oloseive. 
REV.10.10	Ne'mine lavo a'mine buku ngomo nene a'mine angelo' ma'mi anauti' dosa no mikile' okuvo ve'neuko lanite' ine' nene himoni novozoli'mo lanite' ine' gilive. Ne'mine ine'za no mikile' okuvo gatu'neuko limine' nene mo lanitekisi amive. 
REV.10.11	Ne'mine ogavo nouvo ti' li li-nimave: Gaza nene evene' zuho ato ato' oko'ine ato atokisi no'ine ato atokisi minani' mukikumukisi ido' guve'inesi ve naba mukikumukisi nene a'mine soto' o ngemeline' initekumu' nene O'moso'mi veleti' gamazi nene imine' molo gohi lo soto' ogo lo-ngemelinido' o neive.
REV.11.1	Ido' neloti' gohi ma neve nene inite' maki milaa' ani' gavoso gonoukumu' minelive li milikani' angaba gavoso ne'mine ha'na ma nimii ti' li li-nimani' ve: Gaza oto vo a'mine gavosotunu' maki molo ningo O'moso'mo do ngu' izeli inite've ado' kekeize numu've nesi ido' a'mingu' alata've minine' nesi nene naba'ine do ningo ido' a'mingu' O'moso opo'ni li minaa' nave nesi nene naba'ine do ningezo. 
REV.11.2	Ne'mine iline'za maki molalo ma nene si'mingala gesi vodo vodo ogo neine' nene maki molamosa asi a'midoti' lulou' vodo vodo ogo neine' gesi neloti' nene api' ogo maki molo hulo lulouko ogosa nene do ningezo. Ne nanitekumu' ve. A'mine makimi amiline noluvoni' ebe' nene O'mosomu' gilamave heta ato' velite di minilisave lo O'moso'mo gele ngemavo di mini O'moso'mi numuno ebe've nene lisi di goloso i'mi vi nizavo ike'ni foti tuu (42) ne'mine ogo voloseive. 
REV.11.3	A'mine gameneu' nene neni' gamazi'ne hizi ele' ilisive seta' nene amuzo ngemekuvo a'mine gamene vanu tauseni tuu hadeti sigisiti (1,260) ne'mi lulou' nene alinge' mulumo soto' iline' nemu' evene' mulumo'ine gilisa ne'mi avazaha nene vene' gevonoliti genegana ne'minevo' ngili mini neni' ve'neuti' gamazi nene li soto' soto' igi minilisasive. 
REV.11.4	A'mine ve seta' neve nene gomu' polohete Zekalia' line' oliva za setakisi ido' lamu livi' seta' misuboli'mi Guvelesi ve'mi velelo' minaa' nasive ma nene nizasive. 
REV.11.5	Ido' engi' biluva'ine a'mine ve seta' do goloso o-ngedelone li ave muki' nene a'mine ve setalitisi ve'ninguti' olo' gulumo ne'mo nene lemo gize' vote-ngedaa' neive. Ee, engi' di goloso i-ngidilisa gililizave nene ne'minisa di goloso i-ngidikesivo ne'minisa hililizado' o neive. 
REV.11.6	Ido' a'mine ve seta' nene O'moso'mi veleuti' gamazi li soto' soto' igi minilisine' gamenelo' nene golinesi izamilive li okulumota goline sisili di hulaa' amuzo nene di nizasive. Ido' nosomu' nene likesivo vanise nosovo' lolo' iline' amuzo nesi nene di mini ido' evene' ma di goloso i-ngidilisa gililisine' gamenelo' gamenelo' me misubou' evene' di goloso i-ngidilizani' inite' ato ato' muki' di soto' iga' amuzo nesi nene di nizasive. 
REV.11.7	Ne'mine ilisine' amuzo di nizasine'za O'moso'mi gamazi hizi ele' ilisine' gono'ine di pililisine' nene hemuvosi nomine' galese ha'nauti' dizeline' loposo nite' ne'mo nene lovo do soto' ogo lovo o ngemo ngivile' ogosa ngebele heleleseive. 
REV.11.8	Ne'mine ogavo a'mine hililisine' gonoso'ine nene ningi huli ngimikavo a'mine numuno ebe' naba'mi akau' nene gopo ingi minilisasive. A'mine numuno ebe' naba'mi emeni dameni goloso nene di soto' igi gulive Sodomilokisi ido' Aigitalokisi li mili laa' nave. A'mine numuno ebe' nene a'mine hilasive seta' netisi Guve'inesi ve lohoto' zalo' bilani' numuno ebe' ne neive. 
REV.11.9	Ido' a'mine ve setalitisi gonoso'ine nene akau' gopo ingi nizasivo evene' zuho ato atokutikisi ido' no'ine ato atokutikisi ido' oko'ine ato atokutikisi nene gamene seto hamosi hapu ne'minesi nene gizevo gizi-ngidi minilisaha galeseu' mili-ngidilisa nene o've lilisave. 
REV.11.10	Ne'mine igisa me misubou' aleve ingine meve ma nene hilasive li ngolize naba'mine izi mini ngumo hiline' inite' nevo ve nene ge lehize-nede ne lehize-gede li minilisave. Nanitekumu' ve. A'mine polohete seta' netise lasine' gamazi ne'mo nene me misubou' aleve muki' lu'ine do goloso ogavo lu'ningu' geni bilivo minani' nenako neemu' nene ne'mine ani' ve. 
REV.11.11	Ne'mine igi nizavo gamene seto hamosi hapusi nene ogo vavo O'mosolati' sikalahu' gosoho' nene hilasiveu' ogo dizavo ingine upuho' igi oti pehe likesivo evene' ma ningave nene ngehelele goloso izine' ve. 
REV.11.12	Ne'mine neivo neloti' nene Okulumokuti' nolo naba ma soto' ine' nene engikumu' ti' lo nolivo gilasive: Melo' dizi alizo. Ne'mine lavo ingine nene Okulumokuko limusou' dizi vasine' ve. Ido' dizi nivasivo engi' biluva'ine nete ningi minani' ve. 
REV.11.13	A'mine gamenelo' gehepeve nene mimi' naba neivo a'mine numuno ebeku' numuno teni teni mini di vanguti' hamo hamo' nene nguti ingani' ve. A'mine mimi' ingu' nene evene' seveni tauseni (7,000) ne'mine nene ngebele gese' ogavo linge ha minave engita nene ngeme ngingi naba soto' ogavo Okulumoku' O'moso nene di naba i-di opo'ni lani' ve.
REV.11.14	Agae, mulumo geni inite' naba seta' ma nene mo apasi vikesiha mulumo geni naba hamokovo' olihe soto' amine' ma nene mo nela geto soto' olosa neive.
REV.11.15	Neloti' nene angelo' naba seveni ne'mo nene pikuli've hubu lo do nolo molavo Okulumokuko no'ine naba vai' ma soto' ani' nete nene ti' li lani' ve:
REV.11.15	Guvetesi ve O'mososi ido' ei' gono'vemu' noso molo-dive Kilisitokisi
REV.11.15	me misubou' gizebo oga' gono nene engi' a'ningu' lemaani' ne'mo nene
REV.11.15	gizebo oga' gono nene divi divi' igi nizasivo mo hukosi vamoloseive.
REV.11.16	Ne'mine li likevo gizebo ve tuvedi fo'a (24) mo'mosi'ningu' O'moso'mi velela minave ingine nene limi go'ine hizi ingi O'moso di naba i-di opo'ni li 
REV.11.17	ti' li lani' ve:
REV.11.17	Guvekasi ve O'moso amuzo mukili'mi meleho gozopotati' mine do ogo idisesi ha minanive
REV.11.17	gaza amuzoka naba do ti' ogo api' ogo me misubou' gizebo ogo naningumu' nene
REV.11.17	isaa' neve lo gopo'ni nolune.
REV.11.18	Ee, geikumu' gilamave heta ato' ve neve nene geikumu' ngizebolo' molavo
REV.11.18	gaza engikumu' gizebolo' molani' nene do soto' ogo lihime ngemo
REV.11.18	hilavesi goni' o-ngedo
REV.11.18	gei' gonou' veka polohetesi ido' gei' eveneka muki'
REV.11.18	ado' evene' naba nizahe ngomo nizahe
REV.11.18	geikumu' goliseka gili mini ge'meti minave muki' nesi nene meni'ine ngemo
REV.11.18	me misubou' di goloso igi minave nesi do goloso o-ngedeline' gamene nene mo ogave.
REV.11.19	Ne'mine likevo ma ninguvoni' nene O'moso'mi kekeize numu've Okulumokuko minine' nene gode neivo a'mine kekeize numu'veu' nene a'mine evene've lo huko-ngidine' gamazi milikani' bokisi nene soto' ogo minine' ve. Ne'mine ogo neivo a'mingu' nene go' pa'na pa'na ogo nolo nolo molo go' ngilili ngilili lo mimi' neivo osupo gihile ne'mo nene ato' ogo minine' ve.
REV.12.1	Neloti' nene avazaha nite' naba ma okulumoto' ti' ogo soto' ivo ninguve: O'moso'mi evenele zuho avazahalo' vene' ne'mine neivo ma ninguvoni' ve. Ido' a'mine veneli'mi oko'noloti' ho' hulo neivo gizeneuko nene ike'ni neivo ido' godololo' nene sonohi' tuvelu'a (12) minine' angili' nene geheko neivo ninguve. 
REV.12.2	A'mine vene' nene izipe gatunosi mino izipe gedelesa mulumo alumo gelo geke' lo minine' ninguve. 
REV.12.3	Ido' ne'mine ogo okulumoto' nene avazaha ato' gohi ma ti' ogo soto' ine' ninguve: Sata' gele vine' loposo nite' naba olo' gulumo ne'mine gulehe' oko'nosi godolo seveni'asi mino ido' komu've teni'asi mino ido' guve'inesi vete gihaa' ani' angili' seveni'a nene godololo' gehe minive. 
REV.12.4	Ido' avasuvo've ne'mo nene okulumoku' sonohi' mulise seto hamo minanguti' mulise hamo' nene belo tululu lo hulo misubouko ogavo limani' ve. A'mine loposo sata' gele vine' nene a'mine izipe gedelesa minine' veneli'mi velela nene izipe gedavo do mikile' olosa vo minine' ve. 
REV.12.5	Ne'mine ogavo vene' aza izipe ma gidine' nene gipele gidine' ve. A'mine izipe ne'mo nene ainidunu' lili' ani' gavoso nene do minosa O'mosomu' gilamave heta ato' ve muki' nene amuzo molo gizebo o-ngedeleseive. Ido' a'mine veneli'mi izipahala nene O'moso'mo ipe' ogo Okulumokuko do dize-davo ei' O'moso neida ei' mo'mosi'veu' nene dize minine' ve. 
REV.12.6	Ne'mine ogavo vene' aza nene golise ebe' hadivela vo minine' ve. Ee, O'moso'mo gamene vanu tauseni tu hadeti sigisiti (1,260) ne'mi lulou' a'mida neivo gizebo i-di minilizave lo a'mine ebe' hadivela do va'va' o-dine' ebe' ma minida nene vo minine' ve.
REV.12.7	Ne'mine ogavo angelo' naba Maikoli' ve ido' eze angelo'vesi nene sata' gele vine' loposo nite' naba nene lovo i imikevo a'mine loposo nite' sata' gele vine' nesi ido' eze angelo've zuhosi nene lovo hizi nizavo Okulumoto' nene lovo naba soto' ine' ve. 
REV.12.8	Ne'mine igi minani'za a'mine loposo nite' nene nge lamivo Okulumoku' nene ma minilizado' amivo 
REV.12.9	a'mine loposo nite' naba gomukuti' minine' sata' ado' gulive Ve Goloso Satani ve lave ado' me misubou' aleve muki' ngele'mize gopo oga' ive nene angelo'vesi Maikoli' angelo've nete Okulumokuti' ngehuso' i huli-ngidikevo misubouko nene limi minani' ve. 
REV.12.10	Ne'mine ikevo Okulumoku' nene nolo naba ma soto' ogo ti' lo nolivo giluve:
REV.12.10	Leze zuho goni' o-ngedaa' ive ado' gamene gamene go' liha liti'muso iziha
REV.12.10	lihime ne'mine dikeve lo O'moso'mi velela goni' o-ngedo minaa' ive nene
REV.12.10	ivile' igisa ehuso' i hulikevo limine' nenako
REV.12.10	ne'mo idise nene leli' O'mosote'mo nene evene've do ngu' izo
REV.12.10	amuzo've do soto' ogo Guvelesi ve mino
REV.12.10	evene'velo' gizebo oga' gono've nene davo
REV.12.10	ei' gono'vemu' noso molo-dive Kilisito' nesi nene
REV.12.10	a'mine gono daline' amuzo'vesi nene mo do soto' ogo
REV.12.10	evene'velo' gizebo ogo neive.
REV.12.11	Ee, leze zuho goni' o-ngedaa' ine'za a'mine ivile' ani' nene
REV.12.11	sipisipi angale engi' lihime'inemu' helo vanise've huline' ne'mosi
REV.12.11	ido' ei' gamazi've hizi ele' igi li soto soto' igi minaa' ani' ne'mosi nene
REV.12.11	ivile' ikeve.
REV.12.11	Ee, engi' hililiza oko'inemukisi nene gili alami
REV.12.11	gamazi've nene hizi ele' igi nizavosa ngibili hilikevo hilani' ve.
REV.12.12	Ne'mine igi ehuso' i hulikevo lemo vo neingumu' nene
REV.12.12	lingine Okulumokuko minani' ebe' mukiku' minevo' alevo' igi nizave nene longolize izi minilo.
REV.12.12	Ido' a'mine ve goloso lemo omo neine' nene
REV.12.12	ei' gamene've osu' lolosa mo li'nibe o neivo
REV.12.12	nemu' gelo izebolo' naba goloso molo davosa lemo omo neinaze.
REV.12.12	Misuboukisi guvo nosoukisi nizave lengi' nene agae, ehetine' ne ve.
REV.12.13	Ne'mine lavo gelosa ninguvoni' nene a'mine sata' gele vine' loposo nite' naba ne'mo eze nene mo misubouko ehuso' i hulikevo leme neingumu' nene mo ningo gelosa a'mine gipe gidine' vene' nene belelesa imisele do vine' ve. 
REV.12.14	Ne'mine ogavo a'mine vene' nene golise patelo misubo hadivela ei' ebe've O'moso'mo do va'va' o-dida vilive li nolise naba goloso'mi holoke'ne've seta' ma di otuhi-dikevo a'mine satakumu' nene golise a'mida vine' ve. A'mine golise vine' ebeta nene kilisimasi seto hamosi hapusi lulou' ne neivo gizebo igi nasahili' i-di minilizangumu' nene a'mine do va'va' o-dekine' ebeta nene vine' ve. 
REV.12.15	Ne'mine ogavo a'mine sata' ne'mo a'mine vene' nene noso'mo bele do vilive lo noso naba ne'mine nene veleuti' guso' ogo do huline' ve. 
REV.12.16	Ne'mine ine'za misubo ne'mo vene' nene hize ele' o-do vele do aa' ogo a'mine loposo nite' naba'mo veleuti' guso' ogo huline' noso nene no mikile' ine' ve. 
REV.12.17	Ne'mine ogavo a'mine loposo sata' naba nene a'mine venekumu' izebolo' molavo a'mine vene' ne'mi izipahala zuho linge nene lovo o ngemelesa vine' ve. Ado' O'moso'mo lo-ngede neine' gamazilo' ha gili di mini Izesu' gamazi've hizi ele' igi di minaa' nave nene lovo o ngemelesa vine' ve. 
REV.12.18	Ido' voosa guvo noso gahevela vo ote minine' ve.
REV.13.1	Ido' ne'mine ningosa gohi ma ninguvoni' nene guvo nosouti' loposo nite' ma dizo nohetelivo ninguve. A'mine loposo nite' nene godolo sevenisi komu've tenisi minine' ve. A'mine komu've hamo hamoto' nene guve'inesi velitevo' gihaa' ani' angili' geheka' geheka' ine' ve. Ido' godolo hamo hamoto' nene gulive goloso O'moso do'mo leme-daa' gulive gizika' gizika' ani' ve. 
REV.13.2	Ido' a'mine loposo nite' ninguvoni' nene loposo pusi lepadi ne'mine oko'nosi mino gizene ana've nene loposo gaha naba' naba'mi gizene ana ne'minesi mino vele gavulo nene laioni gulo ne'mi vele gavulo ne'minesi minine' ve. A'mine loposo nite' nene a'mine sata' gele vine' loposo nite' naba ne'mo nene amuzo'vesi mo'mosi'vesi emosa eveneto' gizebo oga' amuzo naba nesi nene imine' ve. 
REV.13.3	Ido' ma ninguvoni' nene a'mine loposo nite' pusi lepadi gele vine' ne'mi godolo seveni minanguti' hamo' ma neve nene bili hilikeni' giline'za a'mine bili hilani' huso've nene mo lamine' ogani' ve. Ne'mine ogavo misubo vaiku' minave nene ne'mine ingumu' nene vo'ine vavo gopo ga'ine gili mini a'mine loposo nite' nene e'metani' ve. 
REV.13.4	Ne'mine igi a'mine loposo pusi nene amuzo imingumu' ve li a'mine sata' gele vine' loposo nite' nene opo'ni li gelekele' i-di mini ido' a'mine loposo pusi nesi opo'ni li ti' li lani' ve: Aizou, evene' hamolitesi a'mine loposo pusi nene lovo imi ivile' ilizado' minave nene ma nizamanako a'mine loposo niteto' nene lisihe' igi eze ne'mine minave nene ma nizamave.
REV.13.5	Ne'mine ikevo a'mine loposo nite' ne'mo ei' oko'no do dizo O'moso do'mo leme-daa' gamazi lilingumu' nene O'moso'mo gele imine' ve. Ido' ike'ni foti tuu (42) ne'mi lulou' nene eveneto' gizebo ogo minaa' amuzo do mino ogo molo ilive lo nemukisi gele imine' ve 
REV.13.6	Ne'mine ogavo aza api' ogo O'mosomu' gamazi goloso lo gulive've do'mo lemo minevo' alevo' oga' ine' numu'vesi ido' Okulumoku' minavesi nene dovo ledevo' o-ngedo minine' ve. 
REV.13.7	Ido' O'moso'mi evenele zuho lovo o ngemo ngivile' ilingumu' nene O'moso'mo gele emo evene' zuho ato ato' misubo ato atoku' mini'mi monave no'ine ato atokisi oko'ine ato atokisi minavelo' nene gizebo ogo mineline' amuzo nesi nene imine' ve. 
REV.13.8	Ne'mine ogavo me misubou' minivi' divi' igi nizani' aleve muki' nete a'mine loposo nite' nene opo'ni li gelekele' i-dilisave. Ado' sipisipi angale bili hilikevo neine' ne'mo do minine' bukuu' gulive'ine nene O'moso'mo olihe okulumo' misubo do soto' amine' gamenela gizamivo minamine' aleve muki' nete a'mine loposo nite' nene opo'ni li gelekele' i-dilisave. Ado' a'mine buku nene minevo' minevo' ngemeni dameni dalizaveti gulive'ine minaa' neine' bukumu' noluve.
REV.13.9	Ido' gatine ngolo' live nii ma nene gamazi meve nene gililo:
REV.13.10	Evene' ma ingine galapusolo' vilizado' o neivo ma nene mo galapusolo' vilizave.
REV.13.10	Ido' evene' ma bainati mitetunu' ngibili hililizani' o neivo ma nene
REV.13.10	mo a'mine evene' nene bainati mitetunu' ngibili hililizave.
REV.13.10	Ado' ne'mine monovo soto' ilingu' nene O'moso'mi evenele nene ele'vole' igi mulumo geni gihi'mi vi mini Kilisito'ni huli-dami ezela ha gi'mizi minilizado' o neive.
REV.13.11	Neloti' ma ninguvoni' nene loposo nite' gohi ma misubouti' dizo nohetelivo ninguve. A'mine loposo nite' nene sipisipi angaleliti komu'ine ne'mine setakisi minine' mino gamazi've line' nene sata' gili vani' loposo nite' naba gize'ine a'inesi minani' nete gamazi laa' nani' ne'minosa line' ve. 
REV.13.12	Ido' a'mine loposo nite' ne'mo nene gomu' soto' ine' loposo niteli'mi amuzo muki' nene do mino a'mine'mi velelo' nene a'mine amuzodunu' inite' mata' ogo molo minine' ve. Ne'mine ogo misubosi a'mingu' mini'mi monani' aleve mukikisi nene gana' soto' ine' loposo nite' ado' bili hilani' huso've mo lamine' ogavo minine' loposo nite' neve nene gelekele' i-di opo'ni li minilizave lo a'mine alinge' soto' ine' loposo inite' ne'mo nene zatuho' o-ngidine' ve. 
REV.13.13	Ne'mine ogo atoli'mine suno naba ato ato' do soto' ine' ve. Ido' a'mine atoli'mine suno do soto' ingu' nene ma ne'minesi do soto' ine' ve. Ado' aza logavo eveneliti ve'nido' nene Okulumokuti' olo' ne'mo misubola limine' ve. 
REV.13.14	Ido' O'moso'mo gele emavo gomu' loposo niteli'mi velelo' nene a'mine atoli'mine suno ato ato' do soto' ine' nedunu' nene misubou' aleve go'ine izo ngele'mize gopo ine' ve. Ne'mine ogo misubou' aleve lo-ngedavo ingine a'mine bainati mitetunu' bili hilikevo vele gizo minine' loposo nite' nene gubi' izi imi opo'ni lilizangumu' a'mine'mi avazaha soza o'moso nite' ma lili' ilizave lo-ngedavo lili' ani' ve. 
REV.13.15	Ne'mine ikevo a'mine loposo nite' ne'mo a'mine lili' ani' avazaha niteku' nene sikalahu' molo-delingumu' O'moso'mo gele imine' ve. A'mine gele imine' nene loposo nite' ne'mo avazaha nite' nene sikalahu' molo-davo a'mine avazaha nite' ne'mo gamazi losa evene' nene lo-ngedavo a'mine loposo niteli'mi avazaha nite' nene gelekele' i-di opo'ni ma lamilizave nene ngibili hililizangumu' ve lo O'moso'mo gele imine' ve. 
REV.13.16	Ne'mine ogavo a'mine loposo nite' ne'mo zatuho' o-ngedavo evene' muki' ado' evene' nabasi evene' ngomosi moni heneni vesi goho' gahalikisi evene' maliti gonou' ve lili' igi minavesi ido' angise'ine gono'ine daa' avesi muki' nene a'nine zamela nehe golihi'nido' nehe ne'mida nene maki mili-ngidani' ve. 
REV.13.17	Ido' ne'mine igi evene' ma ingine a'mine maki ado' a'mine loposo niteli'mi gulive've nehe a'mine gulive've'mi naba've nehe neuti' ma damilizave nete nene inite' mata' meni hizilizangumukisi ido' maketi milalizangumukisi nene gili ngimami mo o'ove li-ngidani' ve. 
REV.13.18	A'mine maki ne'mi monovomu' nene gili vevesi gililizado' o neive. A'mine naba nene evene' mali'mi gulivemu' lo molo noluvonaze. Gatine gili vevesaa' ave ma nii ma nene a'mine naba nene gati luhuvo've hamo hamo' di nubo ika' ika' igisa a'mine loposo niteli'mi gulive nene di ningi gati gililisave. A'mine naba've nene sigisi sigisi sigisi (666) ne neive.
REV.14.1	Neloti' ma ninguvoni' nene sipisipi angale nene Zaioni gololo' ote neivo ninguve. Ido' ezesi maka' nene evene' vanu hadeti foti fo tauseni (144,000) minani' ve. Ido' a'mine eveneliti golihi'nido' nene sipisipi angale'mi gulivesi ido' melehi gulivesi gizikavo minani' ve. 
REV.14.2	Ido' neloti' nene Okulumokuti' nolo naba ma soto' ine' nene giluve. A'mine nolo nene noso naba'mi gugu ne'minosa mino ido' go' ngilili naba'mi gugu ne'minosa minine' ve. Ee, a'mine nolo giluvoni' nene evene' mukilite ngita bili minaa' naani' ne'minosa minine' ve. 
REV.14.3	Ido' a'mine ninguvoni' aleve nete nene ado' O'moso'mi mo'mosi've'mi velelasi ido' ele'vole' igi ve'inesi ha minaa' nani' inite' seta've seta'veti ve'nidokisi ido' gizebo veti ve'nidokisi mini nama gosoho' nene bili mili lani' ve. A'mine nama nene evene' malitesi ngeli gili lamilizado' o minine' ve. Asi a'mine evene' vanu hadeti foti fo tauseni (144,000) ado' misubou' aleveuti' Guvelesi ve'mo meni hizo do eita ine' aleve engi' netevo' nene gili lilizado' o minine' ve. 
REV.14.4	Ingine vene' damave minani' nenako ne'mo nene vene' alusi monovo goloso igi engi' lu'ine di goloso ma amave nene minani' ve. Ido' ingine nene sipisipi angale'mo vida ada iga' ave nene nizave. Ido' engi' neve nene misubou' aleve mukikuti' gomu' mili O'moso'mi evenelesi ido' sipisipi angale'mi evenelesi lili' ilizangumu' sipisipi angale ne'mo meni hizo do eita ine' aleve nene nizave. 
REV.14.5	Ido' engi' ve'ninguti' nene soza gamazi hamokisi ma lamani' ve. Ee, lihime dikeve gamazi ne'minesi nene engi' oko'nido' ma dizamine' minani' ve.
REV.14.6	Ido' neloti' ma ninguvoni' nene angelo' gohi ma okulumo' veleta oluso' gehepeve hozene patelo nomonivo ninguve. Aza nene misubou' minave ado' misubo'ine ato atoku' evene' zuho ato ato' no'ine ato atokisi oko'ine ato atokisi minave muki' nene ado' minevo' minevo' iline' gamazi lamine' aza lo-ngemeline' gamazi nene do vo 
REV.14.7	nolo nabauti' ti' lo lo-ngimine' ve: O'moso'mo evene' goni' o-ngedo lihime ngemeline' gamene nene mo ogaze. Lingine nene O'moso'mi golise've gili mini di naba i-di mini a'mine Okulumokisi misubosi ido' guvo nososi ido' noso hinipini' mukikisi do soto' ive nene gelekele' i-di opo'ni li minilo.
REV.14.8	Ne'mine ogavo angelo' gohi ma naba tuu ne'mo e'meto ogo ti' lo line' ve: Amuzo veti numuno ebe' dizo minine' Babelonia neve nene mo sime' nave. Ee, ado' pasidia' alu nete vemoho' ngimimise' igi vaini noso ngimaa' nani' ne'mino a'mine aleve nene O'moso izebolo' molaline' monovo di soto' igi evene' zuho ato ato' muki' nene engi' monovo'ine golosolo' nene ngimimise' igi apizi ngimaa' aveti numuno ebe'ine Babelonia neve nene mo sime' nave.
REV.14.9	Neloti' nene angelo' gohi ma naba tili ne'mo nene gomu' angelo' seta' ma nene nge'meto ogo nolo nabauti' ti' lo line' ve: Evene' ma ingine a'mine loposo nitekisi a'mine'mi avazaha'velokisi gelekele' i-di opo'ni li mini a'mine loposo niteli'mi maki've golihi'nido' nehe a'nido' nehe ne'mida ma di nizani' noline' nene 
REV.14.10	O'moso'mo lihime'inemu' izebolo' molangumu' lihime ngemeline' inite' nene amuzo malehe vaini noso haza nososi di gopo amani' ne'mine nene neive. A'mine vaini noso nene O'moso'mi izebolo' nenako mo ngemavo nalisave. Ee, O'moso'mi angeloliti ve'nidokisi sipisipi angale'mi velelokisi nene salfa gehenilo' olo' ahu' goloso lo mineline' oloku' nene mulumo alumo gili minilisave. 
REV.14.11	Ee, a'mine loposo nitetokisi ido' a'mine'mi avazahalokisi gelekele' i-di opo'ni li a'mine loposo niteli'mi maki ado' gulive've'mi luhuvo've ma dalizave mukita nene gamene gamene go' liliha liti'muso izeliha mulumo nene matamivo minii mo mini gilamilisave. Ee, mo a'mine oloku' mini mulumo alumo gilivi' gilivi' igivo' minilizadi'mo sokile've nesi dizeline' nene mo huko vamivo mo dizevo dizevo' ogovo' mineleseive. 
REV.14.12	Ne'mine oloseinako O'moso'mi evenele ado' O'moso'mo lo huko line' gamazilo' e'meti Izesu'nimu' gili ele'vole' igi minaa' nani' alevela nene ne'mine monovo soto' o-ngedalize. Ingine O'moso'mo lo huko line' gamazilo' e'meti Izesu'nimu' gili ele'vole' igi minaa' naani' monovo'ine nene hulami a'mine ne'mine angumu' mulumo alumo geni nite' soto' o-ngedeline' nene ele'vole' igi ha gihi'mi vi minilizado' o neive.
REV.14.13	Neloti' nene Okulumokuti' nolo ma soto' ogo ti' lo nolivo giluve: Gamazi ti' lo gizezo: Idise meloti' evene' ma ingine Guvelesi ve huli-dami eita ha gi'mizi mini hili vika' vika' ilizave nene mo ngolize izi lamini miniliza akalo' mini mili nizave. Ne'mine lavo O'moso'mi Sikalahu' ne'mo nene mo lamine' ve losa ti' lo line' ve: Engi' igi mili minaa' ani' monovo'ine'mi gihile've nesi nene engikisi maka' vo heteleline' nenako nemu' nene lihitehe' gono daa' ani' ma nene gohi dami ha mini gilivo' minilisave.
REV.14.14	Ne'mine ogo gohi ma ve'nela mene ninguvoni' nene limuso mokonoto' nene evene' gihile ne'mine gele vine' ma mito' neivo ninguve. A'mine ve nene ngolidunu' lili' ani' kuvanadi angili' nene godololo' geheko anau' nene noso' nite' dolizaa' mite' gohe goloso nene do neivo ninguve. 
REV.14.15	Ido' angelo' gohi ma neve nene O'moso'mi kekeize numu'veuti' leme heta ogo nolo nabauti' limuso mokonoto' minivemu' nene vise lo ti' lo lo-dine' ve: Misubouko minamuno nene o molavo dolizaa' gamene nene mo ogaze. Miteka nene hulo gonou' ogo noso' nite' nene mo dolizezo. 
REV.14.16	Lavo a'mine limusolo' minive ne'mo a'mine mite've ma nene hulo gonou' ogo misubou' noso' nite' nene dolizine' ve.
REV.14.17	Ido' angelo' gohi ma nene Okulumoku' O'moso'mi kekeize numu'veu' mininguti' leme heta ine' nene azasi nene noso' nite' dolizaa' mite' gohe goloso nene ma do minine' ve. 
REV.14.18	Ido' angelo' mo gohi ma ado' oloto' gizebo o minive nene O'moso'mi alata maukoti' leme heta ogo a'mine gohe mite' do minine' angelo' nemu' nene nolo nabauti' ti' lo lo-dine' ve: Misubouko vaini mingu' vaini gihile nene mo gaize' naba igi lodive ikeze. Gaza gohe miteka nene hulo gonou' ogo huko do nubo ozo. 
REV.14.19	Ne'mine lavo a'mine angelo' ne'mo mite've nene misubouko hulo gonou' ogo a'mine vaini gihile nene huko do nubo ine' ve. Ne'mine ogosa a'mine vaini gihile lipaa' ani' inite' naba ado' O'moso'mo izebolo' molangumu' lihime ngemeline' inite' nabau' nene huline' ve. 
REV.14.20	Ne'mine ogavo a'mine vaini gihile nene numuno ebe' naba'mi heta nene lisi piliki' izikevo vanise vai' goloso nene a'mine novozo lemaa' ine' bokisiuti' nene leme heta ine' ve. A'mine vanise neve nene noso ne'minosa lomo vine' nene vanu hadeti eiti fo (184) maili (tu hadeti naidi sigisi (296) kilomita) ne'mine nene lomo vo minosa ohuno've nene evenekisi do su'mize-ngedelido' o minine' ve.
REV.15.1	Ido' ninguvoni' nene okulumoku' avazaha nite' naba gohi vode vilido' o minine' nene ninguve. Ado' angelo' seveni nete evene' di goloso i-ngidiliza nite' seveni di minani' nene ma ninguve. A'mine evene' di goloso i-ngidiliza nite' soto' ilizani' ne'mo O'moso'mo eveneliti lihime'inemu' izebolo' molani' nene osu' lo-deline' nenako a'midoti' nene evene' do goloso o-ngedeli inite' gohi ma soto' amoloseive.
REV.15.2	Ido' ma ninguvoni' nene guvo noso ado' ngalasisi ido' olokisi mini gopo igi minasine' gele vine' nene ninguve. Ido' a'mine guvo nosola evene' ma oti nizavo ninguvoni' nene ado' loposo nite' ne'mosi a'mine'mi avazaha ne'mosi nene zatuho' ngeli ma i-ngidamasivo a'mine loposo niteli'mi gulive'mi naba've nene oko'nidokisi ma dami ngivile' ave nene minani' ve. A'mine aleve nene O'moso'mo ngimine' ngita gele vine' inite' hapu nene di mini 
REV.15.3	nama ma lani' nene ado' O'moso'mi gonolo' ve Mose' nama'vesi ido' sipisipi angale'mi nama'vesi nene li ti' li lani' ve:
REV.15.3	Guvekasi ve O'moso amuzo malehe gaza ogo molo oga' naine' inite' nene
REV.15.3	inite' naba atoli'mine vode vilido' o minine' inite' ne neive.
REV.15.3	Evene' zuho ato atoliti Guvetesi ve make
REV.15.3	gei' monovoka nene monovo gihile lisihe' gehepeve o neive.
REV.15.4	Guvekasi ve,
REV.15.4	gei' hamo' nene gemeni dameni lisihe' lamine' gehepevesi nane' nenako
REV.15.4	gei' goliseka gelamo gei' guliveka do hozi lamilive nene hamokisi ma nomive.
REV.15.4	Mo o'ove. Ado' gei' monovoka lisihe' lamine' nene
REV.15.4	mo soto' gehepeve o neine' nenako
REV.15.4	ne'mo nene evene' zuho ato ato' muki' nene igi
REV.15.4	gelekele' i-gidi gei' vekalo' nene gopo'ni li minilisave.
REV.15.5	Neloti' gohi ma ninguvoni' nene Okulumoku' O'moso'mi kekeize numu've ado' lo huko line' gamazi hize ele' ogato' minine' numu've seli numuno gele vine' nene akahe've si'ze gode neivo ninguve. 
REV.15.6	A'mine kekeize numunguti' nene a'mine evene' di goloso i-ngidiliza nite' seveni di minani' angelo' seveni nene limi heta ani' ve. Ingine genegana ngilani' nene lavolavo laminetunu' lili' ani' inite' guluvi' lamine' ve'ne ve'ne lo minine' nene ngilikani' mini loso'nido' nene ngolidunu' lili' ani' leti ne'mine nene izikani' ve. 
REV.15.7	Ido' mo limi heta ikevo ele'vole' igi ve'inesi ha minaa' nani' inite' seta've seta'veuti' hamoli'mo nene ngolidunu' lili' ani' luduno lapese ado' minevo' minevo' oga' neine' O'moso'mo izebolo' molangumu' lihime ngemeline' inite' vai' lo minine' lapese seveni nene a'mine angelo' seveni nene do ngimive. 
REV.15.8	Ne'mine ogavo O'moso'mi labana'velotikisi amuzo'velotikisi sokile've ne'mo a'mine kekeize numu'veu' nene vai' lavo evene' di goloso i-ngidiliza nite' seveni ado' angelo' sevenilite di minani' nene olihe di goloso i-ngidi'mi nivavosa evene' hamolitesi nene a'mine kekeize numu'veu' nene olihe ma dizilizado' amine' ve.
REV.16.1	Ido' ma giluvoni' nene O'moso'mi kekeize numu'veuti' nene nolo naba ma soto' ogo angelo' seveni engikumu' nene ti' lo nolivo giluve: Lingine vi O'moso'mo evene' lihime'inemu' izebolo' molangumu' lihime ngemeline' inite' ado' lapesetingu' lapesetingu' neine' ma nene lepi huli misubouko ilo.
REV.16.2	Ne'mine lavo angelo' naba vanu ne'mo vo ei' lapese'veu' minine' inite' goloso nene lepe hulo misubouko ine' ve. Ne'mine ogavo evene' ma ingine loposo niteli'mi maki've di mini a'mine loposo niteli'mi avazahalo' gubi' izi imi opo'ni li minaa' aveti oko'nido' nene huso goloso galasa gehepeve nene izeka' izeka' o'mo vine' ve.
REV.16.3	Neloti' nene angelo' naba tuu ne'mo vo ei' lapese'veu' minine' inite' goloso ma nene lepe hulo guvo nosou' ogavo a'mine guvo noso nene evene' hilaveti vanise'ine ne'mine lolo' ogavo a'mingu' ve'inesi minaa' ani' inite' muki' nene hili gese' ani' ve.
REV.16.4	Ido' neloti' angelo' naba tili ne'mo vo ei' lapese'veu' minine' inite' goloso ma nene lepe hulo noso naba' nabaukisi hinipini' noso ngomo ngamaukisi ogavo vanise gehepeve lolo' ine' ve. 
REV.16.5	Ne'mine ogavo noso mukito' gizebo oga' ine' angelo' ne'mo nene ti' lo nolivo giluve:
REV.16.5	Gaza gomukuti' mino idisesi ha nanive
REV.16.5	ado' gemeni damenika lisihe' lamine' gehepevesi minanive neke
REV.16.5	ne'mino lihime nongemaine' nene mo monovo lisihe' ogo molo nane.
REV.16.6	Naza ne'mine noluvoni' nene nanitekumu' ve.
REV.16.6	Ingine a'mine vanise noso nongemanive engi' nene
REV.16.6	gei' polohetesi gei' eveneka lingesi ngibili hilikevo vanise'ine lepani' nenako
REV.16.6	a'mido' golo hizo vanise noso nalizave lo nongemane.
REV.16.6	Ee, engi' ne'mine noo-ngedaine' nene
REV.16.6	mo ne'mine o-ngedelinido' lisihe' i nizani' nenako
REV.16.6	mo lamine' ne'mine noo-ngedane.
REV.16.7	Ido' neloti' ma giluvoni' nene alata ne'mo ti' lo nolivo giluve:
REV.16.7	Ee, Guvekasi ve O'moso amuzo malehe mo lamineto' nolive.
REV.16.7	Gaza lihime ngemaa' naine' nene
REV.16.7	mo monovo gihile lisihetokovo' do molosa ngemaa' nane.
REV.16.8	Ido' neloti' nene angelo' naba fo ne'mo vo ei' lapese'veu' minine' inite' goloso nene lepe hulo hoku' ogavo ho' ne'mo olo' ahu' loosa evene' oko'nido' honopono' minelive lo O'moso'mo ho' nene gele imine' ve. 
REV.16.9	Ne'mine ogavo evene' oko'nido' nene holi'mi olo' ahu've ne'mo lo'vote-ngedavo ingine nene ne'mino evene' do goloso o-ngedeline' amuzo'vesi minive O'moso'mi gulive nene divi ledivi' igi mini lu'ine di velepe' izi lihime'ine hulami O'moso di naba i-damani' ve.
REV.16.10	Ido' neloti' nene angelo' naba faef ne'mo vo ei' lapese'veu' minine' inite' goloso nene lepe hulo loposo niteli'mo gizebo o-ngedo minaa' ine' mo'mosi'velo' nene ogavo a'mine gizebo o-ngedo minaa' ine' alevetida nene liti'muso naba izine' ve. Ne'mine ogavo evene' ingine mulumo giladi'mo ve'ine nahuno nene ingihi mata' mata' izi minii 
REV.16.11	ado' huso'ine golosouti' mulumo neivo mulumo gilani' ne'mo nene Okulumoku' O'moso nene divi ledivika li-di mini lu'ine di velepe' izami igi mili iga' ani' inite' goloso'ine nene mo hulamani' ve.
REV.16.12	Ido' neloti' nene angelo' naba sigisi ne'mo vo ei' lapese'veu' minine' inite' goloso nene lepe hulo Zupalati noso nabau' ogavo a'mine noso naba nene ho' dizaa' idati' guve'inesi ve naba alizani' aka'ine nene do va'va' o-ngedo goko' line' ve. 
REV.16.13	Ido' ne'mine ogavo ma ninguvoni' nene sata' naba gele vine' loposo niteli'mi veleutikisi ezeloti' soto' ine' loposo niteli'mi veleutikisi ido' soza polohete ma minidi'mi veleutikisi nene sikalahu' goloso seto hamo ado' gizele' gili vanikovo' nene limi heta ani' ve. 
REV.16.14	A'mine sikalahu' goloso nene ve goloso'mi zuhouti' mini engi' amuzo'ine ngelebizi ato ato' suno di soto' igi misubou' misubou' evene' zuho ato ato' ngamani'ine ato atokisi mini'mi monadaa monadaa nene vani' ve. Ido' a'mine gizele' gili vani' sikalahu' goloso ne'mine igi vani' nene amuzo malehe O'moso'mo lihime ngemo ngebelelesa iline' gamene ado' gamene nabala nene a'midati' a'midati' guve'inesi ve naba nete nene lovo i imilizangumu' ve li di nubuho i-ngidilisa vani' ve.
REV.16.15	Ido' Guvelesi ve'mo ti' lo nolive: Gililo. Naza nene guminelo' ve alive li gilamado' oga' neine' ne'mino alosuve. Evene' ma ingine laza a'mine gameneu' nene geneganate vise' ogo baka' nomonunivo evene' ningikevo lovozo helalone li ehe' igi mini genegana'nido' gizebo lamine' igi minilizave nene ngolize izilizado' mini mili minilisave.
REV.16.16	Ne'mine igi a'mine sikalahu' goloso nete a'mine vi di nubo i-ngidave nene ngele'mizi ebe' ma gulive Zuda veti gamazi'ninguti' Halamagedoni ve laa' naada nene di nubo i-ngidani' ve.
REV.16.17	Ne'mine ikevo angelo' naba seveni ne'mo ei' lapese'veu' minine' inite' goloso nene lepe hulo aka'vozene hepe' monaa' ido' ogavo O'moso'mi kekeize numu'veu' mo'mosi'velati' nene nolo naba ma soto' ogo ti' lo line' ve: Me gono osu' noline' gamene've nene mo ogo novive. 
REV.16.18	Ne'mine lavo a'mido' nene go' pa'na pa'na ogo nolo nolo molo go' ngilili ngilili nolo mimi' naba ma ine' nene mo naba goloso ive. Evene' me misubou' api' ogo soto' ogo mine do dizo idiselasi nonido' nene a'mine mimi' naba goloso ne'mine nene ma amine' ve. 
REV.16.19	Ne'mine ogavo ne'mo numuno ebe' naba nene ho'lo seto hamo neivo ido' evene' zuho ato atoliti numuno ebe'ine mini'mi monani' nesi nene sime' nani' ve. Ee, O'moso'mo numuno ebe' naba dizo minine' Babelonia nemu' nene ha gele mino lihime'inemu' izebolo' goloso molangumu' lihime ngemaa' neine' inite' goloso vaini noso ne'mine nene minine' nenako a'mine izebolo' vaini noso nene nalizave lo Babelonia numuno ebeku' aleve ngimine' ve. 
REV.16.20	Ido' ailani muki' nene vi haha ikevo golosi nene limi ingi osu' li gohi ma minamavo ningamani' ve. 
REV.16.21	Ne'mine ogavo okulumokuti' nene osupo gihile naba' naba ado' gihile hamo hamoli'mo geni've vanu hadeti (100) pauni (foti faef kilo (45Kg)) ne'mine mineka' mineka' ine' nene eveneto' limi'mi vani' ve. Ne'mine neivo a'mine nene inite' goloso gehepeve soto' o-ngidine' nenako a'mine osupo gihile eveneto' di'mozi' mozi' ani' nemu' nene a'mine aleve ingine O'moso divi ledivika li-dani' ve.
REV.17.1	Ido' neloti' nene a'mine angelo' seveni lapese seveniu' inite' goloso mili di minave mauti' mali'mo ogo gamazi lo-nemo ti' lo line' ve: Ado' numuno ebe' naba pasidia' vene' ne'mine minine' numuno ado' noso muki' minada minine' numuno nene O'moso'mo lihime emavo mulumo geni geheline' nene gelebizeloze. Ano. 
REV.17.2	A'mine numuno ebeto' medelo minine' vene' nene ado' misubou' misubou' guve'inesi ve nete vi ezesi monovo goloso daa' ani' vene' ne neive. A'mine vene' ne'mo nene ei' monovo've goloso ado' vaini noso ne'mine nene misubou' mini'mi monani' aleve ngimine' ne'mo nene sipaki igi minani' ve. 
REV.17.3	Ne'mine lo-nemo O'moso'mi Sikalahu' ne'mo zatuho' o-nidivo nouvo a'mine angelo' ma'mo nene nele'mize do ebe' hadivela vine' ve. Ne'mine ogavo a'mida ninguvoni' nene vene' ma loposo nite' gulehe' ngenge'ni goloso ma minido' nene mito' neivo ninguve. A'mine loposo nite' ne'mi oko'nolo' nene O'moso do'mo leme-daa' gulive goloso nene vai' goloso neivo godolo nene seveni'a neivo ido' komu've nene teni'a minani' ve. 
REV.17.4	A'mine vene' nene genegana gulehe' ngenge'nisi ido' gumi kala pepoli ve laa' nani' gulehekisi minine' ado' meni've dizo minine' genegana nene ngolo mino ido' gonolise've ato ato' meni've dizo minine' inite' ado' ngolidunu' nehe gulehe' kalehe' gehenidunu' nehe ido' ngalulu' laminedunu' nehe nevo'mine initedunu' nene gonolise ogosa minine' ve. Ido' anau' ngolidunu' lili' ani' kapu ma do miningu' nene vaini noso ne'mino ovozo monovosi pasidia' monovo've golososi nene vai' lo minine' kapu do minine' ve. 
REV.17.5	Ne'mino neivo golihilelo' nene luhuvo gamazi godolo aneza gamaziuti' ti' li gizikani' ve: Pasidia' vene' mukiliti ize'nibosi ido' me misubou' minani' lovozo monovo ato atoliti ize'nibosi minine' ebe' Babelonia numuno ebe' dizo minine' ma ne neive. 
REV.17.6	A'mine Babelonia numuno ebekuti' aleve nete O'moso'mi evenele Izesu' gamazi hizi ele' igi minave nene geli geli igi ngolize izi ngibilika' ngibilika' avo vanise'ine vai' goloso lepani' nenako naza ninguvoni' nene a'mine pasidia' vene' ne'mo vanise'ine nene vaini noso ne'mino geli geli ogo nadi'mo sipaki ine' gelo neivo ninguve.
REV.17.6	Naza ningosa vo'ne vaavo gamazi'nesi nomivo minuve. 
REV.17.7	Ne'mino nouvo angelo' ne'mo ti' lo lo-nimive: Gaza gopo gaka nanimu' gelo nane. A'mine veneli'mi monovosi ido' a'mine mito' neine' loposo nite' ado' godolo sevenisi komu've tenisi minine' ne'mi monovosi nene lo ngolo' lo lo-gemelesuve. 
REV.17.8	A'mine noningaine' loposo nite' nene gomu' minosa idise nene minamine'za a'mine hemuvosi nomine' galeseuti' nene dizo hetelelesa neive. Ma dizo heteleline' nene mo sime' naline' akalo' mine molo voloseive. Ido' me misubou' aleve ado' minevo' minevo' ngemeni dameni dalizaveti gulive'ine minaa' neine' buku ado' me misubo soto' idaati' neine' bukuu' gulive'ine nomive ingine a'mine loposo nite' nene ningisa mo vo'ine vavo gopo ga'ine gili minilisave. Ido' vo'ine vavo gopo ga'ine gili minilizani' nene a'mine loposo nite' nene gomu' minosa idise minamo alinge' nene aloseinako nemu' nene ingine mo vo'ine vavo gopo ga'ine gili minilisave. 
REV.17.9	Me gamazi'mi monovo gililizangumu' nene otohato igisa gililizado' o neive. A'mine loposo niteli'mi godolo seveni nene a'mine vene' minaa' neida minani' golo seveni neemu' nene nizave. Ido' ma nene guve'inesi ve naba' naba seveni nemukisi nene nizave. 
REV.17.10	A'mine guve'inesi ve naba engikuti' faef nene mo mini osu' likevo hamo' nene guvelesi ve gono ha do neive. Ido' ma neve nene olihe soto' amive. Olihe soto' amiha ma aline' nene gamene li'nibemukovo' guvelesi ve gono do mineleseive. 
REV.17.11	Ido' a'mine loposo nite' ado' gomu' minosa idise minamive nene a'mine guve'inesi ve sevenilo' imine' molo naba eiti (8) ne'minosa nene neive. Ne neiha aza neve nene a'mine guve'inesi ve seveni engikuti' hamo' neve nene ma mino mo sime' naline' akalo' mine molo neive. 
REV.17.12	Ido' a'mine loposo niteli'mi komu've teni ningaine' nene ingine guve'inesi ve naba' naba tenimu' nene nizave. Ingine olihe guve'inesi ve mini eveneto' gizebo iga' gono api' igi damani'za alinge' a'mine loposo nite' nesi maka' a'mine gono dalizangumu' nene gamene li'nibemukovo' amuzo di mini gono dalisave. 
REV.17.13	Ne'mine igi mini a'mine guve'inesi ve teni ingine hamo' initekovo' ilisa giliisa engi' eveneto' gizebo iga' amuzo'ine nene a'mine loposo initekovo' nene lehizi-dilisave. 
REV.17.14	Ne'mine igisa sipisipi angale nene lovo i imavo lovo hizilisani'za aza nene mo guve'inesi veti guve'inesi ve mino ido' ve naba' nabaliti ve naba'ine neine' nenako aza nene mo ngivile' oloseive. Ido' a'mine lovo hizilizangu' nene eze evenele ve lo O'moso'mo vise lo do kegese-ngidive ado' ezelo' gi'mize lamine' i minave nene ezesi maka' oti minilisave.
REV.17.15	Ido' ma nene ti' lo lo-nimive: A'mine pasidia' vene' minida noso muki' ningaine' nene evene' ato ato' muki' ado' evene' vai' goloso oko'ine ato atokisi no'ine ato atokisi minado' nene mini milisa nizave. 
REV.17.16	Ido' a'mine loposo niteli'mi komu've teni ningaine' nesi ido' a'mine loposo nite' nesi nene a'mine Babelonia numuno ebeto' medelo minine' pasidia' vene' nene ningi gosele' gehepeve i-dii inite' mata've nene tava li di huli-dii haza bakakovo' huli-mikii a'mingu' minani' aleve muki' nene mo ngibili osu' liisa olo' nedunu' vite' i-dilisave. 
REV.17.17	Ido' ne'mine i-dilizani' nene O'moso'mo mo ne'mine i-dilisave lo gala gele neine' inite' ilizangumu' nene mo lu'ine do ote-ngede neine' nenako ne'mo nene mo ne'mine i-dilisave. A'mine engi' muki' nene hamo' initekovo' ilisa gili minilisaanako ingine guve'inesi ve mini eveneto' gizebo iga' amuzo'ine nene a'mine loposo nite' nene lehizi-dilizangumu' nene lu'ine do ote-ngede neive. Ido' ne'mine o-ngede neinako ei' O'moso'mo line' gamazi nene olihe gihile ize'mo novilingu' nene a'mine loposo nite' nene gelekele' i-di hizi ele' i-di nizavo a'mine O'moso'mo line' gamazi nene ogo gihile ize osu' loloseive. 
REV.17.18	Ido' a'mine vene' ningaine' ma nene numuno ebe' naba misubou' misubou' guve'inesi ve naba' naba gizebo o-ngedo minaa' neine' numuno ebeto' medelo neine' vene' nene ningane.
REV.18.1	Neloti' nene angelo' gohi ma Okulumokuti' lemo navo ninguve. A'mine angelo' nene amuzo naba do minosa nolimivo ei' labana've ne'mo misubo nene hize labana' elo minine' ve. 
REV.18.2	Ne'mino mino aza nene nolo nabauti' vise lo ti' lo line' ve:
REV.18.2	Amuzo veti numuno ebe' dizo minine' ado' Babelonia numuno ebe' ma nene
REV.18.2	mo sime' nave.
REV.18.2	Ee, a'mine numuno ebe' nene sime' nosa mo sikalahu' golosoliti numu'ine
REV.18.2	lolo' ogave.
REV.18.2	A'mingu' nene sikalahu' goloso ato ato' muki' ingi monaa' navo
REV.18.2	ido' nama goloso ato ato' muki' nesi nene ingi monaa' navo
REV.18.2	loposo nite' goloso ato ato' gosele' asele' inite' muki' nesi nene
REV.18.2	ingi monaa' nave.
REV.18.3	Ne nanitekumu' ve. A'mine pasidia' vene' ne'mo
REV.18.3	lanite' gelaa' ine' monovo goloso vaini noso ne'mino minine' nene
REV.18.3	evene' zuho ato ato' ngemavo ezesi maka' a'mine vaini noso nene naa' ani' ve.
REV.18.3	Ido' misubou' misubou' guve'inesi ve naba' naba mini'mi monave ingine nene
REV.18.3	a'mine pasidia' venekisi maka' monovo goloso iga' ani' ve.
REV.18.3	Ido' aza inite' matakumu' amuzo molo lanite' gelaa' ine' nenako
REV.18.3	ne'mo ezeloti' nene misubou' misubou' bisinisi iga' ave nene
REV.18.3	moni heneni ve lili' ikeve.
REV.18.3	Nemu' nene a'mine Babelonia ebe' nene mo sime' nani' ve.
REV.18.4	Ne'mine lavo neloti' nene Okulumokuti' nolo gohi ma soto' ogo ti' lo nolivo giluve:
REV.18.4	Neze zuhokizo,
REV.18.4	lingine nene a'mine Babelonia alevete lihime daa' nani' nene maka' dikevo
REV.18.4	naza lihime ngemo do goloso o-ngedeloni' inite' ato ato' nene
REV.18.4	lengikisi a'mine'mine ogo do soto' o-lengedaloze.
REV.18.4	Lingine huli-ngidi abazakovo' vi minilo.
REV.18.5	Naza lihime ngemelesuve noluvoni' nene
REV.18.5	engi' lihime'ine nene eheto' eheto' mili'mi dizi vani' nene mo Okulumokisi
REV.18.5	do gelo neivo
REV.18.5	O'moso ne'mo a'mine goloso nite' dani' nemu' gala nogiline' nenako
REV.18.5	nemu' nene noluve.
REV.18.6	A'mine pasidia' vene' ne'mo evene' do goloso o-ngidine' nene
REV.18.6	nadi' nadi' ogosa o-ngede nolihe
REV.18.6	a'mido' golo hizi a'mine numuno ebe' nene di goloso i-dilo.
REV.18.6	Ee, a'mine ei' ogo molo o noline' inite' goloso hamo hamoto' nene
REV.18.6	seta seta' di lobe' lobe' igisavo' lihime imilo.
REV.18.6	Ee, a'mine ei' monovo've goloso ado' amuzo malehe vaini noso ne'mine
REV.18.6	kapuu' lepo ngeme noline' votigile nene ivile' ivosa
REV.18.6	vaini noso nene gohi masi di amuzo mili lepi imilo.
REV.18.7	Aza nene ei' oko'no do dizo mino oko'no'mo lanite' giline' monovolokovo'
REV.18.7	geli geli ogo do'mo vo mine do dizine' votigilelo' nene
REV.18.7	di milisa di'mi limi-di mulumo alumo gelaa'
REV.18.7	ido' mulunou' mulumo alumo gelaa' ilido' di mili i-dilo.
REV.18.7	Aza nene lulou' ti' lo laa' neive:
REV.18.7	Naza nene guve'nesi vene' dizo nouvoni' vene' ma nene nouve.
REV.18.7	Evene'ne zuho ngeli ma hilamilisanako ngelo mulumo alumo gelo ma minamolosuve.
REV.18.8	Ne'mine laa' neine' nenako
REV.18.8	ido' eze lihime emelive Guvelesi ve O'moso nene amuzo ve neine' nenako
REV.18.8	nemu' nene gamene hamokukovo' a'mine vene' di goloso i-dilizani' inite'
REV.18.8	goloso ato ato' soto' i-dilisave.
REV.18.8	Ado' inite' gize daa' monovo soto' o-deleseive.
REV.18.8	Ido' mulumo alumo soto' o-deleseive.
REV.18.8	Ido' ga'na naba soto' o-deleseive.
REV.18.8	Ido' olo' ne'mo nene lovo' lovotevo' o-deleseive.
REV.18.9+REV.18.10	Misubou' misubou' guve'inesi ve vai' mini'mi monani' ingine a'mine Babelonia numuno ebeto' medelo minine' pasidia' venekisi maka' monovo goloso igi oko'ine'mo lanite' giline' monovo ato atokovo' igi mili minaa' ani' nenako a'mine numuno ebe' Babelonia nene ololi'mo lovo' lovotevo' neivo liline' sokile've nene a'mine guve'inesi ve ningi a'mine aleve mulumo alumo nigilani' nene lazasi gelalone li golise gilisa mini hoto' igi mini zanamana izi ive nama i-ngidi mini ti' li lilisave:
REV.18.9+REV.18.10	Agae, agae, numuno ebe' naba ma lae.
REV.18.9+REV.18.10	Amuzo veti numuno ebe' Babelonia ma lae.
REV.18.9+REV.18.10	Mo gamene hamo' maukovo' O'moso'mo lihime gimine' nene
REV.18.9+REV.18.10	mo mulumo gele-gedekune.
REV.18.11	Ido' misubou' misubou' bisinisi iga' ave nesi a'mine numuno ebekumu' nene mulumo gili ive nama i-dilisave. Ee, ingine maketi milaa' ani' inite' ma nene meni gohi ma hizamilisanako nemu' nene mo ive nama i-dilisave. 
REV.18.12	A'mine evenelite maketi milavo meni hizaa' ani' inite' nene ado' ngolidunu' lili' ani' inite' nehe ido' siluvadunu' lili' ani' inite' nehe ido' geheni lamine tamine' nehe ido' ngalulu' lamine' goloso nehe ido' amuzo malehe lavolavo lamine' nehe ido' lavolavo gumi kala pepoli ve laa' nanikisi ido' gulehe' ngenge'nisi meni've dizo minine' lavolavo nehe ido' silika lavolavo nehe ido' luhuvo lahava minine' palani za lamine' ato ato' nehe ido' elefaniti ve'ine gavulo nabadunu' lili' ani' inite' ato ato' nehe ido' meni've dizo neine' za laminedunu' lili' ani' inite' nehe ido' ngoli gele vine' initetunu' lili' ani' inite' nehe ido' ainidunu' lili' ani' inite' nehe ido' mokono' geheni laminetunu' lili' ani' inite' nehe 
REV.18.13	ido' unuvo laminekisi uveli ato ato' nehe ido' oloku' gizikevo unuvo lamine' oga' ine' inite' nehe ido' za setalitisi novozo unuvo lamine' oga' ine' nehe ido' vaini noso nehe ido' oko'nido' hilaa' ido' noso' nite' gizi vata' iga' ani' uveli nehe ido' sikoni beki, viti beki nehe ido' bulumaka' ize, sipisipi ize, hosi ize nehe ido' hosilite gelelehe' iga' ani' kali nehe gonolo' ve ado' vo'inehazasi minani' inite' evene' nesi inite' muki' nene maketi milikevo meni hizaa' ani' ve.
REV.18.14	Ido' evenelite a'mine numuno ebekuti' alevemu' ti' li lilisave:
REV.18.14	Inite' lamine tamine' lutingu' dalisa gilani' ma nene
REV.18.14	mo lengi' nizadati' vo haha ogave.
REV.18.14	Ee, a'mine ngomo' naba' noso' nite' lamine tamine' vai' nesi
REV.18.14	ido' gulehe' kalehe' inite' lamine' tamine' nesi
REV.18.14	lengitati' nene mo vo haha ogo osu' loganako lingine gohi ma ningamilisave.
REV.18.15	Ido' misubou' misubou' bisinisi ve a'mine me'mine inite' lamine' tamine' maketi mili a'mine pasidia venetati' moni di heneni ve lili' ave ingine a'mine Babelonia aleve mulumo alumo nigilani' ne'mino lazasi gelalone li golise gilisa mini hota i mini gisi ngisi mili ive nama igi 
REV.18.16	ti' li lilisave:
REV.18.16	Agae, agae, numuno ebe' naba ma lae.
REV.18.16	A'mine numuno ebe' meve nene vene' ma genegana gulehe' ngenge'nisi
REV.18.16	ido' gumi kala pepoli ve laa' nanikisi minine' meni've dizo minine' genegana ngolo mino
REV.18.16	ido' gonolise've ato ato' meni've dizo minine' inite'
REV.18.16	ado' ngolidunu' nehe gulehe' kalehe' gehenidunu' nehe
REV.18.16	ido' ngalulu' laminedunu' nehe
REV.18.16	nevo'mine initedunu' gonolise ogosa minine' vene' gele vine' numuno ebe'
REV.18.16	Babelonia ma laee.
REV.18.17	Heneni nganenika atoli'mine ogosa minine' ma nene
REV.18.17	mo gamene hamo' maukovo' hede gudi vogangumu' nene mo mulumo gele-gedekune.
REV.18.17	Ido' sipilo' gizebo vesi ido' a'mine sipiu' ebe' mala vilisa nivani' alevesi ido' sipiu' bosukulu nesi ido' guvo nosoloti' bisinisi lili' igi inite' daa' ave muki' nesi nene mukito' mini hoto' igi 
REV.18.18	a'mine Babelonia numuno ebe' nene ololi'mo lovo' lovotevo' neivo a'mine noline' sokile've nene ningi geke' geke' li ti' li lani' ve: Agae, a'mine numuno ebe' naba me'mine nene mo ma nomine' ve. 
REV.18.19	Ne'mine lii u'musupo gisi godo'nido' hiliisa geke' geke' li gisi ngisi mili ive nama igi ti' li lani' ve:
REV.18.19	Agae, agae, numuno ebe' naba ma laee.
REV.18.19	Guvo nosolo' sipi di monave muki' nene ei' a'mine numuno ebe' Babelonia
REV.18.19	nelati' heneni nganeni di moni' moni' igi moni heneni ve lili' iga' ani' maho.
REV.18.19	Idise nene mo gamene hamo' maukovo' inite' muki' nene tava li di hulikevo
REV.18.19	mo golosolo' molavo mulumo gele-dekune li lani' ve.
REV.18.20	A'mine aleve nene mo ne'mine igi goloso ikeni' nenako
REV.18.20	Okulumoku' nizave lingine longolize izi minilo.
REV.18.20	Ee, lengi' di goloso i-lingidaa' ani' mamu' nene O'moso'mo gonito' hize ele' o-lengedo
REV.18.20	a'mine aleve nene lihime ngimine' nenaze.
REV.18.20	Nemu' nene O'moso'mi evenelesi aposolosi ido' polohete linginesi nene
REV.18.20	longolize izi minilo.
REV.18.21	Ido' neloti' gohi ma ninguvoni' nene amuzo malehe angelo' mali'mo geheni naba' naba ma ganadise geheni ne'mine nene ma do oto hulo guvo nosou' ogo ti' lo line' ve:
REV.18.21	Babelonia numuno ebe' naba ma nene ne'minisa nene mili hulikevo
REV.18.21	evenelitesi nene gohi ma ningamilisave.
REV.18.22	Ido' a'mine numuno ebe' Babelonia neke, geiku' nene ngita gele vine' inite' hapu nibilavo nehe
REV.18.22	ido' musiki nimilavo nehe ido' huhunale' nimilavoo nehe
REV.18.22	ido' pikuli hubu nilavoo nehe ne'mine mana'mine naavo
REV.18.22	nolo've nene keke' gohi ma gilamilisave.
REV.18.22	Ido' ato ato' gono mukili'mi gonou' ve nene gohi ma mini-gidavo
REV.18.22	ningamilisave.
REV.18.22	Ido' viti gihile etaa' neine' masini ne'mi nolo've geiku' nene
REV.18.22	gohi ma molavo ma gilamilisave.
REV.18.23	Ido' lamu'mi livi' labana've nesi nene geiku' livoo mo ma ningamilisave.
REV.18.23	Ido' vene' alu hizaa' vene' daa' niigi ngolize izi nama gaha nilavo
REV.18.23	nolo've geiku' nene minivoo ma gilamilisanako mo osu' loloseive.
REV.18.23	Nene nanitekumu' ve.
REV.18.23	Geitati' bisinisi iga' ave nene misubo lingela minave ngivile' igi
REV.18.23	evene' naba lili' ani' nenako nemukisi
REV.18.23	ido' evene' do goloso o-ngedaa' monovoka golosodunu' evene' zuho ato ato' nene
REV.18.23	go'ine izo ngele'mize gopo aine' nenako nemukisi nene sime' nalosane.
REV.18.24	Ido' a'mine Babelonia numuno ebeku' aleve
REV.18.24	ado' O'moso'mi evenelesi polohetesi ngibili hilikevo vanise'ine lepani'
REV.18.24	ne'mi lihime nesi ido' misubou' misubou' evene' ngibili hilika' hilika' ani'
REV.18.24	neti lihime nesi nene mo engita soto' neinako mo sime' nalisave.
REV.19.1	Neloti' gohi ma giluvoni' Okulumoku' nene evene' vai' golosolite gamazi nilani' no'ine naba ne'mine giluvoni' nene ti' li nilavo giluve:
REV.19.1	O'moso opo'ni nolune.
REV.19.1	A'mine O'mosote neve nene leli' do lu' izaa' ive mino
REV.19.1	Guvelesi naba mino amuzo ve neive.
REV.19.2	Ido' O'moso opo'ni ne'mino nolune' nene a'mine pasidia' vene' naba ne'mo monovo golosolo' monaa' idi'mo
REV.19.2	misubo mukiku' aleve ngele'mize goloso ine' vene' nene
REV.19.2	O'moso'mo goni' o-do ei' gonou' ve've ngebele helavo
REV.19.2	vanise'ine lepani' malo' nene golo hizo lihime imine' nenako
REV.19.2	nemu' nene aza lihime ngemaa' neine' nene
REV.19.2	mo monovo lisihetokovo' do molosa ngemaa' neive lo opo'ni nolune.
REV.19.3	Ne'mine li gohi vise li ti' li lani' ve:
REV.19.3	A'mine numuno ebe' Babelonia nene mudise lihime eme osu' noline' nenako
REV.19.3	olo' noline' sokile neve nene
REV.19.3	osukisi lamo sokile dizevo' dizevo' ogo mineline' nemu' nene
REV.19.3	O'moso opo'ni nolune.
REV.19.4	Ne'mine likevo gizebo ve tuvedi fo'a minani' nesi ido' ele'vole' igi ve'inesi ha minaa' nani' inite' seta've seta've nesi nene limi go'ine hizi ingi mo'mosi'velo' minive O'moso opo'ni li ti' li lani' ve:
REV.19.4	Mo ne'mino miniliho lo O'moso opo'ni nolune.
REV.19.5	Ne'mine likevo nolo ma nene O'moso'mi mo'mosi'velati' soto' ogo ti' lo line' ve:
REV.19.5	Lingine leli' O'moso'mi gonolo' ve
REV.19.5	ado' eikumu' golise've gilaa' ave
REV.19.5	evene' ngomo' naba' mukito' nene
REV.19.5	O'mosote opo'ni lilo.
REV.19.6	Ne'mine lavo ma giluvoni' nene evene' vai' golosoliti no'ine ne'mine gele vine' ido' noso nabali'mi nolo ne'mine gele vine' ido' go' ngilili amuzo molo laa' neine' ne'mino nolo ma molani' nene ti' lo livo giluve:
REV.19.6	Guvetesi ve O'mosote amuzo ve ne'mo nene
REV.19.6	evene'velo' api' ogo gizebo neine'
REV.19.6	nemu' nene opo'ni nolune.
REV.19.7	Sipisipi angale ne'mo eze zuho do eita iline' gamene mo ogavo
REV.19.7	a'mine eze zuho mulise neve nene eita volone li elenaho ne'mini
REV.19.7	gonolise igi di nene igi nizani' nenako
REV.19.7	nemu' nene laza muhele' ahele' amo lolize naba goloso izo mino
REV.19.7	O'moso do naba o-duke'zo.
REV.19.8	Ido' a'mine vene' nene
REV.19.8	lavolavo mokono' guluvi' lamine' goloso lo minine' nene
REV.19.8	do oko'nolo' ngolalive lo O'moso'mo gele imine' ve.
REV.19.8	A'mine lavolavo lamine' ve lani' nene O'moso'mi evenelelite igi mili ani' inite' lisihe' lamine' malo' nene li milisa lani' ve.
REV.19.9	Ido' neloti' nene angelo' ne'mo gohi ti' lo lo-nimive: Gaza luhuvo ti' lo gizezo: Ve ma ingine a'mine sipisipi angale'mo vene've ne'mini evenele minave do eita olosa neingumu' noso' nite' nalizada alizave lo elese molo-ngede nolive nene mo mine lamine' ilizani' akalo' nizani' nenako nemu' nene mo ngolize izilizado' nizave. Ne'mine lo imine' molo gohi ma ti' lo lo-nimive: Mene noluvoni' gamazi nene mo O'moso'mi gamazi gihile ne neive. 
REV.19.10	Ne'mine lo-nemavo naza nene opo'ni lo do naba o-delove lo gizeneuko lemo go'ne hizo unguvoni'za aza nene ti' lo lo-nimive: Naza nene haza O'moso'mi gonolo' ve gei' ne'mino minuve gei' zuho gehepeve ado' Izesu' gamazi've di mini hizi ele' iga' ave lengikuti' ne nouze. Gaza ne'mine o-nedamo asi O'mosovo' nene opo'ni lo do naba o-dezo. Mene noluvoni' nene nanitekumu' ve. O'moso'mi veleti' gamazi li soto' iga' ave muki' nete nene Izesu' gamazi'vevo' hizi ele' iga' naanako nemu' nene noluve.
REV.19.11	Ne'mine lavo ve'nela mene gohi ma ninguvoni' Okulumo' nene gode neivo a'mingu' nene mokono' hosi ma ninguve. A'mine hosilo' evene' ma minine' ne'mi gulive nene Monovo Gihilevo' Ogo Molo Ogo Gamazi've Do Gihile Izaakovo' Oga' Ive ve lo minine' ve. Aza nene goni' gelo lihime ngemo lovo do soto' oga' neine' nene mo monovo lisihe' laminetokovo' do molosa oga' neive. 
REV.19.12	Ido' vele gulo neve nene olo' gulumo ne'mino neivo ido' godololo' nene guve'inesi veti angili' nene muki' gehe minine' ve. Ido' eito' nene gulive've ma gizikavoo minine' nene evene' malitesi gilamavoo eikovo' gele minine' ve. 
REV.19.13	Ido' oko'nolo' inite' ngolo minine' neve nene vaniseu' lupizikani' lavolavo do ngolosa minine' ve. Ido' gulive've neve nene O'moso'mi Gamazi've ve lo minine' ve. 
REV.19.14	Ne'mino neivo Okulumoku' minani' ami nene oko'nido' inite' ado' lavolavo mokono' lamine' goloso guluvi' gehepeve neve nene ngilisa inginesi mokono' hosilo' mini e'meti vani' ve. 
REV.19.15	Ido' evene' zuho ato ato' O'mosomu' gilamaa' nave nene ngebelelingumu' bainati mite' gohe goloso o minine' nene veleuti' omo hetele minine' ve. Aza nene ainidunu' lili' ani' gavoso do minosa a'mine O'mosomu' gilamaa' nave nene amuzo molo gizebo o-ngedo mino a'mine mokono' hosilo' minive ne'mo nene O'moso amuzo ve minive ne'mo evene' lihime'inemu' izebolo' molangumu' nene vaini noso lili' ilisa evenelite vaini gihile lisi piliki' izaa' naani' ne'mino nene lihime ngemo do goloso o-ngedeleseive. 
REV.19.16	Ido' oko'nolo' izekine' initetokisi amasuvololasi nene gulive've ne'mine li gizikani' minine' ve: Guve'inesi Veti Guve'inesi Ve Ido' Ve Naba' Nabaliti Ve Naba'ine ve li gizikani' ve.
REV.19.17	Ido' angelo' hamo' gohi ma ninguvoni' nene hoku' ote neivo ninguve. A'mine angelo' ne'mo nene nolo nabauti' okulumoto' hoze pateli moni minani' nama mukikumu' nene ti' lo nolo-ngimivo giluve: O'moso'mo do soto' o-lengedeline' noso' nite' nabala mene igi di gese' ilo. 
REV.19.18	Igi di gese' ilizani' nene guve'inesi veti gonoso me'mele nehe amiliti gizebo ve nabaliti me'mele nehe amuzo veliti me'mele nehe hosi izeliti me'mele nehe a'mine hosilo' monaa' ani' amiliti me'mele nehe ido' evene' ngomo' naba' ado' angise'ine gono'ine daa' ave nizahe ido' evene' maliti gonou' daa' ave nizahe mo muki' ngomo' naba' neti me'mele'ine nalizangumu' nene igi di gese' ilo. 
REV.19.19	Ne'mine lavo gohi ma ninguvoni' nene a'mine gomu' ninguvoni' loposo nite' masi ido' misubou' misubou' guve'inesi ve naba' naba' nesi ido' engi' lovo hizaa' ani' ami'inesi nete nene a'mine mokono' hosilo' minivesi ido' ezesi maka' minani' ami'vesi nene lovo i-ngimilisa di nubo naavo ninguve. 
REV.19.20	Ne'mine igi mo lovo hizikeni' neine'za loposo nite' nesi ido' ezelo' medelo ato' suno do soto' oga' idi'mo evene' a'mine loposo niteli'mi maki've di mini avazaha'velokisi gubi' izi imi opo'ni laa' ave ngele'mize gopo ive soza polohete nesi nene ngivile' igisa di-ngidani' ve. A'mine ve seta' nene diisa ve'inesi haza nizasivo salfa gehenilo' olo' lo mino noso ohuno ne'mino molo miningu' nene di huli-ngidani' ve. 
REV.19.21	Ido' a'mine loposo niteli'mi zuho linge muki' nene a'mine mokono' hosilo' minive ne'mo nene veleuti' omo hetele minine' bainati mite' nedunu' nene ngebele gese' ogo osu' lavo me'mele'ine nene a'mine nama muki' mate nivi' nivi' igi gatu'ine gehepeve ani' ve.
REV.20.1	Naza gohi ma ninguvoni' nene Okulumokuti' angelo' mali'mo seni nala' nabasi ido' hemuvosi nomine' galese'mi kii've nesi nene anau' do mino lemo navo ninguve. 
REV.20.2	Lemo ogo a'mine sata' naba gele vine' loposo nite' ado' gomukuti' minine' gosihe' ado' Ve Goloso Satani nene analo' dokoo kilisimasi vanu tauseni (1000) minelive lo seni nala' naba nene ize-do 
REV.20.3	hemuvosi nomine' galeseu' nene do hulo-do a'mine galese'mi velelo' akahe nene lokimi ogosa si'zikelizave lo kekeize luhuvo a'mine akahelo' nene ma do gi'mizekine' ve. Ido' ne'mine ine' nene evene' zuho ato ato' ngele'mize gopo oga' ine' ma nene a'mine kilisimasi vanu tauseni (1000) minelingu' nene gohi ne'mine amilive losa lokimi o-dine' ve. A'mine kilisimasi vanu tauseni (1000) nene ogo vo osu' lavosa O'moso'mo gelavo gohi gamene li'nibemukovo' ma kuluhizi-dikevo omo heta ilido' o neive.
REV.20.4	Ido' gohi ma ninguvoni' nene mo'mosi' ma minika' minika' ado' evene' ma nizavo ninguvoni' nene ingine evene' gamazi'ine mineline' gili di lisihe' i-ngidi gizebo i-ngidi minilizani' amuzo nene O'moso'mo ngemavo di minave minani' ve. Ido' ma ninguvoni' nene Izesu' gamazi've hizi ele' igi O'moso'mi gamazi li soto' iga' angumu' luvo'ine giti huli huli' ave ado' loposo niteto' nehe a'mine'mi avazaha'velo' nehe gelekele' igi gubi' izi imi opo'ni lami a'mine loposo niteli'mi maki've golihi'nido' nehe a'nido' nehe nesi nene mo damaveti vo'inehaza nene ninguve. Ingine nene gohi upuho' igi oti ve'ine gizi kilisimasi vanu tauseni (1000) ne'mi lulou' nene Kilisito' nesi maka' eze evene'velo' gizebo igi minani' ve. 
REV.20.5	Neve nene hilavete otiliza gamene naba vanu ne neive. Ne neiha a'mine gamenelo' nene hilave linge nene otami a'mine kilisimasi vanu tauseni (1000) osu' lavosa nene gohi ve'ine gizi otani' ve. 
REV.20.6	Ido' a'mine hilave otiliza gamene naba vanulo' gohi ve'ine gizi otilizave nene O'moso'mi evenele gihile gehepeve mini ngolize izilizani' akalo' mini mili minilisave. Ingine nene ado' gamene nabala mono' gilamave gohi hililizani' gameneu' nene a'mine gohi helaa' ne'mo do goloso o-ngedeline' amuzo've nene ma nomivo mo gohi hilami O'mososi Kilisito'nisi inite' lehizi-ngidaa' gono nene di mini kilisimasi vanu tauseni (1000) ne'mi lulou' nene eikisi maka' evene'velo' gizebo igi minilisave.
REV.20.7	Ne'mino kilisimasi vanu tauseni nene ogo vo osu' nolivo ve goloso Satani nene nalatoti' kuluhizi-dikevo 
REV.20.8	leme heta ogo vo misubou' misubou' evene' zuho ato ato' ado' nGogu ve Mangongu ve lani' aleve nene go'ine izo ngele'mize gopo oloseive. Ido' ngele'mize gopo ogo lovo di soto' igi hizilizangumu' nene do nubo o-ngedeleseive. A'mine di nubo ilizaa eveneliti naba'ine nene guvo noso gahevela gepe minine' ne'mini gatamolonido' mini vai' goloso minilisave. 
REV.20.9	Ingine a'mine misubo'mi gelengu' nene mine hutile' igi mini O'moso'mo lulo eme minine' numuno ebe' ado' eze evenele ingi monaa' ani' numuno ebe'ine Zelusalemi nene di vodo vodo i-di minani' ve. Ne'mine ani'za olo' ne'mo Okulumokuti' lemo do mikile' o-ngidine' ve. 
REV.20.10	Ne'mine ogavo a'mine aleve ngele'mize gopo ive ve goloso Satani nene a'mine salfa gehenilo' olo' lo mino noso ohuno ne'mino molo miningu' ado' loposo nitekisi soza polohete'vesi di huli-ngidikevo minasine' ebeku' nene di huli-dani' ve. Ne'mine ani'za a'mine ingine seto hamo nene gamene gamene go' liliha liti'muso izeliha mulumo gono nene ha gihivi' gihivi' igi minilisave.
REV.20.11	Ido' gohi ma ninguvoni' nene mo'mosi' mokono' nabasi ido' a'mingu' minivesi nene ninguve. Misubogi Okulumoki nene ingine minilisine' ebekisi nomivo a'mine ninguve ne'mi veleloti' nene mo mudise vi haha asine' ve. 
REV.20.12	Ne'mine ikesivo ninguvoni' nene hilave ngomo' naba' muki' nete nene a'mine O'moso'mi mo'mosi've'mi velela nene oti nizavo a'mine aleveti monovo'ine gizani' buku nene ma di patelani' ve. Ido' buku gohi ma ado' minevo' minevo' ngemeni dameni dalizaveti gulive'ine gizikani' buku nesi nene di patelani' ve. Ne'mine ikevo a'mine hilavete igi mili ika' ika' ani' initekumu' a'mine bukuu' gizikado' nene do molo ize' molo-ngedo a'mido' golo hizo meni ngemeka' ngemeka' ine' ve. 
REV.20.13	Ee, guvo nosou' hilave nene guvo noso'mo do soto' noo-ngidivo ido' helaa' monovo ne'mosi ido' hilaveti numuno ebe' nesi ingine hilave engi' a'ningu' minave nene di soto' nii-ngidasivo a'mine hilave hamo hamo' ingine igi mili ika' ika' ado' ado' nene do molosa ize' molo-ngedo a'mido' golo hizo meni ngemeka' ngemeka' ine' ve. 
REV.20.14	Ne'mine ogosa a'mine helaa' monovo nesi ido' hilavete minaa' ani' numuno ebe' nesi nene salfa gehenilo' olo' lo mino noso ohuno ne'mino molo miningu' nene do hulo-ngidine' ve. A'mine salfa gehenilo' olo' lo mino noso ohuno ne'mino molo minine' neve nene helaa' naba tuu ma ne neive. 
REV.20.15	Ido' ve maliti gulive'ine a'mine minevo' minevo' ngemeni dameni dalizaveti gulive'ine neine' bukuu' nene ma minamivo ningamive nene a'mine salfa gehenilo' olo' lo mino noso ohuno ne'mino molo miningu' nene di huli-ngidani' ve.
REV.21.1	Ido' neloti' gohi ma ninguvoni' nene Okulumo' gosoholi'minesi ido' misubo gosoholi'minesi nene ninguve. Ido' gosoholi'mine ninguve noluvoni' nene Okulumo' misubo litehe nene mo mudise vi haha ikesivo guvo noso nesi nene gohi ma minamine' nenako nemu' nene gosoho' ve noluve. 
REV.21.2	A'mine O'moso'mi numu've ebe've Zelusalemi gosoho' nene Okulumokuti' O'mosolati' nolimivo ninguve. A'mine numuno ebe' nene ha gidi nani' goloso ado' vene' ma velo' volosa do nene ogo gonolise ogo minaa' neine' ne'mino do nene o minine' nolimivo ninguve. 
REV.21.3	Ne'mino nolimivo ningo nouvo O'moso'mi mo'mosi'velati' nene nolo naba ma ti' lo nolivo giluve: Gililo. O'moso ongo mineline' numu've nene eveneliti vovo'ningu' naave. Aza neve nene inginesi minevo' alevo' ogo ongo mono mineleseive. Ne'mino neivo ingine neve nene eze evenele minikevo O'moso asi've nene engikisi mino O'moso'ine gehepeve mineleseive. 
REV.21.4	Ne'mine ogo mino ve'ine novozo nene ve'ninguti' lemali' lemali' lo-ngedo mineleseive. Ido' helaakisi nene ma minamoloseive. Ido' mulumo alumo gelaa' nehe ive nama oga' nehe geni gehaa' nehe nevo'mine monovo nene hamokisi gohi ma minamoloseive. Ee, gomu' minani' monovo nene mo gozopo' vi haha ilisanako nemu' nene ne'mine monovo hamokisi engita ma minamoloseive.
REV.21.5	Ido' neloti' nene a'mine mo'mosi'velo' minive ne'mo nene ti' lo line' ve: Gililo. Naza idise nene inite' mata' muki' nene do gosoho' ogo do atoli'mine nouve. Ido' ne'mine lo gohi ti' lo line' ve: A'mine gamazi meve nene mo lamineto' noluvonaze. A'minemu' nene gili medeli minilizado' o neinaze. A'mine gamazi nene mo luhuvo gizezo. 
REV.21.6	Ne'mine lo ti' lo lo-nimive: Gamazi'ne luvoni' malo' nene mo do gihile izo osu' lokuve. Neni' neve nene inite' mata' muki' minamangu' gomu' molo mino alinge' ma osu' lilizani' nene naza ha minevo' minevo' ogo minelove ado' ganakuti' minuvesi ido' alingetasi minelovesi ne nouve. Evene' ma nosomu' ngisavo minilizave nene minevo' minevo' izeleho minine' noso hinipinikuti' neve nene haza gidini ohizo ngemelesuve. 
REV.21.7	Monoli'mi lovou' Satani ma ivile' ilizave nene naza mene noluvoni' inite' mukikuti' nene ize' molo-ngedekuvo dalisave. A'mine alevemu' nene naza engi' O'moso'ine gehepeve lolo' ogo minekuvo ingine nene neni' izipaha'ne gehepeve lili' igi minilisave. 
REV.21.8	Ne neiha evene' ma evenekumu' golise gili mini Kilisito'ni e'meti guni amilizavesi ido' ezemu' gili ele'vole' amaa' ilizavesi ido' lovozo monovolo' e'metaa' ilizavesi ido' evene' ngibili hilaa' ilizavesi ido' vene' vemoho' gipe alu monovo goloso gopo' napa' iga' ilizavesi ido' poisini inite' pata' di monaa' ilizavesi ido' soza o'mosolo' gelekele' igi gubi' izi ngimi ngopo'ni laa' ilizavesi ido' sozalo' ve muki' engi' nesi nene a'mine helaa' naba tuu minine' ebe' ado' a'mine salfa gehenilo' olo' lo mino noso ohuno ne'mino molo miningu' nene vi hilalisave.
REV.21.9	Ido' neloti' nene a'mine evene' do goloso o-ngedaa' inite' seveni alinge' gamenela soto' ika' ika' ilizani' inite' lapese seveniu' di minika' minika' ani' angelo' seveni engikuti' mali'mo ogo gamazi lo-nemo ti' lo line' ve: Naza sipisipi angale'mo do oko'nola iline' vene' ne'mino minine' numuno ebe' nene gelebizeloze. Ano. 
REV.21.10	Ne'mine lavo O'moso'mi Sikalahu' ne'mo zatuho' o-nidivo nouvo a'mine angelo' ne'mo nele'mizo golo naba ha'nalo' ma dize mino O'moso'mi numuno ebe've Zelusalemi nene Okulumokuti' O'mosolati' nolimivo nelebizine' ve. 
REV.21.11	A'mine numuno ebetoti' nene O'moso'mi labana've soto' ogo minine' ve. A'mine labana've neve nene meni've dizo minine' geheni zasipa ado' ngalasi lamine' gele vine' ne'midoti' silingenge'ni've zavile hulo minine' gelo minine' ve. 
REV.21.12	Ido' lave gesi've neve nene naba zalo' goloso mino a'mingu' nene gateni've tuvelu'a neivo a'mine gatedo' gatedo' nene angelo' tuvelu'a nene mini'mi vani' ve. Ido' a'mine gateni hamo hamoto' nene Isilaele' gipele tuvelu neti nga'vopilemoliti mulise neti gulive'ine ma nene gizika' gizika' ikevo minine' nene ninguve. 
REV.21.13	Ido' a'mine gesi'mi gateni've ho' dizaa' neine' gahevela nene seto hamo neivo ido' veleta gahevela nene a'mine'mine ogo a'mine gesi'mi gateni've nene seto hamo neivo ido' gala'muno gahevela nene a'mine'mine ogo gateni seto hamo neivo ido' ho' lemaa' idaa nene a'mine'mine ogo gateni seto hamo minine' ve. 
REV.21.14	Ido' a'mine numuno ebeli'mi lave've nene geheni naba' naba gavele inite' goloso tuvelu ne'mido' nene di otikani' minine' ve. A'mine gehenilo' nene sipisipi angale'mi aposolo've tuvelu neti gulive'ine nene gizika' gizika' ikevo minine' ve.
REV.21.15	Ido' a'mine maka' gamazi lo-nemo minine' angelo' ne'mo nene a'mine numuno ebeku' gateni'vesi lave'vesi nene molo ningaakumu' ve lo maki molo ningaa' inite' angaba gavoso ne'mine ngolidunu' lili' ani' nene do minine' ve. 
REV.21.16	Ido' a'mine numuno ebe' ne'mi kona kona'vela nene mo hamo' lisihetokovo' mino sukoea gehepeve o minine' ve. Numuno ebe' nene a'mine molo ningaa' inite' nedunu' molo ningine' nene a'mida a'mida vanu tauseni faef hadeti (1,500) maili (2,400 Km) ne'mine minavo a'mine numuno'mi kona kona'vesi ido' veleta dizo vaa' ido' lede vaa' ine' ne'mi kona kona've nesi nene mo sukoea gehepeve o minine' ve. 
REV.21.17	Ido' a'mine angelo' ne'mo evenelite maki milaa' ani' monovolo' do molo maki molani' nene a'mine numuno ebeli'mi lave'mi gesi've ne'mi mukile've hetati' lulouko dizo vivo nene mo tu hadeti sigisitini (216) fiti (66 mita) ne'mine minine' ve. 
REV.21.18	Ido' a'mine numuno ebeli'mi lave gesi've nene zasipa gehenidunu' gizani' mino ido' numuno ebe' nene mo ngoli lamine' gehepeve nedunukovo' gizikevo ngalasi guluvi' gehepeve ne'mine mino silingenge'ni've hulo minine' ve. 
REV.21.19	Ido' a'mine numuno ebeli'mi lave gesi've hizi di otikani' nene geheni ato atotunu' nene gonolise ikani' ve. A'mine naba' naba gehenguti' naba vanu geheni nene zavile geheni ado' zasipa geheni minine' ve. Ido' a'midoti' naba tuu geheni nene gumi lo guno amine' ado' sahila geheni ma nene minine' ve. Ido' naba tili geheni nene zavile gumi ne'mine ado' agate geheni minine' ve. Ido' naba fo geheni nene zavile gehepeve ado' emeladi geheni minine' ve. 
REV.21.20	Ido' geheni naba faef nene mokono' lede voka' gulehe' lede voka' ine' ado' saledoniki geheni minine' ve. Ido' geheni naba sigisi nene gulehe' ngenge'ni ado' koneliani geheni nene minine' ve. Ido' geheni naba seveni nene ngoli moni oko'nosi minine' ado' kilisolaiti geheni minine' ve. Ido' geheni naba eiti nene guvo nosolo' gumi zavile elo minaa' neine' ado' belili geheni minine' ve. Ido' geheni naba naeni nene gihungo' zavile ado' topazi geheni minine' ve. Ido' geheni naba teni nene zavileu' mokono' ele minine' ado' kilisopalasi geheni minine' ve. Ido' geheni naba leveni nene okohuno ado' hiasini geheni nene minine' ve. Ido' geheni naba tuvelu nene mo okohuno gehepeve ado' ametisi geheni nene minine' ve. 
REV.21.21	Ido' a'mine lave gesi'mi gateni've tuvelu'a nene meni've dizo minine' inite' ngalulu' gele vine' inite' tuvelu'a nene gateni hamo hamoto' hamo hamodunu' nene lili' ika' ika' ani' minine' ve. Ido' a'mine numuno ebeku' aka ngomo' naba nene mo ngoli gehepevedunu' vilani' aka mino luloukoti' nene ngalasiloti' silingenge'ni hulaa' neine' ne'mino hulo minine' ve.
REV.21.22	Ido' a'mine numuno ebeli'mi mono' numuno've nene mo asi've Guvelesi ve O'moso amuzo mukili'mi meleho minive nesi ido' sipisipi angale nesi minasine' nenako ne'mo nene naza a'mingu' mono' numunosi mo keke' ningamuve. 
REV.21.23	Ido' a'mine numuno ebeku' nene O'moso'mi labanala'mo hize labana' ele-daa' neivo sipisipi angale neve nene a'mingu' livi' lamu've ne'mino neine' nenako holi'mo nehe ike'ni'mo nehe a'mine numuno ebeku' hize labana' elaato' nene ma minamasive. 
REV.21.24	Ido' a'mine numuno ebeli'mi labanato' nene evene' zuho ato ato' muki' ingine mini mili aka moni ti' igi minilisave. Ido' misubou' misubou' guve'inesi ve naba' naba mini'mi monani' muki' nete ingine gilavo dizo minine' inite'ine nene di a'mingu' alisave. 
REV.21.25	A'mine numuno ebeli'mi akahe've naba nene go' lo mineline' gameneu' nene gizisa'mavo ha gode minaa' neive. Ee, a'mida nene liti'muso izesa'mine' nenako ne'mo akahe've nene ha godovo' minaa' neive. 
REV.21.26	Evene' zuho ato ato' muki' ingine heneni'ine nehe inite' lamine' ato' nolihe ingine gilavo dizo minine' inite' mata'ine nene mo a'mine numuno ebeku' di alisave. 
REV.21.27	A'mine numuno ebeku' nene goloduvo ele vine' inite' hamokisi ma dizamoloseive. Ee, lovozo monovo nehe soza monovo nehe nevo'mine monovo igi mili iga' ave nene a'mine numuno ebeku' dizamavo asi sipisipi angale'mi buku've ado' minevo' minevo' ngemeni dameni dalizaveti gulive'ine neine' bukuu' gulive'ine gizikave engikovo' nene a'mingu' dizilisave.
REV.22.1	Ido' a'mine monusine' angelo' ne'mo ma nelebizine' nene minevo' minevo' minali'mi izeleho minine' noso nene ado' O'mososi sipisipi angalesi minaa' nasine' mo'mosi'nidoti' nene ngalasi lamine' ne'mine ve'ne ve'ne elo lemosa o lomo minine' nene nelebizine' ve. 
REV.22.2	A'mine noso nene a'mine numuno ebeku' aka naba minine' ne'mi olusoku' nene o lomo vo neivo a'mine noso ne'mi gaheve hela hela'vela nene minevo' minevo' minali'mi izeleho minine' za seta' nene dizi minasine' ve. A'mine za netise nene ike'nilo' ike'nilo' gihile izika' izika' igi mini Kilisimasi hamoku' nene gamene tuvelu ne'mine gihile izaa' nasive. A'mine za netise avile'ine nene evene' zuho ato atokuti' aleve muki' ingine nikevo inite' gizi dami ha laminekovo' minilizave losa minine' ve. 
REV.22.3	A'mine numuno ebeku' nene O'moso'mo usi' izaa' neine' inite' nene hamokisi ma minamavo O'mososi sipisipi angalesi minaa' nasine' mo'mosi'ine nene a'mine numuno ebeku' ne neivo O'moso'mi gonolo' ve've nene opo'ni li di naba i-di gelekele' i-di minilisave. 
REV.22.4	Ne'mine i-di mini ei' gulive've nene golihi'nido' neivo ei' golo vele'velo' nene ha ningi'mi vi minilisave. 
REV.22.5	Ido' liti'muso neve nene gohi ma minamoloseive. A'mine aleve nene Guvelesi ve O'moso ne'mo nene hize labana' ele-ngedo mineleseinako nemu' nene lamuli'mo nehe holi'mo nehe hizi labana' ili-ngidaa' gono dalisido' nene ma minamilisasive. Ido' a'mine aleve nete guve'inesi ve ne'mine lili' igi gono di minilizani' nene mo huko vamivoo divi divi' igivo' minilisave.
REV.22.6	Ido' angelo' ne'mo nene ti' lo lo-nimive: A'mine gamazi meve nene mo lamineto' nenaze. A'minemu' nene mo gili medeli minilizado' o neive. Guvelesi ve O'moso ado' poloheteliti lu'ine do ote-ngedaa' ive ne'mo nene geto soto' ilido' o neine' initekumu' nene ei' O'moso'mi gonolo' ve ngelebizelive lo angelo've nene imiseline' ve. 
REV.22.7	Ee, Izesu' ti' lo nolive: Me gililo. Naza mo geto alosuve. Evene' ma ingine O'moso'mi veleuti' gamazi me bukuu' neido' nene ma di mini e'metilizave nene mo ngolize izilizani' akalo' mini mili nizave. 
REV.22.8	A'mine gizuvoni' inite' muki' mene neni' Zohane' giluvoni' inite' ido' ninguvoni' inite' nene neive. Ido' a'mine inite' mukikumu' nene gelaa' ido' ningaa' ogosa naza a'mine inite' muki' nelebizine' angelo' nene opo'ni lo do naba o-delesa gizeneu' lemo go'ne hizo unguve. 
REV.22.9	Ne'mine uvoni'za aza ti' lo lo-nimive: Gazasi geze zuho polohete nizavesi ido' me bukuu' neine' gamazi di mini e'metaa' navesi lingine O'moso'mi gonolo' ve nizani' ne'mino nazasi a'mine'mine ogo O'moso'mi gonolo' ve mino lengi' gidini nouze. Gaza ne'mine o-nedamo asi O'mosovo' nene opo'ni lo do naba o-dezo. 
REV.22.10	Ne'mine lo gohi ma ti' lo lo-nimive: O'moso'mi veleuti' gamazi me bukuu' neine' mene gihile izeline' gamene nene mo avito' ogaze. Evene' a'mine bukuti' mene gati gililizani' aka'ine hize tile-ngedo kekeize luhuvo a'mine bukulo' nene mo hitamozo. 
REV.22.11	Ido' gamene nene mo avito' ogani' nenako nemu' nene monovo goloso igi mili iga' nave neve nene a'mine monovo'ine nene ha igi milivo' minilizani' o neive. Ee, goloduvo ele vine' monovolo' e'metaa' nave ingine nene a'mine goloduvo ele vine' monovolokovo' nene ha e'metivo' minilizani' o neive. Ido' monovo lisihe' lamine' igi mili iga' nave ingine neve nene a'mine monovo lisihe' lamine' nene ha igi milivo' minilizani' o neive. Ee, O'moso'mi evenele lili' igi nizave ingine nene mo O'moso'mi evenelelite igi mili ilizado' o neine' monovo lamine' nene ha igi milivo' minilizani' o neive.
REV.22.12	Izesu' ti' lo nolive: Gililo. Naza mo geto alosuve. Ido' aloni' nene evene' hamo hamo' igi mili ani' votigilelo' nene golo hizo meni ngemelove lo a'mine ngemeloni' inite' ado' meni golososi ido' laminekisi nene do alosuve. 
REV.22.13	Neni' neve nene inite' mata' minamangu' gomu' molo mino alinge' ma osu' lilizani' nene naza ha minevo' minevo' ogo minelove ado' ganakuti' mino ido' alingetasi minelove ne nouve.
REV.22.14	Ido' evene' ma ingine oko'nido' inite' noso izaa' nani' ne'mini lu'ine di guluvi' lisa minilizave ingine nene ngolize iziliza akalo' mini mili nizave. Naza gele ngemekuvo ingine O'moso'mi numuno ebe've'mi gatengu' nene dizisa minevo' minevo' ogo minaali'mi izeleho minine' zali'mi gihile nene naa' ilisave. 
REV.22.15	Ne neiha evene' ma ize gulo monovo'inesi minave poisini inite' pata' di monaa' avesi ido' vene' vemoho' monovo goloso gopo' napa' iga' avesi ido' evene' ngibili hilaa' avesi ido' soza o'mosolo' gelekele' i-ngidi gubi' izi ngimi ngopo'ni laa' avesi ido' soza gamazimu' lanite' gili laa' ave muki' nesi nene a'mine numuno ebeku' nene dizami haza hetavo' minilisave.
REV.22.16	Neni' Izesu' nene naza angelo'ne meve ne alinge' soto' iline' inite' memu' nene evene'ne mulise mini'mi monani' lengi' nene vo lo soto' ogo lo-lengemelive losa imiselekuve. Neni' neve nene Davidi' nalavauti' ado' Davidido' medelo mino ei' mo'mosi've do O'moso'mi eveneleliti Guve'inesi ve naba lolo' ogo gizebo o-ngedo mine'mo vo minaa' uve ma nene nouve. Naza nene nedenga' holukati' dizaa' neine' sonohi' labana'vesi minine' ado' ganangome' ma'minosa minuve ma nene nouve.
REV.22.17	O'moso'mi Sikalahu' ne'mosi ido' vene' ne'mino Izesu' mudise do eita iline' evenele inginesi nene gaza ano nilave. Ido' gamazi mene gililizave muki' nesi nene eikumu' gaza ano lilizado' o neive. Ido' evene' ma minevo' minevo' minaali'mi izeleho minine' nosomu' ngisavo a'mine noso ma nalisa gililizave ingine nene haza gidini nalisave.
REV.22.18	Ido' O'moso'mi veleuti' gamazi me bukuu' neine' nene gati gililizave mukikumu' naza ti' lo hungo' molo nolo-ngiduve: Me bukuu' gizuvoni' gamazilo' mene evene' ma ingine gamazi ato' gohi ma a'mido' imine' mili gizilizave nene ingine adi'mino O'moso'mo engi' minevo' alevo'ningu' nene imine' molo do goloso o-ngedeline' inite' nene do soto' o-ngedeleseive. Ado' mene bukuu' gizuvoni' inite' nene evene' di goloso i-ngidiliza inite' ne'mine ma do soto' o-ngedeleseive. 
REV.22.19	Ido' O'moso'mi veleti' gamazi a'mine mene bukuu' neinguti' ma di hulilizave nene O'moso'mi numuno ebeku' dizi mini minevo' minevo' minaali'mi izeleho minine' zali'mi gihile di nalizani' aka nene O'moso'mo engitati' do huloloseive. A'mine zamukisi ido' numuno ebekumukisi me luhuvo gize do limuvonguko gize nouvoni' inite' mamu' nene noluve.
REV.22.20	Ido' me bukuu' gizuvoni' gamazilo' hize ele' ive ne'mo nene ti' lo nolive: Ee, lamineto' naza mo geto alosuve nolive. Mo ne'mino miniliho. Guvekasi ve Izesuvo gaza ano.
REV.22.21	Guvetesi ve Izesu' nasahili've ne'mo nene lengi' mukita mine molo miniliho.
REV.22.21	Moda a'nesi' ve.
