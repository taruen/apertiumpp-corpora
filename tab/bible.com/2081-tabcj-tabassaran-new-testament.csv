MAT.1.1	Магьа Ибрагьимдин наслиан вуйи, Давудрин тухмиан вуйи Месигь Исайин ата-бабйир:
MAT.1.2	Ибрагьимдиз Исакь кӏуру бай гъахьну, Исакьдиз Якьуб, Якьубдиз Ягьудана дугъан чвйир гъахьну;
MAT.1.3	Ягьудайиз Тамар кӏуру хпирикан Перецна Зерагь гъахьну, Перецдиз Гьецрон, Гьецрондиз Арам гъахьну; 
MAT.1.4	Арамдиз Амминадаб, Амминадабдиз Нецрон, Нецрондиз Салман гъахьну; 
MAT.1.5	Салмандиз Рагьабдикан Воаз, Воаздиз Рутдикан Обед, Обеддиз Ессе гъахьну; 
MAT.1.6	Ессейиз Ягьудия уьлкейин паччагь гъахьи Давуд гъахьну. Давудриз сифте Урияйихь хьади гъаши хпирикан Сулейман гъахьну; 
MAT.1.7	Сулеймандиз Ригьаб, Ригьабдиз Абия, Абияйиз Аса гъахьну; 
MAT.1.8	Асайиз Юсафат, Юсафатдиз Юрам, Юрамдиз Уззия гъахьну; 
MAT.1.9	Уззияйиз Ятам, Ятамдиз Агьаз, Агьаздиз Гьизкия гъахьну; 
MAT.1.10	Гьизкияйиз Манассей, Манассейиз Амон, Амондиз Яшия гъахьну; 
MAT.1.11	Яшияйиз (жугьдар Вавилондиз адау девриъ) Ехония гъахьну; 
MAT.1.12	Ехонияйиз (Вавилондиз адаъхъан) Шалтиэл, Шалтиэлиз Зеруббабел гъахьну; 
MAT.1.13	Зеруббабелиз Абиуд, Абиуддиз Элияким, Элиякимдиз Азор гъахьну; 
MAT.1.14	Азориз Садок, Садокдиз Агьим, Агьимдиз Элиуд гъахьну; 
MAT.1.15	Элиуддиз Элизар, Элизариз Маттан, Маттандиз Якьуб гъахьну; 
MAT.1.16	Якьубдиз, Месигь Иса гъапӏу Мар’ямдин жилир Юсуф гъахьну. 
MAT.1.17	Гьаму саягъниинди, Ибрагьимдилан гъадабгъну Давудриина гъяйиз йицӏиюкьуб насил, Давудрилан гъадабгъну Вавилондиз адаайиз йицӏиюкьуб насил ва Вавилондиз адаъхъан Исайиина гъяйизра йицӏиюкьуб насил шула.
MAT.1.18	Месигь Иса гьамци бабкан гъахьну: Дугъан дада Мар’ям Юсуфдиз хъирснайи. Мар’ямдик швуваз гъягъяйиз Гирами Рюгьналан бицӏир кади шулу. 
MAT.1.19	Хъасин дугъан жилир гъахьи Юсуфдиз, учв гьялал кас вуди хьпаз лигну, Мар’ямдикан чӏуру аваза ипуз даккунди, чан дирчу лишнар жиниди кьяляхъ апӏуз ккун шулу. 
MAT.1.20	Дугъу гьамциб хиял гъапӏиган, нивкӏукди дугъахьна Агъайин малайик дуфну, гьамци гъапну: «Давудгъярин бай Юсуф! Мар’ям хпирди гъадагъуз гучӏ мапӏан, фицики Дугъак кайи Бицӏир Гирами Рюгьналан ву. 
MAT.1.21	Мар’ямди Бай апӏиди ва Дугъ’ин Иса кӏуру ччвур иливидива, фицики Дугъу Чан халкь гунгьарихьан уьрхиди». 
MAT.1.22	Хъа вари гьаму ляхнар Агъайи Пайгъамбрин мелзналан гъапи исихъайи гафар кӏулиз удучӏвуз тамам духьнайидар ву: 
MAT.1.23	«Магьа, шурак Бицӏир киршди, Бай апӏиди ва Дугъ’ин Эммануил, яна „Ухьухъди Аллагь хъа“, кӏуру ччвур иливиди».
MAT.1.24	Нивкӏ’ан хъиргиган, Юсуфди Агъайин малайикди гъаписи апӏуру, дугъу Мар’ям хпирди гъадагъуру.
MAT.1.25	Амма Мар’ямди чан сарпи Бай апӏайизкьан, Юсуф дугъахь гьучӏври гъахьундар; хъа Бай гъашиган, Дугъ’ин Иса кӏуру ччвур иливуру.
MAT.2.1	Иса Гьирод паччагьдин девриъ Ягьудия уьлкейиъ айи Вифлеем кӏуру шагьриъ бабкан гъахьнийи. Магьа, Ерусалимдиз ригъгьудубчӏвру терефнахъан аьяндрар гъюру. 
MAT.2.2	Дурари гьерхру: «Ягьудияйин паччагь хьуз пну бабкан гъашир нашди? Дугъкан хабар туврайи хяд ригъгьудубчӏвру терефнаъ кабхьну гъябкъюнчуз, ва Дугъаз икрам апӏуз гъафунча».
MAT.2.3	Му гафар гъеерхьган, Гьирод паччагьдик ва Ерусалимдин агьалйирик гъалабулугъ кабхъру. 
MAT.2.4	Думуган Гьиродди, жугьдарин вари аьхюну маллйир ва къанунчйир уч дапӏну, дурарихьан, Месигь наан бабкан духьну ккунир вуйи, – пну, гьерхру.
MAT.2.5	– Ягьудияйин Вифлеем шагьриъ, – жаваб тувру дурари, – фицики Пайгъамбрин Китабдиъ дибикӏна:
MAT.2.6	«Увура, Вифлеем, Ягьудия юрднан шагьрарин арайиъ сабдииндира бицӏиб дарва, фицики ув’ан удучӏвиди Йиз Израилин халкь уьрхру Аьхюр». 
MAT.2.7	Думуган Гьиродди, дуфнайи аьяндрариз жиниди дих дапӏну, дурарихьан хяд гьудубчӏвру вахт гьерхну, дюзди аьгъю апӏуру. 
MAT.2.8	Ва, дурар Вифлеемдиз рякъюъ тӏаъри, гьамци кӏуру: «Душну Бицӏирин гьякьнаан вари уччвуди аьгъю апӏинай. Хъа учвуз Думу гъидихъган, узузра хабар дебккай, узхьанна, душну, Дугъаз икрам апӏуз шлуганси». 
MAT.2.9	Паччагьдихъ хъебехъну, дурар рякъюъ учӏвру. Ва магьа завун ригъгьудубчӏвру терефнаъ чпиз гъябкъю хяд, тап Бицӏир айи йишв’ина дубшну дийибгъайизкьан, дурарин улихьди гъябгъюру. 
MAT.2.10	Аьяндрар, хяд гъябкъган, кьадар адрубкьан шад гъахьнийи. 
MAT.2.11	Ва хулаъ учӏвган, дурариз Бицӏирна Дугъан дада Мар’ям рякъюру ва жил’ина ис духьну, Дугъаз икрам апӏуру. Хъасин, чпин пешкешар адагъну, Бицӏириз тувру: гъизил, ладан кӏуру ицци ниъ хъайи ягъ ва смирна кӏуру багьалу дармансиб шейъ. 
MAT.2.12	Ва Гьироддихьна кьяляхъ махъадаканай кӏури нивкӏукди дябкъну, аьяндрар жара рякъюъди чпин юрдариз гъягъюру.
MAT.2.13	Дурар гъушхъан, магьа Юсуфдиз нивкӏукди малайикди дуфну кӏуру: «Гъудужв, Бицӏирна Дугъан дада увухъди гъадагъну, Египетдиз гьергну гъарах ва узу увуз хабар апӏайизкьан душваъ гъуз; фицики Гьироддиз, Бицӏир пуч апӏбан бадали, Думу агуз ккунди а». 
MAT.2.14	Юсуфра дишла, гьадму йишван гъудужвну, Исана Мар’ям гъадагъну, Египетдиз гъягъюру 
MAT.2.15	ва, Гьирод кечмиш хьайизкьан, душваъ гъузру. Гьамци, Агъайи пайгъамбрин мелзналан: «Египетдиан Узу Йиз Бализ дих гъапӏунза», гъапи гафар кӏулиз удучӏвуз кӏури, гъабхьиб вуйи.
MAT.2.16	Ва думуган Гьирод, аьяндрари чаз кучӏлар гъапӏуб аьгъю дубхьну, хъюлу ацӏнийи ва дугъу Вифлеемдиъна дидин аьтрафариъ айикьан кьюд йисазкьан вуйи вари жили веледар пуч апӏуз чан эскрар гьаъру. Швнуд йисаъ айидар дийихну ккундуш, Гьиродди аьяндрари гъапибдиан аьгъю гъапӏнийи. 
MAT.2.17	Гьамци Еремия пайгъамбрин мелзналан дупнайи гьаму гафар кӏулиз удучӏвнийи:
MAT.2.18	«Рама шагьриъ гъал абхъна ишбан, ишларин зурба фигъан; Рахил ишура чан веледарихъ, дугъаз ккебехъуз ккунди адар, гьаз гъапиш дурар сарун имдар».
MAT.2.19	Хъа Гьирод кечмиш гъашихъан, Египетдиъ айи Юсуфдихьна нивкӏукди Аллагьдин малайик гъюру 
MAT.2.20	ва гьамци кӏуру: «Гъудужв, Бицӏирна Дугъан дада гъадагъну, дурарра хъади Израилин ругариина гъарах, фицики Бицӏирин аьжал ккунидар гъийихну». 
MAT.2.21	Юсуф гъудужву ва, Бицӏирна Мар’ям гъадагъну, Израилин ругариина хъадаку.
MAT.2.22	Ягьудияйиъ чан адаш Гьироддин ерина дугъан бай Архелайи паччагьвал апӏурайиваликан гъеебхьган, Юсуфдиз дина гъягъюз гучӏ гъабхьнийи. Амма хъасин чаз нивкӏукди хабар дебккган, думу Галилейин ругариина гъягъюру. 
MAT.2.23	Ва душваз дуфну, Назарет кӏуру шагьриъ бин ккебгъну. Гьамци: «Месигьдиз Назарей ччвур тувди», – кӏуру пайгъамбрарин гафарра кӏулиз удучӏвнийи.
MAT.3.1	Думу йигъари штуан апӏру Ягь’я дуфну, Ягьудияйин чюллериъ аьгъювалар улупуз хъюгъру: 
MAT.3.2	«Ичв гунгьар гардандиъ дидисну, уьмур дигиш апӏинай, – кӏуйи дугъу, – фицики Аллагьдин Паччагьлугъ багахь шула». 
MAT.3.3	Гьадму Ягь’яйикан вуйиштӏан Ишая пайгъамбри гьамци дупнайиб: «Ичӏи чюлиъ дих атӏабгура: Агъайиз рякъ ккабалгай. Дугъаз рякъяр-жилгъйир дишдар апӏинай!» 
MAT.3.4	Ягь’яйиин девейин хьайин палат алийи, юкьвнаан гъидкьин яркьу чӏул идибтӏнайи. Дугъан ипӏру хураг елгнагарна чӏурдин йиччв вуйи. 
MAT.3.5	Гьадмуган дугъахьна Ерусалимдиан, вари Ягьудияйиан ва Ярдан нирин аьтрафарихъан гизаф халкь гъюйи. 
MAT.3.6	Чпин гунгьариин швумал духьну, дурари чпин гунгьар гардандиъ дисуйи, ва Ягь’яйи дурар Ярдан нириъ штуан апӏуйи. 
MAT.3.7	Хъа чахьна хайлин фарисйирна саддукйир штуан апӏуз гъюри дяркъну, Ягь’яйи дурариз кӏуру: «Битӏракан гъахьидар! Гъюз ккайи Аллагьдин хъюлхьан гьергуз шли улупунчвуз?! 
MAT.3.8	Учву, ичв гунгьар гардандиъ дидисну, уьмур дигиш апӏуз шлуси, ичв ляхнариинди улупай. 
MAT.3.9	Ва: „Ич аба Ибрагьим вуйич“ кӏуру гафар учвуз чӏяаьн ву пну, миж микиванай, гьаз гъапиш учвуз кӏуразаки, Аллагьдихьан гьаму гъванариканра Ибрагьимдиз веледар ктауз шулу. 
MAT.3.10	Гьарин кьаблихъ магьа екӏв гьязурди хъа: гъяни йимиш туври адру гьарсаб гьар алдабтӏиди ва цӏигъна гатӏабхьиди.
MAT.3.11	Учву гунгьарихьан марцц хьпан лишан вуди, узу учву анжагъ штуан апӏураза, амма йиз кьяляхъди Гъюрайир узутӏанна Кьудратлур ву, узу Дугъан шаламар гъахузкьан лайикь дарза. Дугъу учву Гирами Рюгьнахьдина цӏихьди цӏийи алаидичву. 
MAT.3.12	Дугъан хилиъ йирф хьибди, Дугъу дяхинна нахъв жара апӏиди: дяхин Чан танхариъ абхьди, хъа нахъвар гьаммишан убгру цӏигъ гъяхьну ургиди».
MAT.3.13	Гьадму вахтна Ягь’яйихьна штуан апӏбан бадали Ярдан нирихъна Галилей уьлкейиан Иса гъюру. 
MAT.3.14	Ягь’яйиз сифте му ляхникк кӏул ккивуз даккунди гъабхьнийи: «Уву узу штуан апӏуб лазим ву, хъа Уву узухьна гъюрава!»
MAT.3.15	Амма Исайи дугъаз жаваб вуди гъапи: «Гъит му ражну гьамци ибшри, фицики Аллагьди улупнайиб ухьу вари кӏули гъабхуб лазим ву». Ва гьадмуган Ягь’я Иса штуан апӏуз рази гъахьи.
MAT.3.16	Штуан гъапӏубси, Иса ниркан кудучӏвуру, магьа сабпну Дугъаз завар ачмиш гъаши, Дугъаз луфси ис шулайи Гирами Рюгь Чаина гъюри гъябкъю. 
MAT.3.17	Ва зав’ан дих шулу: «Му Йиз масан Бай вуйиз, Узу Дугъ’ин гизаф рази вуза!»
MAT.4.1	Мидин кьяляхъ Гирами Рюгьну, Иса рякъ’ан адауз иблис чалишмиш хьуз кӏури, Иса ичӏи чюлиз гъухнийи. 
MAT.4.2	Душваъ Думу ягъчӏвур йигъанна ягъчӏвур йишвандин арайиъ уьл дирипӏри гъузну, аьхирки Исайиз гаш гъабхьнийи. 
MAT.4.3	Думуган иблисди, Дугъахьна дуфну, Дугъаз гьамци кӏуру: «Эгер Уву Аллагьдин Бай вуш, гьаму гъванарикан уьлер хьуз гъит».
MAT.4.4	Жаваб вуди Исайи гъапи: «Гирами китабариъ дибикӏнаки: „Инсан ялгъуз уьл’инди ваъ, хъа Аллагьдин ушвниан удубчӏвурайи гьарсаб гафниинди яшамиш хьиди“».
MAT.4.5	Думуган иблисди Иса гирами вуйи Ерусалим шагьриз хъади гъягъюру, Аллагьдин хулан вартӏан ягълишв’ин дерккру 
MAT.4.6	ва Дугъаз кӏуру: «Эгер Уву Аллагьдин Бай вуш, гьамлин исина урс, фицики дибикӏна: „Аллагьди Чан малайикариз Яв гъайгъушнаъ хьуз амур апӏиди ва, Яв ликкьан гъвандихъ йивуз гъидритруганси, Уву чпин хилариина гъадагъиди“».
MAT.4.7	Исайи кӏуру дугъаз: «Гирами китабарин жара йишваъ гьамцира дибикӏна: „Яв Агъа Аллагь ахтармиш мапӏан“». 
MAT.4.8	Думуган иблисди Иса хъанара саб лап ягъал дагъдиина гъахуру, дилин Дугъаз дюн’яйин вари паччагьлугъар, дурарин ад улупуру 
MAT.4.9	ва Дугъаз кӏуру: «Эгер Уву, ис алахъну, узуз икрам гъапӏиш, гьамрар вари Увуз тувдизавуз».
MAT.4.10	Думуган Исайи кӏуру дугъаз: «Фана йибхь Узхьан, иблис! Гирами китабариъ дибикӏна: „Яв Агъа Аллагьдиз икрам апӏин ва сар Дугъазтӏан гъуллугъ мапӏан!“»
MAT.4.11	Думуган иблис Исайихьан гьудубчӏвну гъябгъюру ва магьа малайикар, дуфну, Исайин гъайгъушнаъ дийигъуру.
MAT.4.12	Хъа Ягь’я дустагъ дапӏнайиваликан гъеебхьиган, Иса Галилей уьлкейиз гъягъюру. 
MAT.4.13	Думу, Назаретдиан удучӏвну, Забулун ва Нафталим кӏуру юрдарин аьтрафариъ айи Галилей гьюлин гъирагъдихъ хъайи Кафернагьумдиъ дергру. 
MAT.4.14	Мици гьаддиз гъабхьнийики, Ишая пайгъамбрин мелзналан гьамци дупнайиб улубкьну ккундийи: 
MAT.4.15	«Ярдан нирин гьюлихъинди терефнаъ айи Забулун юрд ва Нафталим юрд! Галилей уьлке, аллагьсузарин макан! 
MAT.4.16	Мушваъ мучӏувалиъ айи халкьдиз зурба акувал гъябкъну ва аьжалин сирникк ккайидариз нур удубчӏвну!»
MAT.4.17	Думу вахтналанмина Исайи, аьгъювалар улупури, гьамци кӏуз хъюгъру: «Ичв гунгьар гардандиъ дидисну, уьмур дигиш апӏинай, фицики Аллагьдин Паччагьлугъ багахь дубхьна».
MAT.4.18	Иса Галилей гьюлхъантина гъягъюрайиган, Дугъаз чвйир вуйи кьюр кас гъяркънийи: Петри лакӏам хъайи Симон ва дугъан чве Андрей. Дурар балугъчйир вуйи, ва думу вахтна дурари гьюликк чул ккипрайи. 
MAT.4.19	«Узухъди гъачай, – кӏуру Дугъу дурариз, – Узу учвкан инсанарин юкӏвар дисру балугъчйир ктаурза». 
MAT.4.20	Дурар гьадмусяаьт, чпин чулар дирчну, Гьадгъахъди гъягъюру.
MAT.4.21	Гьадлин тинаси гъушган, Исайиз хъанара жара кьюр чве рякъюру: Зеведейин бай Якьубна дугъан чве Югьан. Дурари чпин адаш Зеведейихъди люткейиъ чулар рас апӏурайи. Исайи дураризра дих гъапӏу 
MAT.4.22	ва дурарра гьадмусяаьт, люткена чпин адаш гъитну, Исайихъди гъягъюру.
MAT.4.23	Исайи, вари Галилей уьлке вуйибси лицури, жугьдарин мистариъ аьгъювалар улупури, Аллагьдин Паччагьлугъдикан хабар туври, гьарсаб уьзрихьан халкь сагъ апӏури гъахьну.
MAT.4.24	Дугъан ад вари Сирия вилаят вуйиси абхънийи, Исайихьна гьар жюрейин уьзрар кайидар хуз хъюгъру: жинар кайидар, гьарза шлудар, паралич кайидар, – ва Дугъу дурар сагъ апӏуйи.
MAT.4.25	Галилей уьлкейиан, Йицӏубшагьриан, Ерусалимдиан, Ягьудияйиан ва Ярдандин аьтрафарихъан гъюри, гизаф халкь Дугъан кьяляхъди лицури гъахьну.
MAT.5.1	Уч духьнайи халкь дябкъну, Иса дагъдиина удучӏвуру; ва, деъган, Дугъахьна Дугъан ученикар гъюру. 
MAT.5.2	Дугъу дурариз гьамци аьгъювалар улупуз хъюгъру:
MAT.5.3	– Бахтаврар ву Аллагьдин улихь касиб вуйидар, фицики Аьршарин Паччагьлугъ гьадраринуб ву.
MAT.5.4	Бахтаврар ву дерд зигрудар, фицики дурар Аллагьди ккарциди.
MAT.5.5	Фурс ктрудар бахтаврар ву, фицики дурариз ирс вуди жил рубкьиди.
MAT.5.6	Агъайин гьякьвалихъ дахаргнайидар бахтаврар ву, фицики Аллагьди дурар тухъ апӏиди.
MAT.5.7	Бахтаврар ву рягьимлудар, фицики дурарилан хил алдабгъиди.
MAT.5.8	Бахтаврар ву юкӏв марццидар, фицики дурариз Аллагь рякъиди.
MAT.5.9	Ислягьвал гъабхрудар бахтаврар ву, фицики дурариз Аллагьдин веледар пиди.
MAT.5.10	Бахтаврар ву Аллагьдин гаф тамам апӏурайиган утӏуккурайидар, фицики Аьршарин Паччагьлугъ гьадраринуб ву.
MAT.5.11	Бахтаврар вучва учву, гьаз гъапиш, Йиз ученикар хьпаз лигну, учву беябур апӏура, учвухъ хъергра ва учвлан футнийир апӏура.
MAT.5.12	Гьаци беябур апӏури гъахьну учву хьайиз гъахьи пайгъамбрарра. Рази йихьай ва шадвал ачмиш апӏинай, фицики аьршариъ учвуз айи пешкеш зурбаб ву.
MAT.5.13	Учву жилин кьил вучва. Амма кьилан кьилзишин гъудубгиш, думу фти кьилзи апӏиди? Думу сарун фтизкӏа ярамиш шулдар: думу сарун, инсанарин ликариккан апӏруси, гатӏабхьиди. 
MAT.5.14	Учву дюн’яйин акв вучва. Дагъдиин али шагьур дярябкъди гъубзидар. 
MAT.5.15	Ва чирагъ кабхьиган, думу гъабран кӏанакк ккидривур, хъа, диди хулаъ вардариз акв тувруганси, чан йишв’ин дивур.
MAT.5.16	Гъит гьаци ичв аквну инсанарин арайиъ акв туври, ичв ужудар ляхнар дурариз рякъруганси ва дурари Аьршарин ичв Адаш адлу апӏбан бадали.
MAT.5.17	Хиял мапӏанайки, Узу Къанун вая пайгъамбрар батӏул апӏуз Дуфнайир ву кӏури. Батӏул апӏуз ваъ, хъа дурари кӏурайиб кӏулиз адабгъуз Дуфнайир вуза. 
MAT.5.18	Фицики дюзди кӏуразачвуз, гьелелиг заварна жилар имиди, дибикӏнайиб вари тамам дархьикьан гагьди, Къанундиан гьич саб гьярфкьан, ясана саб цӏаркьан дубгидар. 
MAT.5.19	Гьаци вуйиган, му гафарикан фукӏа тамам дарапӏрур ва гьаци жара адмийирихьдира апӏуз гъитрур Аьршарин Паччагьлугъдиъ вартӏан бицӏир вуди гьисаб апӏиди. Хъа шли думу гафар тамам гъапӏиш ва жара касарихьра гьаци апӏуз гъитиш, думу Аьршарин Паччагьлугъдиъ вартӏан зурба кас хьиди. 
MAT.5.20	КӀуразачвузки, эгер учву Аллагьдин табшуругъар къанунчйирина фарисйиритӏан ужуди тамам дарапӏди гъашиш, учву Аьршарин Паччагьлугъдиъ учӏвидарчва.
MAT.5.21	Учвуз аьгъячвузки, ихь ата-бабйириз фу дупнаш: «Адми йивну миликӏан; хъа шли гъакӏиш, дугъу суддин улихь жаваб тувди». 
MAT.5.22	Хъа Узу учвуз кӏуразаки, шли чан багахьлу хъюлакк гъидисиш, думу чан суд апӏбакк ккуркьди, ва шли чан гъардшиз «усал кас» гъапиш, думу Заан диванханайиъ чан суд апӏбакк ккуркьди, хъа шли жарариз «ахмакь» гъапиш, думу жегьеннемдин цӏигъ гъитбакк ккуркьди.
MAT.5.23	Гьаци вуйиган, эгер уву Аллагьдиз яв багъиш Аллагьдин Хулаз хури айиган, яв гъардшиз увкан гиран кайивал кӏваин гъабхьиш, 
MAT.5.24	гъурбан апӏру йишвахь яв багъиш гъибтну, душну, сифте яв гъардшихъди мясляаьтар апӏин, хъасин, дуфну, яв багъиш гъурбан апӏин.
MAT.5.25	Эгер шлиз увухъди суд апӏуз ккунди аш, шлукьан ухди, суддиз рякъюъ имиди, мясляаьтар апӏин. Даршиш дугъу уву судьяйихьна, хъа судьяйи гъаравлихьна тувди ва дустагъдиъ итдиву. 
MAT.5.26	Гьякьди кӏуразавуз: аьхиримжи кепкиина гъяйиз яв вари бурж ктипайизкьан, душв’ан удучӏвидарва.
MAT.5.27	Учвуз гъеебхьнийчвузки: «Кьяппавал мапӏан», – кӏури. 
MAT.5.28	Хъа Узу учвуз кӏуразаки: фуж жара дишагьлийихьинди тямягьниинди лигураш, дугъу сарун чан кӏваъ дугъахъди кьяппавал гъапӏну. 
MAT.5.29	Эгерки яв арччулну ули уву гунгьихъна гъахураш, думу адабгъ ва гатӏабхь тина, фицики бедендин саб гьендемдихьан шуб ужу вувуз, яв вари беден жегьеннемдиъ ипайиз. 
MAT.5.30	Ва эгер яв арччул хили уву гунгьихъна гъахураш, хъадабтӏ думу ва гатӏабхь тина, фицики бедендин саб гьендемдихьан шуб ужу вувуз, яв вари беден жегьеннемдиъ ипайиз.
MAT.5.31	Дупна гьацира: «Эгер фуж чан хпирихьан жара шулаш, дугъу хпирихьна жара хьпан кагъаз туври». 
MAT.5.32	Хъа Узу кӏуразачвузки: шли, чан хпир, дугъу кьяппавал дарапӏди, гьидитиш, дугъу думу хпир кьяппавалихъ хъаъра; ва шли гьидитнайир чаз дитиш, дугъура кьяппавал апӏура.
MAT.5.33	Хъана, аьгъячвузки, ичв абйир-бабариз фу дупнаш: «Уву гъапӏу ху чӏур дарапӏди, Агъайин улихь тамам апӏин». 
MAT.5.34	Хъа Узу кӏуразачвузки: затра ху мапӏанай: я аьршариинди, гьаз гъапиш аьршар Аллагьдин тахт ву; 
MAT.5.35	я жилариинди, гьаз гъапиш жилар Аллагьдин ликарикк йишв ву; я Ерусалимдиинди, гьаз гъапиш думу Кьудратлу Паччагьдин шагьур ву; 
MAT.5.36	ясана жвуван кӏул’индира ху мапӏанай, гьаз гъапиш гьич саб чӏаркьан я кӏару, я лизи апӏуз хьибдарчвухьан. 
MAT.5.37	Эгер увуз «ав» пуз ккунди аш, гьаци «ав» йип; «ваъ» пуз ккунди аш, гьаци «ваъ» йип. Хъа митӏлан артухъ вуйиб иблисдихьан ву.
MAT.5.38	Учвуз гъеебхьунчвуз, дупна: «Уву шлинкӏа ул идипиш, яв улра идипну ккун, ва уву шлинкӏа силиб идипиш, яв силибра идипну ккун». 
MAT.5.39	Хъа Узу кӏуразачвузки: писвализ писвал мапӏан. Яв арччул гарцӏликкан бачӏ ккадатуриз тмунубра ккив. 
MAT.5.40	Ва фуж, увухъди суддиз удучӏвну, яв кӏанккан ккабхьру ккуртт ккидибтуз ккаш, дугъаз яв заълан алабхьру палатра тув. 
MAT.5.41	Ва шли уву чахъди саб манзил гъягъюз мажбур апӏуруш, дугъахъди кьюб манзилра гъарах. 
MAT.5.42	Увкан тӏалаб апӏурайириз тув, ва увкан буржназ ккун апӏурайирихьан маш магьадабгъан.
MAT.5.43	Учвуз гъеебхьунчвуз, дупна: «Багахь хьайир ккун апӏин, хъа душман – даккун». 
MAT.5.44	Хъа Узу кӏуразачвузки: ичв душмнар ккун апӏинай, ва ичв кьяляхъ хъахьнайидарихъанди ккарагай. 
MAT.5.45	Мид’инди учву Аьршарин ичв Адашдин баяр хьидичва, гьаз гъапиш Дугъу гьам пис касар, гьамсана гъянидар Чан ригъдихъди тямин апӏура ва мархьра гьам гьякьлудариина, гьамсана нягьякь вуйидариина гьапӏра. 
MAT.5.46	Фицики анжагъ учву ккунидартӏан ккун апӏдарш, учвуз фтин бадали пешкеш хьибди? Налук гъадабгъурайидарира гьаци апӏурадаринхъа? 
MAT.5.47	Хъа нагагь учву анжагъ ичв гъардшартӏан тебрик апӏури шулдаш, имбудари апӏурайибтӏан артухъ учву фу апӏурачвахъа? Гьаци апӏури шулдаринхъа аллагьсузарира? 
MAT.5.48	Гьаци вуйиган, ичв Аьршарин Адашси, тамамлудар йихьай.
MAT.6.1	Лигай-гьа, учву апӏру уж’вал варидарин улихь рябкъруганси мапӏанай: даршиш Аьршарин ичв Адашдин терефнаан учвуз пешкеш хьибдар.
MAT.6.2	Гьаддиз, гьар фила-вушра учву касибариз уж’вал апӏруган, кьюб маш гъяйидари чпин тярифар апӏри дупну, мистариъна кючйириъ апӏруганси, гьарйир мапӏанай. Гьякьди кӏуразачвуз, дурарихьна сарун чпин рубкьру пай вари дурубкьна. 
MAT.6.3	Уву уж’вал апӏруган, яв арччул хили гьапӏраш, гагул хилиз аьгъю дарибшри. 
MAT.6.4	Яв уж’вал жиниди ибшри. Жиниди апӏурайибра рябкъру Яв Адашди думуган увуз пешкеш тувди.
MAT.6.5	Хъа учву ккарагруган, варидариз рякъри кӏури, мистариъна кючйириъ ккарагуз ккуни кьюб маш гъяйидарси махьанай. Гьякьди кӏуразачвуз, дурарихьна чпин рубкьруб гъурубкьну. 
MAT.6.6	Уву ккарагруган, яв хулаъ учӏв ва, раккин хъябкьну, душваъ шлизкӏа дярякъру яв Адашдиз ккараг. Ва жиниди апӏурайибра рябкъру яв Адашди увуз пешкеш тувди. 
MAT.6.7	Ккарагруган, аллагьсузариси, артухъ гафар мапӏанай. Дурари фикир апӏураки, чпи гизаф гафар апӏури гъахьиш, дурар ерхьиди. 
MAT.6.8	Гьаци дурариз ухшар махьанай, фицики ичв Адашдиз учву ккарагайиз улихьна учвуз фу ккундушра аьгъя. 
MAT.6.9	Гьаддиз гьамци ккарагай:
MAT.6.9	«Я аьршариъ айи ич Адаш!
MAT.6.9	Яв ччвур гирами ибшри.
MAT.6.10	Яв Паччагьлугъ улубкьри.
MAT.6.10	Яв гаф аьршариъси жилиинра тамам ибшри.
MAT.6.11	Учуз лазим вуйи уьл гъийиз ча.
MAT.6.12	Учук кайи бурж учуз гьялал апӏин,
MAT.6.12	ва учура жарадарик кайи ич буржар
MAT.6.12	дурариз гьялал апӏурча.
MAT.6.13	Учу тямягьариъ мааан, писвалихьан уьрх».
MAT.6.14	Эгер учву инсанарилан хил алдабгъиш, Аьршарин ичв Адашдира учвлан хил алдабгъиди.
MAT.6.15	Хъа эгер учву инсанарилан хил алдадабгъиш, думуган ичв Адашдира ичв гунгьарилан хил алдабгъидар.
MAT.6.16	Учву ушв бисруган, кьюб маш гъяйидар фици пашманвалиъ кӏул ипну лицураш, гьаци учвура машар пашман дапӏну милицанай. Фицики дурари, чпи ушв бисурайиб улупуз кӏури, чпин машар язухъ гъюру гьялнаъ дерккра. Гьякьди кӏуразачвуз, дурарихьна рубкьруб дурубкьна.
MAT.6.17	Хъа уву кӏуруш, ушв бисруган, кушар журх, машар жикӏ, 
MAT.6.18	уву ушв бисурайиб инсанариз ваъ, хъа дярякъди увухъ хъайи яв Адашдиз аьгъю шлуганси апӏин. Гьадмуган жиниди апӏурайиб вари рябкъюрайи яв Адашди пешкеш тувдивуз.
MAT.6.19	Жилиин девлет уч мапӏанай, мушваъ думу сурарина мюркъю ипӏуру ва угърийири, хулаъ учӏвну, гьитӏибкӏуру.
MAT.6.20	Аьршариин девлет уч апӏинай, душваъ думу сурарина мюркъю ипӏидар ва, угърийири, архьну, гьитӏибкӏидар, 
MAT.6.21	Гьаз гъапиш яв девлет наан аш, яв юкӏвра гьадушваъ хьибди.
MAT.6.22	Бедендин чирагъ ул ву. Гьаддиз, эгер яв ул марцциди вуш, яв вари беденра акуди хьибди.
MAT.6.23	Хъа эгер яв улар чӏур духьнаш, уву вари мучӏушнаъ хьидива. Гьаци вуйиган, эгер увуъ айи акв мучӏушин вуш, думуган мучӏушин фициб шул!
MAT.6.24	Сарихьанра кьюр агъайиз сабси гъуллугъ апӏуз шулдар, фицики дугъаз санур даккун, хъа тмунур ккун хьиди; вая сариз ужуди гъуллугъ апӏиди, хъа тмунуриз – чӏуруди. Аллагьдизра, девлетназра сатӏиди гъуллугъ апӏуз хьибдарчвухьан.
MAT.6.25	Гьаци вуйиган, кӏуразачвуз: ичв гъян бадали фу ипӏуруш, фу убхъуруш, ва ичв жан бадали фу алабхьуруш, гьаддин гъайгъушнаъ махьанай. Фицики уьмур – ипӏрубтӏан, хъа беден палаттӏан заан ву.
MAT.6.26	Завуъ айи жакьвариз лигай: дурари я убзури, я ккадабцӏури шулдар, я амбарханйириз тахил уч апӏдар. Хъа Аьршарин ичв Адашди дурар тухъ апӏура. Хъа учву дурартӏан хайлин артухъ дарнучвахъа?
MAT.6.27	Хъа учвкан фуж фукьан хъюгъишра, шилхьан чан уьмур саб сяаьтназкьан ярхи апӏуз шул?
MAT.6.28	Палатдин гьякьнаанра гьаз гъайгъу качвузхъа? Чюлиъ айи лизи кюкйир фици аьхю шулаш, лигай: дурари я зегьмет зигурадар, я парча убхурадар. 
MAT.6.29	КӀуразачвузки, Сулейман паччагьди чан лап ад айи вахтнара дурарихъ гьарсабдихъ хъайисдар палтар алахьури гъахьундар. 
MAT.6.30	Хъа гъи ади, закур цӏигъ убгурайи чюлин укӏ Аллагьди гьаци уччвуди балгурайиган, Дугъу учв’ин дицитӏан уччвуди палат алабхьидаринхъа, цӏибтӏан хътругърудар! 
MAT.6.31	Гьаддиз, «учу фу ипӏуйкӏан», «фу убхъуйкӏан» вая «фу алабхьуйкӏан» кӏури, гъайгъушнаъ махьанай. 
MAT.6.32	Гьаз гъапиш гьамрар вари аллагьсузари агрудар ву, хъа учвуз гьамрар вари лазим вуйиб Аьршарин ичв Адашдиз аьгъя. 
MAT.6.33	Сифтена-сифте учву Аллагьдин Паччагьлугъдихъ хъергай ва Дугъу кӏурайиб вари тамам апӏбахъ йихьай. Гьаци гъапӏиш, имбуб вари Дугъу тувдичвуз. 
MAT.6.34	Гьаци вуйиган, закурин йигъан гъайгъушнаъ махьанай, закурин йигъаз чан гъайгъушнар а. Гьарсаб йигъаз чан гъайгъушнар чӏяаьн ву.
MAT.7.1	Жарадарин суд мапӏанай, ичвра апӏидар, 
MAT.7.2	фицики учву жарадарин фициб суд гъапӏиш, ичвра гьациб суд апӏиди. Жарадарин тахсрар учву фициб уьлчмейиинди ерцураш, ичв тахсрарра гьациб уьлчмейиинди ерциди.
MAT.7.3	Увуз яв улиъ айи хамхар гьидрибгъди, яв гъардшин улиъ айи чӏюрх фици рябкъюравуз? 
MAT.7.4	Ваяки яв гъардшиз: «Яв улиъ айи чӏюрх адабгъуза» – фици пидива, хъа яв улиъ хамхар ади?
MAT.7.5	Эй кьюб маш гъяйир! Сифте яв улиъ айи хамхар адабгъ, ва гьадмуган, яв гъардшин ул’ан чӏюрх фици адабгъуруш, рябкъидивуз.
MAT.7.6	Фукӏа гирамиб хуйириз миккипан, даршиш дурар, илдицну ув’ин алархьиди. Яв гавагьирар силарин улихьинди магатӏахьан, даршиш силари дурар ликариккан апӏиди.
MAT.7.7	Ча йипай – тувдичвуз; абгай – бихъидичвуз; раккник кучай – абццдичвуз. 
MAT.7.8	Фицики гьарсар ча кӏурайириз тувди; абгурайириз бихъиди; кучрайириз абццди. 
MAT.7.9	Ичв арайиъ, уьл ча гъапиган, чан бализ гъван туврур айинхъа? 
MAT.7.10	Вая балугъ ча гъапиган, битӏ туврур айинхъа?
MAT.7.11	Гьаци вуйиган, учву пис адмийир вушра, учвхьан ичв веледариз ужуб тувуз удукьруган, аьршариин али Адашдихьан хъанара ужуди Чахьан ча кӏурудариз багъишар тувуз хьибди.
MAT.7.12	Инсанар учвухъди фици духьну учвуз ккундуш, учвура дурарихъди гьаци йихьай. Фицики Къанундин ва Пайгъамбрарин Китабарин мяна гьамдиъ а.
MAT.7.13	Завариз арццнайи ккуру урнарианди учӏвай. Фицики яркьу урнарна дабкӏнайи рякъ аьжалихьна гъахрудар ву, ва гизафдар гьадлинтина гъягъюра.
MAT.7.14	Гьаз гъапиш ккудудубкӏру уьмриз гъахру урнар ккурудар ву, дина гъябгъюрайи жилгъара читинуб ву. Ва цӏидаризтӏан думу бихъурадар.
MAT.7.15	Кьюб маш гъяйи пайгъамбрихьан ихтият йихьай. Учвухьна дурар марччлин гъидикь алди гъюра, айтӏан кӏуруш дурар вягьши жанаврар ву. 
MAT.7.16	Дурар чпи туврайи бегьерниинди аьгъю хьидичвуз. Зазарилан тӏумутӏ вая пялкьярилан инжир уч апӏуз шулин? 
MAT.7.17	Гьарсаб гъяни гьари гъяни йимиш, хъа чӏуру гьари чӏуру йимиш хуру. 
MAT.7.18	Гъяни гьархьан чӏуру йимишар, я чӏуру гьархьан гъяни йимишар тувуз шулдар. 
MAT.7.19	Гъяни бегьер дархру гьарсаб гьар алдабтӏну, цӏигъ гъипри шулу. 
MAT.7.20	Дурар йимишариз лигну аьгъю хьидичвуз.
MAT.7.21	Узуз «я Агъа, я Агъа» кӏурур, фуж вушра, Аьршарин Паччагьлугъдиъ учӏвидар, хъа зиин али Аьршарин Йиз Адашди гъапиб тамам апӏрур учӏвди.
MAT.7.22	Узуз думу йигъан гизафдари пиди: «Я Агъа! Я Агъа! Яв ччвурнахъан учу аьяндарвалар улупури гъахьундайин? Яв ччвурниинди учу инсанарикан жинар ктаури гъахьундайин? Яв ччвурнахъди учу гизаф аьламатнан ляхнар гъапӏундаринхъа?»
MAT.7.23	Ва думуган дурариз жаваб тувдиза: «Узуз учву саб вахтнара аьгъюдар дарзуз. Узхьан дург йихьай учву, писвал апӏурайидар!»
MAT.7.24	Гьамци, Узухъ хъебехъну, Йиз гафар тамам апӏру гьарсар кас чан хулар гъвандин шибритӏиин диврайи фагьумлу касдиз ухшар ву. 
MAT.7.25	Мархьра гъубгъну, селлерра гъафну, микӏарра хъивну ва гьамрар вари гьадму хулариина диш гъахьну, амма хулар гъадаргъундар, фицики дурар гъвандиин дивнайидар ву.
MAT.7.26	Хъа Йиз гьаму гафар ерхьури, дурар тамам дарапӏрайи гьарсар кас чан хулар гъумриин диву фагьумсуз касдиз ухшар ву. 
MAT.7.27	Мархь гъубгъну, селлер гъафну, микӏар хъивну, вари гьамрар гьадму хулариина диш гъахьну, ва хулар гъадаргъну, хъа дурарин даргъувалра зурба хъухърумар хъайиб гъабхьну.
MAT.7.28	Исайи, вари гьаму гафар дупну, ккудубкӏган, мушвахь хьайикьан халкь Дугъан улупбариин мюгьтал гъахьну, 
MAT.7.29	фицики Исайи дурариз, къанунчйириси ваъ, хъа гьюкум хлиъ айириси аьгъювалар улупури гъахьну.
MAT.8.1	Иса дагъдилан улдучӏвиган, Дугъан кьяляхъди аьхючӏвеъ халкь гъюри гъахьну. 
MAT.8.2	Магьа хамран аьзар кайи сари, дуфну, Исайиз икрам дапӏну, гъапи: «Я Агъа! Увуз ккун гъабшиш, йиз хам марцц апӏуз шулвухьан».
MAT.8.3	Исайи, хил гьачӏабккну, дугъак кубкӏну:
MAT.8.3	– Ккундузуз, марцц йихь, – кӏуру, ва дугъан хам дишлади марцц шулу. 
MAT.8.4	Хъа Исайи дугъаз кӏуру:
MAT.8.4	– Лиг гьа, мидкан саризра макӏан, хъа маллайихьна душну, жвув улуп, халкьдиз уву марцц хьпан шагьидвал вуди, Муса пайгъамбри дупнайиганси, гъурбан апӏуз ужуб гъайибх.
MAT.8.5	Иса Кафернагьумдиъ учӏвиган, Дугъахьна римлуйирин юзбаши дуфну, гьамци тӏалаб апӏуру:
MAT.8.6	– Я Агъа! Йиз гъуллугъчи, паралич уьзри хулаъ ахниъ итну, гизаф аьзабнакк кка.
MAT.8.7	Исайи дугъаз кӏуру:
MAT.8.7	– Узу дуфну думу сагъ апӏидиза.
MAT.8.8	Юзбашийи жаваб вуди гъапи:
MAT.8.8	– Я Агъа! Уву йиз хулаъ учӏвбаз узу лайикь дарза, анжагъ Уву саб гаф йип, ва йиз гъуллугъчи сагъ хьиди. 
MAT.8.9	Фицики узура жарарин хликк ккайир вуза, ва узуз мютӏюгъ вуйи эскрарра азуз. Дурарикан сариз узу «гъарах» кӏурза – думу гъягъюру, тмунуриз «гъач» кӏурза – гъюру, йиз гъуллугъчийиз «гьамци апӏин» кӏурза, дугъу тамам апӏуру.
MAT.8.10	Му гафар гъеерхьиган, Иса мюгьтал шулу, Дугъу Чан кьяляхъди гъюрайидариз кӏуру:
MAT.8.10	– Гьякьди кӏуразачвузки, Израилиъра Аллагьдихъ гьамкьан хъугърайи кас гъяркъюндарзуз. 
MAT.8.11	КӀуразачвузки, гизафдар, ригъгьудубчӏвруна алабхъру терефарихъан дуфну, Аьршарин Паччагьлугъдиъ ихь ата-бабйир вуйи Ибрагьимдин, Исакьдин ва Якьубдин гъвалахъ гъюн йивну дахьди. 
MAT.8.12	Хъа Паччагьлугъдиз улупнайидар чӏатинди мучӏушназ утӏурккиди: душваъ зурба ишубна суза хьибди.
MAT.8.13	Хъа Исайи юзбашийиз гъапи:
MAT.8.13	– Гъарах, яв хъугънайивалиинди увуз хьибди.
MAT.8.13	Дугъан гъуллугъчи гьадмусяаьт сагъ гъахьнийи.
MAT.8.14	Иса Петрин хулаз гъафиган, Дугъаз цӏа алди дахънайи дугъан сижарбаб рякъюру. 
MAT.8.15	Иса дугъан хилик куркӏу, дугъ’ин али цӏа улдубчӏву, ва сижарбаб, гъудужвну, Дугъан гъайгъушнаъ учӏву.
MAT.8.16	Хябяхъ гъабшиган, Исайихьна жинар кучӏвнайи хайлин адмийир хъади гъафнийи. Дугъу Чан гафниинди дурарикан жинар ктаънийи ва вари иццрудар сагъ гъапӏнийи. 
MAT.8.17	Му ляхнар Ишая пайгъамбрин мелзналан дупнайи: «Дугъу ихь уьзрар Чаина гъадагъну ва ухьу сагъ гъапӏну», – кӏуру гафар кӏулиз удучӏвбаз гъашидар вуйи.
MAT.8.18	Чан гъваларихъ гизаф халкь уч духьнади дябкъну, Исайи ученикариз люткейиъди гьюлин тмуну гъирагъдихъна гъягъюз амур гъапӏнийи. 
MAT.8.19	Гьадмуган сар къанунчийи, дугъан багахьна дуфну, гъапнийи:
MAT.8.19	– Мялим! Уву наана гъушишра, узу Увухъди гъидиза.
MAT.8.20	Исайи дугъаз кӏуру:
MAT.8.20	– Сулариз мугъарйир, завун ничхрариз мукьар а, хъа Инсаниятдин Бализ кӏул дивну дахъру йишв адар.
MAT.8.21	Ученикарикан сари Исайиз гъапи:
MAT.8.21	– Я Агъа! Узухьди сифте, душну, дукӏнайи йиз адаш кивуз гъит.
MAT.8.22	Хъа Исайи дугъаз кӏуру:
MAT.8.22	– Узухъди гъач, хъа дийихнайидари чпин гъийихдар киври.
MAT.8.23	Иса люткейиъ эъган, Дугъан кьяляхъди ученикарра эънийи. 
MAT.8.24	Саб дупну гьюл’ин гьациб тӏурфан гъитӏибккнийики, лепйири дурарин лютке ккапӏуз саб цӏибтӏан имдайи. Хъа Иса даахнади гъахьнийи. 
MAT.8.25	Думуган ученикари, дуфну, Иса хъиргну, Дугъаз кӏуру:
MAT.8.25	– Я Агъа! Ухьуз саб чара апӏин, ихь аьжал багахь дубхьна.
MAT.8.26	Исайи дурариз гъапи:
MAT.8.26	– Фицдар гучӏбяхяр дарнучва, хътругърудар!
MAT.8.26	Хъасин, гъудужвну, Дугъу микӏлазна лепйириз яваш хьуз амур апӏуру. Дурар лал шулу. Зурба архаинвал абхъру. 
MAT.8.27	Дугъахъди хъайидари, мид’ин мюгьтал духьну, кӏуйи:
MAT.8.27	– Му мицир фуж вуйкӏан – микӏарра, гьюлра Чаз мютӏюгъ шлур?
MAT.8.28	Иса гьюлин тмуну гъирагъдихъ хъайи Гадарин кӏуру юрдназ гъафиган, Дугъан улихьна накьварин хьарар-дюрхъяриан кьюр жинар кайидар утӏурччвуру. Дурар гьадмукьан вягьшидар вуйики, гьадму рякъюъди сарихьанра гъягъюз шули гъабхьундайи. 
MAT.8.29	Ва сабпну дурари чӏигъар апӏуз хъюгъю:
MAT.8.29	– Яв учухъди фу вуяв, Аллагьдин Бай?! Вахт хьайизра учуз жаза тувуз дуфнана?
MAT.8.30	Дурарихьан ярхладиси чӏурдиин силарин аьхю лиж дарабгънайи. 
MAT.8.31	Ва жинари Исайикан тӏалаб апӏуру:
MAT.8.31	– Учу утӏуккурайихъамина гьатму силариъ учӏвузкьан гъит.
MAT.8.32	– Гъарахай, – гъапи Исайи.
MAT.8.32	Дурарра, адмийириан удучӏвну, силариъ учӏвру. Гьадмусяаьт вари силар гъарзлансина гьюлизди урсру, ва вари штукк ккахьну йихуру. 
MAT.8.33	Хъа силарин габнар жаргъну душну, шагьриъ гьаму чпиз гъябкъюбдикан: фици жинар кайидар сагъ гъапӏнуш – варибдикан ктибтуру.
MAT.8.34	Гьадмуган шагьрин вари агьалйир Исайин улихьна удучӏвуру ва, Думу гъяркъган, чпин юрдариан удучӏвну гъарах кӏури, миннатар апӏуру.
MAT.9.1	Гьаддихъан Иса, люткейиъ эъну, тмуну гъирагъдихъ хъайи Чан шагьриз гъюру.
MAT.9.2	Ва магьа Дугъахьна, паралич дубхьну, сар ахниъ ахънайир хьади гъафи. Исайи, дурарин зурба хъугъвал дябкъну, паралич кайириз гъапи:
MAT.9.2	– Юкӏв ижми апӏин, Йиз бай! Яв гунгьарилан хил алдабгъураза.
MAT.9.3	Мушв’ин сакьюдар къанунчйири чиб-чпикди гъапи: «Мугъу Аллагьдиз къаршу гафар кӏура».
MAT.9.4	Дурарин фикрар аьгъяди, Исайи гъапи:
MAT.9.4	– Гьаз усал фикрар ичв юкӏвариъ тӏаърачва? 
MAT.9.5	Фу рягьят ву: «Яв гунгьарилан хил алдабгъураза» пуб, вая «гъудужвну лиц» пуб? 
MAT.9.6	Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали, магьа лигай.
MAT.9.6	Хъа Дугъу паралич кайириз: «Гъудужв кӏуразавуз, гъадабгъну яв ахин, яв хулаз гъарах», – кӏуру.
MAT.9.7	Ва думу, гъудужвну, чан хулаз гъягъюру.
MAT.9.8	Му гъябкъю халкь мюгьтал гъахьи, ва дурари адмийириз мициб гьюкум туву Аллагьдин тярифар апӏуз хъюгъю.
MAT.9.9	Ва гьадлинтина гъягъюрайиган, Исайиз налукар уч апӏрушвахь деънайи Матта кӏуру сар кас рякъюру ва дугъаз кӏуру:
MAT.9.9	– Узухъди гъач.
MAT.9.9	Маттара, гъудужвну, Дугъахъди гъягъюру.
MAT.9.10	Хъасин, Иса Дугъан хулаъ суфрайихъ гутайиз гъюн йивну дахънайиган, хайлин налукар уч апӏрударна гунагькрар дуфну, Дугъахъди ва Дугъан ученикарихъди деъру. 
MAT.9.11	Му аьгьвалат дябкъну, фарисйири Исайин ученикариз кӏуру:
MAT.9.11	– Ичв Мялимди налукар уч апӏурайидарихъдина гунагькрарихъди гьаз ипӏура?
MAT.9.12	Му гъеебхьган, Исайи гъапи:
MAT.9.12	– Духтир сагъидариз ваъ, хъа аьзарлуйириз лазим ву. 
MAT.9.13	Учву сабан «Гъурбан апӏуб ваъ, хъа рягьим апӏуб ккун апӏураза», – кӏуру гафарин мяна аннамиш апӏинай. Узу марцци касар ваъ, хъа гунагькрар дюз рякъ’ина хуз Дуфнайир вуза.
MAT.9.14	Хъасин, Исайихьна дуфну, Ягь’яйин ученикари гьерхру:
MAT.9.14	– Учуна фарисйири кми-кмиди ушвар дисури шулча, хъа Яв ученикари гьаз ушвар дисурадар?
MAT.9.15	Исайи дурариз кӏуру:
MAT.9.15	– Швушв хурайир чпихъди хъимбукьан гагьди, сумчрин хялар гьич пашман даршлуб аьгъданчвузхъа! Хъа дурарихьан швушв хурайир гужназ гъадагъру вахт гъибди, ари гьадмуган дурари ушвар дисиди.
MAT.9.16	Гьич сарира йирси палатдик цӏийи цӏил ктривур, фицики, цӏийиди киву цӏил кубчӏвган, хъана аьхю урхъ адабхъди.
MAT.9.17	Таза чяхирра йирси иржариъ убзри шулдар. Дици гъапӏиш, иржарикан урхъар ктахьиди: чяхирра удубзиди, иржарра пуч хьиди. Хъа таза чяхир цӏийи иржариъ убзру аьдат ву, думуган чяхирра, иржарра сагъди гъузди.
MAT.9.18	Исайи гьамци кӏурайи вахтна, Дугъахьна магьа сар гьяким дуфну, Дугъаз икрам дапӏну, кӏуру:
MAT.9.18	– Гьамусяаьт йиз риш йикӏру гьялнаъ айиз. Уву дуфну, дугъ’ин Яв хил иливиш, думу чӏивиди гъузди.
MAT.9.19	Иса, гъудужвну, дугъахъди гъягъюру. Дурарихъди ученикарра гъягъюру.
MAT.9.20	Му вахтна йицӏикьюд йисандин арайиъ ифи хъибтри шлу уьзур кайи сар дишагьлийи, кьялхъянди дуфну, Исайин ккурттдин канчӏлик хил кучру. 
MAT.9.21	Фицики дугъу чав-чакди гьамци фикир гъапӏнийи: «Эгер узу Дугъан палатдик анжагъ хил кубкӏиш, узу сагъ хьидиза».
MAT.9.22	Иса кьяляхъ илтӏикӏуру ва, думу дяркъну, кӏуру:
MAT.9.22	– Яв юкӏв ижми апӏин, Йиз риш! Яв хъугъували уву сагъ гъапӏунву.
MAT.9.22	Ва дишагьли сабпну сагъ гъахьнийи.
MAT.9.23	Хъасин Иса гьякимдин хулаз гъушу. Душваъ учӏвган, саламдин мукьмар йивурайидар ва ишларин гъугъ ипнайидар дяркъну, Исайи гъапи:
MAT.9.24	– Гьамлин удучӏвай; риш дукӏнадар, хъа даахна.
MAT.9.24	Дурар Дугъ’ин аьлхъюз хъюгъю.
MAT.9.25	Халкь удучӏвган, Дугъу, риш айи хулаъ учӏвну, дугъан хил гъибису, ва риш гъудужву.
MAT.9.26	Ва мидкан вари юрд вуйиси аваза гъарабгъу.
MAT.9.27	Иса гьадушв’ан гъягъюрайиган, «Ич язухъ апӏина, я Давудгъярин Бай!» – кӏури, Дугъан кьяляхъди кьюр кур кас гъюз хъюгъю. 
MAT.9.28	Хъа думу хулаъ учӏвган, кур вуйидар Дугъан багахьна гъафи. Исайи дурариз кӏуру: «Узхьан учву сагъ апӏуз шулу пну, хъугъранчва?» Дурари: «Ав, я Агъа!» – гъапи. 
MAT.9.29	Гьадмуган Исайи, дурарин уларик хил кучну, гъапи:
MAT.9.29	– Ичв хъугънайивализ гъилигси ибшричвуз.
MAT.9.30	Ва дурариз рябкъюз хъюгъю. Хъа Исайи дурариз ижмишнаан гъадагъа дебккру:
MAT.9.30	– Лигай гьа, мидкан саризра аьгъю дарибшри.
MAT.9.31	Хъа дурари, кӏуруш, чӏатинди удучӏвган, думу вари юрд вуйибси, Дугъан аваза рабгъуру.
MAT.9.32	Уларихь акв гьибшдар удучӏвубси, магьа Дугъахьна жинар кучӏвнайивалиан чӏал дибиснайир хъади гъафи.
MAT.9.33	Жинар ктаубси, чӏал дибиснайир улхуз хъюгъю. Ва: «Израилиъ мициб ляхин саб вахтнара гъабхьиб дар!» – кӏури, халкь мюгьтал гъахьи.
MAT.9.34	Хъа фарисйири кӏуйи:
MAT.9.34	– Исайи жинар дурарин аьхюрихьан вуйи кьувватниинди ктаура.
MAT.9.35	Иса, жугьдарин мистариъ аьгъювалар улупури, Аллагьдин Паччагьлугъдикан Ужувлан хабар рабгъури ва гьар жюрейин уьзрарна иццрушнар кайидар сагъ апӏури, шагьрарна гъулар вуйиси лицури гъахьну. 
MAT.9.36	Халкьарин дестйир гъяркъган, Исайиз дурарин язухъ шулу, гьаз гъапиш дурар марччлихъан хътру марччарси, улдугну, кюмексузди айи. 
MAT.9.37	Гьадмуган Чан ученикариз кӏуру:
MAT.9.37	– Иган гизаф а, хъа убгрудар цӏиб. 
MAT.9.38	Гьаддиз игнин Агъайиз, Чан игниз убгрудар гьаъ, кӏури, ккарагай.
MAT.10.1	Мидин кьяляхъ саб ражари, Чан йицӏикьюр ученикдиз Чахьна дих дапӏну, инсанарикан жинар ктауз ва гьарсаб уьзур ва гьарсаб иццрушин сагъ апӏуз кӏури, Исайи дурариз жинарин зиин гьюкум тувру. 
MAT.10.2	Магьа йицӏикьюр ученикдин ччвурар: сарпир Петр кӏури шлу Симон ва дугъан чве Андрей, Зеведейин бай Якьубна дугъан чве Югьан, 
MAT.10.3	Филип ва Варфоломей, Фома ва налукар уч апӏру Матта, Алфейин бай Якьуб ва Фадей, 
MAT.10.4	Шимон Кананит ва кьандиси Иса масу туву Искариот лакӏам хъайи Ягьуда.
MAT.10.5	Гьаму йицӏикьюр кас Исайи, гьамциб насигьят тувну, гьаъру:
MAT.10.5	– Жугьдар дарудар яшамиш шулайи йишвариз мягъянай ва Самарияйин саб шагьриъкьан муучӏванай; 
MAT.10.6	хъа улдугну чарвйирси айи Израил халкьдихьна гъарахай, 
MAT.10.7	ва варишвариъ лицури, аьгъювалар улупури, Аьршарин Паччагьлугъ улубкьура кӏури, хабар тувай. 
MAT.10.8	Иццурайидар сагъ апӏинай, гъийихдар чӏиви апӏинай, жузам кайидар марцц апӏинай, жинар кучӏвнайидарикан кадаай; чӏанади гъадабгъуб, чӏанади тувай. 
MAT.10.9+MAT.10.10	Кьял’ан идибтӏру чӏулиъ ивну, жвувахьди гъизилин, арсран, ясана йифрин пул, я тавра, я кьюб жар палат, я ликариин алахьрудар, ясана чумакъ рякъюз магъадабгъанай. Фицики лихрур ипӏрубдиз лайикьлу ву. 
MAT.10.11	Учву фуну шагьриъ вая гъулаъ учӏвишра, душваъ лайикьлу вуйи касдихь дергай ва, дилин удучӏвну гъягъяйиз, гьадгъан хулаъ гъузай. 
MAT.10.12	Хъа хулаъ учӏвруган, хулан эйсийиз гьамци салам тувай: «Яв хулаъ мясляаьт ибшрияв». 
MAT.10.13	Эгер думу хал лайикьлу вуш, душваъ мясляаьт убчӏвди. Эгерки думу хал лайикьлу даршиш, ичв мясляаьт учвухьна кьяляхъ хътабкиди. 
MAT.10.14	Хъа эгер шли учву кьабул дарапӏиш ва учвухъ хъпебехъиш, дугъан хул’ан вая гьадму шагьриан удучӏвурайиган, ичв ликарик кайи биширугра кмиди кадабхьай. 
MAT.10.15	Гьякьди кӏуразачвуз: гъиямат йигъан, Содомна Гоморра шагьрариз гьадму шагьризтӏан ужу хьибди.
MAT.10.16	Магьа Узу учву жанаврарихьна гьаърайи марччарси гьаъраза: битӏарси фагьумлудар ва луфарси аьмал кадрудар йихьай. 
MAT.10.17	Адмийирихьан ихтият апӏинай, фицики дурари учву судариз гъахиди ва чпин мистариъ урччвиди. 
MAT.10.18	Ва, учву Йиз ученикар ву кӏури, гьякимдрарихьна ва паччгьарихьна гъахиди, дураринна аллагьсузарин улихь Узкан шагьидвал апӏбан бадали. 
MAT.10.19	Учву гъидисган, учву фу ва фици кӏуруш, дидин гъайгъушнаъ махьанай, фицики гьадму арайиъ, учву фу дупну ккундуш, учвуз дишлади ачмиш апӏиди, 
MAT.10.20	фицики думу учву ваъ, хъа учвуъ айи ичв Адашдин Рюгьну пиди.
MAT.10.21	Чвуччву чве йикӏуз масу тувди, хъа адашди – бай. Веледари, абйир-бабариз къаршу удучӏвну, дурар йихиди.
MAT.10.22	Йиз ученикар хьпаз лигну, учву варидариз даккун хьиди. Хъа шли аьхиризкьан аьгь гъапӏиш, думу дюрхну хьиди.
MAT.10.23	Саб шагьриан учву утӏуккруган, жара шагьриз жаргъай. Фицики дюзди кӏуразачвуз: учву Израилин вари шагьрар-гъуларилан илдицну ккудубкӏайиз, Инсаниятдин Бай гъиди.
MAT.10.24	Ученик чан мялимтӏан заан дар, ва гьич сар гъуллугъчира чан агъатӏан заан дар. 
MAT.10.25	Ученик – чан мялимсир, хъа гъуллугъчи чан агъасир гъахьиш, рази духьну ккун.
MAT.10.26	Гьаци вуйиган, адмийихъан гучӏ мапӏанай: учв ачухъ даршлу гьич саб гьитӏибкӏуб адар ва ашкар даршлу гьич саб жиниб адар. 
MAT.10.27	Узу учвуз мучӏушнаъ кӏурайиб аквнахь йипай, ва Узу ичв ибахъ гъапиб гъваълан атӏабгну йипай. 
MAT.10.28	Беден йибкӏрударихьан гучӏ мапӏанай, фицики дурарихьан рюгь йикӏуз шулдар; хъа ичв беденра дубкӏну, жегьеннемдиъ ичв рюгьра пуч апӏуз Удукьрурихьан гучӏ апӏинай.
MAT.10.29	Саб кепкихъ кьюб гъуланжакьв масу тувдаринхъа? Ичв Адашдиз даккунди дурарикан гьич сабра жил’ина абхъидар. 
MAT.10.30	Ичв кӏул’ин али чӏарарра кмиди Дугъу гьисаб дапӏна. 
MAT.10.31	Гьаддиз гучӏ мапӏанай: гизаф гъуланжакьвартӏан учву заан вучва.
MAT.10.32	Гьаддиз Узу адмийирин улихь кьабул гъапӏу гьарсар кас Узура Йиз Адашдин улихь кьабул апӏидиза. 
MAT.10.33	Хъа шли Узу адмийирин улихь кьабул дарапӏиш, думу Узура Йиз Адашдин улихь кьабул апӏидарза.
MAT.10.34	Учву фикир мапӏанайки, Узу жилиина мясляаьт хуз Дуфнайир ву кӏури; Узу мясляаьт хьади ваъ, хъа дяви хьади Дуфнайир вуза. 
MAT.10.35	Фицики Узу адашдихьан – бай, дадайихьан – риш, сижарихьан – швушв жара апӏуз дуфназа. 
MAT.10.36	Ичв хизандиъ айидар учвуз вартӏан пис душмнар хьиди.
MAT.10.37	Узутӏан чан адаш вая дада артухъ ккун гъапӏур Узуз лайикьлу вуйир дар; ва Узутӏан чан бай вая риш артухъ ккун гъапӏур Узуз лайикьлу дар. 
MAT.10.38	Хъа фуж, хач чан кьял’ин алди
MAT.10.39	Шли чан уьмур уьбхюз чарйир гъизигиш, дугъан думу дубгди, хъа Узу бадали чан уьмур пуч гъапӏуриз ккудудубкӏру уьмур хьибди.
MAT.10.40	Учву кьабул апӏрури Узу кьабул апӏура, хъа Узу кьабул апӏрури Узу му дюн’яйиз Гьаур кьабул апӏура. 
MAT.10.41	Пайгъамбар, думу пайгъамбар хьпаз лигну, кьабул апӏруриз пайгъамбризсиб пешкеш хьибди, ва дугъри кас, думу дугърир хьпаз лигну, кьабул апӏруриз, дугъри касдиз туврубсиб пешкеш хьибди. 
MAT.10.42	Хъа шли, Йиз ученик хьпаз лигну, гьаму бицӏисдарикан сарнуриз саб кӏифкьан мичӏли шид тувиш, гьякьди кӏуразачвуз, дугъаз чан пешкеш хьибди.
MAT.11.1	Чан йицӏикьюр ученикдиз табшуругъар тувну ккудукӏиган, Иса, дилин удучӏвну, Галилей уьлкейин шагьрариз аьгъювалар улупуз гъягъюру.
MAT.11.2+MAT.11.3	Дустагъдиъ айи Ягь’яйи, Месигь Исайин ляхнарикан гъеебхьган, чан ученикарикан кьюр дугъаз гьамци пуз гьау: «Гъюз ккайи Месигь Уву вуна, даршиш жарариз ккилигуча?»
MAT.11.4	Исайи дурариз жаваб туву:
MAT.11.4	– Учвуз рябкъюрайиб ва ебхьурайиб вари, душну, Ягь’яйиз кидибтай: 
MAT.11.5	кур вуйидариз рябкъюра, ликудар лицура, хамран уьзур кайидарин хам марцц шула, кар вуйидариз ебхьура, гъачӏидар чӏиви шула ва касибариз Ужувлан хабар рабгъура.
MAT.11.6	Шли Уз’ина вуйи хъугъвал дубградарш, думу бахтавар ву.
MAT.11.7	Дурар гъушу вахтна Исайи халкьдиз Ягь’яйикан пуз хъюгъну:
MAT.11.7	– Ягь’яйихьна ичӏи чюлиз фтиз лигуз гъушнийчва? Микӏлу тӏубччвурайи чӏеъдиз лигуз гъушнинчвахъа? 
MAT.11.8	Шлиз лигуз гъушунчва дина? Багьа палтар али касдиз? Багьалу палтар алидар паччгьарин дараматариъ ади шулу. 
MAT.11.9	Дици даш, шлиз лигуз гъушунчва учву? Пайгъамбриз лигуз? Ав, кӏуразачвуз, пайгъамбартӏан аьхюриз лигуз гъушунчва.
MAT.11.10	Гьадму Ягь’яйикан ву гьамци дибикӏнайиб: «Магьа, Яв улихьди Узу Йиз кас гьаъраза: дугъу Яв улихь Яв рякъ ккабалгиди».
MAT.11.11	Дюзди кӏуразачвуз: жиларин зиин дишагьлийикан гъахьидарик штуан апӏру Ягь’ятӏан зурба кас гъахьундар, хъа Аьршарин Паччагьлугъдиъ айидарикан варитӏан бицӏир думутӏан зурба ву.
MAT.11.12	Штуан апӏру Ягь’яйин вахтарихъанмина гьамусдиз Аьршарин Паччагьлугъ, саспидар дидиъ гужниинди учӏвуз чалишмиш шулашра, мюгькамди артмиш шула.
MAT.11.13	Фицики Ягь’я гъяйиз вари пайгъамбрари ва Мусайин къанунди мидкан улихь ккимиди дупна.
MAT.11.14	Учвуз ккундуш, Гирами китабариъ дупнайиси, дуфну ккуни Ил’яс пайгъамбар Ягь’я ву.
MAT.11.15	Ебхьуз ибар кайидариз гъит ебхьри!
MAT.11.16	Хъа гьаму заманайин насил шлихь тевза?
MAT.11.17	Дурар, чиб-чпиз чӏигъар апӏури, раццариъ гьамци кӏури деънайи бицӏидариз ухшар ву: «Учу учвуз швутӏрамар йивури гъахьунча, хъа учву ялхъвнаркьан гъапӏундарчва; учу учвуз ишлар апӏури гъахьунча, хъа учву ишузкьан гъишундарчва».
MAT.11.18	Ягь’я гъафну, дугъу ипӏурдайи ва убхъурдайи, дурари дугъаз «Дугъаъ жин а» кӏуйи.
MAT.11.19	Инсаниятдин Бай гъафну, Дугъу ипӏуру ва убхъуру, ва дурари Дугъаз: «Лигай, магьа уьж ва пияниска, налукар гъюдюхрударинна гунагькрарин дуст», кӏура. Аькьюллувал ляхнариинди улупну ккун.
MAT.11.20	Хъасин Исайи вартӏан гизаф Чав аьламатар улупу шагьрариз тягьнийир йивуз хъюгънийи, гьаз гъапиш дурари чпин гунгьар гардандиъ гъидисундайи.
MAT.11.21	– Гьял пис хьибдияв, Хоразин! Гьял пис хьибдияв, Вифсайда! Учвуз Узу улупу гьяйбатар Тириз ва Сайдайиз гъяркънийиш, дурарин агьалйири ухдитӏан, чпихъ яснан палтар хъахьну ва кӏул’ин рюкъ алабхьну, тахсрар чпин гардандиъ дисидийи.
MAT.11.22	Амма кӏуразачвузки: суддин йигъан учвузтӏан Тиризна Сайдайиз рягьятди хьибди!
MAT.11.23	Хъа увура, Кафернагьум, аьршаризкьан за хьибдиза кӏурайна? Ваъ, гурбагуриъ абхъдиву, фицики учвухь улупу аьламатнан ляхнар Узу Содомдиъ улупнийиш, думу гьамусра сагъ-саламатди гъубздийи.
MAT.11.24	Гьаддиз кӏуразачвузки, гъиямат йигъан учвузтӏан Содомдин агьалйириз рягьятди хьибди.
MAT.11.25	Хъасин Исайи гъапи: «Адаш, заваринна жиларин Агъа! Аьяндрарихьанна аькьюллударихьан гьитӏибкӏнайиб бицӏи касариз ачухъ апӏбаз Увуз чухсагъул!
MAT.11.26	Ав, Адаш, Увуз думу Яв ужувлан ният гьаци дубхьну ккундувуз.
MAT.11.27	Йиз Адашди Узуз вари тувну. Адашдилан гъайри, Бай фуж вуш, саризра аьгъдар, ва Бализтӏан гъайри, Адаш саризра аьгъдар. Хъа Бали шлиз ачмиш гъапӏиш, гьадгъаз Адаш аьгъю хьиди.
MAT.11.28	Эргну хъадахънайидар вари Узухьна гъачай, ва Узу учвуз рягьятвал тувдиза.
MAT.11.29	Узу гъюдлир ва фурс ктрур вуза. Йиз табшуругъарин юрккагъ учв’ин иливай ва Узхъан вари дубгъай – архаинвал хьибдичвуз.
MAT.11.30	Гьаз гъапиш Узу учвухьна тувру юрккагъ – уж’вал ву, ва Узу учв’ин иливру гъагъра пучӏуб ву».
MAT.12.1	Саб султ йигъан Иса дяхин дубзнайи хутӏлиантина гъягъюру. Гаш дубхьнайи Дугъан ученикари, дяхнин кӏулар улдутӏну, китӏишну, итӏуз хъюгъру. 
MAT.12.2	Му гъябкъю фарисйири Исайиз гъапи:
MAT.12.2	– Магьа Яв ученикари султ йигъан Къанунди гъадагъа дапӏнайи ляхин апӏура.
MAT.12.3	Хъа Исайи дурариз кӏуру:
MAT.12.3	– Чазна чахъди хъайидариз гаш гъабхьи вахтна Давудри гьапӏнуш, Гирами китабариан гъурхундарнучва? 
MAT.12.4	Фици думу Аллагьдин хулаъ учӏвнуш ва дугъуна дугъахъди хъайидари я чаз, я чан юлдшариз итӏуз гъадагъа вуйи, хъа анжагъ маллйиризтӏан итӏуз ихтияр адру Аллагьдиз бахш дапӏнайи уьлер фици гъитӏнуш, гъурхундарнучва? 
MAT.12.5	Ясана учву, Аллагьдин хулаъ маллйири султ йигъандин къайда чӏур апӏурашра, дурар тахсиркрар гьисаб дарапӏбакан Къанундиъ гъурхундарнучва? 
MAT.12.6	КӀуразачвузки: мушвахь Аллагьдин халтӏанра зиина Вуйир хьа. 
MAT.12.7	Эгер учвуз: «Гъурбан апӏуб ваъ, хъа рягьим апӏуб ккундузуз», кӏуру гафарин мяна аьгъяйиш, учву тахсир ктрудар тахсиркар ву, пидайчва, 
MAT.12.8	фицики Инсаниятдин Бай султ йигъ’инра Агъа ву.
MAT.12.9	Хъасин Думу жугьдарин мистаз гъягъюру. 
MAT.12.10	Душваъ хил деебццнайи сар кас айи. Исайик саб тахсир кипбан бадали, маллйири Дугъхьан гьерхру:
MAT.12.10	– Мусайин Къанундиинди султ йигъан иццурайир сагъ апӏуз хай шулин?
MAT.12.11	Исайи дурариз гьамци жаваб туву:
MAT.12.11	– Учвкан сарира султ йигъан ичӏаъ абхъу чан чарва ададабгъди гъибтрин? 
MAT.12.12	Хъа чарватӏан инсан гизаф багьа даринхъа? Гьаци вуйиган, султ йигъанра уж’вал апӏуз хай шулу.
MAT.12.13	Хъасин Исайи хил деебццнайириз кӏуру:
MAT.12.13	– Яв хил гьачӏабкк.
MAT.12.13	Дугъу хил гьачӏабккуру, ва гьадмусяаьт думу гьатмуну хилси сагъ шулу. 
MAT.12.14	Душв’ан фарисйири, чӏатинди удучӏвну, Иса фици пуч апӏуруш, йикьрар йитӏуру.
MAT.12.15	Хъа Исайиз мидкан аьгъю шулу ва дишла удучӏвну гъягъюру. Дугъан кьяляхъди гизафдар гъягъюру, ва Дугъу иццурайидар вари сагъ апӏуру. 
MAT.12.16	Ва Чакан шлизкӏа жарадариз пуб гъадагъа апӏуру. 
MAT.12.17	Му вари мици, Аллагьди Ишая пайгъамбрин мелзналан гьамци гъапиб кӏулиз удубчӏвбан бадали гъабхьнийи:
MAT.12.18	«Магьа Узу кадагънайи Йиз Гъуллугъчи.
MAT.12.18	Узуз Ккунир. Дугъ’ин Йиз юкӏв рази ву.
MAT.12.18	Дугъахьна Йиз Рюгьра гьаъраза.
MAT.12.18	Ва Дугъу вари жугьуд дару халкьариз,
MAT.12.18	гьякьвалин вахт улубкьна кӏури, хабар тувди.
MAT.12.19	Думу я гьюжатназ удучӏврур дар,
MAT.12.19	я чӏигъар апӏрур дар,
MAT.12.19	ва кючйириъ саризра Дугъан сес ебхьидар.
MAT.12.20	Дугъу, улубкьну ккуни гьякьвал
MAT.12.20	гъалибвалихьна дархидикьан гагьди,
MAT.12.20	дюбгъну кебхнайи чӏеъ ктубтӏидар
MAT.12.20	ва хъудубгурайи гъахма ктӏубшвидар.
MAT.12.21	Ва вари миллетари Дугъахъ йирфар
MAT.12.21	хъирчну хьибди».
MAT.12.22	Дидин кьяляхъ Исайихьна, жинар кади, дярябкъру ва чӏал дибиснайи сар кас хуру, Дугъу думу кас сагъ апӏуру, гьаци думу чӏалниинара гъюру ва дугъан улариз рябкъюзра хъюгъру.
MAT.12.23	Му ляхниин вари халкь аьжайиб шулу ва дурари гьамци кӏуру: «Гьаяман гьаму Давудгъярин Бай вушул гьа?»
MAT.12.24	Хъа мидкан деебхьну, фарисйири кӏуру:
MAT.12.24	– Дугъу жинар жараси ваъ, хъа жинарин аьхюр вуйи Велзевулин кьувватниинди ктаура.
MAT.12.25	Амма Исайи, дурарин фикрар аьгъяди, гьамци гъапи:
MAT.12.25	– Чан айитӏ душманвал ади, пай гъабши гьарсаб паччагьлугъ ичӏи шул, арайиъ душманвал айи я саб шагьур, я саб хизан гъудрубзур. 
MAT.12.26	Эгер шейтӏни шейтӏан ктаураш, думу чав чаз къаршу дубхьна: дидин паччагьлугъ фици сагъди гъубздихъа? 
MAT.12.27	Ва эгер Узу жинар Велзевулин кьувватну ктаураш, ичв адмийири дурар шлин кюмекниинди ктаура? Магьа гьамди учву гьякь дарувал улупура. 
MAT.12.28	Дугъриданна, Узу жинар Гирами Рюгьниинди ктаураш, ичв арайиз Аллагьдин Паччагьлугъвал магьа хъубкьна.
MAT.12.29	Гьаци дарш сарихьанра, гуж кайирин хулаз дуфну, душв тӏараш апӏуз хьибдар – эгер эйси йитӏну адарш; гъийитӏган, хал тӏараш апӏуз шул. 
MAT.12.30	Фуж Узухъди дарш, думу Узуз къаршу ву ва шли Узухъди уч апӏурадаш, дугъу зяя апӏура.
MAT.12.31	Гьаддиз кӏуразачвуз: адмийирин гьарсаб гунгьилан ва Аллагьдиз къаршу гафналан хил алдабгъиди, хъа Гирами Рюгьназ къаршу гафналан хил алдабгъидар. 
MAT.12.32	Эгер шли Инсаниятдин Бализ къаршуди чӏуру гаф гъапиш, дугълан хил алдабгъиди, хъа шли Гирами Рюгьназ гъапиш, дугълан я гьамус, ясана гъюз имбу уьмриъ хил алдабгъидар.
MAT.12.33	Учву гьарра ва дидин йимишра гъяниб ву йипай, ясана гьарра ва дидин йимишра чӏуруб ву йипай; гьар йимишдиз лигну аьгъю шулу.
MAT.12.34	Эй битӏракан гъахьидар! Учвхьан, пис юкӏвар ади, ужуб гаф пуз фици хьибдичвухьан?! Фицики инсандин мелз, чан юкӏв фти абцӏнаш, гьаддикан улхури шулу. 
MAT.12.35	Ужур касди чан хазнайиан ужуб, хъа чӏуру касди чан хазнайиан чӏуруб адабгъуру. 
MAT.12.36	КӀуразачвузки, инсанари чпин гьарсаб гьавайи гафнан жаваб гъиямат йигъан тувди. 
MAT.12.37	Фицики, яв гафариз дилигну, уву гьякь вая нягьякь апӏиди.
MAT.12.38	Гьадмуган къанунчйириканна фарисйирикан бязидари Исайиз кӏуру:
MAT.12.38	– Мялим! Учуз уву Аллагьдихьантӏан даршлу саб аьламат улупну ккундучуз.
MAT.12.39	Хъа Исайи дурариз жаваб вуди гъапи:
MAT.12.39	– Хътругъру ва аьрбатан гьамусдин адмийири аьламатнан лишнар улупуб ккун апӏура, хъа дурариз, Юнус пайгъамбрин кӏул’ина гъафи аьламатналан гъайри, жара аьламат рябкъидар. 
MAT.12.40	Юнус пайгъамбар фици шубуд йигъанна шубуд йишван зурба балугъин фуниъ ади гъахьнуш, гьаци Инсаниятдин Байра шубуд йигъанна шубуд йишван жилин айитӏ хьиди. 
MAT.12.41	Гъиямат йигъан суд апӏру вахтна Ниневия шагьрин агьалйир гьамусдин адмийирин гунгьарин шагьидарди гъудужвиди, фицики дурари Юнусди улупу аьгъюваларихъ хъебехъну, гунгьар гардандиъ гъидисну; хъа мушвахь Юнустӏанна зурба Вуйир хьа.
MAT.12.42	Гъиямат йигъан суд апӏру вахтна кьиблайин паччагь-ханумди, гьамусдин адмийириз къаршу гъудужвну, дурар тахсиркар апӏиди, фицики думу дюн’яйин тму кӏулиан Сулеймандин фагьумлувалихъ хъпехъуз гъафнийи; хъа магьа мушвахь Сулеймантӏан зурба Вуйир хьа.
MAT.12.43	Чиркин рюгь, инсандиан удубчӏвиган, шид адрушвариъ либцури, чаз архаинвал абгури шулу, дибрихъиган, 
MAT.12.44	кӏуру: «Узу утӏубкку йиз хулаз хътабкидиза». Хътабкубдиз хал ичӏиди, ичӏибкнади ва марцц дапӏнади рябкъюру. 
MAT.12.45	Гьадмуган диди, дубшну, хъана ургубсан жин чахъди хуру, дурар дугъаъ учӏвну яшамиш шулу, ва думу касдиз улихьдитӏан гьамус артухъ пис шулу. Гьациб хьибди гьамусдин хътругъру адмийиризра.
MAT.12.46	Исайи халкьдиз гьаму гафар кӏури имиди, магьа Исайин дадана чвйир дуфну, Дугъахъди гаф-чӏал апӏуз ккунди, чӏат дугъужвнади шулу. 
MAT.12.47	Ва сар шли-вуш Дугъаз кӏуру:
MAT.12.47	– Магьа Яв дадана чвйир, Увухъди гаф-чӏал апӏуз ккунди, чӏат дийигъна.
MAT.12.48	Чаз гьамци гъапириз Исайи кӏуру:
MAT.12.48	– Йиз дада фуж ву ва Йиз чвйир фужар ву?
MAT.12.49	Хъа Чан ученикарихьинди хил гьачӏабккну, кӏуру:
MAT.12.49	– Магьа Йиз дада ва Йиз чвйир, 
MAT.12.50	фицики Аьршарин Йиз Адашдин гаф тамам апӏрур Йиз чвера, чира, дадара вуйиз.
MAT.13.1	Гьадму йигъан хул’ан удучӏву Иса Галилей гьюлихъна душну деъру. 
MAT.13.2	Дугълан гизаф халкь илтӏибшнийи, ва гьаддиз Думу люткейиъ эънийи, хъа халкь гьюлин гъирагъдихъ гъубзнийи. 
MAT.13.3	Исайи дурариз, аьгъювалар улупури тахалусариинди гизафдарикан гъапнийи. Дугъу кӏуру:
MAT.13.3	– Сар нежбер тум убзуз удучӏвуру. 
MAT.13.4	Убзурайиган, гьацӏар удрар рякъюхъ дахьру – дурар, жакьвар дуфну, удуру. 
MAT.13.5	Сакьюдар удрар гъван ккайи, руг цӏибтӏан алдру йишв’ина дахьру, ва дурар ухди ктучӏвуру, гьаз гъапиш ругдин гъат чӏиллиб вуйи. 
MAT.13.6	Ригъ гъапӏган, дурар чурхуру, ва, ччивар зяифди хьпаз лигну, ерццуру. 
MAT.13.7	Гьацӏар удрар зазарин тумрягъ гъяхьру, ва аьхю гъахьи зазари дурар ккаъру. 
MAT.13.8	Хъа садар удрар авадан ругдик кахьру, дурари бегьер хуру: фундари – варж, фундари – йирхьцӏур, хъа фундари – сумчӏур ражари артухъ. 
MAT.13.9	Шлин ибариз ебхьураш, гъит ебхьри.
MAT.13.10	Багахь духьну, ученикари Дугъхьан гьерхру:
MAT.13.10	– Уву халкьдиз тахалусариинди гьаз кӏурава?
MAT.13.11	Дугъу дурариз жаваб вуди кӏуру:
MAT.13.11	– Гьаз гъапиш учвуз Аьршарин Паччагьлугъдин сирар аьгъю хьуб тувначвуз, хъа имбудариз тувнадар. 
MAT.13.12	Фицики шлиз аш, дугъаз хъана тувди ва артухъра хьибди, хъа шлиз адарш, айибра тадабгъиди. 
MAT.13.13	Гьаддиз дурариз тахалусариинди кӏураза, дурариз, лигурашра, рябкъюрадар, хъпехъурашра, ебхьурадар ва гъаври ахърадар. 
MAT.13.14	Ишая пайгъамбри магьа гьамци дупнайиб дурариин улубкьура:
MAT.13.14	«Учвуз ебхьуз гъеебхьунчвуз,
MAT.13.14	хъа гъавриъ ахъидарчву,
MAT.13.14	учвуз рябкъюз гъябкъюнчвуз,
MAT.13.14	хъа мучӏуди гъуздичва.
MAT.13.15	Гьаз гъапиш му инсанарин юкӏвар хъунти духьна.
MAT.13.15	Дурарин ибариз читиндитӏан ебхьури имдар.
MAT.13.15	Дурариз, улар уьлчӏюкьнамиди, фукӏара рябкъидар.
MAT.13.15	Гьаци дубхьнаки, дурариз рябкъюзра
MAT.13.15	рябкъюри имдар.
MAT.13.15	Ебхьузра ебхьури амдар,
MAT.13.15	ва хъунти юкӏвар гъавриъ ахърадар,
MAT.13.15	ва, чпи сагъ апӏбан бадали,
MAT.13.15	Аллагьдихьинди илтӏикӏидар».
MAT.13.16	Учву, улариз рябкъюрайидар ва ибариз ебхьурайидар, бахтаврар вучва! 
MAT.13.17	Фицики дюзди кӏуразачвуз: гизаф пайгъамбраризна марцци касариз учвуз рябкъюрайиб рябкъюз ккундийи, хъа гъябкъюндар, ва учвуз ебхьурайиб ебхьуз ккундийи, хъа гъеебхьундар.
MAT.13.18	Магьа тум убзрурикан вуйи тахалусдин мяна: 
MAT.13.19	Аьршарин Паччагьлугъдикан гаф гъеебхьиган, дидин гъаври даршулайи гьарсар касдихьна иблис гъюру ва дугъан кӏваъ дубзнайиб гьитӏибкӏуру: рякъ’ина ахьу удрар магьа гьадму ву. 
MAT.13.20	Гъван ккайи йишв’ина ахьу удрари, Аллагьдин гаф деебхьну, дишла шадди кьабул апӏрур вуйиб улупура. 
MAT.13.21	Хъа дугъакк ччив ккадар, гьаддиз думу цӏиб вахтназтӏан дар. Аллагьдин гаф себеб вуди чахъ хъергруган, ясана саб хатӏа-бала гъядябхъруган, думу гьадму сяаьт гафнахьан гьудучӏвуру. 
MAT.13.22	Зазар-варжйиригъ дахьу удрари Аллагьдин гаф деебхьну, гьар йигъандин гъайгъушнари ва девлетназ вуйи нефсну ккагънайи кас улупура. Мицир касдиъ гафну бегьер тувдар. 
MAT.13.23	Авадан ругдик кахьу удрари, Аллагьдин гаф деебхьну, дидин гъавриъ ахъру кас улупура. Ари гьадму варж, йирхьцӏур, вая сумчӏур ражари артухъ бегьер туврайи удрариз ухшар ву.
MAT.13.24	Исайи халкьдиз сабсана тахалус ктибтуру:
MAT.13.24	– Аьршарин Паччагьлугъ магьа гьамдиз барабар ву: сар касди чан хутӏлиъ марцци тум убзуру. 
MAT.13.25	Адмийир даахнайиган, дугъан хайир даккни кас дуфну, дубзнайи хутӏлиъ ачӏлин тум дабгъуру. 
MAT.13.26	Чар ктубчӏвуру. Дяхни кӏул апӏуз хъюгъган, адмийириз душвягъ ачӏалра ктубчӏвури рябкъюру. 
MAT.13.27	Ва хулан эйсийихьна дуфну, дугъан лукӏари кӏуру: «Учу яв хутӏлиъ гъубзуб марцци тум вуйич, аьхир. Душваъ ачӏал наънан арайиз гъафну?» 
MAT.13.28	Дугъу дурариз кӏуру: «Думу йиз хайир даккни касди гъапӏуб ву». Хъа лукӏари кӏуру: «Увуз ккундуш, душну ачӏал апӏуча?» 
MAT.13.29	Дугъу кӏуру: «Ваъ, ачӏал апӏруган, дяхинра уьчӏюбгъиди. 
MAT.13.30	Иган хъубкьайиз, дяхнихъди ачӏалра гъибтай. Иган хъубкьган, узу иган убгрудариз пидиза: сифте ачӏал дапӏну, цӏигъ ургбан бадали, дурар гъварч-гъварчди йитӏай, хъа дяхин йиз танхаризди уч апӏинай».
MAT.13.31	Исайи дурариз хъана жара тахалус ктибтуру:
MAT.13.31	– Аьршарин Паччагьлугъ магьа гьамдиз ухшар ву: сар касди бистниъ бицӏи дил кивру. 
MAT.13.32	Дил, учв варитӏан бицӏиб вушра, хъубкьган, думу, бистниъ варитӏан аьхюб дубхьну, гьарси шулу, гьаци вуйиган дидигъна завун ничхрар гъюру ва дидин циркларигъ мукьар апӏуру.
MAT.13.33	Исайи дурариз хъана жара тахалус ктибтуру:
MAT.13.33	– Аьршарин Паччагьлугъ, дишагьлийи, гъадабгъну, шубуб сеъ хюйик капӏну, хамир вари утуз гъибту дуниз ухшар ву.
MAT.13.34	Гьамрар вари Исайи халкьдиз, тахалусар хури, ктитури гъахьну, ва, тахалус дархиди, фукӏара кӏури гъахьундар. 
MAT.13.35	Исайи тахалусариинди пуб пайгъамбрин мелзналан улдучӏву гьаму гафар кӏулиз удучӏвбаз вуйи:
MAT.13.35	«Узу улхруган, тахалусариинди улхидиза,
MAT.13.35	ва дюн’я ккебгъхъанмина вуйи сирар
MAT.13.35	тахалусариинди кдитидиза».
MAT.13.36	Хъасин уч духьнайи халкьдихьан гьудучӏвну, Иса хулаз гъюру. Дугъан ученикарра Дугъахъди гъюру, ва хулаъ чпитӏан амдру вахтна дурари Дугъкан тӏалаб апӏуру:
MAT.13.36	– Учу хутӏлиъ ктубчӏву ачӏликан вуйи тахалусдин гъаврикк ккаъ сарун. 
MAT.13.37	Ва Дугъу жаваб вуди гъапи:
MAT.13.37	– Марцци тум убзурайир Инсаниятдин Бай ву. 
MAT.13.38	Хутӏил дюн’я ву, марцци удрар Аллагьдин Паччагьлугъдиъ айи касар ву; хъа ачӏал иблисдин баяр ву. 
MAT.13.39	Дурар гъурзу душман иблис ву, иган убгувал гъиямат йигъ ву, хъа иган убгрудар малайикар ву. 
MAT.13.40	Гьаци вуйиган, фици ачӏал дапӏну, укӏ цӏигъ убгуруш, гьаци хьибди аьхирзамандин вахт улубкьиган: 
MAT.13.41	Инсаниятдин Бали Чан малайикар гьаъди, дурари Дугъан Паччагьлугъдиъ айи вари гунагькрарна къанунсуз ляхнар апӏурайидар гъядягъну, уч апӏиди 
MAT.13.42	ва дурар жегьеннемдин цӏигъна гатӏахьиди; душваъ зурба ишуб, суза-фигъан абхъди. 
MAT.13.43	Гьадму вахтна дугъри касари чпин Адашдин Паччагьлугъдиъ ригъдиси нур тувди. Ебхьуз ибар кайидариз гъит ебхьри.
MAT.13.44	Аьршарин Паччагьлугъ магьа гьамдиз барабар ву: сар касди, хутӏлиъ жиликк хазна гъибихъган, думу чан айиси ккивру. Дугъу, кьадар адрукьан шад духьну, чаз айи-адруб вари масу тувну, гьадму хутӏил чазди гъадабгъуру.
MAT.13.45	Аьршарин Паччагьлугъ магьа гьамдизра ухшар ву: Сар алверчийи багьалу гавагьирар агури шулу. 
MAT.13.46	Саб ражари дугъаз уларин акв гъабхрубсиб успагьи гавагьир масу туври рябкъюру, ва дугъу, душну, чаз айи-адруб вари масу тувну, гьадму гавагьир гъадабгъуру.
MAT.13.47	Аьршарин Паччагьлугъ магьа гьамдизра ухшар ву: балугъчйири гьюликк чул ккипру ва гьар жюрейин балугъар дисуру. 
MAT.13.48	Чул абцӏган, думу гъирагъдихъна ктабгъуру, ва, дидин гъвалахъ деъну, ужудар гъюдюхну, чӏурудар гатӏахьуру. 
MAT.13.49	Гьаци хьибди гъиямат йигъан: малайикар гъиди ва дурари дугъри касарихьан писдар жара апӏиди, 
MAT.13.50	ва дурар жегьеннемдин цӏигъна гатӏахьиди. Душваъ зурба ишуб, суза-фигъан абхъди.
MAT.13.51	Исайи дурарихьан гьерху:
MAT.13.51	– Гьамдин варибдин гъавриъ ахъунчву?
MAT.13.51	Дугъаз дурари: «Ав», – гъапи.
MAT.13.52	Исайи дурариз гъапи:
MAT.13.52	– Гьаддиз Аьршарин Паччагьлугъ аьгъю гъапӏу гьарсар къанунчи, чан сундхиан гьам цӏийиб, гьамсана йирсиб адабгъурайи хулан эйсийиз ухшар ву.
MAT.13.53	Гьаму тахалусар кидитну ккудубкӏган, Иса дилин гъушу. 
MAT.13.54	Чан багъри шагьриз дуфну, дугъу жугьдарин мистаъ халкьдиз аьгъювалар улупуз хъюгъю. Вари мюгьтал духьнайи:
MAT.13.54	– Мугъан мукьан фагьум ва кьувват наънан вуйкӏан? – кӏуйи дурари. – 
MAT.13.55	Думу харатчийин Бай даринхъа? Дугъан дадайиз Мар’ям кӏурдаринхъа, Дугъан чвйирра Якьуб, Юсуф, Симон ва Ягьуда даринхъа? 
MAT.13.56	Дугъан чйирра вари ухьухъди хъадаринхъа? Дугъан му вари кьудрат наънан вуйкӏан?
MAT.13.57	Дурариз Дугъахъ хъугъуз ккун гъабхьундайи.
MAT.13.57	Исайи дурариз гъапи:
MAT.13.57	– Гьюрмат адру пайгъамбар хьуб мумкин дар, хъа чан багъри шагьриъ ва хулаъ пайгъамбриз гьюрмат ади шулдар. 
MAT.13.58	Исайи душваъ, дурарин хъугъвал адрувализ дилигну, улупуз ккайи гизаф аьламатар улупундайи.
MAT.14.1	Гьадму вахтари Галилей уьлкейин гьякимдар Гьироддиз Исайикан хабар шулу. 
MAT.14.2	Дугъу чан гъуллугъчйириз кӏуру:
MAT.14.2	– Думу кас якьинди штуан апӏру Ягь’я ву. Думу, гъачӏихъан, чӏиви духьна, гьаддиз дугъхьан гьацдар аьламатар улупузра шула.
MAT.14.3	Гьиродди гьаддиз гьамци фикир гъапӏнийи: улихьнаси дугъу чан чве Филипдин хпир Иродиадайин кӏуллан Ягь’я дидисну, зунжрарихъди йитӏну, дустагъдиъ итнийи. 
MAT.14.4	Ягь’яйи Гьироддиз, яв чвуччвун хпирихъди хьуз хай шулдар, гъапнийи. 
MAT.14.5	Ва Гьироддиз Ягь’я йикӏуз ккун гъабхьнийи, амма халкьдихьан гучӏбу гъакӏундайи, гьаз гъапиш халкьди Ягь’я пайгъамбар ву кӏури гьисаб апӏурайи. 
MAT.14.6	Гьирод бабкан гъаши йигъан Иродиадайин шуру шадлугъназ дуфнайидарин улихь ялхъван гъапӏнийи, ва Гьироддиз ялхъван кьабул гъабхьнийи. 
MAT.14.7	Гьирод гьадмукьан рази гъахьнийики, дугъу шуру фу тӏалаб гъапӏишра, гьадму кӏули адабгъуз ху гъапӏнийи. 
MAT.14.8	Шурура, чан дадайи алаъну, гьамци гъапнийи:
MAT.14.8	– Гьамшвахь ва гьамусяаьт узуз ленгерийиъди штуан апӏру Ягь’яйин кӏул алдабтӏну аьбкъин.
MAT.14.9	Паччагьди, учв фукьан пашман гъахьнушра, хяларин улихь ху апӏбаз лигну, шуран улихьна Ягь’яйин кӏул алдабтӏну хуз буйругъ тувру. 
MAT.14.10	Ва гьаъдари дустагъдиъ Ягь’яйин кӏул алдабтӏуру. 
MAT.14.11	Дугъан кӏул, дубхну, шурахьна тувру, шурура чан дадайихьна гъабхуру. 
MAT.14.12	Хъасин Ягь’яйин ученикар дустагъдиз дуфну, дугъан беден гъадабгъну дубхну, накьвдик кивру, хъасин дурари, Исайихьна душну, гъабхьиси вари ктибтуру.
MAT.14.13	Му хабар гъеебхьу Иса, люткейиъ эъну, фужкӏа адру саб халват йишваз хъапӏну, гъягъюру, хъа мидкан хабар дубхьну, адмийир, чпин шагьрар гъитну, Дугъан кьяляхъди ликри гъягъюз хъюгъю. 
MAT.14.14	Люткейиан удучӏву Исайиз аьхючӏвеъ халкь уч духьнади рябкъюру ва, дурарин язухъ дубхьну, Дугъу уьзрар кайидар сагъ апӏуру. 
MAT.14.15	Хябяхъ гъабшиган, Исайихьна дуфну, ученикари Дугъаз кӏуру:
MAT.14.15	– Му йишв касра адру йишв ву, вахтра сарун кьан дубхьна, халкьар деет, гъит дурари, багарихь хьайи гъулариз душну, чпиз ипӏруб гъадабгъри.
MAT.14.16	Хъа Исайи дурариз кӏуру:
MAT.14.16	– Дурар наанакӏа гъягъюб лазим дар, дурариз ипӏруб учву тувай.
MAT.14.17	Ученикари Дугъаз гъапи:
MAT.14.17	– Учухь мушваъ, хьуб уьлна кьюб балугътӏан гъайри, фукӏа хьадарчухь.
MAT.14.18	Исайи ученикариз, дурар Чахьна аькъин, кӏуру. 
MAT.14.19	Ва халкьдиз майдандиин деуб амур дапӏну, гьадму хьуб уьлна кьюб балугъ гъадагъну, завузди дилигну, Аллагьдин ужувлакк ккахьри, дупну, уьлер гьудутӏну, ученикарихьна тувру, хъа дурари халкьдиз тувру. 
MAT.14.20	Вари халкьди ипӏуру, тухъ шулу ва хъиригъу кьацӏари йицӏикьюб тавра ацӏру. 
MAT.14.21	Уьлна балугъ гъипӏу жиларин кьадар хьуд агъзурихьнакьан вуйи. Дурарихьна хъана дишагьлийирина бицӏидарира гъипӏнийи.
MAT.14.22	Мидин кьяляхъ Исайи, Чав сабан халкь гьаъри имиди, Чан ученикариз люткейиъ эъну, Галилей гьюлин тмуну гъирагъдихъна сирнав апӏуб амур апӏуру. 
MAT.14.23	Халкь алдабгъиган, Иса, ялгъузди ккарагбан бадали, дагъдиз удучӏвуру ва хябяхъдизкьан сарди гьадушваъ гъузру. 
MAT.14.24	Хъа лютке гьюлин гьацӏкьяларизкьан дурубкьнайи ва думу лепйири зарбди ккалабкьурайи, гьаз гъапиш гъаншар микӏ хъиврайи. 
MAT.14.25	Ахсрар ккиврайи вахтна Иса гьюлилан ликар алдагъури люткейихьна гъюрайи. 
MAT.14.26	Хъа ученикариз, Думу гьюл’инди гъюри дяркъну, гьаци гучӏ гъабхьнийики, Думу гъарантуси гьугъужвну, дурариан гучӏбан гьарйир адахьуру. 
MAT.14.27	Ва гьадмусяаьт Исайи дурариз гъапи:
MAT.14.27	– Юкӏв ижми апӏинай, му Узу вуза, гучӏ мапӏанай.
MAT.14.28	Хъа Петри Дугъаз гъапи:
MAT.14.28	– Я Агъа, эгер дугъриданра Уву вуш, узуз Увухьна штун зиинди гъюз амур апӏин.
MAT.14.29	Дугъу гъапи: «Гъач». Ва люткейиан эдеъну, Петр штуинди гъягъюз хъюгъю ва, Исайихьна хъуркьрайиган, 
MAT.14.30	гужал микӏ хъивну гъябкъюрик гучӏ кабхъру ва, ккахъуз хъюгърайири, чӏигъар апӏуру:
MAT.14.30	– Я Агъа, узу ккахъуз мигъитана.
MAT.14.31	Исайи дишла, хил гьачӏабккну, думу дисуру ва дугъаз кӏуру:
MAT.14.31	– Эй Уз’ин бегьем хъугъвал алдрур, уву гьаз шаклу гъахьунва?
MAT.14.32	Дурар люткейиъ учӏвган, микӏ яваш гъабхьи. 
MAT.14.33	Хъа люткейиъ айидари, Дугъаз икрам дапӏну, кӏуру: «Дугъриданна Уву Аллагьдин Бай вува».
MAT.14.34	Дурар, сирнав апӏури, Геннисаретдин ругарихьна гъюру. 
MAT.14.35	Иса аьгъю духьну, душван агьалйири варишвариъ хабар дебккру ва Дугъахьна вари иццурайидар хуру. 
MAT.14.36	Дурари Исайикан анжагъ Дугъан ккурттарин канчӏарик куркӏузкьан гъитуб тӏалабар апӏуйи. Вари Дугъак куркӏрудар сагъ шуйи.
MAT.15.1	Мидин кьяляхъ Исайихьна Ерусалимдиан фарисйирна къанунчйир гъюру, дурари кӏуру:
MAT.15.2	– Яв ученикари ихь абйирин аьдатар гьаз кӏули гъахурадар? Дурари, уьл ипӏруган, хилар жикӏурадар!
MAT.15.3	Хьа Исайи дурариз жаваб вуди гъапи:
MAT.15.3	– Учвура, ичв аьдатар уьрхбан бадали, Аллагьдин табшуругъар гьаз кӏули гъахурадарчва? 
MAT.15.4	Аллагьди табшурмиш гъапӏундаринхъа, «адашдизна дадайиз гьюрмат апӏинай» ва «адашдизна дадайиз люкьнар апӏрур аьжализ лайикь ву», кӏури. 
MAT.15.5	Хъа учву фу кӏури шулчва? Эгер сари чан дадайиз вая адашдиз «Узу увуз буржлу вуйиб Аллагьдиз бахш дапӏназа», гъапиш, 
MAT.15.6	дугъу сарун чан адашдизна дадайиз гьюрмат апӏуб лазим дар, кӏурачва. Гьамци кӏури, Аллагьдин гаф тамам апӏурадарчва. 
MAT.15.7	Эй кьюб маш гъяйидар! Ишая пайгъамбри ичв гьякьнаан хуб ужуди дупна:
MAT.15.8	«Гьаму адмийири Узуз гьюрмат ушвниинди апӏура,
MAT.15.8	хъа дурарин юкӏвар Узхьан ярхла ву.
MAT.15.9	Давди дурари Узуз икрам апӏура,
MAT.15.9	фицики дурари инсанарин аьдатар уьрхюз улупура».
MAT.15.10	Хъасин Исайи, халкьдиз дих дапӏну, кӏуру:
MAT.15.10	– Узухъ хъебехъай ва аннамиш апӏинай: 
MAT.15.11	ушвниъ убчӏврайибди ваъ, хъа ушвниан удубчӏвурайибди инсан чиркин апӏуру.
MAT.15.12	Кьандиси Исайиз багахь духьну, ученикари кӏуру:
MAT.15.12	– Фарисйириз Уву гъапибдикан гиран гъабшиб, аьгъяйвуз?
MAT.15.13	Исайи жаваб вуди гъапи:
MAT.15.13	– Чав ктриву гьарсаб рук-кюл Аьршарин Йиз Адашди ччивариан уьчӏюбгъиди. 
MAT.15.14	Дурарикан фикир мапӏанай. Дурар, улихь гьучӏвну, курар хъади гъягъюрайи курар ву. Хъа кури кур хъади гъягъруган, дурар кьюридра ичӏаъ ахьди.
MAT.15.15	Мидиз жаваб вуди Петри кӏуру:
MAT.15.15	– Учуз тахалусдин мяна ачухъ апӏина.
MAT.15.16	Исайи гъапи:
MAT.15.16	– Учвура гьамцдарин гъавриъ ахънаданчва? 
MAT.15.17	Ушвниъ убчӏвуб вари фуниз рубкьрувалин ва дилинтина чӏатинди удубчӏвну гъябгърувалин гьаз гъавриъ ахърадарчва? 
MAT.15.18	Хъа ушвниан удубчӏвурайиб кӏваанмина гъюра, ва диди инсан чиркин апӏура. 
MAT.15.19	Фицики чӏуру ниятар, йивбар-йихбар, кьяппавалар, аьрбатанвалар, икӏ апӏбар, кучӏлар, футнйир – гьамрар вари кӏваан удучӏвурайидар ву. 
MAT.15.20	Гьамцдари инсан чиркин апӏуру, хъа дижрикӏру хиларихьди уьл гъипӏну кӏури, инсан чиркин шлуб дар.
MAT.15.21	Хъасин дилин удучӏву, Иса Тир ва Сидон шагьрарин аьтрафариз гъягъюру. 
MAT.15.22	Магьа Хананей уьлкейиан вуйи сар дишагьлийи, ишури дуфну, Исайиз кӏуру:
MAT.15.22	– Я Агъа, Давудгъярин Бай, йиз язухъ апӏина! Йиз риш, жинар кучӏвну, аьхю балайикк кка. 
MAT.15.23	Хъа Исайи дугъаз чӏалкьан гъапундайи. Ученикари, багахь духьну, Исайикан ккун апӏуру:
MAT.15.23	– Думу дишагьли хъутӏуркк, гьаз гъапиш дугъу ихь кьяляхъ чӏигъ хъипна. 
MAT.15.24	Дугъу жаваб вуди кӏуру:
MAT.15.24	– Узу анжагъ Израилин хъудургнайи чарвйирихьна Гьаънайир вуза. 
MAT.15.25	Хъа дишагьлийи, дуфну, дугъаз икрам дапӏну, кӏуру:
MAT.15.25	– Я Агъа, узуз кюмек апӏин сарун.
MAT.15.26	Хъа Исайи гъапи:
MAT.15.26	– Баяр-шубарихьан тадабгъну, уьл хуйириз ккипуз хай даршул.
MAT.15.27	Хъа дишагьлийи жаваб туву:
MAT.15.27	– Дюзди кӏурава, Агъа, хъа хуйирира чпин эйсийин суфрайилан ахьу уьлин урклар итӏуру.
MAT.15.28	Гьадмуган Исайи дугъаз кӏуру:
MAT.15.28	– Эй дишагьли! Яв хъугъувал зурбаб вуяв. Гъит увуз ккуниганси ибшри.
MAT.15.28	Ва дугъан риш гьадмусяаьт сагъ гъахьнийи.
MAT.15.29	Гьадлин гьудучӏвну, Иса Галилей гьюлихьна гъюру ва, саб тепейиина за духьну, деъру. 
MAT.15.30	Дугъахьна ликудар, дярябкърайидар, чӏал дибиснайидар ва гизаф жара уьзрар кайидарра хъади аьхючӏвеъ халкь уч шулу. Уьзурлуйир Дугъан багахь дитру, Дугъу дурар сагъ апӏуру. 
MAT.15.31	Ва гьаддиз, чӏал дибиснайидар чӏалниина дуфну, сакьатлудар сагъ духьну, ликудар рягьятди лицури ва кур духьнайидарин уларихь акв гьибшну гъябкъган, халкь мюгьтал гъахьнийи ва Израилин Аллагьдин адар апӏуз хъюгънийи.
MAT.15.32	Хъасин Исайи, ученикариз дих дапӏну, кӏуру:
MAT.15.32	– Узуз адмийир гьяйиф вузуз. Магьа, дурарин Узухъди хъади шубуд йигъ ву, хъа дурариз ипӏруб адар. Мурар рякъюъ зяиф дархьбан бадали, фукӏа-мукӏа дирипӏди, дурар деетидарза.
MAT.15.33	Ученикари Дугъаз кӏуру:
MAT.15.33	– Гьаму вари халкь тухъ апӏрубкьан уьл му ичӏи йишваъ наънан абгуча?
MAT.15.34	Исайи дурариз кӏуру:
MAT.15.34	– Учвухь швнуб уьл хьачвухь?
MAT.15.34	Дурари кӏуру:
MAT.15.34	– Ургуб уьлна сакьюдар балугъар.
MAT.15.35	Исайи, халкьдикан жилиин деуб ккун дапӏну, 
MAT.15.36	гьаму ургуб уьлна балугъар гъадагъуру ва, Аллагьдиз чухсагъул кӏури ккарагну, уьлер гьудутӏну – ученикарихьна, хъа ученикари халкьдиз тувру. 
MAT.15.37	Дипӏну вари ацӏру, хъа хъиригъу кьацӏари ургуб тавра ацӏру. 
MAT.15.38	Уьлна балугъ гъипӏу жиларин кьадар юкьуд агъзурихьнакьан вуйи, дурарихьна хъана дишагьлийирира, бицӏидарира гъипӏнийи. 
MAT.15.39	Хъасин Иса, халкь деетну, Учв люткейиъ эъну, Магдала кӏуру юрдназ гъафнийи.
MAT.16.1	Саб арайилан фарисйирина саддукйири, Исайин багахьна дуфну, думу ахтармиш апӏуз ккунди, аьршариан чпиз саб аьламатнан лишан улупуб ккун апӏуру. 
MAT.16.2	Хьа Исайи дурариз жаваб вуди кӏуру:
MAT.16.2	– Ригъ алабхъурайиган, учву: „Закур ригъ апӏиди, гьаз гъапиш зав уьруди а“, – кӏуручва. 
MAT.16.3	Хъа гьирин ухди: „Гъи селсиб мархь убгъиди, гьаз гъапиш зав уьруди а“, – кӏуручва. Эй, кьюб маш гъяйидар! Завуз дилигну, гьава аьгъю апӏуз шулчвухьан, хъа гьаму шулайи ляхнарин гъавриъ ахъуз шуладарчвухьан. 
MAT.16.4	Хътругъру ва аьрбатан гьамусдин адмийири аьламатнан лишнар улупуб ккун апӏура, хъа дурариз, Юнус пайгъамбрин кӏул’ина гъафи аьламатналан гъайри, жара аьламат рябкъидар.
MAT.16.4	Гьамци дупну, Иса дурарихьан гьудучӏвну гъягъюру.
MAT.16.5	Дурар гьюлин тмуну гъирагъдихъна ктучӏвиган, Дугъан ученикарин уьлер гъадагъуб кӏваълан дубшнади гъабхьну. 
MAT.16.6	Исайи дурариз кӏуру:
MAT.16.6	– Лигай-гьа, фарисйиринна саддукйирин дунихьан ихтият йихьай. 
MAT.16.7	Ученикар: «Му учу уьлер гъададагъиган кӏурайиб вуйкӏан», – кӏури, фикрик кахънийи. 
MAT.16.8	Дурар фтикан улхураш аьгъяди, Исайи дурариз кӏуру:
MAT.16.8	– Уьлер гъадагъундарча кӏури, гьаз фикрарик кахъначва, хъугъвал адрудар. 
MAT.16.9	Учву гьамусра фтинкӏа гъавриъ ахънаданчва? Хъа хьуд агъзур кас тухъ гъапӏу хьуб уьлкан хъиригъу кьацӏари швнуб тавра ацӏнуш, кӏваълан гъубшнийичв? 
MAT.16.10	Ясана юкьуд агъзур касдигъна пай гъапӏу ургуб уьлкан хъиригъу кьацӏари швнуб тавра ацӏнуш, учвуз гьархнайин? 
MAT.16.11	Учву гьаз гъавриъ ахърадайкӏан? Узу уьлкан улхурадарза, хъа фарисйиринна саддукйирин дунихьан ихтият йихьай! кӏураза.
MAT.16.12	Гьадмуган, Дугъу дунихьан ваъ, хъа фарисйиринна саддукйирин кучӏлин аьгъюваларихьан ихтият йихьай, кӏурайивалин дурар гъаври ахънийи.
MAT.16.13	Хъа Филипдин Кесария кӏуру шагьрихьна гъафиган, Исайи Чан ученикарихьан гьерху:
MAT.16.13	– Адмийири Инсаниятдин Бай фуж ву, кӏури, гьисаб апӏура?
MAT.16.14	Дурари гьамци кӏуру:
MAT.16.14	– Садари Уву – штуан апӏру Ягь’я ву, тмундари – Ил’яс ву, кӏура, шубурпидари – Еремия вая жара пайгъамбрарикан сар ву, кӏури, гьисаб апӏура.
MAT.16.15	Хъа Исайи:
MAT.16.15	– Хъа учву, Узу фуж ву кӏури, гьисаб апӏурачва? – пну, гьерхру.
MAT.16.16	Петри:
MAT.16.16	– Уву Месигь, чӏиви Аллагьдин Бай вува, – пну, жаваб тувру.
MAT.16.17	Гьадмуган Исайи дугъаз жаваб вуди гъапи:
MAT.16.17	– Уву бахтавар вува, Юнусдин бай Симон, гьаз гъапиш увуз му, инсанари ваъ, хъа Аьршарин Йиз Адашди ачмиш гъапӏунвуз. 
MAT.16.18	Хъанара кӏуразавузки, уву, гьацира Петр яна Гъарз вува ва гьаму гъарз’ин Узу Йиз хъугънайидарин бин ккабалгидиза, думу сарихьанра дабгъуз хьибдар, гьеле аьжалихьанна. 
MAT.16.19	Узу увухьна Аьршарин Паччагьлугъдин ачар тувдиза, ва уву жилариин фу гъадагъа гъапӏиш, аьршариин гьадму гъадагъа дапӏну хьибди, ва уву жилариин фтиз ихтияр тувиш, аьршариинра гьаддиз ихтияр тувну хьибди.
MAT.16.20	Ва гьадмуган Исайи Чан ученикариз, Учв Месигь вуйиваликан гьич саризра дарпуб ижмишнаан гъадагъа апӏуру.
MAT.16.21	Гьадму вахтналан хъюгъну, Исайи ученикариз Учв Ерусалимдиз душну ккуниваликан, душваъ аьхюдари, аьхюну маллйири, къанунчйири Учв гизаф аьзабарикк ккитруваликан ва Учв йивну йикӏруваликан, шубудпи йигъан чӏиви шлуваликан ктибтуз хъюгънийи. 
MAT.16.22	Хъа Петри Иса гъирагъдиз гьадаъну, Дугъан гафар гьадатӏуз хъюгъру:
MAT.16.22	– Аллагьди Увуз рягьим апӏри, я Агъа! Яв кӏул’ин дицисдар кьазйир улулукьри.
MAT.16.23	Исайи, Петрихьинди илдицну, гъапи:
MAT.16.23	– Гьудубчӏв Узхьан, иблис! Уву Узу рякъ’ан адаурава, гьаз гъапиш яв фикрар адмийирин фикрар вуяв, хъа Аллагьдин ваъ.
MAT.16.24	Хъасин Исайи Чан ученикариз гъапи:
MAT.16.24	– Шлиз Узухъди гъюз ккундуш, думу, чан тямягьяр дирчну, чан хач гъадабгъну, Узухъди гъюри. 
MAT.16.25	Шлиз чан уьмур уьбхюз ккундуш, дугъан думу дубгди. Хъа шли Узу бадали чан уьмур пуч гъапӏиш, дугъаз думу бихъиди. 
MAT.16.26	Чан уьмур гъудубгу касдиз, вари дюн’я чаз гъабшишра, фу хайир ахъа? Чан уьмур кьяляхъ апӏбан бадали, дугъу фициб кьимат тувди? 
MAT.16.27	Фицики Инсаниятдин Бай Чан Адашдин аднаъди, Чан малайикарра хъади гъиди, ва гьадмуган гьарсар касдиз, чан ляхнариз лигну, кьимат тувди. 
MAT.16.28	Дюзди кӏуразачвуз: мушв’ин дийигънайидарикан сакьюдариз, чпин аьжал хъубкьайиз, Чан Паччагьлугъдиъ учӏврайи Инсаниятдин Бай рякъиди.
MAT.17.1	Йирхьуд йигълан Исайи Петр, Якьуб ва дугъан чве Югьан гъадагъну, сарун жарар фужкӏара хътарди, ягъли дагъдиина гъягъюру. 
MAT.17.2	Хъа Иса дурарин улихь дигиш шулу: Дугъан маш рябкъюри-рябкъюри ригъси нурлу гъабхьнийи, хъа палтар – йифси лизи. 
MAT.17.3	Дурарин улихьна Исайихъди гафар апӏурайи Мусана Ил’яс ачмиш шулу. 
MAT.17.4	Гьадмуган Петри Исайиз гъапи:
MAT.17.4	– Я Агъа! Учуз мушвахь ужуди вучуз! Увуз ккундуш, мушвахь шубуб паж апӏуча: саб Увуз, саб Мусайиз ва саб Ил’ясдиз.
MAT.17.5	Дугъу гьамци кӏури имиди, зав’ан дурариина аку диф ис шулу, ва сабпну дифрагъян гьамциб сес гъюру:
MAT.17.5	«Му Йиз масан Бай вуйиз. Узу Мугъ’ин гизаф рази вуза! Гьамгъахъ хъебехъай!»
MAT.17.6	Му сес гъеебхьу ученикариз яманди гучӏ гъабхьнийи, ва дурар, икрам апӏури, жил’ина ахьнийи. 
MAT.17.7	Исайи, дурарихьна дуфну, хил кучну, кӏуру:
MAT.17.7	– Гъудужвай, гучӏ мапӏанай.
MAT.17.8	Хъа ученикариз, кӏулар за дапӏну гъилигган, Исайилан гъайри фужкӏа гъяркъюндайи. 
MAT.17.9	Хъа дурар дагъдилан гъюруган, Исайи дурариз ижмишнаан гъапи:
MAT.17.9	– Инсаниятдин Бай, дукӏну, чӏиви хьайиз, гьаму учвуз гъябкъюбдикан саризра макӏанай.
MAT.17.10	Хъа ученикари Исайихьан гьерхру:
MAT.17.10	– Къанунчйири, сифте Ил’яс дуфну ккунду, гьаз кӏура?
MAT.17.11	Исайи дурариз гьамци жаваб туву:
MAT.17.11	– Дугъридан Ил’ясди, улихьмиди дуфну, вари ккабалгну ккунду; 
MAT.17.12	Хъа кӏуразачвузки, Ил’яс гъафну, амма инсанариз думу аьгъю гъахьундар, ва дугъкан дурари чпиз ккуниб гъапӏну. Гьаци Инсаниятдин Бализра дурарин хиларилантина аьзабар хьиди.
MAT.17.13	Ва гьадмуган ученикар Иса штуан апӏру Ягь’яйикан улхурайивалин гъаври ахънийи.
MAT.17.14	Дурар халкьдихьна гъафиган, сар касди, Исайихьна дуфну, Дугъан улихь кьамкьариина ис духьну, 
MAT.17.15	кӏуру:
MAT.17.15	– Я Агъа! Йиз балин язухъ апӏина! Думу гьарза шула ва читин аьзабарикк ккахъра, чӏур шули, цӏиъ ва штуъ урсрира шулу. 
MAT.17.16	Узу думу Яв ученикарихьна хъади гъафунза, амма дурарихьан думу сагъ апӏуз гъабхьундар.
MAT.17.17	– Эй хътругъру инсанар! – кӏуру гьадмуган Исайи. – Узу учвухъди филадизкьан гъузди, кӏурачва?! Узу учву филадиз аьгь апӏуза?! Думу Узухьна аькъинай!
MAT.17.18	Исайи буйругъ тувну, жин утӏубкку, ва бай гьадмусяаьтди сагъ шулу.
MAT.17.19	Хъасин ученикари сасарди, Исайихьна дуфну, Дугъхьан гьерхру:
MAT.17.19	– Хъа учхьан думу утӏубккуз гьаз гъабхьундайикӏан?
MAT.17.20	Исайи дурариз гъапи:
MAT.17.20	– Учву дериндиан хъугъну адрувалиан, фицики дюзди кӏуразачвуз: эгер учвуъ саб бицӏи дилсибкьан хъугъувал ади гъабхьиш, учву гьатму дагъдиз: «Гьамлин гьатинди гьудубчӏв», гъапиш, думу тинди гьудубчӏвур, ва учв’ан удудукьруб фукӏа хьибдар. [
MAT.17.21	]
MAT.17.22	Чпи Галилейиъ айи вахтна, Исайи ученикариз гъапи:
MAT.17.22	– Инсаниятдин Бай багарихьди инсанарин хилиз тувди. 
MAT.17.23	Дурари Думу йикӏиди, ва шубудпи йигъан Думу чӏиви хьиди.
MAT.17.23	Дугъу гьаци гъапиган, ученикар гизаф пашман гъахьнийи.
MAT.17.24	Дурар Кафернагьумдиз гъафиган, Аллагьдин хулаз налук гъюдюбхюрайидари, дуфну, Петриз кӏуру:
MAT.17.24	– Ичв Мялимди Аллагьдин хулаз налук тувдаринхъа?
MAT.17.25	Петри:
MAT.17.25	– Ав, тувру, – гъапи.
MAT.17.25	Ва Петри хулаъ учӏвну, чан ушв абццайизра, Исайи дугъаз суал туву:
MAT.17.25	– Уву фици фикир апӏурава, Симон Петр: гьаму дюн’яйин паччгьари шилхьан налукар гъадагъури шулу – чпин баярихьан, даршиш миди вуйи инсанарихьан?
MAT.17.26	Петри жаваб туву:
MAT.17.26	– Миди вуйи инсанарихьан.
MAT.17.26	Думуган Исайи дугъаз гъапи:
MAT.17.26	– Гьаци вуйиган, дурарин баяр налукариккан азад ву. 
MAT.17.27	Амма ухькантина дурар инжик дархьбан бадали, гьюлихъна душну, гъармах ккипну, сифте хъабхъу балугъ гъянзуйихъан хъадабгъ; ва дидин ушв абццган, душваъ лазим кьадар арсран пул бихъидивуз; думу балугъин ушвниан адабгъну, Узхъандина увхъанди вуйи налукнаанди дурарихьна тув.
MAT.18.1	Гьадму вахтна, Исайихьна дуфну, ученикари гьерху:
MAT.18.1	– Аьршарин Паччагьлугъдиъ вартӏан аьхюр фуж ву?
MAT.18.2	Исайи, сар бицӏириз дих дапӏну, думу дурарин кьялаъ дерккну, 
MAT.18.3	кӏуру:
MAT.18.3	– Гьякь кӏуразачвуз, учву ичв юкӏвар дигиш дапӏну, бицӏи баярси дархьиш, Аьршарин Паччагьлугъдиъ учӏвидарчва; 
MAT.18.4	гьаци вуйиган, фуж гьаму бицӏи байси мютӏюгъ гъахьиш, гьадму Аьршарин Паччагьлугъдиъ аьхюрра ву. 
MAT.18.5	Ва шли Узу бадали сар гьамцир бицӏир кьабул гъапӏиш, дугъу Узу кьабул апӏура; 
MAT.18.6	хъа шли Узухъ хъугънайи гьаму зяифдарикан саркьан рякъ’ан адаиш, дугъаз, чан гардандиъ рягънин ахал ипну, гьюлизди гатӏахьуб ужу шлийи. 
MAT.18.7	Тямягьлу дюн’яйиз бала хьибди. Нефс-тямягь адарди, дюн’я гъубзурдар, амма нефс-тямягь арайиз гъюбан тахсиркар аьхю балайикк ккахъди. 
MAT.18.8	Эгер яв хили, вая яв ликри уву тямягьнахьна гъахури аш, думу хъадабтӏну, ярхлаз гатӏабхь: ккудудубкӏру уьмриъ хил хътарди, вая лик ккадарди учӏвуб ужу вувуз, жегьеннемдиъ ккудудубкӏру цӏигъ ургури хьайиз. 
MAT.18.9	Яв ули уву тямягьнахьна гъахураш, думу адабгъну, ярхлаз гатӏабхь: увуз, кьюб ул ади, жегьеннемдин цӏигъ ургайиз, саб ул ади, ккудудубкӏру уьмриъ учӏвуб ужу вувуз.
MAT.18.10	Лигайгьа, бицӏидар вара ул’ан миидитанай, фицики дугъриданра дурарин малайикар Аьршарин Йиз Адашдин машнахь шулу. [
MAT.18.11	]
MAT.18.12	Фици фикир апӏурачва? Варж марчч сивариъ айи кас, дурарикан саб гъудубгиш, урчӏвцӏурна урчӏвуб гъитну, гъудубгу сабдихъ лицуз дурушди гъузрин? 
MAT.18.13	Ва эгер думу гъибихъиш, дюзди кӏуразачвузки, думу урчӏвцӏурна урчӏвуб дудругдариинтӏан, саб гьаддиин артухъди шад хьиди. 
MAT.18.14	Гьаци ичв Аьршарин Адашдизра гьаму бицӏидарикан саркьан дургну ккундар.
MAT.18.15	Эгер яв гъардши увуз къаршуди гунагь шлу ляхин гъапӏиш, душну, сарна-сарди гаф-чӏал дапӏну, дугъаз чан тахсир кидибт. Эгер увухъ хъебехъиш, дугъкан увуз хъана гъардаш хьиди. 
MAT.18.16	Эгерки дугъу чан тахсир кӏул’ин дибрисиш, жвувахъди хъана сар вая кьюр кас хъади гъарах, гьадму шагьидари гьарсаб гаф тасдикь апӏруганси. 
MAT.18.17	Дурарихъра хъпебехъиш, мидкан хъугънайидариз йип; хъа хъугънайидарихъра хъпебехъиш, сарун думу аллагьсузсир, ясана налук гъюдюбхрурсир гьисаб апӏин. 
MAT.18.18	Дюзди кӏуразачвуз: учву жилариин фу гъадагъа гъапиш, аьршариинра гьадму гъадагъа дапӏну хьибди; ва учву жилариин фтиз ихтияр тувиш, аьршариинра гьаддиз ихтияр тувну хьибди. 
MAT.18.19	Гьацира дугъриди кӏуразачвузки, эгер жилиин учвкан кьюри сатӏиди фукӏа тӏалаб гъапӏиш, Аьршарин Йиз Адашди думу тамам апӏиди. 
MAT.18.20	Фицики кьюр вая шубур кас Йиз ччвурнахъ уч гъашиш, дурарин арайиъ Узу хьидиза.
MAT.18.21	Гьадмуган Петри, Исайихьна дуфну, гьерхру:
MAT.18.21	– Я Агъа! Узуз къаршуди йиз гъардши гунгьар апӏури гъашиш, швнубан дугълан хил алдабгъну ккунду? Ургубан?
MAT.18.22	Исайи дугъаз кӏуру:
MAT.18.22	– Увуз «ургубан» кӏурадарза, хъа ургцӏур ражари ургубан. 
MAT.18.23	Гьаддиз Аьршарин Паччагьлугъ чан гъуллугъчйирихъди гьякь-гьисаб апӏуз ккун гъабхьи паччагьдиз ухшар ву. 
MAT.18.24	Паччагьди гьякь-гьисаб апӏуз хъюгъиган, дугъахьна гизаф миллионариинди пул буржлу вуйи сар гъуллугъчи хъади гъюру. 
MAT.18.25	Хъа дугъаз бурж кьяляхъ апӏуз пул адарди хьпаз лигну паччагьди, думура, дугъан хпирра, веледарра ва дугъаз айи-адруб вари масу тувну, бурж ктипуз амур апӏуру. 
MAT.18.26	Гъуллугъчи дугъан ликарикк дахъну:
MAT.18.26	«Я паччагь! Сацӏиб аьх апӏин, хъасин вари бурж ктипидиза», кӏури, ккарагуз хъюгъру.
MAT.18.27	Паччагьди, рягьим дапӏну, дугъаз бурж гьялал дапӏну, думу деетуру. 
MAT.18.28	Амма думу гъуллугъчийи, дилин удучӏвиган, чан юлдшарикан чаз варж динар пул буржлу вуйир дагну, думу дидисну:
MAT.18.28	«Увук кайи йиз бурж ча», кӏури, думу бугъмиш апӏуз хъюгънийи.
MAT.18.29	Гьадмуган дугъан юлдаш, дугъан ликарикк ккархьну, «сацӏиб сабур апӏин, яв бурж туварза», кӏури, ккарагуз хъюгъю. 
MAT.18.30	Амма мугъаз мюгьлет тувуз ккун гъабхьундар ва, душну, бурж тувайизкьан, думу дустагъдиъ иту.
MAT.18.31	Му ляхин гъябкъю дугъан юлдшар гизаф мюгьтал ва пашман шулу ва, дуфну, паччагьдиз вари гъабши-гъабшиси ктибтуру. 
MAT.18.32	Гьадмуган паччагьди гъуллугъчийиз дих дапӏну, кӏуру:
MAT.18.32	«Эй угъраш лукӏ! Уву миннат апӏбаз лигну, увуз яв думу бурж гьялал гъапӏнийза. 
MAT.18.33	Узу увуз гьялал гъапӏубси, увхьанра яв юлдшиз гьялал апӏуз шулдайнухьанхъа?»
MAT.18.34	Хъял кубчӏву паччагьди думу, вари бурж ктипайизкьан, аьзабар тувуз, жаллатӏарихьна тувру.
MAT.18.35	Гьамци Аьршарин Йиз Адашдира, учвкан гьарури чан гунгьар кайи гъардшилан кӏваантӏан хил алдадабгъиш, учвузра гьаци апӏиди.
MAT.19.1	Гьаму вари гафар дупну ккудукӏхъан, Иса Галилей уьлкейиан удучӏвну, Ярдан нирин тлихъан терефнаъ айи Ягьудияйин аьтрафариз гъягъюру. 
MAT.19.2	Дугъан кьяляхъди гизаф инсанар гъюру, ва Дугъу душваъ гизафдар сагъ апӏуру. 
MAT.19.3	Хъасин Исайихьна фарисйир гъюру, дурари, Думу ахтармиш апӏуз ккунди, гьерху:
MAT.19.3	– Фициб себеб гъабхьишра, Къанундиинди жилириз хпир гьадауз ихтияр айин?
MAT.19.4	Дугъура дурариз жаваб вуди кӏуру:
MAT.19.4	– Инсанар халкь Гъапӏури дурар сифтейиан жилирна хпир вуди халкь гъапӏуб Гирами китабарик гъурхунданчвахъа? 
MAT.19.5	Гьаддиз жилир, адашна дада гъитну, чан хпирик карсди ва дурар кьюрид саб беден хьиди. 
MAT.19.6	Гьаци вуйиган, дурар сарун кьюб ваъ, хъа саб беден ву. Гьамци Аллагьди китӏдар инсанди жара дапӏну ккундар.
MAT.19.7	Фарисйири Дугъан жавабназ кӏуру:
MAT.19.7	– Дици вуш Муса пайгъамбри, жара хьпан кагъаз тувну, хпир гьадауз шулу, гьаз дупнахъа?
MAT.19.8	Исайи дурариз жаваб тувру:
MAT.19.8	– Мусайи, ичв гъициркъу юкӏвариз дилигну, учвуз ичв хпарихъди жара хьуз ихтияр тувну, хъа сифтейиан дици дайи. 
MAT.19.9	Амма кӏуразачвузки: кьяппавал себеб дарди шли чан хпир гьадаъну, жарар гъахиш, гьадгъу чав кьяппавал апӏура.
MAT.19.10	Гьадмуган Исайин ученикари дугъаз кӏуру:
MAT.19.10	– Эгер гьамциб гьял вуш, зат хпир дархуб ужу ву.
MAT.19.11	Исайи дурариз гъапну:
MAT.19.11	– Му гаф варидарихьан кьабул апӏуз шулдар, думу чпиз удукьувал тувнайи жиларихьантӏан кьабул апӏуз даршул. 
MAT.19.12	Гьацисдар жилар аки, садар бабкан шлуган эвлемиш хьуз даршлудар, садар адмийири хаси апӏуру, хъа гьацдарра аки, Аллагьдиз гъуллугъ апӏури гъузбан бадали, чиб эвлемиш даршули гъузру. Гъавриъ ахъуз шлур, гъит, гъавриъ ахъри.
MAT.19.13	Хъасин Исайихьна, хилар иливну, дурариз уж’вал ккун апӏбан бадали бицӏидар хуру, хъа ученикари дурар хътӏурккури шулу. 
MAT.19.14	Амма Исайи гъапи:
MAT.19.14	– Бицӏидар узухьна гъюз гъитай, гъадагъа мапӏанай, фицики Аьршарин Паччагьлугъ гьацдаринуб ву.
MAT.19.15	Исайи дурариин хилар иливну, хъасин Думу дилин удучӏвну гъягъюру.
MAT.19.16	Саб ражари, сар живан дуфну, Исайихьан гьерху:
MAT.19.16	– Я Мялим, узуз ккудудубкӏру уьмур рубкьбан бадали, узу фициб ужуб ляхин дапӏну ккунду?
MAT.19.17	Исайира дугъаз кӏуру:
MAT.19.17	– Узхьан ужувлакан гьаз гьерхрава? Ужур вуйир анжагъ сар Аллагьтӏан адар. Аллагьди увуз ккудудубкӏру уьмур тувну ккундуш, Дугъу Мусайилантина тувнайи табшуругъар вари тамам апӏин.
MAT.19.18	– Фу табшуругъар? – гьерхру Дугъхьан живанди.
MAT.19.18	Исайи кӏуру:
MAT.19.18	– «Адми миликӏан», «кьяппавал мапӏан», «мигьитӏибкӏан», «кучӏлин шагьидвал мапӏан», 
MAT.19.19	«Адашдизна дадайиз гьюрмат апӏин» ва «яв багахь хьайир жвуваз жвувси ккун апӏин».
MAT.19.20	Живанди Исайиз кӏуру:
MAT.19.20	– Узу гьамрар вари тамам апӏураза, сарун фу ккими узуз?
MAT.19.21	Исайи дугъаз гъапи:
MAT.19.21	– Эгер увуз гьуркӏу кас хьуз ккундуш, душну, яв айи-адруб масу тув, гьадмуган аьршариъ яв девлет хьибдивуз. Хъасин Узухъди гъач.
MAT.19.22	Му гафар гъеерхьу живан пашманди гьудучӏвну гъягъюру, гьаз гъапиш думу гизаф девлетлу вуйи. 
MAT.19.23	Исайи мушв’ин Чан ученикариз гъапи:
MAT.19.23	– Дюзди кӏуразачвузки, девлетлуйиз Аьршарин Паччагьлугъдиъ учӏвуз читинди алабхъиди. 
MAT.19.24	Хъанара кӏуразачвуз: девлетлуйиз Аьршарин Паччагьлугъдиъ учӏвубтӏан девейиз рубдин гъюн’ан удубчӏвуз рягьят ву.
MAT.19.25	Му гафар деерхьну, мюгьтал гъаши ученикари Исайихьан гьерху:
MAT.19.25	– Дици вуйиган, шилхьан учв уьрхюз хьиди?
MAT.19.26	Дурарихьинди дилигну, Исайи гъапи:
MAT.19.26	– Инсанарихьан му удукьруб дар, хъа Аллагьдихьан удудукьруб адар.
MAT.19.27	Гьадмуган Петри жаваб вуди Дугъаз гъапи:
MAT.19.27	– Магьа учу, вари гъибтну, Увухъди хъача: хъа учуз фу хьибди?
MAT.19.28	Исайира дурариз гьамци кӏуру:
MAT.19.28	– Дюзди кӏуразачвуз: цӏийи дюн’яйиъ, Инсаниятдин Бай Чан тахтниин деиган, Узухъди гъафи учвура йицӏикьюб тахтниин деъну, Израилин йицӏикьюб тухмин суд апӏидичва. 
MAT.19.29	Гьар шли Узу бадали чан хулар, вая чвйир, вая чйир, вая адаш, вая дада, вая чан веледар, вая хутлар дирчиш, дугъу гьадрар вари варж ражари артухъди гъадагъиди, ва дугъаз ккудудубкӏру уьмур рубкьиди. 
MAT.19.30	Му ражари гизаф сарпидар думуган ккудукӏрудар хьиди, хъа ккудукӏрудар – сарпидар.
MAT.20.1	Аьршарин Паччагьлугъ – гвачӏин ухди чан тӏумтӏин багъдиъ лихуз нежбрар агуз удучӏву эйсийиз ухшар ву. 
MAT.20.2	Дугъу, йигъан саб динар пул тувбан йикьрар дапӏну, дурар багъдиз лихуз гьаъру. 
MAT.20.3	Гвачӏнин урчӏвуб шулади хул’ан удучӏвуриз, ляхин дарди, дуфну майдандиин дийигънайи жара касар рякъюру. 
MAT.20.4	Дугъу дураризра кӏуру:
MAT.20.4	– Учвура йиз тӏумтӏин багъдиз гъачай, учвузра ичв рубкьру гьякъи тувдиза. – Дурарра гъюру.
MAT.20.5	Хъанара лисунган ва лисхъан сяаьт шубубдихъанна, дугъу гьаци апӏуру. 
MAT.20.6	Хъа сяаьт хьубдихъан, жарадар дуфну дийигъну рякъюру. Дугъу дураризра гъапи:
MAT.20.6	– Ярхи йигъди ляхин дарди гьаз дийигъначва?
MAT.20.7	Дурари дугъаз кӏуру:
MAT.20.7	– Учу сарира лихуз гъидисундарчу.
MAT.20.7	Думуган дугъу дурариз кӏуру:
MAT.20.7	– Учвура йиз тӏумтӏин багъдиз гъарахай.
MAT.20.8	Хябяхъ гъабшиган, эйсийи чан мяишатдин гъулугъчийиз кӏуру:
MAT.20.8	– Нежбрариз дих дапӏну, аьхиримжи вуди лихуз хъюгъдарилан ккебгъну, сарпидариина гъяйизкьан, дурариз чпин ляхнин гьякъи тув.
MAT.20.9	Хябяхъдихъна, сяаьт хьубари, лихуз хъюгъдариз са-саб динар пул тувру. 
MAT.20.10	Садпидарди лихуз хъюгъдари, чпиз артухъди рубкьур дупну, фикир дапӏнайи; амма дураризра, йикьрарнаъ айиганси, са-саб динар пултӏан тувундайи. 
MAT.20.11	Чпин гьякъи гъадабгъну, дурар эйсийиз чпин наразивал улупуз хъюгъю:
MAT.20.12	– Гьаму кьяляхъна гъафидар саб сяаьтнаътӏан гъилихундар, хъа уву дурарна ярхи йигъди убцру ригъдикк гъилиху учу саб гъапӏунва.
MAT.20.13	Эйсийи дурарикан сариз кӏуру:
MAT.20.13	– Я дуст кас! Узу увуз гиран ктапӏурадарза; уву саб динар пулихъ лихуз рази гъахьундайна? 
MAT.20.14	Яв рубкьруб гъадабгъну, гъарах, узуз кьанди лихуз хъюгъюризра увузкьануб тувуз ккундузуз. 
MAT.20.15	Узуз йиз айибдикан узуз ккуниб апӏуз ихтияр адаринхъа? Йиз мердвалиин уву гьаз бахил шулава? 
MAT.20.16	Гьамци аьхиримжи вуйидарикан сарпидар, хъа сарпидарикан аьхиримжи вуйидар хьиди, фицики теклиф айидар гизаф ву, хъа кадагънайидар цӏиб.
MAT.20.17	Ерусалимдиз гъягъру рякъюъ Исайи, Чан йицӏикьюр ученик гъирагъдиз гьадаъну, дурариз гъапи:
MAT.20.18	– Магьа ухьу Ерусалимдиз гъягъюрахьа. Инсаниятдин Бай аьхю маллйиринна къанунчйирин хилиз тувди. Думу карсну йикӏуз жаза гьадабтӏиди. 
MAT.20.19	Хъасин Думу аллагьсузарин хилиз, Дугъ’ина аьрвалар хуз, гъирмажарихьди Думу урччвуз ва дариз зигуз тувди.
MAT.20.20	Гьадму арайиъ Исайихьна, Чан баярра хъади, Зеведейин хпир гъафнийи ва, икрамнаъ ис духьну, дугъу фу-вуш тӏалаб гъапӏнийи. 
MAT.20.21	Исайи дугъхьан, фу ккундуш гьерхиган, дугъу гьамци кӏуру:
MAT.20.21	– Гьаму йиз кьюр бализ Яв Паччагьлугъдиъ сар Яв арччул, тмунур гагул терефнаъ деуз гъита.
MAT.20.22	Исайира жаваб вуди гъапи:
MAT.20.22	– Учву фу тӏалаб апӏураш, учвуз аьгъдарчвуз. Уз’ина гъюз ккайи аьзабар учвхьан аьх апӏуз хьибдин?
MAT.20.22	Дурари: «Ав, шулчухьан», – гъапнийи.
MAT.20.23	Исайи дурариз гъапи:
MAT.20.23	– Дугъриданна, Узу кьабул апӏуз ккайи аьзабар учвура аьх апӏарчва, хъа Йиз арччулна гагул терефарихъинди дитувал Узлан асиллу дар: думу йишвар, Йиз Адашди шлиз улупнаш, гьадрариндар ву.
MAT.20.24	Му гафар гъеерхьиган, имбу йицӏур ученикди гьадму кьюр чвуччвкан зарбди хъял апӏуру. 
MAT.20.25	Хъа Исайи, дурариз вардариз дих дапӏну, кӏуру:
MAT.20.25	– Халкьарин гьякимари дурарин зиин агъавал апӏурайивал ва аьхюдари дурарин зиин чпин гьюкум улупурайивал учвуз аьгъячвуз. 
MAT.20.26	Хъа ичв арайиъ дици дарибшри: шлиз ичв арайиъ кӏулинур хьуз ккундуш, гъит думу ичв гъайгъушнаъ ишри. 
MAT.20.27	Шлиз ичв арайиъ сарпир хьуз ккундуш, гъит ичв лукӏ ишри. 
MAT.20.28	Гьаци Инсаниятдин Байра Чаз жарадари гъуллугъ апӏбан бадали ваъ, хъа Чав гъуллугъ апӏбан бадали ва гизафдарин гунгьарилан хил алдабгъуз кӏури Чан уьмур тувбан бадали Дуфнайир ву.
MAT.20.29	Иса ва Дугъан ученикар Ерихондиан удучӏвурайиган, дурарин кьяляхъди гизаф халкь гъюз хъюгъю. 
MAT.20.30	Ва магьа рякъюхъ деънайи кьюр кури, чпин багхьантина Иса гъягъюрайивал аьгъю дубхьну, аьхю сесниинди гъапи:
MAT.20.30	– Я Давудгъярин Бай! Ич язухъ апӏина!
MAT.20.31	Халкьди дурариз ккебехъ кӏуйи, аммаки дурари хъанара зарбди чӏигъар апӏуз хъюгъю:
MAT.20.31	– Я Агъа, Давудгъярин Бай! Ич язухъ апӏина!
MAT.20.32	Иса дугъужву ва, дурариз дих дапӏну, гъапи:
MAT.20.32	– Узкан фу ккундучвуз?
MAT.20.33	Дурари Исайиз кӏуру:
MAT.20.33	– Я Агъа, ич улар сагъ шлуси апӏина.
MAT.20.34	Исайи, язухъ дапӏну, дурарин уларик хил кучу, ва сабпну дурарин улариз рябкъюз хъюгъю, хъа дурарра Дугъахъди гъягъюру.
MAT.21.1	Дурар Ерусалимдиз багахь духьну, Елион дагъдиин али Вифания кӏуру гъулахьна гъафиган, Исайи гьамциб буйругъ тувну, кьюр ученик гьаъру:
MAT.21.2	– Гьатму ичв гъаншариъ айи гъулаз гъарахай, душваъ, дибтӏнайи дажи ва дидин гъудугъ рякъидичвуз; гьадрар, тудурчну, Узухьна аькъинай. 
MAT.21.3	Ва нагагь учвуз шликӏа фукӏа гъапиш, дурар Агъайиз бакарди ву, Дугъу дурар дишлади кьяляхъ апӏиди, йипай.
MAT.21.4	Му мици хьуб пайгъамбри дупнайи исихъайи гафар кӏулиз удучӏвбан бадали шулайи ляхнар вуйи:
MAT.21.5	«Ерусалим шагьриз йипайки,
MAT.21.5	магьа, яв Паччагь,
MAT.21.5	даждиин элеъну гъюра.
MAT.21.5	Думу учвухьна гъудгъиинди,
MAT.21.5	Фурс ктарди, гъиди».
MAT.21.6	Ученикари, душну, Исайи чпиз гъаписи гъапӏу. 
MAT.21.7	Дажина гъудугъ хъаъну гъахнийи, ва дурариин чпин палтар илирчнийи. Иса дурарин заълан элеънийи. 
MAT.21.8	Халкьдикан гизафдари чпин палтар, хъа имбудари гьарарин цирклар-кюлерра рякъюкк ккирчуйи. 
MAT.21.9	Исайин улихьдира, кьяляхъдира гъюрайи халкьди чӏигъар апӏури гъахьну:
MAT.21.9	«Давудгъярин Бализ тяриф!
MAT.21.9	Агъайин ччвурнахъ Гъюрайириз
MAT.21.9	уж’вал ибшри!
MAT.21.9	Аьршариз тяриф!»
MAT.21.10	Иса Ерусалимдиъ учӏвиган, вари шагьур гьяракатназ гъафи; варди: «Му фуж вуйкӏан?» кӏури, гьерхуйи. 
MAT.21.11	Хъа халкьдигъян:
MAT.21.11	– Му Галилейин Назаретдиан вуйи Иса пайгъамбар ву, – кӏури, жаваб тувнийи.
MAT.21.12	Иса Аллагьдин хулан гьяятдиз гъафи. Душваъ ариш-вериш апӏурайидар вари утӏукку, пул дигиш апӏурайидарин устларна луфар масу туврайидарин кусрийир ккитӏикӏу. 
MAT.21.13	Исайи дурариз гьамци кӏурайи:
MAT.21.13	– Йиз хулаз ккарагру хал пиди», кӏури дибикӏна, хъа учву дидкан тӏарашчйирин мугъара дапӏначва.
MAT.21.14	Хъасин Аллагьдин хулаз Исайихьна гизаф курарна ликудар хуру, ва Дугъу дурар сагъ апӏуру. 
MAT.21.15	Дугъу апӏурайи аьламатнан ляхнар ва, «Давудгъярин Бализ тяриф!» кӏури, чӏигъар апӏурайи баяр-шубар дяркъну, аьхюну маллйир, къанунчйир хъюлу ацӏру. 
MAT.21.16	Ва дурари Дугъаз кӏуру:
MAT.21.16	– Мурари фу кӏураш, Увуз ебхьурануз?
MAT.21.16	Исайира дурариз кӏуру:
MAT.21.16	– Ав, ебхьуразуз. Хъа учву Гирами китабарик: «Мухрихъ хъайидарин ва бицӏидарин мелзналан Узуз тярифнан гафар пуз гъитдива», пну дибикӏнайиб гъурхундарнучвахъа?
MAT.21.17	Дурар гьадушв’ин илмиди, Иса Вифания кӏуру гъулаз гъушнийи ва душваъ йишв адапӏнийи.
MAT.21.18	Гвачӏнин шагьриз хъадакну гъюрайи Исайиз рякъюъ гаш шулу. 
MAT.21.19	Ва, рякъюн гъвалахъ инжирин гьар дябкъну, Думу дидин багахьна гъушу, амма кӏажарилан гъайри, дидигъ фукӏа гъибихъундайи. Исайи, му гьариз сарун асуллагь бегьер дарибхрива, пну, амур гъапӏнийи. Инжирин гьар сабпну гъеебццнийи. 
MAT.21.20	Му аьгьвалат гъябкъю ученикар мюгьтал гъахьнийи:
MAT.21.20	– Инжирин гьар мици сабпну фици гъеебццнийкӏан? – гъапи дурари.
MAT.21.21	Исайи дурариз жаваб вуди гъапи:
MAT.21.21	– Гьякь кӏуразачвуз, эгер учвуз хъугъувал аш ва учву шаклу даршиш, му инжирин гьарин кӏул’ина гъафиб гъубзри, учву гьатму дагъдиз: «Яв йишв’лан улдубчӏвну, гьюлиъ убс», гъапиш, гьадмура тамам хьибди. 
MAT.21.22	Хъугъувал ади учву ккарагури фу ккун гъапӏиш, гьадму хьибдичвуз.
MAT.21.23	Хъасин Исайи, Аллагьдин хулан гьяятдиз дуфну, аьгъювалар улупурайиган, Дугъахьна аьхю маллйирна, къанунчйирна аьхюдар гъюру.
MAT.21.23	Дурари гьерхру:
MAT.21.23	– Уву му ляхнар фициб гьюкмиинди апӏурава? Шли Увуз гьацдар ляхнар апӏуз гьюкум тувну?
MAT.21.24	Исайи дурариз жаваб вуди гъапи:
MAT.21.24	– Узура учвуз саб суал тувдиза. Эгер учву Узуз жаваб тувиш, Узура учвуз, мурар фициб гьюкмиинди апӏураш, пидизачвуз. 
MAT.21.25	Штуан апӏру Ягь’яйиз штуан апӏуз ихтияр шли тувну: Аллагьди, даршиш инсанари?
MAT.21.25	Дурар, фикрарикк ккахъну, чиб-чпикди гьамци пуз хъюгъру:
MAT.21.25	– Эгер ухьу «Аллагьдихьан» гъапиш, Дугъу ухьуз: «Дици вуш, дугъахъ гьаз хъугъундарчва?» пиди, 
MAT.21.26	хъа «инсанарин терефнаан» пуз ухьуз халкьдихьан гучӏ а, гьаз гъапиш халкьди, Ягь’я пайгъамбар ву кӏури, гьисаб апӏура.
MAT.21.27	Гьаддиз дурари Исайиз жаваб вуди гъапи:
MAT.21.27	– Учуз аьгъдарчуз.
MAT.21.27	Хъа Исайи дурариз гъапи:
MAT.21.27	– Ари Узура, Йиз му ляхнар фициб гьюкмиинди апӏураш, пидарзачвуз.
MAT.21.28	Учву фици фикир апӏурачва? Сар касдиз кьюр бай айи. Думу касди, сарпирихьна дуфну, кӏуру:
MAT.21.28	– Жан бай! Душну, гъи ихь тӏумтӏин багъдиъ лих.
MAT.21.29	Думу, «Ккундарзуз!» – пну, жаваб тувну, хъасин, швумал духьну, лихуз гъягъюру. 
MAT.21.30	Адашди, кьюрпи балихьна дуфну, дугъазра кӏуру.
MAT.21.30	– Ибшри, гъягъюрза, – жаваб туву му бали, амма думу гъушундайи.
MAT.21.31	Му кьюрикан адашдин тӏалаб шли тамам гъапӏну?
MAT.21.31	Дурари кӏуру: «Сарпири».
MAT.21.31	Исайи дурариз кӏуру:
MAT.21.31	– Дугъриди кӏуразачвуз: налук уч апӏрударна чӏуру аднан дишагьлийир учвутӏан ухди Аллагьдин Паччагьлугъдиъ учӏвди. 
MAT.21.32	Фицики штуан апӏру Ягь’я учвухьна дугъривалин рякъюъди гъафну. Учву дугъахъ хъугъундарчва, хъа налук уч апӏрударна чӏуру аднан дишагьлийир хъугъну. Учвуз гьамрар вари гъяркънушра, дугъахъ хъугъну, гунгьар гардандиъ гъидисундарчва.
MAT.21.33	Жара тахалусдихъра хъебехъай. Сар касди тӏумтӏин багъ ибтру ва дидлан арчил илтӏибкӏуру. Душваъ чяхир кчӏюбкьру ичӏ йибккуру ва паж апӏуру хъасин, багъ тӏумутӏчйирихьна тувну, учв жара йишвариз гъягъюру. 
MAT.21.34	Хъа тӏумтӏар хъуркьру вахт улубкьиган, дугъу, тӏумтӏин багъдикан чан бегьер хуз, лукӏар тӏумутӏчйирихьна гьаъру. 
MAT.21.35	ТӀумутӏчйири, дугъан гъуллугъчйир дидисну, дурарикан фуж урччвуру, фуж йивну йикӏуру, шлиина гъван уьлюбхюру. 
MAT.21.36	Эйсийи хъанара жара лукӏар гьаъру, хъа дураризра гьаци гъапӏнийи. 
MAT.21.37	Аьхирки дугъу «белки дурариз дугъхьан нач шул», кӏури, дурарихьна чан бай гьаъру. 
MAT.21.38	Амма тӏумутӏчйири, эйсийин бай гъяркъиган, чиб-чпин арайиъ кӏуру: «Му эйсийин ирсчи ву; гъачай думу йивну йикӏухьа ва дугъан ирс ухьуз гъибтдихьа». 
MAT.21.39	Думу дидисну, багъдиан адаъну, йивну йикӏуру. 
MAT.21.40	Ари гьамус багъдин эйси гъафиган, дугъу тӏумутӏчйирикан гьапӏди?
MAT.21.41	Му пис касар дугъу тӏанкь апӏиди, хъа тӏумтӏин багъ вахтниинди чахьна бегьер рубкьру жара тӏумутӏчйирихьна арендайиз тувди.
MAT.21.42	Хъа Исайи, давам апӏури, дурариз кӏуру:
MAT.21.42	– Учву Гирами китабариъ дидикӏнайи гьаму гафар гъурхундарнучва:
MAT.21.42	«Устйири гатӏабхьу гъван мурччвануб гъабхьну.
MAT.21.42	Му ухьуз гъябкъю аьламат Агъайи гъапӏуб ву».
MAT.21.43	Гьаддиз кӏуразачвуз, Аьршарин Паччагьлугъ учвхьан тадабгъиди ва думу лайикьлудариз тувди. 
MAT.21.44	Хъа фуж гьадму гъвандиина ахъиш, думу парчйир хьиди; хъа шил’ина думу абхъиш, чархьиди.
MAT.21.45	Дугъан тахалусар гъеерхьу аьхюну маллйирна фарисйир Думу чпикан улхурайивалин гъавриъ ахъу. 
MAT.21.46	Дурариз Думу дисуз ккун шулу, амма халкьдихьан гучӏ шулу, гьаз гъапиш халкьди Думу пайгъамбар вуди гьисаб апӏурайи.
MAT.22.1	Исайи хъанара дурар тахалусариинди гъаврикк ккауб давам гъапӏнийи.
MAT.22.2	Аьршарин Паччагьлугъ сар гьамцир паччагьдиз ухшар ву. Сар паччагьди, гизафдариз сумчрик дупну, чан балин сумчрин мярака дюзмиш гъапӏнийи. 
MAT.22.3	Вахт улубкьган, дугъу чан лукӏар хялариз теклиф апӏуз гьау, амма дурариз гъюз ккун гъабхьундайи. 
MAT.22.4	Дугъу хъанара дурарихьна чан жара лукӏар гьаънийи:
MAT.22.4	– Магьа, дюрхнайи жердар, якъар дурккну, хурагарра дапӏну, вари гьязурди а, сумчрин демраз гъачай.
MAT.22.5	Садар, дугъан гафарихъ хъпебехъди, чпин хутӏлариз, тмундар ариш-вериш апӏуз гъушнийи. 
MAT.22.6	Имбудари, дугъан лукӏар дидисну, дурччвну йихуру. 
MAT.22.7	Мидкан, пис хъял дуфну, паччагьди, чан кьушмар гьаъну, дурар тӏанкь апӏуру ва дурарин шагьрик цӏа кипру. 
MAT.22.8	Хъасин паччагьди чан лукӏариз кӏуру:
MAT.22.8	– Сумчрин дем гьязурди а, хъа сумчриз теклиф дапӏнайидар лайикьлу гъахьундар. 
MAT.22.9	Гьаддиз, душну, кючйириъ алахькьандариз варидариз сумчрин демраз дих апӏинай.
MAT.22.10	Лукӏарира, душну, кючйириъ чпиз алахькьандар вари: гьам ужудар, гьамсана харжидар хъади дуфну, сумчрин суфра хялари хъабцӏру. 
MAT.22.11	Хяларихьна удучӏву паччагьдиз дураригъ сумчриз ярамиш дару палтар али сар кас рякъюру. 
MAT.22.12	Паччагьди дугъаз кӏуру:
MAT.22.12	– Я дуст кас, сумчрин палтар алдарди увхьан мина гъюз фици гъабхьунвухьан?
MAT.22.12	Дугъазра кӏуруб гъибихъундайи. 
MAT.22.13	Гьадмуган паччагьди лукӏариз гъапнийи:
MAT.22.13	– Му, ликар-хилар йитӏну, чӏатинди мучӏушназ, ишуб, гьарай-суза, фигъан айишвазди гатӏахьай. 
MAT.22.14	Фицики теклиф дапӏнайидар гизафдар ву, хъа кадагънайидар – цӏиб.
MAT.22.15	Гьадмуган фарисйири, мушв’ан удучӏвну, Исайи фукӏа дюз даруб кӏайиз ккеуз мясляаьт апӏуру, 
MAT.22.16	ва Дугъахьна, Гьироддин терефкрарра хъади, чпин ученикар гьаъру. Дурари Исайиз кӏуру:
MAT.22.16	– Я Мялим! Учуз Уву гьякьлу кас вуйивал ва инсанар Аллагьдин дугъри рякъюъ тӏаърайивал аьгъячуз. Уву инсандин машназ, яна гъуллугъназ лигурдарва. 
MAT.22.17	Гьаци вуйиган, учуз йип: Римдин паччагьдиз учу налук тувуз хай шулин, даш шулдарин?
MAT.22.18	Исайи, дурарин чӏуру ниятар рякъюри, кӏуру:
MAT.22.18	– Кьюб маш гъяйидар, Узу гьаз ахтармиш апӏурачва? 
MAT.22.19	Учву налукди туврайи пул Узуз улупай.
MAT.22.19	Дурари Дугъахьна саб манат хуру.
MAT.22.20	– Мидик шлин шикилна ччвур ка? – пну, гьерху Исайи дурарихьан.
MAT.22.21	– Римдин паччагьдин, – жаваб туву дурари.
MAT.22.21	Гьадмуган Исайи дурариз кӏуру:
MAT.22.21	– Дици вуш, паччагьдинуб паччагьдиз, хъа Аллагьдинуб Аллагьдиз тувай.
MAT.22.22	Му гафар гъеерхьиган, дурар мюгьтал шулу ва Дугъхьан гьудучӏвну гъягъюру.
MAT.22.23	Гьадму йигъан Дугъахьна гъачӏидар чӏиви шуб айиб дар кӏурайи саддукйир гъюру, ва дурари Исайихьан гьерхру:
MAT.22.24	– Я Мялим! Муса пайгъамбри дупна: «Эгер фуж чаз велед даршиди гъачӏиш, дугъан хпир дугъан чвуччвуз дитри ва чвуччвун тухум давам апӏри». 
MAT.22.25	Учу ургур чве вуйча, ва сарпир эвлемиш духьну, гъакӏну ва, велед хътарди хьпаз лигну, хпир дугъан чвуччвуз дитру. 
MAT.22.26	Гьамци кьюрпирра, шубурпирра, та-а-ап ургурпириина гъяйиз, вари йихуру. 
MAT.22.27	Аьхирки гьадму хпирра йикӏуру. 
MAT.22.28	Гьаци гъабшиган, гъиямат йигъан вари чӏиви шлуган, думу ургурикан фунурин хпир хьиди? Дурариз вардариз думу швуваз гъушнийи аьхир.
MAT.22.29	Исайи дурариз гьамциб жаваб апӏуру:
MAT.22.29	– Учву, я Гирами китабар, ясана Аллагьдин кьудрат аьгъдарди, улдугурачва. 
MAT.22.30	Чӏиви гъахьиган, дурари я швушвар хурдар, я швуваз гъягъюрдар. Дурар аьршариъ айи малайикарси хьиди. 
MAT.22.31	Хъа гъиямат йигъан гъийихдар чӏиви хьувалин гьякьнаан Аллагьди учвуз гъапи гьаму гафар яраб учву гъурхундайкӏан? 
MAT.22.32	«Узу Ибрагьимдин Аллагь вуза, Исакьдин Аллагь вуза ва Якьубдин Аллагь вуза». Аллагь дийихнайидарин ваъ, хъа чӏивидарин Аллагь ву.
MAT.22.33	Му гафар гъеерхьиган, халкь Исайин аьгъювалар улупбиин мюгьтал шуйи.
MAT.22.34	Исайи саддукйир фици чпин йишв’ин дитнуш, гъеебхьиган, фарисйирна саддукйир, сатӏиди уч шулу. 
MAT.22.35	Дурарикан сар къанунчийи, Исайи фу кӏуруш кӏури, Дугъхьан гьерхру:
MAT.22.36	– Мялим! Къанундиъ вартӏан метлеблу табшуругъ фунуб ву?
MAT.22.37	Исайира дугъаз кӏуру:
MAT.22.37	– «Яв Агъа Аллагь, вари юкӏв хъипну, вари рюгьнаан ва яв вари фагьмиан ккун апӏин». 
MAT.22.38	Му сабпи ва вартӏан метлеблу табшуругъ ву. 
MAT.22.39	Кьюбпибра гьаддиз барабар ву: «Яв багахь хьайир жвуваз жвувси ккун апӏин». 
MAT.22.40	Гьаму кьюб табшуругъдиин вари Къанун ва пайгъамбрарин Бикӏбар биналамиш духьна.
MAT.22.41	Саб йишв’ина уч духьнайи фарисйирихьан Исайи гьерху:
MAT.22.42	– Учву Месигьдин гьякьнаан фу фикир апӏурачва? Думу шлин Бай ву?
MAT.22.42	Фарисйири Дугъаз:
MAT.22.42	– Давудгъярин Бай ву, – кӏуру.
MAT.22.43	Исайи дурарихьан хъана гьерхру:
MAT.22.43	– Дици вуйиган, Рюгьну ацӏнайи Давудри Дугъаз Агъа фици кӏура? Давудри дупнаки:
MAT.22.44	«Агъайи йиз Агъайиз гъапну:
MAT.22.44	Узу Яв душмнар Яв ликарикк дахьайизкьан,
MAT.22.44	Йиз арччул гъвалахъ деъ?»
MAT.22.45	Гьамци, Давудри Дугъаз Агъа кӏурайиган, Думу дугъан Бай фици хьидихъа?
MAT.22.46	Сарихьанра Дугъаз жаваб тувуз гъабхьундар. Ва гьадму йигъланмина, Исайиз суалар тувуз кӏури, Сарун сарира Исайихьан гьич сабдиканра гьерхуз кӏубанвал гъапӏундар.
MAT.23.1	Хъасин Исайи, халкьдихьна ва Чан ученикарихьна илдицну, гъапнийи:
MAT.23.2	– Мусайин Къанундин гъаврикк ккаъри, тахтниин къанунчйирна фарисйир деъна. 
MAT.23.3	Гьаци вуйиган, гьадрари кӏурубдихъ хъебехъай ва кӏулиз адабгъай, хъа дурари апӏурайиганси мапӏанай, фицики дурари, фу ккун апӏураш, кӏура, хъа чпи гьаци апӏурадар. 
MAT.23.4	Читин къайдйир кӏули гъахуз гъитри, дурари гъюнариин гъулайсуз гъагъар иливура, хъа дурар алишвлан ришвбан бадали чпи тӏубкьан кучрадар. 
MAT.23.5	Хъа дурари фукӏа апӏурашра, инсанариз рябкъри кӏури апӏурайиб ву. Гьамци дурари унтӏланна хиллан илдижру Къанундиан гафар дидикӏнайи чпин чӏулар аьхю апӏури шулу ва палтарин цӏимцӏлар ярхи апӏури шулу. 
MAT.23.6	Дурар мажлисар-демариъ ва мистариъ ужусдар йишвар дидисну деуз ккунидар ву. 
MAT.23.7	Ва базар-майднариин чпи тебрик апӏури ва адмийири чпиз «Мялим! Мялим!» кӏури, дих апӏури ккунидар ву. 
MAT.23.8	Хъа учвуз гъит мялимар дарипри, фицики гьякь Мялим сар ву, хъа учву вари гъардшар вучва. 
MAT.23.9	Ва жилариин саризра адаш макӏанай, фицики учвуз сар Аьршарин Адаштӏан адар. 
MAT.23.10	Ва учвуз насигьятчйирра дарипри, фицики сар ву учвуз айи Насигьятчи, думура Месигь ву! 
MAT.23.11	Учвкан варитӏан заан вуйирикан, учвуз гъараваш ишри, 
MAT.23.12	фицики, шли учв заанди дисури гъашиш, думу аскан апӏиди, хъа шли учв асканди дисури гъашиш, гьадму заан хьиди.
MAT.23.13	Ичв гьял пис хьибди, кьюб маш гъяйи къанунчйирна фарисйир! Гьаз гъапиш адмийирин улихь Аьршарин Паччагьлугъдин раккар хъяркьрачва. Душваъ я учву учӏврадарчва, я учӏврайидар учӏвуз гъитрадарчва. [
MAT.23.14	]
MAT.23.15	Ичв гьял пис хьибди, къанунчйирна фарисйир, кьюб маш гъяйидар, гьаз гъапиш сар каскьан учвухъинди илтӏикӏбан бадали, учву гьюлериланна жиларилан илдицури шулучва; ва дицир кас гъидихъган, дугъкан учвутӏан кьюб ражари бешбетер жегьеннемагьли апӏуручва.
MAT.23.16	Ичв гьял пис хьибди, рякъ улупурайи курар. Учву: «Аллагьдин хул’инди ху гъапӏну пну, баладар, – кӏурачва, – хъа Аллагьдин хулаъ айи гъизилиинди ху гъапӏур чав туву гаф тамам апӏуз мажбур ву», – кӏурачва. 
MAT.23.17	Я курар ва ахмакьар! Фу заан ву: гъизил, дарш гьадму гъизил гирами апӏурайи Аллагьдин хал?
MAT.23.18	Хъанара: «Шли Аллагьдиз багъишар апӏру йишв’инди ху гъапӏнуш, дугъаз, баладар, кӏурачва, – хъа гьадина багъиш апӏуз дубхнайибдиинди ху гъапӏур чав туву гаф тамам апӏуз мажбур ву», – кӏурачва. 
MAT.23.19	Эй кур духьнайидар! Фу заан ву: багъиш апӏуз дубхнайиб, дарш думу гирами апӏурайи марцци йишв? 
MAT.23.20	Гьаци вуйиган, шли Аллагьдиз багъишар апӏру йишв’инди ху апӏураш, дугъу гьадушв’ин дивру варибдииндира ху апӏура. 
MAT.23.21	Аллагьдин хул’инди ху апӏурайири, гьам Аллагьдин хул’инди, гьамсана душваъ яшамиш Шулайириинди ху апӏура. 
MAT.23.22	Зав’инди ху апӏурайири Аллагьдин тахтниинди ва дид’ин Деънайириинди ху апӏура. 
MAT.23.23	Ичв гьял пис хьибди, къанунчйирна фарисйир, фицики учву, Къанунди дупнайибси, шюше, гьашв ва шивит укӏарин йицӏуб пайнакан саб пай туврачва, хъа Къанундиъ вартӏан метлеблу вуйиб: гьякьлувал, рягьимлувал, хъугъвал – гьархрачва; сифте вуди гьамрар дапӏну ккунду, хъа тмунубра дарапӏди гъибтну ккундар. 
MAT.23.24	Эй рякъ улупурайи курар! Учву хурагнак кабхъу мизмиз ктабгъурачва, хъа деве хътӏюбкъюрачва. 
MAT.23.25	Ичв гьял пис хьибди, кьюб маш гъяйи къанунчйирна фарисйир, гьаз гъапиш учву захна бушгъаб заълан марцц апӏури шулучва, хъа дурарин айитӏишв угъраш’валинна тямягькарвалин йимишари абцӏри шулучва. 
MAT.23.26	Эй кур фарисей! Сифте захранна бушгъабан айитӏишв марцц апӏин, дурарин чӏатан терефра марцциб шлуганси. 
MAT.23.27	Ичв пис гьял хьибди, кьюб маш гъяйи къанунчйирна фарисйир, фицики учву, уччвуди рякъюз кӏури, чӏатанди лизиди дарснайи, хъа айитӏишв майтин кӏурбарина жюрбежюр чиркишну ацӏнайи накьварин гюмбтариз ухшар вучва. 
MAT.23.28	Гьаци учвура, инсанариз заъланди дугъридарси улупури, айтӏанди кучӏляхваларина нягьякьвалари ацӏначва.
MAT.23.29	Ичв гьял пис хьибди, кьюб маш гъяйи къанунчйир ва фарисйир! Учву, пайгъамбрариз ва жара марцци касариз гюмбтар диври, дурар кабалгурачва. 
MAT.23.30	«Эгер учу ич ата-бабйирин девриъ яшамиш шули гъахьнийиш, учу дурарихъди пайгъамбрарин ифи удубзбаъ иштирак хьидайча», – кӏурачва. 
MAT.23.31	Гьаму гафариинди учву пайгъамбрар гъийихдарин веледар вуйивалин гьякьнаан ачухъди шагьидвал апӏурачва. 
MAT.23.32	Гьаци вуйиган, ичв абйирин тахсрар давам апӏинай! 
MAT.23.33	Эй битӏар, битӏран ифи айидар! Учву жегьеннемдин цӏигъ гъитру жазайиккан фици гьергдичва? 
MAT.23.34	Гьаддиз магьа Узу учвухьна пайгъамбрар, фагьумлуйир ва аьлимар гьаъраза. Учву дурарикан садар йивну йихидичва, хъа тмундар ичв мистариъ урччвидичва ва шагьриан шагьриз утӏуккури хьидичва. 
MAT.23.35	Гьякьлу Авелин ифдилан ккебгъну, Аллагьдиз багъишар туврушванна Аллагьдин хулан арайиъ учву йивну гъачӏи Варахайин бай Закар’яйин ифдиина гъяйизкьан, жилариин нягьякьди удубзурайи вари ифдин тахсирра ичвуб хьибди. 
MAT.23.36	Дюзди кӏуразавуз: гьамусдин адмийириз гьаму варибдин жаза гьадабтӏиди.
MAT.23.37	Эй, пайгъамбрар йивну йихру ва чахьна гьау илчйириин гъван уьлюбхру Ерусалим! Швнубан Узуз, пеъли чан хлинццариккна шюхъярси, яв халкь уч апӏуз ккун гъабхьунзуз, хъа учву кӏул ккивундарчва! 
MAT.23.38	Лигай, магьа ичв хал ичӏиди гъубзна. 
MAT.23.39	Магьа кӏуразачвуз: «Агъайин ччвурнахъ Гъюрайир ужувлакк ишри», кӏури, учву дих дарапӏкьан гагьди, Узу сарун рякъидарчвуз.
MAT.24.1	Иса Аллагьдин хул’ан удучӏвиган, Дугъан ученикар, Дугъаз Аллагьдин хулан дараматар улупуз кӏури, багахьна гъафи. 
MAT.24.2	Исайи дурариз кӏуру:
MAT.24.2	– Гьамрар вари рякъюранчвуз? Дугъридан кӏуразачвуз, мидин гъван гъвандиин гъубзидар, вари дабгъиди.
MAT.24.3	Иса Елион дагъдиин деънайиган, Дугъахьна ученикар гъюру ва жарадар алдру йишв’ин дурари Дугъхьан гьерхру:
MAT.24.3	– Йип учуз, дици фила хьибди? Уву хъадакну гъюрувал ва гъиямат йигъ улубкьруб учуз фицдар лишнариинди аьгъю хьибди?
MAT.24.4	Исайи дурариз жаваб вуди кӏуру:
MAT.24.4	– Лигайгьа, шликӏа учву алдатмиш дарапӏбан бадали, ихтият йихьай. 
MAT.24.5	Фицики гизафдар: «Узу Месигь вуза» кӏури, Йиз ччвурнаккди гъиди ва гизаф халкьар алдатмиш апӏиди. 
MAT.24.6	Гьацира учвуз багахь ва ярхла дявйирикан ебхьидичвуз. Лигайгьа, гучӏ мапӏанай, фицики мурар духьну ккуни ляхнар ву, амма му сабан аьхир дар. 
MAT.24.7	Фицики халкь халкьдиин, паччагьлугъ паччагьлугъдиин алархьиди. Гаш’валар ахьди, жюрбежюр йишвариъ жилар тӏурччвиди. 
MAT.24.8	Мурар вари бедбахтваларин, бицӏир апӏру аьзабарси, сифте кӏулар ву. 
MAT.24.9	Гьадмуган учвуз аьзабар тувди ва учву йивну йихиди; учву, Йиз ученикар хьпаз лигну, вари халкьариз даккун хьидичва. 
MAT.24.10	Гьадмуган гизафдар хъугъвалихьан ярхла хьиди. Сари-сар масу тувуз хъюгъди, инсанарин арайиъ душманвал абхъди. 
MAT.24.11	Хъасин хайлин кучӏлин пайгъамбрар арайиз удучӏвиди ва дурари гизафдар алдатмиш апӏиди. 
MAT.24.12	Къайдасузвалар гизаф артухъ хьпаз лигну, гизафдарин сар-сарихьна ккунивал цӏиб хьибди. 
MAT.24.13	Гьамрар вари шли аьхиризкьан аьх гъапӏиш, гьадму дюрхну хьиди. 
MAT.24.14	Гьарсаб миллетдиз ебхьруганси, Аьршарин Паччагьлугъдикан Ужувлан хабар вари дюн’яйиъ рабгъиди, гьадмуган гъиямат йигъ улубкьиди.
MAT.24.15	Гьамци Даниял пайгъамбри улихь ккимиди дупнайи Гирами йишваъ Аллагь гьясбикк ккадру алчагъвал учвуз гъябкъиган (урхурайир гъит гъавриъ ишри), 
MAT.24.16	гьадмуган Ягьудия уьлкейиъ айидар дагълариз гьергри. 
MAT.24.17	Фуж гьадму вахтна гъваин алди гъашиш, чан хулаъ айиб фукӏа гъадабгъуз душвлан улдудучӏври, 
MAT.24.18	фуж хутӏлиъ ади гъашиш, думу чан палтар гъадагъуз хулаз дурушри. 
MAT.24.19	Гъагъдиъ айидаринна нанайихъ бицӏидар хъайидарин гьадму йигъари гьял пис хьибди! 
MAT.24.20	Гьамрар вари улукьну, учву гьергуз мажбур гъабхьи вахт я кьюрд, ясана султ йигъ дарибшри пну, ккарагай, 
MAT.24.21	фицики гьадмуган дюн’я ккебгъхъанмина дарши ва сарун сабанра даршлусдар зурба бедбахтвалар хьиди. 
MAT.24.22	Хъа гьадму йигъар Аллагьди кам гъапӏундайиш, сар каскьан ккададархьрийи, амма Чав кадагънайидар бадали Дугъу гьадму йигъар кам апӏиди. 
MAT.24.23	Эгер учвуз думуган «Лиг, Месигь гьамшвахь хьа» вая «Гьатушвахь хьа» гъапиш, мухъугъанай, 
MAT.24.24	фицики кучӏлин месигьар ва кучӏлин пайгъамбрар удучӏвну, зурба аьламатнан лишнар улупуз хъюгъди. Дурар, чпихьан шулуш, гьелле Аллагьди кадагънайи касарра алдатмиш апӏуз чалишмиш хьиди. 
MAT.24.25	Магьа, Узу улихьмиди гъапунзачвуз. 
MAT.24.26	Гьамци, нагагь учвуз «Магьа Думу ичӏи чюлиъ а» гъапишра, дина мягъянай; «Магьа Думу хулариъ гьитӏикӏна» гъапишра, мухъугъанай. 
MAT.24.27	Кьюркьлин цӏа завун му кӏулиан тму кӏулиз фици крибчуруш, Инсаниятдин Байра гьаци гъиди. 
MAT.24.28	Наан майит ади гъабшиш, гьадина люкьяр уч хьиди.
MAT.24.29	Хъа сабпну гьадму йигъарин кьяляхъ «Ригъ ктӏубшвиди, вазли акв тувидар, завариан хядар ахьди, завар ккадаршвиди». 
MAT.24.30	Гьадмуган зав’ина Инсаниятдин Балин лишан гъибди. Жилиин али вари халкьар ишиди, дурариз, Чан кьувват ва зурба гьяйбат хъади, дифариин алди гъюрайи Инсаниятдин Бай рякъиди. 
MAT.24.31	Дугъура зурба сес апӏру зурна хьади Чан малайикар гьаъди, дурари Дугъу ктагъу касар, жилин саб кӏул’ан тмуну кӏулиз гъяйизкьан, юкьбиб терефарихъанди уч апӏиди.
MAT.24.32	Инжирин гьархъан мисал гъадабгъай: дидин кюлери кьюкьяр апӏруган ва кӏажар адашвруган, хьад багахь шулайивал аьгъю шулучвуз. 
MAT.24.33	Гьаци учвузра, гьамрар вари гъяркъган, гьадму вахт, ичв раккнихъ хъайиси, багахь дубхьнайивал аьгъю йибхьай. 
MAT.24.34	Гьякь кӏуразачвуз: му вари улубкьайиз, гьамусдин насил гъубзди. 
MAT.24.35	Заварна жилар ккадахьиди, хъа Йиз гафар дургидар.
MAT.24.36	Я аьршарин малайикариз, я Бализ – саризра йигъ ва сяаьт аьгъдар, хъа сар Адашдиз аьгъя. 
MAT.24.37	Нюгьдин йигъари фици гъабхьнуш, Инсаниятдин Бай гъювалра гьаци хьибди: 
MAT.24.38	жилиин шид улубчӏвайиз улихьна Нюгь чан гимдиъ учӏву йигъ’ина гъяйиз, вари фици ипӏури-убхъури, швушвар хури, швуваз гъягъюри гъахьнуш 
MAT.24.39	ва шид улубчӏвайиз фици фтинкӏа фикир ктарди гъахьнуш, Инсаниятдин Бай гъювалра гьаци хьибди. 
MAT.24.40	Думу вахтна хутӏлиъ кьюр нежбер лихури гъахьиш, дурарикан сарнур гъахиди, тмунур гъитди; 
MAT.24.41	хилин рягъярихъ тахил рябгъюрайидар кьюр дишагьли гъахьиш, дурарикан сар гъадагъиди, тмунур гъитди. 
MAT.24.42	Гьаци вуйиган, ул иливну мааханай, гьаз гъапиш ичв Агъа гъюру йигъ учвуз аьгъдарчвуз. 
MAT.24.43	Учвуз аьгъю йибхьайки, хулан эйсийиз угъри гъюру вахт аьгъяйиш, думу даърахрийи ва чан хулаъ учӏвуз гъидритрийи. 
MAT.24.44	Гьаддиз учвура гьязурди гъузай, фицики учву ккилигури адру сяаьтна Инсаниятдин Бай гъиди.
MAT.24.45	Агъайин вартӏан аькьюллу, вафалу гъараваш фунур ву? Дугъу имбу гъаравшариз ипӏруб туврурди дурарин зиин гъуллугъчиди дерккур. 
MAT.24.46	Хулаз гъафи агъайиз ляхин апӏури гъяркъю гъуллугъчи бахтавар ву. 
MAT.24.47	Гьякь кӏуразачвузки, агъайи думу чан вари хал-йишван аьхюрди дерккди. 
MAT.24.48	Хъа эгер думу гъуллугъчийи, чан кӏваан: «Йиз агъа багаригьди гъидар» пну, 
MAT.24.49	миди вуйи чавсдариз сабра дарди йивури гъахьиш, лутйирихъди ипӏуз-убхъуз хъюгъиш, 
MAT.24.50	агъа, думу ккилигури адру йигъан ва мялум дару сяаьтна хъуркьди 
MAT.24.51	ва дугъу думу гъуллугъчи кьюб швур апӏиди: дугъкан, кьюб маш гъяйидарикан апӏруб апӏиди, душваъ суза-фигъан, зурба ишуб абхъди.
MAT.25.1	Гьадмуган Аьршарин Паччагьлугъ, лампйир гъадагъну, йишвну жамран улихьна гъюрайи йицӏур шураз ухшар хьибди. 
MAT.25.2	Дурарикан хьур аькьюллудар ва хьур абдалдар гъахьну. 
MAT.25.3	Абдал шубари, лампйир гъадагъну, дурарихъ хъубзруб гъадабгъундар. 
MAT.25.4	Аькьюллудари лампйирихъди хъубзрубра гъадабгъуру. 
MAT.25.5	Жамру кьан апӏуради хьпаз лигну, дурар вари нивкӏуз гъягъюру. 
MAT.25.6	Хъа гьацӏишваринган: «Магьа жам гъюра, улихьна удучӏвай», – кӏури, сесер утӏурччвуру.
MAT.25.7	Вари шубар, гъудужвну, чпин лампйир акуди кархьуз хъюгъру. 
MAT.25.8	Абдал шубари аькьюллудариз: «Ичв хъубзрубдикан учузра чавай, даршиш ич лампйир ктӏушвура», – кӏуру. 
MAT.25.9	Хъа аькьюллудари: «Хъубзруб учузра, учвузра гьубкӏидар. Масу туврайидарихьна душну, учвуз гъадабгъай», – кӏуру.
MAT.25.10	Хъа дурар хъубзруб гъадабгъуз душну имиди, жам гъюру. Гьязурди айи шубар дугъахъди сумчрин демраз гъягъюру, ва сарун раккар хъяркьру. 
MAT.25.11	Хъасин хъубзруб гъадабгъуз гъушу тмуну шубарира дуфну: «Я Агъа, я Агъа! Учуз раккин абцца», – кӏуру. 
MAT.25.12	Жамру дурариз жаваб вуди: «Дюзди кӏуразачвуз, узуз учву зат аьгъюдаркьан дарзуз», – кӏуру.
MAT.25.13	Гьаци вуйиган, мааханай, гьаз гъапиш я йигъ, я сяаьт аьгъдарчвуз.
MAT.25.14	Аьршарин Паччагьлугъ сар гьамцир касдихь тевуз шул: саб ражари ярхла уьлкйириз гъягъруган, дугъу чан гъуллугъчйириз дих дапӏну, чан мяишатдиз лигуз табшурмиш гъапӏнийи. 
MAT.25.15	Дурарин удукьувалариз лигну, сарихьна хьуд агъзур, тмунурихьна кьюд агъзур, шубурпирихьна сад агъзур манат тувну, учв гъушнийи. 
MAT.25.16	Хьуд агъзур манат гъибисури, дишлади думу ляхник кипру ва хьуд агъзурсана гъазанмиш апӏуру. 
MAT.25.17	Гьаци кьюд агъзур гъибисурира кьюд агъзурсан гъазанмиш гъапӏнийи. 
MAT.25.18	Хъа сад агъзур манат гъибисури, душну, жил деебккну, душвакк ккивну, пул жин гъапӏну. 
MAT.25.19	Саб хайлин вахтналан агъа гъюру ва дурарихьан арсран гьякь-гьисаб апӏувал ккун апӏуру. 
MAT.25.20	Чахь хьуд агъзур манат гъибтури, пул дубхну, кӏуру:
MAT.25.20	– Агъа! Уву узухьна хьуд агъзур манат тувунва, магьа узу дурариинди хъана хьуд агъзурсан гъазанмиш гъапӏунза.
MAT.25.21	Агъайи дугъаз кӏуру:
MAT.25.21	– Аферин увуз, ужур ва вафалу гъуллугъчи, бицӏи ляхниъ узуз вафалу гъахьунва, аьхю ляхнар табшурмиш апӏидизавуз; яв агъайин мяракайиз дуфну, дугъахъди шадвал апӏин.
MAT.25.22	Гьаци кьюд агъзур манат гъибисурира, дуфну, кӏуру:
MAT.25.22	– Агъа! Уву узухьна кьюд агъзур манат тувунва, магьа дурарин кюмекниинди узу хъана кьюд агъзурсан гъазанмиш гъапӏунза.
MAT.25.23	Агъайи дугъаз кӏуру:
MAT.25.23	– Увузра аферин, ужур ва вафалу гъуллугъчи, бицӏи ляхниъ узуз вафалу гъахьунва, аьхю ляхин табшурмиш апӏидизавуз; йиз мяракайиз дуфну, узухъди йиз шадвал пай апӏин.
MAT.25.24	Хъасин сад агъзур манат хьайир дуфну, кӏуру:
MAT.25.24	– Агъа! Узуз уву учӏру адми вуйиб аьгъяйзуз: дурубзру йишв’ан ккадабцӏуз ва ктриву йишв’ан бегьер уч апӏуз ккунир вува. 
MAT.25.25	Гучӏ кабхъури пул жиликк жин гъапӏунза: магьа яв думу гъадабгъ.
MAT.25.26	Хъа агъайи дугъаз гьамци кӏуру:
MAT.25.26	– Эй жинжал ва темпел гъуллугъчи, увуз узу дурубзру йишв’ан ккадабцӏрур ва ктриву йишв’ан бегьер уч апӏрур вуйиб аьгъдайнуз? 
MAT.25.27	Гьаддиз уву йиз пул ляхник кипну ккундийи, гъафири узу думу артухъ дубхьну гъадабгъидийза. 
MAT.25.28	Гьаддиз тадабгъай мугъахь хьайи пул ва тувай йицӏуд агъзур хьайирихьна. 
MAT.25.29	Фицики гьарсар чаз айи касдиз хъанара тувди ва дугъан разу хьибди, хъа чаз адрурихьан айибра тадабгъиди. 
MAT.25.30	Ва башаккадру гъуллугъчи чӏатинди мучӏушназ гатӏахьай. Душваъ суза-фигъан, зурба ишуб хьибди.
MAT.25.30	Хъасин Исайи кӏуру:
MAT.25.30	– Ебхьуз ибар кайидариз гьаму гафар ерхьри!
MAT.25.31	Инсаниятдин Бай Чан аднаъди малайикарра хъади гъафиган, Дугъу Чан адлувалин паччагьвал апӏиди. 
MAT.25.32	Дугъан улихь вари миллетар уч духьну хьиди, хъа Дугъу, марччлихъни марччар цӏигьарихьан фици жара апӏури шулуш, гьаци дурар сар-сарихьан жара апӏиди: 
MAT.25.33	марччар Чан арччул, цӏигьар гагул терефнаъ дерккди. 
MAT.25.34	Гьадмуган Паччагьди Чан арччул терефнаъ айидариз пиди:
MAT.25.34	– Гъачай йиз адашдин ужувлакк ккахьнайидар, дюн’я ккебгъхъанмина учвуз гьязурди дебккнайи Аьршарин Паччагьлугъ ирсди кьабул апӏинай. 
MAT.25.35	Узуз гашди айзуз, учву Узуз уьл тувнийчва; Узу штухъ дахаргнайза, учву штухъди тухъ гъапӏнийчва; Узу яд жви вуйза, учву Узу кьабул гъапӏнийчва; 
MAT.25.36	гъяцӏалди айза, Уз’ин палат алабхьнийчва; иццури айза, учву Узуз гъилигнийчва; дустагъдиъ айза, Узухьна гъафнийчва.
MAT.25.37	Гьадмуган дугъри касари Дугъаз пиди:
MAT.25.37	– Я Агъа! Уву учуз гашди дяркъну, Увуз фила уьл гьивнийихъа? Вая дахаргну ади, фила шид тувнийихъа? 
MAT.25.38	Уву яд жви вуди, учу Уву фила кьабул гъапӏнийихъа? Вая гъяцӏалди дяркъну, учу Ув’ин фила палат алабхьнийихъа? 
MAT.25.39	Уву кетӏерццну ади, ясана дустагъдиъ ади дяркъну, учу Увухьна фила гъафнийихъа?
MAT.25.40	Ва Паччагь вуйи Инсаниятдин Бали дурариз жаваб вуди пиди:
MAT.25.40	– Дюзди кӏуразачвуз, учву гьаму Йиз бицӏи гъардшарикан саризкьан гьаци гъапӏнуш, гьадму учву Узуз гъапӏу мисал ву.
MAT.25.41	Гьадмуган Дугъу чан гагул терефнахъ хъайидариз пиди:
MAT.25.41	– Йиз улариккан дург духьну гъарахай, нянайикк ккайидар, иблисдиз ва дугъан хликк ккайидариз гьязур дапӏнайи жегьеннемдин цӏиз гъарахай. 
MAT.25.42	Узуз гашди айзуз, учву Узуз уьл тувундайчва; Узу дахаргнайза, шид тувундайчва; 
MAT.25.43	Узу яд жви вуди гъафиган, Узу кьабул гъапӏундайчва; гъяцӏалди айиган, Узухъ палат хъабхьундайчва; иццурайиган ва дустагъдиъ айиган, Узухьна гъафундайчва.
MAT.25.44	Гьадмуган дурарира Дугъаз жаваб вуди пиди:
MAT.25.44	– Я Агъа! Увуз гашди вая дахаргну ади, гъураба вая гъяцӏалди ади, кетӏерццнади, вая дустагъдиъ ади дяркъну, учу Увуз гъуллугъ дарапӏди фила гъитнухъа?
MAT.25.45	Гьадмуган Дугъу пиди:
MAT.25.45	– Дюзди кӏуразачвузки, учву гьаму Йиз бицӏи гъардшарикан саризкьан гьаци гъапӏундарш, Узузра гъапӏундарчва.
MAT.25.46	Гьамци, нягьякьдар жегьеннемдин ккудудубкӏру аьзабнаъ ахьди, хъа гьякьлудар ккудудубкӏру уьмур хъапӏри хьиди.
MAT.26.1	Вари гьаму гафар дупну ккудукӏхъан, Исайи Чан ученикариз кӏуру:
MAT.26.2	– Учвуз аьгъячвузки, кьюд йигълан Пасхайин машквар хьибди ва Инсаниятдин Бай хачриин дариз зигбан бадали душмнарин хилиз тувди.
MAT.26.3	Гьадму вахтна аьхю маллйирна аьхюдар Каяфа кӏуру аьхюну маллайин гьяятдиъ уч духьнайи. 
MAT.26.4	Дурари, аьмалдарвалиинди дидисну, Иса йикӏуз йикьрар апӏуру. 
MAT.26.5	Амма дурари гьамци гъапнийи:
MAT.26.5	– Анжагъ машквар йигъан ваъ, фицики халкьдик гъалабулугъ кабхъди.
MAT.26.6	Иса Вифанияйиъ хамран аьзар кади гъаши Шимондин хулаъ айи вахтна, 
MAT.26.7	Дугъан багахьна, лизи ругдин бетисибдиъди багьа ягъра хьади, сар дишагьли гъюру. Дугъу гутдиз гъюн йивну илдигънайи Исайин кӏул’ин ягъ улубзуру. 
MAT.26.8	Му гъябкъю ученикарик, хъял кубчӏвру.
MAT.26.8	Дурари:
MAT.26.8	– Гьамкьан ицци ниъ хъайи ягъ мугъу гьаз чӏур гъапӏу? 
MAT.26.9	Му аьхю кьиматнахъ масу тувну, пул касибариз пай апӏуз шулийда, – кӏуйи.
MAT.26.10	Дурарин гъавриъ ахъу Исайи кӏуру:
MAT.26.10	– Дишагьлийиз нач шлуси гьаз кӏурачва? Узу бадали дугъу ужуб ляхин апӏура. 
MAT.26.11	Касибар гьарган учвухъди хьиди, хъа Узу учвухъди гьарган хьидарза. 
MAT.26.12	Гьаму ягъ Йиз кӏулкан ктатбиинди дугъу Йиз беден накьвдик кивбан бадали гьязур апӏура. 
MAT.26.13	Гьякь кӏуразачвуз: дюн’яйиъ му Ужувлан хабар наан рабгъури гъабшишра, думу кӏваин апӏиди ва дугъу гъапӏубдикан ктибтиди.
MAT.26.14	Гьадмуган йицӏикьюрикан сари – Искариот Ягьуда кӏурури, аьхюну маллйирихьна душну, кӏуру:
MAT.26.15	– Иса дисуз учвуз кюмек гъапӏиш, узуз фу тувдичва?
MAT.26.15	Дурари дугъаз, арсран сумчӏур манат тувурча, гъапи. 
MAT.26.16	Гьаддихъанмина дугъу Иса масу тувуз гъулай вахт абгури шулу.
MAT.26.17	Личӏван лавшарин машквран садпи йигъан Исайихьна дуфну, Дугъан ученикари гьерхнийи:
MAT.26.17	– Увуз пасхайин хураг учу наан гьязур дапӏну ккундувуз?
MAT.26.18	Исайи дурариз кӏуру:
MAT.26.18	– Шагьриз сар фланурихьна гъарахай ва дугъаз йипай: «Мялимди гьерхра: „Узу пасхайин машквар Йиз ученикарра хъади яв хулаъ апӏурза“».
MAT.26.19	Исайи гъаписи вари дапӏну, ученикари пасхайин хураг гьязур гъапӏнийи. 
MAT.26.20	Хябяхъ гъабхьибси, Иса Чан йицӏикьюр ученикдихъди гъюн йивну суфрайихъ деънийи. 
MAT.26.21	Дурари ипӏуз хъюгъиган, Дугъу кӏуру:
MAT.26.21	– Гьякь кӏуразачвуз: учвкан сари Узу масу тувди.
MAT.26.22	Бегьем дерд дубхьну, гьарури Дугъаз пуз хъюгъю:
MAT.26.22	– Я Агъа, думу узу дарза аьхир?
MAT.26.23	Дугъура жаваб вуди кӏуру:
MAT.26.23	– Узухъди саб гъабрак уьл кубсрайири Узу масу тувди.
MAT.26.24	Гьамци, Гирами китабариъ улупнайиганси, Инсаниятдин Бай масу тувди, амма шли Инсаниятдин Бай масу тувраш, дугъаз бала хьибди: думу касдиз, учв бабкан гъахьундайиш, ужу шуйи!
MAT.26.25	Иса душмнариз масу тувуз рази гъахьи Ягьудайи кӏуру:
MAT.26.25	– Думу узу дарза аьхир, Мялим?
MAT.26.25	Исайи дугъаз кӏуру:
MAT.26.25	– Гьаци уву кӏурава.
MAT.26.26	Дурари хураг ипӏурайи вахтна, Исайи уьл гъадабгъуру, ужуб сяаьт ибшри дупну, думу гьудубтӏуру ва, ученикарихьна туври, кӏуру:
MAT.26.26	– Ма гъадабгъай, ипӏинай: му Йиз беден вуйиз.
MAT.26.27	Аллагьдиз чухсагъул дупну, зах гъадабгъуру ва, ученикарихьна тувну, кӏуру:
MAT.26.27	– Мид’ан варидари убхъай. 
MAT.26.28	Му цӏийи йикьрар йитӏурайи ва гизафдарихъанди, гунгьарилан хил алдабгъбан бадали, удубзурайи Йиз ифи вуйиз. 
MAT.26.29	КӀуразачвузки, тӏумтӏарин му чяхир сарун, Йиз Адашдин Паччагьлугъдиъ учвухъди цӏийи чяхир убхъайизкьан, убхъидарза.
MAT.26.30	Хъасин Аллагьдин тярифназ мяъли дапӏну, дурар Елион дагъдиз удучӏвуру.
MAT.26.31	Дагъдиина удучӏвиган, Исайи ученикариз кӏуру:
MAT.26.31	– Учву варидари ахъли Узу гъитдичва, фицики Гирами китабариъ дибикӏна:
MAT.26.31	«Марччлихъан йикӏидиза,
MAT.26.31	ва лижраъ айи марччар даргъиди!»
MAT.26.32	Хъа Узу чӏиви гъашиган, Узу Галилейиз гъягъидиза ва душваъ учвуз ккилигури хьидиза.
MAT.26.33	Хъа Петри Исайиз жаваб вуди гъапи:
MAT.26.33	– Варидари Уву гъитишра, узу гьич саб вахтнара дици дарапӏарза.
MAT.26.34	Исайи дугъаз гъапи:
MAT.26.34	– Гьякь кӏуразавуз, ахъли даттли уьъйир дапӏну ккудубкӏайиз, Узу шубубан «аьгъюр дарзуз» пидива.
MAT.26.35	Петри Дугъаз кӏуру:
MAT.26.35	– Узу Увухъди йикӏуб алабхъурушра, Уву «аьгъюр дарзуз» пидарза.
MAT.26.35	Имбу ученикарира гьамцдар гафар гъапнийи.
MAT.26.36	Хъасин Иса дурарихъди Гефсимания кӏуру йишваз гъягъюру ва Дугъу чан ученикариз кӏуру:
MAT.26.36	– Учву гьамшвахь деай, хъа Узу душну гьатушвахь ккарагидиза.
MAT.26.37	Чахъди Петрна Зеведейин кьюрид баярра гъадагъу. Юкӏв лап пашман дубхьну, Дугъак сикинсузвал кабхъру. 
MAT.26.38	Гьадмуган Исайи дурариз гъапи:
MAT.26.38	– Йиз юкӏв яман хажалатнаъ абхънайиз, гьамшвахь Узухъди гъузай, гъафил махьанай!
MAT.26.39	ЦӀиб тинаси душну, машнахъди жил’ина ис духьну, Думу гьамци кӏури, ккарагуз хъюгъру:
MAT.26.39	– Я Аьршарин Адаш, эгер шулуш, му аьзаб Уз’ина дяргъруси апӏина, вушра, Узуз ккуниси ваъ, хъа Увуз ккуниси ибшри.
MAT.26.40	Хъасин ученикарихьна гъафиган, лигуруш, дурар нивкӏуз душнади рякъюру. Думуган Дугъу Петриз кӏуру:
MAT.26.40	– Саб сяаьтнаъкьан Узухъди даърахди гъузуз шуладарин учвхьан? 
MAT.26.41	Гъафил махьанай. Тямягьвалариъ адрахъбан бадали, ккарагай. Рюгь кӏубан ву, хъа беден – зяиф. 
MAT.26.42	Хъана, гьудучӏвну, Думу кьюбпи ражарира ккарагуру:
MAT.26.42	– Я Адаш, эгер Узу му аьзабнаккан ккадауб мумкин дарш, Яв гаф тамам ибшри.
MAT.26.43	Кьяляхъ гъафириз, дурар хъана даахну рякъюру. Дурарин улар гъагъи духьнайи. 
MAT.26.44	Дурар гъитну, хъана тинаси гьудучӏвну, Исайи шубубпи ражари гьадму гафар кӏури, Чан ккарагуб текрар гъапӏнийи. 
MAT.26.45	Хъасин ученикарихьна дуфну, дурариз кӏуру:
MAT.26.45	– Гьамусра даахну имичва, рягьятвал гъадабгъуранчва? Инсаниятдин Бай гунагькрарин хилиз тувру вахт магьа сарун хъубкьна. 
MAT.26.46	Гъудужвай, гъягъюрхьа; лигайки, Узу масу туврайир багахь шула.
MAT.26.47	Дугъу гьеле гьамци кӏури имиди магьа йицӏикьюрикан сар Ягьуда дуфну хъуркьу. Дугъахъди, ханжларна маргъар хьади, аьхюну маллйирина аьхюдари гьаънайи адмийирин аьхю гъварчра хъайи.
MAT.26.48	Иса масу тувуз дуфнайи Ягьудайи дурариз гьамци дупнайи: салам тувруган, узу шлиз мак гъапӏиш гьадму Иса ву, ари Гьадму дисай.
MAT.26.49	Дугъу, дишлади Исайихьна дуфну, гъапи:
MAT.26.49	«Салам Увуз, Мялим!» – ва Дугъаз мак гъапӏу.
MAT.26.50	Исайи дугъаз кӏуру:
MAT.26.50	– Яв апӏуз ккайи ляхин апӏин, дусткас.
MAT.26.50	Дишла, алархьну, эскрари Иса дисуру. 
MAT.26.51	Гьадму арайиъ Исайин ученикарикан сари, сабпну чан ханжал уьчӏюбгъну, йивну, аьхю маллайин гъаравшин иб ктабтӏуру. 
MAT.26.52	Гьадмуган Исайи дугъаз кӏуру:
MAT.26.52	– Яв ханжал чан гъашариъ ив, фицики ханжал уьчӏюбгъю гьарсар ханжалихьан йикӏиди. 
MAT.26.53	Ваяки Узу Йиз Адашдикан тӏалаб гъапӏиш, Дугъу Узуз гьамусяаьт малайикарин йицӏикьюб кьушумтӏан артухъ тутрувур, кӏурана? 
MAT.26.54	Даршиш, гьаму вари гьамци дубхьну ккунду, кӏури, Гирами китабариъ дидикӏнайидар фици кӏулиз удучӏвиди?
MAT.26.55	Хъасин Исайи халкьдиз кӏуру:
MAT.26.55	– Узу дисуз, гъачагъ дисурайиганси, ханжларна маргъар хьади дуфначва. Узу гьар йигъан Аллагьдин хулаъ аьгъювалар улупури деъну шуйза, хъа думуган Узу гъидисундайчва.
MAT.26.56	Вари гьаму ляхнар пайгъамбрарин Китабариъ дибикӏнайиб кӏули удубчӏвуз шулайидар ву.
MAT.26.56	Гьадмуган вари Дугъан ученикар, Иса гъитну, гьергнийи.
MAT.26.57	Иса гъидисдари Думу аьхюну малла Каяфайихьна гъухнийи, душваъра къанунчйирна аьхюдар уч духьнайи. 
MAT.26.58	Петр ярхлаанси Исайихъди Каяфайин гьяятдихьнакьан гъафнийи ва, айитӏинди учӏвну, аьхир фициб шулуш лигуз кӏури, Аллагьдин хулан эскрарихъди деънийи. 
MAT.26.59	Аьхюну маллйири, аьхюдари ва вари Диванханайин миди вуйидари, Иса йикӏбан къарар адабгъбан бадали, Дугъаз къаршуди кучӏлин шагьидвалар агурайи. 
MAT.26.60	Кучӏлин шагьидвал апӏури, гизафдар уч гъахьнушра, дурариз лазим вуйи шагьидвалар гъидихъундайи. Аьхирки кьюр кас багахьнаси гъафи 
MAT.26.61	ва дурари гъапи:
MAT.26.61	– Мугъу кӏурайи: Узхьан Аллагьдин хал рабгъуз ва шубуд йигъан думу цӏийи кӏултӏан тикмиш апӏуз шулзухьан.
MAT.26.62	Маллйирин аьхюри, гъудужвну, Исайиз гъапи:
MAT.26.62	– Уву гьаз чӏалкьан кӏурадарва? Мурари апӏурайи шагьидвал дюзиб вуйин?
MAT.26.63	Исайи чӏалкьан гъапундайи. Маллйирин аьхюри гъудужвну Исайиз кӏуру:
MAT.26.63	– Узу Аллагьдин улихь Увкан дишди пуб тӏалаб апӏураза: Аллагьдин Бай Месигь Уву вуна?
MAT.26.64	Исайи дугъаз кӏуру:
MAT.26.64	– Уву гьаци кӏурава. Дидланна гъайри, Узу кӏуразачвуз: гьамусдихъантина Инсаниятдин Бай вари Удукьрурин арччулну гъвалахъ деъну ва дифариинди гъюри рякъидичвуз.
MAT.26.65	Гьадмуган маллйирин аьхюри, хъял улупури, чаин али палтар дячӏяргъну, кӏуру:
MAT.26.65	– Мугъу Аллагь гьясбикк ккадру гафар кӏура! Ухьуз сарун шагьидар гьаз ву? Магьа гьамусяаьт учвуз варидариз Мугъан Аллагь гьясбикк ккадру гафар гъеерхьунчвуз! 
MAT.26.66	Учву фици фикир апӏурачва?
MAT.26.66	Дурарира жаваб вуди гъапи:
MAT.26.66	– Думу тахсиркар ву ва аьжализ лайикь ву.
MAT.26.67	Гьадмуган садари Дугъан машнаъ тутйир атӏу, гъурдар гъиву. Тмундари гарцӏлариккан бачӏар ккадату 
MAT.26.68	ва «Увуз шли гъивнуш, йип ари, Уву Месигь вуш?» – кӏури, кялхъри гъаши.
MAT.26.69	Хъа Петр чӏат гьяятдиъ деънайи. Дугъахьна дуфну, сар гъараваш дишагьлийи кӏуру:
MAT.26.69	– Увура Галилейжви Исайихъ хъади гъахьунва.
MAT.26.70	Амма думу варидарин улихь инкар гъахьи:
MAT.26.70	– Уву фу кӏурашра, аьгъдарзуз.
MAT.26.71	Петр урнариан удучӏвурайиган, думу сар жара гъараваш дишагьлийиз рякъюру, ва душваъ айидариз кӏуру:
MAT.26.71	– Гьаму кас Назаретдиан вуйи Исайихъ хъади гъахьну.
MAT.26.72	Ва дугъу хъанара: «Узуз думу Кас аьгъюркьан дарзуз», – пну, ху апӏуру.
MAT.26.73	Саб арайилан гьамшварихь дийигънайидари, багахьнаси дуфну, Петриз кӏуру:
MAT.26.73	– Дугъриданна увура гьадрарикан сар вува, фицики яв улхбан нугъатнура гьаци вуйиб улупура.
MAT.26.74	Думуган Петр:
MAT.26.74	– Узуз думу Кас гьич аьгъюркьан дарзуз, – кӏури, хуйир апӏуз хъюгънийи.
MAT.26.75	Гьаму арайиъ даттли уь-уь гъапӏу. Петрин, Исайи гъапи: «Даттли уьъйир дапӏну ккудубкӏайиз, Узу шубубан „аьгъдарзуз“ пидива», – кӏуру гафар кӏваина гъюру. Ва гьадлин удучӏву Петр, дерд дубхьну, зарбди гъишнийи.
MAT.27.1	Гвачӏин улубкьиган, вари аьхю маллйирина аьхюдари, уч духьну, Иса йикӏуз къарар адабгънийи. 
MAT.27.2	Дугъан хилар-ликар йитӏуз гъитну, Думу духну, Римди Ягьудияйиъ гьюкумдар вуди дерккнайи Понтий Пилатдин хилиз тувру. 
MAT.27.3	Гьадмуган Иса масу туву Ягьудайи, Думу йикӏуз ккайиб аьгъю дубхьну, чав гъапӏубдиин швумал духьну, сумчӏур арсран манат аьхюну маллйирихьна ва аьхюдарихьна кьяляхъ тувнийи. 
MAT.27.4	Дугъу дурариз гъапнийи:
MAT.27.4	– Тахсирсуз кас масу тувну, гунагь шлу ляхин гъапӏунза.
MAT.27.4	Дурарира гъапнийи:
MAT.27.4	– Ич дидихъ фу хъа? Думу яв гъайгъу ву.
MAT.27.5	Ягьуда, арсар Аллагьдин хулаз гатӏахьну, душну, чав учв ккирхну йикӏуру. 
MAT.27.6	Аьхюну маллйири, арсран пулар гъадагъну, гъапи:
MAT.27.6	– Мурар Аллагьдин хулан хазнайиъ дивуз хай шулдар, фицики дурар ифдихъ туву кьимат ву.
MAT.27.7	Мясляаьт дапӏну, яд агьалйир кивбан бадали, арсран пуларихъ, сар гъабар апӏру устайин хутӏил гъадабгънийи. 
MAT.27.8	Гьаддиз гьадму хутӏлиз гьамусра «Ифдин хутӏил» кӏури ими. 
MAT.27.9	Гьамци Еремия пайгъамбрин мелзналан гъапи гьаму гафар кӏулиз удучӏвну:
MAT.27.9	«Израилин халкьди
MAT.27.9	Дугъан кьимат вуди дебкку
MAT.27.9	сумчӏур арсран манат гъибиснийи
MAT.27.10	ва, узуз Агъайи апӏин гъапиганси,
MAT.27.10	сар гъабар апӏру устайин
MAT.27.10	хутӏлихъ тувнийи».
MAT.27.11	Иса гьюкумдрин улихь деркку, гьюкумдри Исайихьан гьерху:
MAT.27.11	– Уву «жугьдарин Паччагь» вуна?
MAT.27.11	Исайи гъапи:
MAT.27.11	– Уву гьаци кӏурава.
MAT.27.12	Маллйирина аьхюдари Исайик тахсрар кирчруган, Дугъу дурариз саб жавабра тувундайи. 
MAT.27.13	Гьадмуган Пилатди Дугъаз кӏуру:
MAT.27.13	– Увуз къаршу вуди фукьан шагьидвалар апӏураш, ебхьурадарнуз?
MAT.27.14	Исайи саб гафнииндикьан жавабра тувундайи, хъа гьюкумдар мид’ин гизаф мюгьтал гъахьнийи.
MAT.27.15	Пасхайин машкварган, гьюкумдри, халкьди тӏалаб гъапӏган, сар дидиснайир деетру аьдат ади гъабхьнийи.
MAT.27.16	Гьадму вахтна дустагъдиъ Варава кӏуру вардин мелзниин али чӏуру кас айи. 
MAT.27.17	Вари уч гъашиган, Пилатди дурарихьан гьерхру:
MAT.27.17	– Узу фуж деетну ккундучвуз: Варава, дарш Месигь ву кӏурайи Иса?
MAT.27.18	Пилатдиз дурари Иса бахилвалиан масу тувнайиваликан аьгъяйи.
MAT.27.19	Пилат суд апӏру йишв’ин деънайи вахтна, дугъан хпири дугъаз гьамци пуз гъуллугъчи гьаънийи:
MAT.27.19	– Гьадму марцци Касдин суд апӏбахьан ярхла йихь, гьаз гъапиш узуз сан Дугъкан гучӏ ккапӏру нивкӏ гъябкъюнзуз.
MAT.27.20	Хъа маллйирина аьхюдари халкь, Варава ккадаъну, Иса пуч апӏуб ккун апӏинай, кӏури, алауру. 
MAT.27.21	Гьадмуган Пилатди гьерхру:
MAT.27.21	– Гьамрарикан узу фуж деетну ккундучвуз?
MAT.27.21	Дурари: «Варава», – гъапнийи.
MAT.27.22	Пилатди дурарихьан гьерхру:
MAT.27.22	– Хъа Месигь ву кӏурайи Исайикан гьапӏза?
MAT.27.22	Варидари: «Думу дариз зиг», – кӏуру.
MAT.27.23	– Фу чӏуруб гъапӏнухъа Мугъу? – кӏуру дурариз Пилатди.
MAT.27.23	Амма дурари имбубсан артухъ чӏигъар апӏуйи:
MAT.27.23	– Думу хачрак карс!
MAT.27.24	Фтикӏа кюмек дарапӏрайиб ва халкьдик гъалабулугъ кабхърайиб дябкъну, Пилатди, шид хуз гъитну, чан хилар дижикӏну, кӏуру:
MAT.27.24	– Узу Му марцци Касдин ифи удубзбан тахсиркар дарза, учвуз ккуниси апӏинай.
MAT.27.25	Дугъаз жаваб вуди вари халкьди гъапи:
MAT.27.25	– Дугъан ифи уч’ин ва ич веледариин гъубзри.
MAT.27.26	Гьадмуган Пилатди дурарихьна Варава деетуру. Иса кӏуруш, гъирмажарихьди дурччвну, хачрак карсуз эскрарин хилиз тувру.
MAT.27.27	Гьадмуган эскрари Иса гьюкумдрин гьяятдиз гъахуру, Дугълан вари эскрарин десте илтӏибшуру. 
MAT.27.28	Думу гъяцӏал дапӏну, Дугъ’ин аку-элвен халат алабхьуру. 
MAT.27.29	Зазарикан тажсиб дапӏну, Дугъан кӏул’ин улубкӏуру ва Дугъан арччул хилиъ маргъ ивру, хъа Дугъан улихь кьамкьариина ис духьну, «Яшамиш ишри жугьдарин Паччагь» кӏури, бегьем кялхъюз хъюгъру. 
MAT.27.30	Хъасин, тутйир алатӏури, хил’ан маргъ уьчӏюбгъну, Дугъан кӏуллан йивуз хъюгънийи. 
MAT.27.31	Исайиина бегьем аьрвалар хублан кьяляхъ, Дугъхъан халат хъидибтну, Дугъ’ин Чан палтар алахьуру ва хачрак карсуз гъахуру.
MAT.27.32	Шагьриан удучӏвурайиган, дурариз Симон кӏуру сар Киринеяжви алахъуру. Думу Иса дариз зигру хачсиб дарагъаж гъабхуз мажбур апӏуру. 
MAT.27.33	«Келле» мяна айи Голгофа кӏуру йишв’ина гъафиган, 
MAT.27.34	Дугъаз убхъуз сиб кипнайи чяхир тувру. Дугъаз, думу дадмиш дапӏну, убхъуз ккун гъабхьундайи. 
MAT.27.35	Иса дариз гъизигхъан, эскрари, тупут ипри, Дугъан палтар чпин арайиъ пай гъапӏу. 
MAT.27.36	Дурар Иса гъаравлиъ уьрхюри деъну, гъузу. 
MAT.27.37	Исайин кӏулихъ, Дугъан тахсир улупнайи гьамциб кьул кебху: «Му Иса, жугьдарин паччагь ву». 
MAT.27.38	Исайихъди хъана кьюр гъачагъра – сар Дугъан арччул, тмунур гагул гъвалхъанди – дариз гъизигнийи. 
MAT.27.39+MAT.27.40	Душвхьантина гьудучӏвну гъягърудари Дугъаз люкьнар апӏуйи, намуссуз кӏуруганси кӏулар тӏурччвуйи ва кӏуйи:
MAT.27.39+MAT.27.40	– Эй Аллагьдин хал дабгърур ва шубуд йигъан диврур! Уву Аллагьдин Бай вуш, Уву уьрх ва хачракан кудучӏв.
MAT.27.41	Гьаму саягъниинди аьхю маллйирира, къанунчйирихъдина аьхюдарихъди сатӏиди Исайик кялхъри, кӏуйи:
MAT.27.42	– Жарадар уьрхюйи, гьамус Чахьан Учв уьрхюз шуладар! Думу Израилин Паччагь дарин? Гъит гьамус хачракан кудучӏври, ва гьадмуган Дугъахъ хъугъархьа! 
MAT.27.43	Дугъу Аллагьдик миж кивнайи. «Узу Аллагьдин Бай вуза», – КӀурайир, Думу, Аллагьдиз Гирамир вуш, Аллагьди уьрхри.
MAT.27.44	Гьацира Дугъахъди дариз дизигнайи гъачгъарра Дугъак кялхъюйи. 
MAT.27.45	Лисунган вари жилар мучӏушну ккаъру. Гьамци шубуб сяаьтнаъ гъубзнийи. 
MAT.27.46	Хъа сяаьт шубубдихьна Исайи зарбди чӏигъ апӏуру:
MAT.27.46	– Эли! Эли! Лама савахфани? – яна: «Я Адаш! Я Адаш! Уву Узу гьаз гъитунва?»
MAT.27.47	Душвахь хьайидарикан бязидариз му гафар ерхьуру ва кӏуру:
MAT.27.47	– Дугъу Ил’яс пайгъамбриз дих апӏура.
MAT.27.48	Гьадмусяаьт дурарикан сар, жаргъну дуфну, бамбагсибдиин учӏвру чяхир улубзну, думу маргълиинди, убхъуз кӏури, Дугъан ушвнихьна гьачӏабккуру. 
MAT.27.49	Тмундари гъапи:
MAT.27.49	– Гъит Думу Чан гьялнаъ, гьеле Думу уьрхюз Ил’яс гъюруш, лигурхьа.
MAT.27.50	Исайи хъанара зарбди чӏигъ апӏуру, ва Дугъу Чан жан тувру. 
MAT.27.51	Сабпну Аллагьдин хулаъ гьебхнайи перде, зиълан исина дячӏябгъну, кьюб швур шулу, жилар дутӏурччвну, гъарзар-гъванар тӏуркӏуру. 
MAT.27.52	Накьвар ачмиш духьну, гизаф марцци касар чӏиви шулу.
MAT.27.53	Иса чӏиви хьублан кьяляхъ, накьвариан удучӏву марцци касар Ерусалимдиз гъафнийи ва душваъ дурар гизафдариз гъяркънийи.
MAT.27.54	Исайин гъаравлиъ айи юзбашийина дугъахъди хъайи эскрари, жилар тӏурччвувал ва мушв’ин гъаши жара гьядисйир гъяркъиган, бегьем гучӏ кабхъну, гъапи:
MAT.27.54	– Му дугъриданра Аллагьдин Бай вуйиштӏан.
MAT.27.55	Гьацира, Исайиз гъуллугъ апӏуз кӏури, Дугъахъди Галилейиан дуфнайи гизаф дишагьлийирра, ярхлаан лигури, дийигънайи. 
MAT.27.56	Дурарин арайиъ Магдалайиан вуйи Мар’ям, Якьубдинна Юсуфдин дада вуйи Мар’ям ва Зеведейин хпирра айи. 
MAT.27.57	Хябяхъ гъабшиган, Исайин ученик Аримафейиан вуйи Юсуф кӏуру сар девлетлу кас гъюру. 
MAT.27.58	Дугъу, Пилатдихьна дуфну, Исайин беден чахьна тувуб тӏалаб гъапӏу. Пилатдира Думу тувуз амур апӏуру. 
MAT.27.59	Юсуфди Исайин беден кадабгъну, думу марцци ирин кафнигъян гъидиржуру. 
MAT.27.60	Хъасин гъарзариъ утӏубкнайи чан хусуси таза накьвдиъ Дугъан беден ивнийи ва, душваз учӏврушвахь аьхю гъван гьипну, гъушнийи. 
MAT.27.61	Магдалайиан вуйи Мар’ямна тмуну Мар’ям накьвдин гъаншариъ деъну гъузру.
MAT.27.62	Хъайигъан – му султ йигъ вуйи – аьхюну маллйирина фарисйири, Пилатдихьна дуфну, 
MAT.27.63	гьамци кӏуру:
MAT.27.63	– Ич аьхюр, гьадму Кучӏляхри, Чав чӏивиди имиди: «Узу гъачӏихъан шубуд йигълан чӏиви хьидиза», – гъапиб кӏваина гъафнийич. 
MAT.27.64	Гьаци вуйиган, шубуд йигъ улдубчӏвайиз, накьв ужуди уьбхюз амур апӏин, даршиш Дугъан ученикари беден жин дапӏну, хъасин халкьдиз: «Думу гъачӏихъан чӏиви гъахьну», – пиди, хъа му кучӏал сабпибтӏан писуб хьибди.
MAT.27.65	Пилатди дурариз гъапи:
MAT.27.65	– Магьа учвуз гъаравлар, учвуз аьгъюганси накьв уьбхяй.
MAT.27.66	Дурарира, душну, гъаравлар дерккнийи. Дидихъ хъайи гъван мюгькам дапӏну, дид’ин пичат алабснийи.
MAT.28.1	Султ йигъ улдубчӏвну, гьяфтайин садпи, яна элгьет йигъан сигьрин ухди, Магдалайиан вуйи Мар’ямна тмуну Мар’ям Исайин накьвдиз лигуз гъюру. 
MAT.28.2	Сабпну зарбди жилар тӏурччвуру, фицики аьршариан Аллагьдин малайик гъюру ва, накьдихь гьипнайи гъван гьидипну, дид’ин деъру. 
MAT.28.3	Дугъан рябкъюб кьюркьлин цӏасиб, палат лизи йифсиб вуйи. 
MAT.28.4	Дугъхьан гучӏ гъабхьи гъаравларин жандиъ зиз абхънийи, дурар майтарси гъахьнийи. 
MAT.28.5	Малайикди, чӏалниина дуфну, дишагьлийириз гъапи:
MAT.28.5	– Гучӏ мапӏанай, учву дариз гъизигу Иса агури дуфнайиб аьгъязуз. 
MAT.28.6	Амма Думу мушваъ имдар. Думу, Чав гъапиганси, чӏиви гъахьну. Багахь духьну, Думу дитну гъахьи йишваз лигай. 
MAT.28.7	Тяди душну, Дугъан ученикариз йипай: «Иса гъачӏир чӏиви гъахьну. Думу учвутӏан ухди Галилейиъ хьиди, душваъ Думу рякъидичвуз. Магьа, узу учвуз йиз кӏуруб гъапунза».
MAT.28.8	Дурар дишлади накьвдихьан гьудучӏвну, гучӏ кабхъну ва кьадар адрукьан шадра духьну, ученикариз цӏийи чӏал апӏуз, жаргъури гъушу. 
MAT.28.9	Сабпну Иса Учв дурарин улихьна гьудучӏвуру, салам тувру. Дурарра, Исайиз багахь духьну, Дугъан ликар хаблан дапӏну, Дугъаз икрамнаъ дахьу. 
MAT.28.10	Гьадмуган Исайи дурариз кӏуру:
MAT.28.10	– Гучӏ мапӏанай. Душну, Йиз гъардшариз, Галилейиз гъарахай, кӏуру хабар тувай, душваъ дурариз Узу рякъиди.
MAT.28.11	Дишагьлийир рякъюъ имиди, гъаравларикан бязидари шагьриз дуфну, варибдикан аьхюну маллйириз ктибтнийи. 
MAT.28.12	Мурарира, аьхюдарихъди сатӏиди мясляаьт дапӏну, эскрариз бегьемди пул тувру ва кӏуру:
MAT.28.13	– Варидариз йипайки: «Йишвну, учу даахну имиди, Дугъан ученикар дуфну, Думу жин дапӏну гъурхну». 
MAT.28.14	Нагагь му хабар гьюкумдрихьна хъубкьиш, учу учвуз гаф дяргъруганси апӏидича.
MAT.28.15	Дурари, пул гъадабгъну, чпиз гъапибси гъапӏнийи. Хъа гьаму аваза жугьдарин арайиъ гъира дарабгъну ими.
MAT.28.16	Хъа йицӏисар ученик Галилейиз Исайи гъарахай гъапи дагъдиина гъафнийи. 
MAT.28.17	Думу гъяркъиган, дурар икрамнаъ дахьнийи, амма сакьюдар шаклу гъахьнийи. 
MAT.28.18	Багахьна дуфну, Исайи дурариз гъапи:
MAT.28.18	– Узуз завариин ва жилариин вари гьюкум тувназуз. 
MAT.28.19	Гьаци вуйиган, душну, Адашдин, Балин ва Гирами Рюгьнан ччвурнахъан штуан апӏури, вари миллетарикан Йиз ученикар апӏинай. 
MAT.28.20	Дурариз Узу учвуз табшурмиш гъапӏкьандар вари кӏули гъахуз улупай. Хъа Узу, гъиямат йигъ хьайизкьан, гьаммишан учвухъди хьидиза.
MRK.1.1	Аллагьдин Балкан, Иса Месигьдикан вуйи Ужувлан хабар гьамци ккебгъра. 
MRK.1.2	Ишая пайгъамбрин китабдиъ дибикӏна:
MRK.1.2	«Магьа, Яв улихьди Узу Йиз дюн’яйиз кас гьаъраза.
MRK.1.2	Дугъу Увуз рякъ гьязур апӏиди.
MRK.1.3	Ичӏи чюлиъ дих атӏабгура, „Агъайиз рякъ ккабалгай.
MRK.1.3	Дугъаз рякъяр-жилгъйир дишдар апӏинай!“»
MRK.1.4	Ичӏи чюлиъ, адмийир штуан апӏури, гьар касди чан тахсрар гардандиъ дисбан, инсанар штуан апӏбан ва гьамци чпин гунгьарилан хил алдабгъбан бадали, аьгъювалар рагъури, Ягь’я ачмиш шулу.
MRK.1.5	Дугъахьна вари Ягьудия жиларилан ва Ерусалимдиан халкьар гъюйи, чпин гунгьариин швумал духьну, дурари чпин гунгьар гардандиъ дисуйи, ва дугъу дурар Ярдан нириъ штуан апӏуйи.
MRK.1.6	Ягь’яйиин девейин хьайин палат алийи ва юкьвнаан гъидкьин яркьу чӏул идибтӏнайи. Дугъу елгнагарна чӏурдин йиччв ипӏуйи. 
MRK.1.7	Дугъу адмийириз кӏуйи: «Йиз кьяляхъди узутӏан Кьудратлур гъюра. Узу, ис алахъну, Дугъан шаламарин гъахмйир гъядарчузкьан лайикь дарза. 
MRK.1.8	Узу учву штуан гъапӏунзачву, хъа Дугъу учву Гирами Рюгьнахьди цӏийи алаидичву».
MRK.1.9	Гьадму йигъари Галилей уьлкейин Назарет шагьриан Иса гъюру, Ягь’яйи Думу Ярдан нириъ штуан апӏуру. 
MRK.1.10	Иса штуан удучӏвурайиган, аьршар гьатӏарццну, Дугъаз Чаина Гирами Рюгь луфси ис шули рякъюру, 
MRK.1.11	зав’ан дих шулу: «Уву Йиз масан Бай вува, Узу Ув’ин гизаф рази вуза!»
MRK.1.12	Ва гьадму сяаьт Рюгьну Исайиз ичӏи чюлиз гъягъюз амур апӏуру. 
MRK.1.13	Иблисди ахтармиш апӏури, Исайи ягъчӏвур йигъ ичӏи чюлиъ гьапӏру. Думу чӏурдин гьяйванатарин арайиъ яшамиш шулу, ва малайикар Исайин гъайгъушнаъ дийигъуру.
MRK.1.14	Ягь’я дустагъдиъ итбахъан, Ужувлан хабар рабгъури, Иса Галилей уьлкейиз гъягъюру.
MRK.1.15	Дугъу кӏуйи: «Вахт улубкьна. Аллагьдин Паччагьлугъ багахь дубхьна! Ичв гунгьар гардандиъ дидисну, уьмур дигиш апӏинай, Ужувлан хабарнахъ хъугъай!»
MRK.1.16	Иса Галилей гьюлхъантина гъягъюрайиган, Дугъаз гьюликк чулар ккирчрайи Симон ва дугъан чве Андрей рякъюру. Дурар балугъчйир вуйи.
MRK.1.17	Исайи дурариз кӏуру:
MRK.1.17	– Узухъди гъачай ва Узу учвкан инсанарин юкӏвар дисру балугъчйир ктаурза.
MRK.1.18	Дурар, гьадмусяаьт чпин чулар дирчну, Гьадгъахъди гъягъюру.
MRK.1.19	Сацӏиб тина гъушган, Дугъаз Зеведейин бай Якьубна дугъан чве Югьан рякъюру. Дурари люткейиъ чулар рас апӏурайи. 
MRK.1.20	Дугъу дурариз дих апӏуру, ва дурар, чпин адаш Зеведей ва дугъан балугъчйир люткейиъ гъитну, Гьадгъахъди гъягъюру.
MRK.1.21	Дурари Кафернагьум шагьриз рякъ бисуру. Султ йигъан Иса жугьдарин мистаз гъюру ва душваъ Дугъу адмийириз аьгъювалар улупуру. 
MRK.1.22	Дурар Дугъан улупбариин мюгьтал духьнайи, фицики Исайи къанунчийириси ваъ, хъа гьюкум хлиъ айириси улупуйи.
MRK.1.23	Сабпну мистаз жин кайи адми гъюру, дугъу чӏигъар апӏуру:
MRK.1.24	– Учкан фу ккундувуз, Назаретдиан вуйи Иса? Учу пуч апӏуз дуфнана? Узуз Уву аьгъязуз – Аллагьдин гьаънайи Гирамир!
MRK.1.25	Исайи жиндиз буйругъ тувру:
MRK.1.25	– Хъючӏюбкь ва дугъ’ан удубчӏв!
MRK.1.26	Гьадмуган жин, думу дутӏурччвну, чӏветӏ дапӏну, дугъ’ан удубчӏвуру. 
MRK.1.27	Вари русвагь шулу, сари-сарихьан гьерхуз хъюгъру:
MRK.1.27	«Мурар гьапӏру цӏийи аьгъювалар ву? Мугъу жинаризра кмиди амур апӏураки, хъа дурар Мугъаз мютӏюгъ шулира а». 
MRK.1.28	Мугъкан аваза вари Галилей уьлке вуйибси рабгъуру.
MRK.1.29	Мист’ан удучӏвган, Иса Якьубна Югьан хъади Симондинна Андрейин хулаз гъягъюру. 
MRK.1.30	Симондин сижарбаб цӏа алди дахънайи. Дугъкан Исайиз кӏуру. 
MRK.1.31	Иса багахьна дуфну, хил дибисну, дугъаз гъудужвуз кюмек апӏуру. ЦӀа дишла улдубчӏвуру, ва дишагьли хяларин гъайгъушнаъ учӏвру.
MRK.1.32	Хябяхъдихъна ригъ алабхъиган, Исайихьна вари иццрудар ва жинар кайидар хуру. 
MRK.1.33	Урчӏарихъна вари шагьур уч дубхьнайи. 
MRK.1.34	Жюрбежюр уьзрари ккагънайи гизафдар сагъ гъапӏнийи ва гизафдариан жинар утӏурккнийи. Исайи жинариз Учв ашкар апӏуб гъадагъа гъапӏнийи, фицики дурариз, Думу фуж вуш, аьгъяйи.
MRK.1.35	Сигьринган, гьеле мучӏуди имиди, Думу хул’ан удучӏвну, архаин йишвахьна гъягъюру ва гьадушвахь ккарагуру. 
MRK.1.36	Симонна Дугъахъди хъайидар Думу агуз гъягъюру 
MRK.1.37	ва, гъидихъган, Дугъаз кӏуру:
MRK.1.37	– Варидари Уву агура.
MRK.1.38	– Гъачай багахь хьайи шагьрариз гъягъюрхьа, Узхьан душвариъра аьгъювалар улупуз шлуси. Узу гьаддиз дуфнайир вуза, – кӏуру Исайи дурариз.
MRK.1.39	Гьамци Думу вари Галилей вуйибси, мистариъ аьгъювалар улупури ва жинар утӏурккури, лицуру.
MRK.1.40	Хамран аьзар кайир Исайихьна дуфну, кьамкьарихъди Дугъан улихь дусну, кюмек ккун апӏури, ккарагуз хъюгъру:
MRK.1.40	– Эгер Увуз ккун гъабшиш, узу марцц апӏуз шулвухьан.
MRK.1.41	Дугъан язухъ гъабхьи Исайи хил гьачӏабккну, дугъак кубкӏну, кӏуру:
MRK.1.41	– Ккундузуз, марцц йихь!
MRK.1.42	Хамран аьзар гьадму сяаьт дугълан улдубчӏвуру ва марцц шулу. 
MRK.1.43+MRK.1.44	Исайи, ижмиди гьамци дупну, думу гьаъру:
MRK.1.43+MRK.1.44	– Лиг гьа, мидкан гьич саризра макӏан, хъа маллайихьна душну, жвув улуп, халкьдиз уву марцц хьпан шагьидвал вуди, Муса пайгъамбри дупнайиганси, гъурбан апӏуз ужуб гъайибх.
MRK.1.45	Хъа дугъу, душну, гьеле чаз макӏан гъапнушра, варишвариъ чаин улубкьуб ктибтуру, гьаддиз Исайихьан сарун ашкарди шагьриз гъюз шули гъабхьундайи, Думу адмийир адрушвариъ гъузуйи. Гьадушваризра кмиди Дугъахьна варишвариан гъюйи.
MRK.2.1	Сакьюдар йигъарилан Иса Кафернагьумдиз кьяляхъ гъюру. Думу хулаъ а, кӏури, хабар абхъру. 
MRK.2.2	Дина гьадмукьан халкь уч шулуки, гьеле урчӏарихъкьан йишв бихъури гъабхьундар. Дугъу дурариз аьгъювалар улупуйи.
MRK.2.3	Саб кьадар адмийир Дугъахьна гъюру, дурарикан юкьури паралич кайир хурайи. 
MRK.2.4	Аммаки дурарихьан халкьдигъянмина Исайихьна рукьуз шуладайи. Гьадмуган дурари хулан гъваъ алдабгъну, паралич кайир дахънайи ахин Думу хьайи йишвахьинди ибхру.
MRK.2.5	Дурарин хъугъвал гъябкъю Исайи иццурайириз кӏуру:
MRK.2.5	– Йиз бай, яв гунгьарилан хил алдабгъураза!
MRK.2.6	Мушваъ сакьюдар къанунчйир деънайи. Дурари чиб-чпикди фикир гъапӏу:
MRK.2.7	– Му Касди гьаз мици кӏура? Думу Аллагьдиз къаршуди улхура! Сар Аллагьдилан гъайри сарун шлихьан гунгьарилан хил алдабгъуз шул?
MRK.2.8	Хъа Исайи, Чан Рюгьнахьди дишла дурарин кӏван фикрар аьгъю дапӏну, кӏуру:
MRK.2.8	– Гьаз дицдар фикрар ичв юкӏвариъ тӏаърачва? 
MRK.2.9	Паралич кайириз фу пуб рягьятди ву: «Яв гунгьарилан хил алдабгъураза», даршиш: «Гъудужв, яв ахин гъадабгъ ва гъарах?» 
MRK.2.10	Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали, магьа лигай – пну, Дугъу паралич кайириз:
MRK.2.11	– Гъудужв кӏуразавуз, гъадабгъну яв ахин, яв хулаз гъарах, – кӏуру.
MRK.2.12	Думу дишла гъудужвуру ва, гъадабгъну чан ахин, варидарин улхьантина гьудучӏвну гъягъюру. Халкьди, гучӏбаан зегьле дубшну, Аллагьдин тярифар апӏури, гьамци кӏуру:
MRK.2.12	– Учуз гьич зат мидиз ухшар аьламат гъябкъюб дарчуз!
MRK.2.13	Иса хъана гьюлихъна удучӏвуру, вари халкь Дугъахьна гъюру, ва Дугъу дурариз аьгъювалар улупуру.
MRK.2.14	Саб йишвхьантина гъягъюрайиган, Дугъаз налукар уч апӏрушв’ин деънайи Алфейин бай Левий кӏуру кас рякъюру ва дугъаз кӏуру:
MRK.2.14	– Узухъди гъач!
MRK.2.14	Думу, гъудужвну, Исайихъди гъягъюру.
MRK.2.15	Саб ражари Исайи Левийин хулаъ лисун апӏурайи. Исайихъдина Чан ученикарихъди налукар уч апӏрудари ва хъана гизаф гунагькрари уьл ипӏурайи, дурар гьаци Исайихъди хъахънайидар гизаф вуйи. 
MRK.2.16	Фарисйирикан вуйи къанунчйири, Думу гунагькрарихъди ва налукар уч апӏрударихъди уьл ипӏури дяркъну, Дугъан ученикариз кӏуру:
MRK.2.16	– Мугъу налукар уч апӏрударихъдина гунагькрарихъди гьаз уьл ипӏура?
MRK.2.17	Му гъеебхьган, Исайи кӏуру:
MRK.2.17	– Духтир сагъидариз ваъ, хъа аьзарлуйириз лазим ву. Узу марцци касар дюз рякъюз хуз дуфнайир дарза, хъа гунагькрар.
MRK.2.18	Гьадму вахтна Ягь’яйинна фарисйирин ученикари ушвар дисурайи. Сакьюдар адмийири Исайихьна дуфну, гьерхру:
MRK.2.18	– Ягь’яйин ученикарина фарисйири ушвар дисури шулу, хъа Яв ученикари гьаз ушвар дисурадар?
MRK.2.19	Исайи дурариз кӏуру:
MRK.2.19	– Сумчрин хялари, швушв хурайир чпихъди хъимбукьан гагьди, ушвар дисдар! 
MRK.2.20	Хъа дурарихьан швушв хурайир гужназ гъадагъру вахт гъибди, хъа гьадму йигъан дурари ушвар дисиди. 
MRK.2.21	Гьич сарира йирси палатдик цӏийи парчайикан кадабтӏну цӏил ктривур, даршиш цӏилну, палатдиз зигури, урхъ хъана аьхю апӏиди. 
MRK.2.22	Гьич сарира таза чяхир йирси иржариъ удрубзур, даршиш таза чяхри иржар гьутӏурччвиди, чяхирра удубзиди, иржарра пуч хьиди. Таза чяхир цӏийи иржариъ убзру.
MRK.2.23	Султ йигъан Исайиз дяхин дубзнайи хутӏлариантина гъягъюб алабхъуру. Гьадмуган Дугъан ученикари дяхнин кӏулар улдутӏуз хъюгъру.
MRK.2.24	Гьаци гъябкъю фарисйири Исайиз кӏуру:
MRK.2.24	– Лиг, гьаз мурари султ йигъан Къанунди гъадагъа дапӏнайи ляхин апӏура? 
MRK.2.25	Дугъу дурариз жаваб туву:
MRK.2.25	– Мегер учву, Давудри, чаз ва чахъди хъайидариз гаш гъабшиган, гьапӏнуш Гирами китабариан гъурхундаринчва? 
MRK.2.26	Авиафар кӏуру аьхю маллайин девриъ думу Аллагьдин хулаъ учӏвну, маллйирилан гъайри шликӏа итӏуз ихтияр адру, Аллагьдиз бахш дапӏнайи уьлер гъадагъну итӏбакан ва чахъ хъайидаризра тувбакан аьгъдаринчвуз?
MRK.2.27	Исайи давам апӏуру:
MRK.2.27	– Султ йигъ адмийиз дапӏнайиб ву, хъа султ йигъаз адми – ваъ. 
MRK.2.28	Гьаци вуйиган, Инсаниятдин Бай султ йигъ’инра Агъа ву.
MRK.3.1	Иса хъа ражарира мистаз гъюру. Душваъ хил деебццнайи сар кас айи. 
MRK.3.2	Сакьюдар адмийири, чпиз рябкъюри сар фужкӏа гьаму султ йигъан сагъ апӏидайкӏан, кӏури, ва гьаддилантина тахсир кипуз, Исайихъ ул хъипнайи. 
MRK.3.3	Дугъу хил дебццнайи касдиз кӏуру:
MRK.3.3	– Варидарин улихь дийигъ.
MRK.3.4	Хъа Исайи гьатмундариз кӏуру:
MRK.3.4	– Султ йигъан гьапӏну ккунду: уж’вал ясана писвал? Уьмур уьбхну ккундин, дарш пуч дапӏну?
MRK.3.4	Хъа дурар ккебехъну гъузнийи. 
MRK.3.5	Исайи хъял кади ул дурарилан илбицуру ва, дурарин инсафсуз юкӏвар вуйивалин хажалат зигури, гьадму адмийиз кӏуру:
MRK.3.5	– Яв хил гьачӏабкк.
MRK.3.5	Дугъу хил гьачӏабккуру, ва му хилра гьатмунубси сагъ шулу. 
MRK.3.6	Хъа фарисйири, удучӏвну, гьадму сяаьт Гьироддин терефкрарихъди, Иса фици пуч апӏуруш, йикьрар йитӏуру.
MRK.3.7	Иса Чан ученикарра хъади гьюлихъна гъюру. Дугъахъди гизаф кьадар халкьар Галилей ва Ягьудия уьлкйириан хъайи. 
MRK.3.8	Дугъу гъапӏкьандарикан деебхьну Ерусалимдиан, Идумея уьлкейиан, Ярдан нирин гьатмуну патариан, Тир ва Сидон шагьраринишвариан гъатар-гъатарди адмийир Дугъахьна ахмиш шуйи. 
MRK.3.9	Гизаф халкь уч духьнайивализ дилигну, дурарикк Учв ккадрахъбан бадали, Дугъу Чан ученикариз лютке гьязурди гъитуб табшурмиш апӏуру. 
MRK.3.10	Дугъу гизафдар сагъ гъапӏнийи, гьаддиз иццурайидар Гьадгъак кучузкьан шулуш кӏури, Исайилан илтӏишуйи. 
MRK.3.11	Гьар ражари жинариз Думу рякърубкьан, дурар Дугъан улихь машнахъди икрамназ дахьуйи ва гьамци кӏури чӏигъар апӏуйи: «Уву Аллагьдин Бай вува!» 
MRK.3.12	Хъа Дугъу ижмишнаан дурариз, Учв фуж вуш, ашкар апӏуб гъадагъа апӏуйи.
MRK.3.13	Иса, Чав дих дапӏну ктагъдарра, хъади дагъдиина улдучӏвуру. 
MRK.3.14	Дурар йицӏикьюр кас вуйи, Дугъу дурариз Чан вакилар кӏуйи. Дурар Дугъахъди гьаммишан духьну ккундийи. Дугъу дурар Ужувлан хабар рабгъуз гьаъди, 
MRK.3.15	ва дурариз жинар утӏурккуз шлу гьюкум тувди. 
MRK.3.16	Магьа Дугъу ктагъу йицӏикьюр: Симон (Дугъу мугъаз Петр кӏуру ччвур тувнийи), 
MRK.3.17	Зеведейин бай Якьуб ва Якьубдин чве Югьан (Дугъу мурариз «Воанергес», яна «Кьюркьлин цӏин баяр» кӏуру ччвур тувнийи), 
MRK.3.18	Андрей, Филип, Варфоломей, Матта, Фома, Алфейин бай Якьуб, Фадей, Кананит кӏуру лакӏам хъайи Шимон, 
MRK.3.19	ва хъасин Иса масу туву Искариот кӏуру лакӏам хъайи Ягьуда.
MRK.3.20	Мурар хулаз хътакуру. Хъана халкь уч шулу, Исана Чан ученикар ушв гьибтузкьан хъуркьнадайи. 
MRK.3.21	Дугъан багахьлуйириз мидкан гъеебхьган, дурар дуфну, Иса гужназ мушв’ан хъади гъягъюз ккун шулу, фицики дурари, Думу абдал духьна, кӏуйи.
MRK.3.22	Ерусалимдиан гъафи къанунчйири кӏуйи:
MRK.3.22	– Мугъаъ Велзевул убчӏвна! Мугъу жинар дурарин аьхюрихьан вуйи кьувватниинди ктаура.
MRK.3.23	Гьадмуган Исайи дурариз Чахьнаси дих дапӏну, тахалусариинди кӏуру:
MRK.3.23	– Шейтӏнихьан шейтӏан фици утӏубккуз шулу? 
MRK.3.24	Эгер паччагьлугъдин айитӏ дявйир аш, дициб паччагьлугъ сагъди гъубзидар. 
MRK.3.25	Эгер хизандин айитӏ дявйир аш, дициб хизан сагъди гъубзидар. 
MRK.3.26	Эгер шейтӏан учв чаина гъедебгнуш, диди чав чахъди дяви гъубхнуш, дидхьан чан-учвди гъубзуз хьибдар – дидин аьхир хьибди. 
MRK.3.27	Сарихьанра, гуж кайирин хулаз дуфну, душв тӏараш апӏуз хьибдар – эгер эйси йитӏну адарш; гъийитӏган, хал тӏараш апӏуз шул. 
MRK.3.28	Гьякь кӏуразачвуз: адмийири Аллагьдиз фициб къаршу гаф гъапишра, варибдилан хил алдабгъиди, 
MRK.3.29	хъа Гирами Рюгьназ къаршу гаф гъапирилан гьич зат, саб вахтнара хил алдабгъидар, дугъан гунагь гьаммишандиз гъубзди!
MRK.3.30	Адмийири: «Мугъаъ жин убчӏвна» кӏурайиган, Исайи гьаци гъапнийи.
MRK.3.31	Хъасин Дугъан дадана чвйир гъюру; чӏатинди дугъужвнамиди, дурари Дугъаз гъач пуз гьаъру. 
MRK.3.32	Дугълан халкь илтӏибшнайи, ва Дугъаз гъапнийи:
MRK.3.32	– Чӏат, кючейиъ Яв дада, чвйир ва чйир дугъужвна, Уву гьерхра.
MRK.3.33	Исайи дурариз жаваб туву:
MRK.3.33	– Йиз дадана чвйир фужар ву? – 
MRK.3.34	Чалан илтӏишнайидарилан ул илбицну, Дугъу кӏуру:
MRK.3.34	– Магьа Йиз дада ва чвйир! 
MRK.3.35	Аллагьдин гаф тамам апӏрур Йиз чвера, чира, дадара вуйиз.
MRK.4.1	Исайи хъана гьюлихъ аьгъювалар улупурайи. Дугълан гьадмукьан халкь илтӏибшнайики, Думу люткейиъ эуз мажбур шулу, ва лютке гьюл’инаси цӏиб хъапӏру, хъа халкь гьюлихъ гъузру. 
MRK.4.2	Исайи дурариз тахалусариинди гизафдарикан аьгъювалар тувуйи, ва Чан улупбариъ кӏуйи:
MRK.4.3	– Хъебехъай: нежбер тум убзуз удучӏвуру. 
MRK.4.4	Убзурайиган, гьацӏар удрар рякъюхъ дахьру – дурар, жакьвар дуфну, удуру. 
MRK.4.5	Сакьюдар удрар гъван ккайи, руг цӏибтӏан алдру йишв’ин дахьру, ва дурар ухди ктучӏвуру, гьаз гъапиш ругдин гъат чӏиллиб вуйи. 
MRK.4.6	Ригъ гъапӏган, дурар чурхуру ва, ччивар зяифди хьпаз лигну, ерццуру. 
MRK.4.7	Гьацӏар удрар зазарин тумрягъ гъяхьру, аьхю гъахьи зазари дурар ккаъру, ва дяхни кӏул апӏдар. 
MRK.4.8	Хъа жара удрар авадан ругдик кахьру, ктучӏвуру, аьхю шулу ва сумчӏур, йирхьцӏур ва варж ражари артухъ бегьер тувру.
MRK.4.9	Хъасин Исайи гъапи:
MRK.4.9	– Шлин ибариз ебхьураш, гъит ебхьри!
MRK.4.10	Чпи ялгъузди гъузиган, йицӏикьюрид ученикарина Исайихъди хъайидари Дугъхьан, гьаз гьамци, тахалусариинди кӏураш, гьерхру.
MRK.4.11	– Учвуз Аллагьдин Паччагьлугъдин сир аьгъю хьуб тувначвуз, – кӏуру дурариз Исайи, – хъа аьгъдрудариз тахалусариинди кӏура. 
MRK.4.12	Фицики дурар лигури шулу, хъа рябкъюрдар, хъпехъури шулу, хъа гъавриъ ахъурдар. Жараси вуйиш, дурарихьан Аллагьдихьинди илтӏикӏуз шуйи ва дурарилан хил алдабгъидийи.
MRK.4.13	Хъа Дугъу дурариз кӏуру:
MRK.4.13	– Мегер учву гьаму тахалусдин гъавриъ ахъундарнучва? Хъа учву жара тахалусарин фици гъавриъ ахъдичва? 
MRK.4.14	Убзрури Аллагьдин гаф убзуру. 
MRK.4.15	Гьацӏар адмийир рякъюхъинди дахьу удрариз барабар ву. Дурариз Аллагьдин гаф ебхьуру, ва гьадму сяаьт, иблис дуфну, дурарин кӏваъ гъубзу гаф гьитӏибкӏуру. 
MRK.4.16	Гьацӏар адмийир гъван ккайи йишв’ина ахьу удрариз барабар ву. Дурари, гаф гъеебхьубси, дишла шадди кьабул апӏуру. 
MRK.4.17	Хъа дурарикк ччив ккадар, гьаддиз дурар цӏиб вахтназтӏан вуйидар дар. Аллагьдин гафналантина чпихъ хъергруган, ясана саб хатӏа-бала гъядябхъруган, дурар гьадму сяаьт гафнахьан гьудучӏвуру. 
MRK.4.18	Гьацӏар зазаригъ гъяхьу удрариз барабар ву. Мурар гаф ебхьрудар ву, 
MRK.4.19	хъа гьар йигъандин гъайгъушнари, девлетнахъ хъергували ва жара тямягьари Аллагьдин гаф кӏваълан гьапӏуз гъитру, ва диди бегьер хури шулдар. 
MRK.4.20	Хъа гьацӏар авадан ругдик кахьу удрариз барабар ву. Мурар гаф ебхьрудар ва думу кьабул апӏрудар ву, ва диди саспиган сумчӏур ражари, саспиган йирхьцӏур ражари, хъа саспиган варж ражари артухъ бегьер хури шулу.
MRK.4.21	Исайи хъана дурариз кӏуру:
MRK.4.21	– Чирагъ хулаз, дид’ин гъаб иливуз, ясана краватдикк ккивуз, хруб вуйин? Ваъ, думу чан йишв’ин дивру! 
MRK.4.22	Чӏатинди удудубчӏвди гъубзру фукӏа жиниб адар ва фукӏара гьитӏибкӏнайиб адар. 
MRK.4.23	Шлик ибар каш, гъит ебхьри!
MRK.4.24	Хъа Дугъу гьамцира кӏуру:
MRK.4.24	– Учвуз ебхьурайибдиз фикир тувай. Фициб уьлчмейиинди учву ебцураш, гьацибдиинди учвузра ебциди ва артухъдира кади иливиди. 
MRK.4.25	Шлиз аш, дугъаз хъана тувди, хъа шлиз адарш, айибра тадабгъиди.
MRK.4.26	Дугъу кӏуру:
MRK.4.26	– Аллагьдин Паччагьлугъ, думу фициб ву? Думу адмийи ругдиз тум гатӏабхьувалсиб ву. 
MRK.4.27	Йишвну адми ахуру, йигъ шулади гъудужвуру, хъа тум гьадму вахтна ктубчӏвуру ва аьхю шулу – хъа думу фици аьхю шулаш, адмийизра аьгъдар. 
MRK.4.28	Ругди чав-чалан бегьер хуру: сифте чар ктубчӏвуру, хъа кӏул апӏуру, хъасин кӏул удрарихьди абцӏру. 
MRK.4.29	Удар хъубкьиган, адми дишла дагьрихъан хъчӏихуру, гьаз гъапиш иган хъубкьна.
MRK.4.30	Исайи хъана кӏуру:
MRK.4.30	– Аллагьдин Паччагьлугъ фтихь тевуз шул? Ясана фициб тахалусдиинди дидкан пуз шул? 
MRK.4.31	Думу дюн’яйиин варитӏан бицӏи дилихь тевуз шул. 
MRK.4.32	Хъа думу кивган, ктубчӏвуру ва бистниъ айидарик варитӏан аьхю шулу. Дид’ин гьацисдар аьхю кюлер илиршуруки, дурарин сирнарикк жакьварихьанра кмиди дусуз шулу.
MRK.4.33	Гьамцдар гизаф тахалусариинди Дугъу дурарихьан аннамиш апӏуз шлукьан аьгъювалар улупуйи. 
MRK.4.34	Тахалусариинди дарди Дугъу фукӏара кӏурдайи, хъа Учв Чан ученикарихъди гъузиган, дурариз вари ктибтуйи.
MRK.4.35	Гьадму йигъан хябяхъган, Дугъу дурариз кӏуру:
MRK.4.35	– Гъачай, гьюлин тмуну гъирагъдихъинди сирнав апӏухьа.
MRK.4.36	Дурар, халкь гъитну, Исайихъди люткейиъ эъру. Дурарихъди жара люткйирра хъайи. 
MRK.4.37	Гужал микӏ утӏубччвуру ва лепйир люткейикан йивури, думу шту абцӏрайи. 
MRK.4.38	Иса люткейин кьялхъян йишваъ, кӏуликк гутара ккивну даахнайи. Люткейиъ айидари Думу хъиргру ва кӏуру:
MRK.4.38	– Мялим! Ухьу ккахьрайиваликан Увуз вижна ктарнуз дарш?!
MRK.4.39	Гьадмуган Думу гъудужвну, микӏлаз сикин хьуз амур апӏуру ва штуз кӏуру:
MRK.4.39	– Сикин йибхь! Мирибшван!
MRK.4.40	Микӏ сикин шулу, ва архаинвал абхъру.
MRK.4.40	– Гьаз гьамкьан гучӏбяхяр вучва? – кӏуру дурариз Исайи. – Сацӏибкьан хъугъвал адаринчвуз дарш?
MRK.4.41	Дурарик лап яман гучӏ кабхъру, ва чиб-чпикна кӏуру:
MRK.4.41	– Му фуж ву, эгер микӏра, гьюлра Мугъахъ хъпехъураш?
MRK.5.1	Дурари гьюлин тмуну гъирагъдихъна Герасин юрдназ сирнав апӏуру. 
MRK.5.2	Иса люткейиан удучӏвубси, Дугъан гъаншаризди накьваригъ яшамиш шулайи жинар кайи адми утӏурччвуру. 
MRK.5.3	Думу сарихьанра дирккуз шуладайи – гьеле зунжрарииндикьан. 
MRK.5.4	Дугъан хилар-ликар зунжрарихьди швнуб-сабан гъийитӏнийи, аммаки дугъу зунжрар ва гьялкьйир кьатӏар апӏуйи – гьич сарихьанра думу дерккуз шулдайи. 
MRK.5.5	Зат сикин дарди йигъ-йишв накьварин хьарар-дюрхъяригъ ва гъярар-тепйиригъ дугъу чӏигъар апӏуйи ва учв гъванарикан йивуйи.
MRK.5.6	Ярхлаан Иса гъяркъюбси, думу Дугъахьна жаргъну дуфну, икрам апӏури, кьамкьариинди дахъру 
MRK.5.7	ва аьхю дихниинди кӏуру:
MRK.5.7	– Яв узухъди фу вуяв, Варитӏанзаанур, Аллагьдин Бай Иса? Аллагьисан, Увуз миннат вуйиз: йиз зегьле мабхан! 
MRK.5.8	Исайи: «Удубчӏв гьаму адмийиан, чиркин рюгь!» – гъапиган, диди гьаци гъапнийи. 
MRK.5.9	Хъа Исайи дугъхьан гьерхру:
MRK.5.9	– Ччвур фуж вуяв?
MRK.5.9	– Йиз ччвур кьушум вуйиз, гьаз гъапиш учу гизаф жинар вуча, – жаваб туву дугъу. 
MRK.5.10	Жинар, му юрдариан чпи муутӏурккан кӏури, Исайиз миннат апӏуз хъюгъру.
MRK.5.11	Хъа душвахь таблик силарин аьхю лиж дарабгънайи.
MRK.5.12	– Учхьан силариъ учӏвуз шлуси, учу гьадраризди гъягъюз гъит, – кӏури, жинари Исайикан тӏалаб апӏуру.
MRK.5.13	Дугъу ихтияр тувру. Ва адмийиан удучӏву чиркин рюгьяр силариъ учӏвру. Хъа силарин лиж гъарзарилансина гьюлизди убсру ва ккабхьру. Дурарин кьадар кьюд агъзурихьна вуйи.
MRK.5.14	Силарин габнари, жаргъну душну, шагьриъ ва гъирагъариъ айи гъулариъ, гъабхьибдикан ктибтуру. Агьлар, фу гъабхьнуш, лигуз гъюру. 
MRK.5.15	Дурар Исайихьна гъюру ва, фу лигурва: кьушумкьан жинар кади гъашир, палтар алди, чан фикрихъ хъади деъна. Дурарик гучӏ кабхъру. 
MRK.5.16	Му аьламат гъябкъдари дурариз, жинар кайирикан ва силарикан фу гъабхьнуш, ктибтнийи. 
MRK.5.17	Гьадмуган Исайикан дурари, чпин юрдариан удучӏвну гъягъюб, ккун апӏуру.
MRK.5.18	Иса люткейиъ эърайиган, чакан жинар ктӏурккури учвра гъадагъуб ккун апӏуру.
MRK.5.19	Хъа Дугъу ихтияр тувундайи.
MRK.5.19	– Хулаз гъарах явдарихьна. Аллагьди фици яв язухъ гъизигнуш ва Дугъу увуз гъапӏубдикан дурариз кидибт, – кӏуру Исайи. 
MRK.5.20	Думу гъягъюру ва Йицӏубшагьрин юрднан агьлариз Исайи чакан гьапӏнуш, ктибтуру – вари аьламат гъахьнийи.
MRK.5.21	Исайи хъана гьамуну гъирагъдихъна сирнав гъапӏиган, Дугълан аьхючӏвеъ адмийир илтӏишнийи. Иса гъирагъдихъ гъузнайи.
MRK.5.22	Дугъахьна жугьдарин мистан аьхюр, Ягьир кӏурур, гъюру. Иса гъяркъюбси, думу Дугъан ликарикк икрамназ дахъру 
MRK.5.23	ва, Дугъкан миннат апӏури, кӏуру:
MRK.5.23	– Йиз риш йикӏура. Миннат вуйиз, дуфну дугъ’ин хилар илив, думу сагъ хьиди, чӏивиди гъузди.
MRK.5.24	Иса дугъахъди гъягъюру. Дугъахъди гизаф халкьра гъябгъюрайи ва юкьуб тереф Думу кьялаъ тӏаънайи.
MRK.5.25	Дураригъди сар дишагьлира гъяйи. Йицӏикьюд йисандин арайиъ дугъан ифи хътабтӏурадайи. 
MRK.5.26	Фукьан хъюгънийишра, гьич сар духтрихьанра думу сагъ апӏуз гъабхьундайи. Дугъу чаз айи-адруб вари харж гъапӏнушра, дугъаз кюмек гъабхьундайи, хъа гьял айибтӏан пис гъабхьнийи. 
MRK.5.27	Дугъаз Исайикан гъеебхьиган, думу гужназ адмийиригъ гъючӏву ва, Исайин кьялхъянди дуфну, Дугъан ккурттарик куркӏу, 
MRK.5.28	фицики дугъу фикир дапӏнайи: «Эгер узу Мугъан ккурттарик саб тикисикьан куркӏиш, сагъ хьидизу». 
MRK.5.29	Гьадму сяаьт дугъан ифи хътабтӏуру, ва дугъаз чан вари жан сагъ хьувал гьисс шулу. 
MRK.5.30	Исайиз дишла Чаан кьувват удубчӏвуб аьгъю шулу ва, халкьдихьинди илтӏикӏну, гьерхру:
MRK.5.30	– Узук фуж куркӏну?
MRK.5.31	– Рябкъюрадарнуз, учӏукьну, халкьди Уву фици хъуржраш, хъа Увук фуж куркӏну кӏури, гьерхрира ава! – кӏуру Дугъаз ученикари. 
MRK.5.32	Хъа Дугъу ул алдатбиинди Чак куркӏур агурайи. 
MRK.5.33	Гучӏ дубхьнайи ва гукӏнишин кабхънайи дишагьлийи, чав гъапӏубдин гъавриъ ахъну, халкьдигъян гъюдучӏвну, икрам апӏури, Исайин ликарикк ккархьну, вари вуйибси ктибтуру. 
MRK.5.34	Дугъу дишагьлийиз кӏуру:
MRK.5.34	– Йиз риш, уву яв хъугъвали сагъ гъапӏунву. Архаин духьну гъарах, ва сагъвалиъ хьидива.
MRK.5.35	Исайи му гафар кӏурамиди, мистан аьхюр вуйи Ягьирин хул’ан адмийир дуфну кӏуру:
MRK.5.35	– Яв риш гъакӏну. Мялим инжик мапӏан!
MRK.5.36	Хъа Исайи дурарин гафариз фикир тутрувди, мистан аьхюриз кӏуру:
MRK.5.36	– Гучӏ мапӏан, анжагъ хъугъну гъуз!
MRK.5.37	Дугъу Петризна, Якьубдизна, Якьубдин чве Югьандизтӏан ктарди, сарун саризра Чахъди гъюз ихтияр тувундайи. 
MRK.5.38	Дурар мистан аьхюрин хулаъ учӏвру. Исайиз, душваъ гъалабулугъ ади, яманди ишурайидар ва ишлар апӏурайидар рякъюру.
MRK.5.39	– Учву гьаз дерд зигурачва, – кӏуру учӏву Исайи. – Риш дукӏнадар, хъа даахна.
MRK.5.40	Дурар Дугъ’ин аьлхъюз хъюгъру. Хъа Дугъу дурар вари адауру. Чахъди Чан ученикарна шуран адашна дада гъадагъну, риш дитнайи хулаъ учӏвру. 
MRK.5.41	Шуран хил дибисну, Дугъу дугъаз кӏуру:
MRK.5.41	– Талифа, куми! (яна «Риш, увуз кӏураза, гъудужв!»)
MRK.5.42	Риш дишла гъудужвуру ва гъягъюз хъюгъру. Дугъан йицӏикьюд йискьан вуйи. Вари гъах гъахьнийи. 
MRK.5.43	Исайи мидкан саризра дарпуб ижмишнаан ккун апӏуру ва, шураз ипӏруб тувай, кӏуру.
MRK.6.1	Душв’ан удучӏву Иса Чан гъахи шагьриз гъягъюру. Дугъахъди Чан ученикарра хъайи. 
MRK.6.2	Султ йигъан Исайи мистаъ аьгъювалар улупуз хъюгъру. Дугъахъ хъпехъурайи гизафдари, мюгьтал духьну, кӏуйи:
MRK.6.2	– Гьамгъан гьаму аьгъювалар наънан ву? Мугъаз мициб фагьум шли тувна? Гьамцдар аьламатнан ляхнар Гьамгъан хилариинди фици шула?! 
MRK.6.3	Му харатчи уста, Мар’ямдин Бай, Якьубдин, Юсуфдин, Ягьудайин ва Симондин чве дарин? Мугъан чйир гьамшваъ, ихь арайиъ, адаринхъа?
MRK.6.3	Гьаци вуйиган, дурариз Исайихъ хъугъуз ккунди адайи.
MRK.6.4	– Гьюрмат адру пайгъамбар хьуб мумкин дар, – кӏуру Исайи, – хъа чан багъри шагьриъ ва хулаъ, жвуван багахьлуйиригъ ва хизандиъ пайгъамбриз гьюрмат ади шулдар.
MRK.6.5	Гьаддиз Дугъхьан душваъ, сакьюдар иццурайидариин хилар иливну сагъ гъапӏдар ктарди, сану сабкьан аьламат улупуз гъабхьундайи. 
MRK.6.6	Думу дурарин хътругърайивалиин мюгьтал духьнайи.
MRK.6.6	Хъасин Думу гъул’ан-гъулаз гъягъюри, адмийириз аьгъювалар туври шулу.
MRK.6.7	Исайи Чахьна йицӏикьюрид вакилариз дих дапӏну, дурариз чиркин рюгьяр утӏурккуз шлу гьюкум тувну, кью-кьюрди аьгъювалар улупуз гьаъру. 
MRK.6.8	Дугъу дурариз, чумакъ ктарди, фукӏара гъададабгъуз амур апӏуру: я уьл, я тавра, я пул – 
MRK.6.9	анжагъ чпин ликариин али шаламартӏан.
MRK.6.9	– Я гьич саб жара палатра магъадабгъанай, – кӏуру Исайи дурариз. – 
MRK.6.10	Учву фунуб гъулаъ кьабул гъапӏиш, гьадму йишвариан гъягъяйизкьан, гьадушваъ гъузай. 
MRK.6.11	Хъа учву фунуб йишваъ-вушра кьабул дарапӏиш ва учвухъ хъпебехъиш, душв’ан удучӏвну гъягърудари, ичв ликарик кайи бишируг кадабхьай. Гъит му дурариз чпиин улубкьрубдин улихьмиди дебккрайи лишан ибшри.
MRK.6.12	Дурар гъягъюру ва, адмийир чпин гунгьариин швумал хьпан бадали, дурариз аьгъювалар улупуру. 
MRK.6.13	Дурари гизаф жинар утӏурккуру ва, хифарин ччим ктатури, хайлин иццурайидар сагъ апӏуру.
MRK.6.14	Чан нубатнаъ Исайикан Гьирод паччагьдиз ебхьуру, гьаз гъапиш Дугъан аваза варишвариъ атӏабгуру. Гьацӏари: «Дукӏнайи штуан апӏру Ягь’я чӏиви гъахьну ва гьаддиз аьламатар улупура» – кӏуйи. 
MRK.6.15	Жарадари: «Думу Ил’яс ву» – кӏуйи, хъа шубурпидари: «Думу кюгьне пайгъамбрарикан сарсир ву» – кӏури тасдикь апӏуйи. 
MRK.6.16	Гьамци гъеебхьу Гьиродди: «Узу кӏул алдабтӏу Ягь’я чӏиви гъахьну» – гъапнийи.
MRK.6.17	Гьиродди чав буйругъ тувну, Ягь’я дидисну, чан чве Филипдин хпир Иродиадайин кӏуллан дустагъдиъ итру. Хъасин Гьиродди Иродиада чаз шивди дитнийи. 
MRK.6.18	Фицики Ягь’яйи Гьироддиз: «Яв чвуччвун хпир увуз хай шулдар» – гъапнийи. 
MRK.6.19	Гьамци гъапну кӏури, Иродиадайи Ягь’яйиин хъял иливнийи ва дугъаз думу йикӏуз ккун гъабхьнийи, амма шуладайи, 
MRK.6.20	гьаз гъапиш Ягь’яйихьан Гьироддиз гучӏуйи, фицики дугъаз думу гьякьлу ва гирами кас вуйивал аьгъяйи ва, гьаддиз, думу уьрхюрайи. Гьирод Ягь’яйин аьгъювалар улупбахъ, саспиган дурарикан учв инжик шулушра, иштагьниинди хъпехъуйи.
MRK.6.21	Ужуб дюшюш ккабхъру: Гьироддин бабкан гъахи йигъ улубкьну ва гьаддиз гюре гешт хъапӏуз ханар-беглар, юзбашйир ва Галилей уьлкейин аьхюдар уч апӏуру. 
MRK.6.22	Думу шадлугъназ ялхъвнар апӏуз Иродиадайин ришра гъюру. Дугъан ялхъван Гьироддиз ва хялариз гизаф бегелмиш шулу ва паччагьди шураз кӏуру:
MRK.6.22	– Узкан увуз фу ккундуш вари туварзавуз! – 
MRK.6.23	Хъа паччагьди ху апӏуру. – Фу ккун гъапӏиш, вари тувурзавуз, гьеле йиз айи паччагьлугъдин гьацӏ пай вушра.
MRK.6.24	Думу шуру душну дадайихьан гьерхру:
MRK.6.24	– Фу ккун апӏуза?
MRK.6.24	– Штуан апӏру Ягь’яйин кӏул, – жаваб тувру Иродиадайи. 
MRK.6.25	Шуру, паччагьдихьна душну:
MRK.6.25	– Узуз штуан апӏру Ягь’яйин кӏул ленгерийиъди ккундузуз, думу узуз гьаму сяаьт ча! – кӏуру.
MRK.6.26	Паччагь яманди пашман шулу, хъа чав хяларин улихь ху апӏбаз лигну, дугъхьан, ккун гъапӏуб тамам дарапӏди гъибтуз гъабхьундайи. 
MRK.6.27	Дугъу дишла эскер гьаъну, чахьна Ягь’яйин кӏул хуз буйругъ тувру. Эскри дустагъдиъ Ягь’яйин кӏул алдабтӏуру, 
MRK.6.28	ва ленгерийиъди кӏул дубхну, шурахьна тувру, хъа дугъу – дадайихьна. 
MRK.6.29	Мидкан аьгъю гъабхьи Ягь’яйин ученикари дугъан жандак гъадабгъуру ва кивру.
MRK.6.30	Вакилар Исайихьна хътакуру ва Дугъаз чпи гъапӏдарикан ва туву аьгъюваларикан варибдикан ктибтуру. 
MRK.6.31	Дугъу дурариз кӏуру:
MRK.6.31	– Хъа гьамус, адмийир адру фунуб-вушра йишваз гъягъидихьа, гьадушваъ ялгъузди гъузай ва сацӏиб рягьятвал гъадабгъай.
MRK.6.31	Гьаз гъапиш, дурар айишваъ гизаф халкь айи, дурариз гьеле уьл ипӏузкьан мажал шуладайи. 
MRK.6.32	Гьаддиз дурар люткейиъди халват йишваз гъушу. 
MRK.6.33	Гьаци вушра гизафдариз дурар люткейиъди гъягъюри рякъюру, фужар вуш, аьгъю шулу, ва гьюлин гъирагъ вуйибси вари шагьриан адмийир хъергру ва вакилартӏан ухди гъюру. 
MRK.6.34	Люткейиан удучӏву Исайиз аьхючӏвеъ халкь рякъюру. Дугъаз дурарин язухъ шулу, гьаз гъапиш дурар марччлихъан хътру марччарси айи. Дугъу дурариз гизаф ляхнарикан ктибтуру.
MRK.6.35	Йигъар хябяхъ шулайи, ва Дугъан ученикари, багахьна дуфну, кӏуру:
MRK.6.36	– Мушвайишв ичӏи йишв ву, ва сарун йигъарра хябяхъ ву, мурар деет, гъит багахь гъулар-хулариз гъарахри, чпиз ипӏруб гъадабгъри.
MRK.6.37	– Учву дурариз ипӏруб тувай, – кӏуру Исайи.
MRK.6.37	– Гьамус учу, душну, дурариз уьл гъадабгъурайин? Ухьу вари саб вазли гъилихишра, гьациб пулихъ дурариз уьл гъадабгъну удудукьур! – кӏуру вакилари.
MRK.6.38	– Учвухь фукьан уьл хьачвухь? – пну, гьерхру Исайи. – Гъарахай, лигай гьеле.
MRK.6.38	Дурар лигуру ва кӏуру:
MRK.6.38	– Хьуб уьлна кьюб балугъ.
MRK.6.39	Гьадмуган Дугъу дурариз, халкь десте-дестеди чру укӏ’ин дитай, кӏуру.
MRK.6.40	Халкь хьу-хьуцӏур ва варж-варж кас ади, жергйириъди деъру.
MRK.6.41	Исайи, хьуб уьлна кьюб балугъ гъадагъну, завузди дилигну, Аллагьдин ужувлакк ккахьри, дупну, уьлер гьудутӏну, халкьдиз пай апӏуз ученикарихьна тувру. Дугъу варидаригъна кьюб балугъра пай апӏуру. 
MRK.6.42	Вари халкьди ипӏуру, тухъ шулу 
MRK.6.43	ва балугъаринна уьлин хъригъу кьацӏари йицӏикьюб тавра ацӏру. 
MRK.6.44	Хъа вари гъипӏдар хьуд агъзур кас вуйи.
MRK.6.45	Мидин кьяляхъ Исайи, Чав сабан халкь гьаъри имиди, Чан ученикариз люткейиъ эъну, гьатмуну гъирагъдихъ хъайи Вифсайда гъулаз сирнав апӏуб амур апӏуру. 
MRK.6.46	Халкь деетну, Думу ккарагуз дагъдиз удучӏвуру.
MRK.6.47	Хябяхъдин вахт дубхьнайиган, ученикар айи лютке гьюлин гьацӏ кьялариъ айи, хъа Иса сарна-сарди гъирагъдихъ гъузнийи. 
MRK.6.48	Микӏлаз къаршуди сирнав апӏбу кьувватнахъан душнайи ученикар дяркъну, Иса, акв алабхьуради, гьюлилантина дурарихьна гъягъюру. Думу дурарин люткейиз багахь шулайи. 
MRK.6.49	Иса гьюлленмина гъюри гъяркъдариан, думу чпиз гьугъубжвурайи гъаранту вушул, пну, варидариан сабпну гьарай утӏубччвуру, 
MRK.6.50	гьаз гъапиш дурариз, Думу гъяркъюбси, гучӏ гъабхьнийи. Хъа Иса дишла дурарихъди улхуз хъюгъру:
MRK.6.50	– Юкӏв ижми апӏинай, Узу вуза. Гучӏ мапӏанай! – 
MRK.6.51	пну, дурарин люткейиъ учӏвган, микӏ яваш гъабхьи. Мици хьували дурар хъана артухъ гъах апӏуру. 
MRK.6.52	Уьлерихъди гъабхьи аьламатнан дурар гъавриъ ахъундайи, ва дурарин юкӏвар курди гъузнийи.
MRK.6.53	Сирнав апӏурайидар Геннисарет юрдназ гъюру. 
MRK.6.54	Дурар люткейиан эдеубси, гъирагъдихъ хъайидариз Иса аьгъю шулу, 
MRK.6.55	ва жаргъну душну, варишвариъ мидкан хабар ипру. Думу наан аш деебхьну, дурари гьадина ахнарииндира кмиди иццрудар хуйи. 
MRK.6.56	Иса наанди гъушишра: гъулариз, шагьрариз, ятгъариина – варишвариъ иццурайидар духну дитуйи ва Дугъкан Чан ккурттарин канчӏарик куркӏузкьан гъитуб тӏалабар апӏуйи. Вари Дугъак куркӏрудар сагъ шуйи.
MRK.7.1	Ерусалимдиан Исайихьна саб кьадар фарисйирна къанунчйир гъюру. 
MRK.7.2	Дурариз ученикарикан сари дижрикӏу хиларихьди ипӏури гъябкънийи. 
MRK.7.3	Хъа фарисйиринра, вари жугьдаринси, чпин абйириланмина гъубзнайи хъуршлихънакьан хилар дижрикӏди уьлихъ дедреъру аьдат айи. 
MRK.7.4	Базариан гъафидари сабан хилар дижрикӏкьан гагьди уьл ипӏдар. Гьамцдар хъана гизаф аьдатар дурари уьрхюйи, мисалназ, захар, гажнар ва йифрин гъаб-гъажагъ жикӏбан аьдатар.
MRK.7.5	Фарисйирина къанунчйири Исайихьан гьерхру:
MRK.7.5	– Яв ученикари абйирин аьдатар гьаз хъаърадар? Хилар дижрикӏди уьл ипӏура.
MRK.7.6	Хъа Дугъу дурариз жаваб тувру:
MRK.7.6	– Гирами китабариъ Ишая пайгъамбри учвкан, кьюб маш гъяйидарикан, ужуди гъапну:
MRK.7.6	«Гьаму адмийири Узуз гьюрмат ушвниинди апӏура,
MRK.7.6	хъа дурарин юкӏвар Узхьан ярхла ву.
MRK.7.7	Давди дурари Узуз икрам апӏура,
MRK.7.7	фицики дурари инсанарин аьдатар уьрхюз улупура».
MRK.7.8	Учву адмийири ктагъу къайдйирихъан хъичӏихначва, хъа Аллагьдин табшуругъар тина апӏурачва. 
MRK.7.9	Учву гьисаб апӏурашалчва: ичв къайдйир тамам апӏбан бадали Аллагьдин табшуругъар батӏул апӏуб фагьумлу ляхин вуйич, кӏури! – давам апӏуру Исайи.
MRK.7.10	– Магьа мисал. Мусайи гъапну: «Адашдизна дадайиз гьюрмат апӏинай» ва «адашдизна дадайиз люкьнар апӏрур аьжализ лайикь ву». 
MRK.7.11	Хъа учву фу кӏури шулчва? Эгер сари чан дадайиз вая адашдиз «Узу увуз буржлу вуйиб Аллагьдиз гъурбан гъапӏунза», гъапиш, 
MRK.7.12	дугъхьан сарун чан адашдизна дадайиз кюмек дарапӏрира гъузуз шулу, кӏурачва. 
MRK.7.13	Гьамци учву Аллагьдин гаф ичв аьдатназ илтӏибкӏунчва ва наслариз гьаци ктибтурачва. Гьаму мисалназ ухшар гизаф чӏуру ляхнар апӏури шулучва.
MRK.7.14	Исайи, хъана Чахьна халкьдиз дих дапӏну, кӏуру:
MRK.7.14	– Вари узухъ хъебехъай ва гъаври йихьай. 
MRK.7.15	Инсандиъ чӏатан убчӏвру гьич сабдихьанра думу чиркин апӏуз даршул. Инсандиан удубчӏвруб – магьа думу чиркин апӏруб. [
MRK.7.16	]
MRK.7.17	Думу, халкь гъитну, хулаз гъафиган, ученикари Дугъхьан гьадму гафарин мяна ачухъ апӏуб ккун апӏуру. 
MRK.7.18	Дугъу дурариз ктибтуру:
MRK.7.18	– Учву гьамдин гъавриъ ахъраданчва? Инсандиъ чӏатан убчӏвру гьич сабдира думу чиркин дарапӏрайивал рябкъюраданчвуз? 
MRK.7.19	Фицики думу адмийин кӏваз гъябгъюрадар, хъа – фуниз, ва хъасин удубчӏвуру (Гьамдиинди Дугъу ипӏруб вари марцциб вуйивал улупура). 
MRK.7.20	Инсандиан удучӏврудари, – кӏуру Исайи, – думу чиркин апӏуру. 
MRK.7.21+MRK.7.22	«Самбал алдапӏувалар», яна хил’ан адахъувалар, тӏафалвалар, йивну йикӏувалар, кьяппавалар, тямягькарвалар, угъраш’валар, инсафсузвалар, машнаъ ягь адрувалар, гъанихвал ва хъял, футна, фурс, ахмакьвалар – гьамрарихъна хру пис фикрар инсандин кӏваан удучӏвуру. 
MRK.7.23	Гьаму вари писвалар инсандин айтӏан удучӏвуру ва дурари инсан чиркин апӏуру.
MRK.7.24	Гьадму йишвар дирчну, Иса Тир юрднан жилариина гъягъюру. Душваъ Думу садар хулариъ дергру. Дугъаз мидкан гьич саризра аьгъю дубхьну ккундайи, аммаки гьитӏибкӏну гъибтуз гъабхьундайи. 
MRK.7.25	Исайикан чиркин рюгь убчӏвнайи сар шуран дадайиз аьгъю шулу. Думу дишла Дугъахьна гъюру ва ликарикк, икрам апӏури, ккархьру. 
MRK.7.26	Хъа думу дишагьли жугьуд дайи, думу Сирофиникияйин миллетдикан вуйи. Дугъу Исайикан чан шур’ан жин утӏубккуб тӏалаб апӏурайи.
MRK.7.27	Исайи гъапи:
MRK.7.27	– Сифте баяр-шубар ацӏри. Дурарихьан тадабгъну, уьл хуйириз ккипуз хай даршул.
MRK.7.28	Хъа дишагьлийи кӏуру:
MRK.7.28	– Йиз Агъа, хуйирира баяр-шубари тадахьу уьлин урклар итӏуру, аьхир.
MRK.7.29	– Яв гьамциб жавабназ лигну увхьан мясляаьтниинди хулаз гъягъюз шулвухьан. Яв шур’ан жин удубчӏвну, – кӏуру Исайи.
MRK.7.30	Фу лигурва, хулаз хътаку дишагьлийиз чан риш, сагъ духьну, ахниъ дахънади рякъюру ва жинра дугъ’ан удубчӏвна.
MRK.7.31	Тир юрднан жиларилан кьяляхъ хътаку Иса Сидон ва Йицӏубшагьрин жилариланмина Галилей гьюлихъинди гъюру. 
MRK.7.32	Дугъахьна кар ва цӏибтӏан улхуз даршлу сар кас хъади гъюру, дугъ’ин хилар иливуб ккун апӏуру.
MRK.7.33	Исайи думу халкьдихьан гьадауру, дугъан ибариъ Чан тӏубар урччвру, хъасин Чан тӏубарик шуруш кабтӏну, дугъан мелзнак кучру. 
MRK.7.34	Хъа завузди дилигну, дериндиз ил хъадабгъну, кӏуру:
MRK.7.34	– Эффата! (яна «Арцц!») 
MRK.7.35	Гьадму сяаьт дугъаз ебхьуз хъюгъру ва дибиснайи мелз либхуз хъюбгъну, дугъан чӏал ачухъ шулу. 
MRK.7.36	Исайи дурариз мидкан гьич саризра дарпуб ккун апӏуру. Хъа Дугъу дарпуз гъадагъа апӏбахъ, дурари артухъ рабгъуйи. 
MRK.7.37	Адмийири, гизаф аьламат духьну, кӏуйи:
MRK.7.37	– Мугъу вари ужу апӏуру. Мугъу гьеле кардариз ебхьузра гъитру, улхуз даршлудариз чӏалра улупуру!
MRK.8.1	Гьадму йигъари хъана бегьем халкь уч шулу, хъа дурарихь ипӏруб хьадайи. Исайи, ученикариз дих дапӏну, кӏуру:
MRK.8.2	– Узуз адмийирин язухъди вузуз. Магьа, дурарин Узухъди хъади шубуд йигъ ву, хъа дурариз ипӏруб адар. 
MRK.8.3	Эгер Узу дурар хулариз гашди гьаиш, рякъюъ зяиф хьиди, хъа гьацӏар ярхлариан дуфнайидар даринхъа.
MRK.8.4	– Гьаму ичӏи йишваъ варидариз гьубкӏрубси уьл наънан апӏуру? – жаваб апӏуру ученикари.
MRK.8.5	Исайи дурарихьан гьерхру:
MRK.8.5	– Учвухь швнуб уьл хьачвухь?
MRK.8.5	– Ургуб уьл, – кӏуру дурари.
MRK.8.6	Гьаци вуйиган, Дугъу халкьдикан жилиин деуб ккун апӏуру. Ургуб уьл гъадагъну, Аллагьдиз чухсагъул кӏури ккарагну, Дугъу уьл гьудубтӏуру ва халкьдиз пай апӏуз ученикарихьна тувру. Хъа дурарира пай апӏуру. 
MRK.8.7	Дурарихь сакьюдар балугъарра хьайи. Исайи дурариин чухсагъулин ккарагуб дапӏну, гьадрарра пай апӏуз тувру. 
MRK.8.8	Адмийири гъипӏу, дурар арцӏу. Дидихьна хъиригъу кьацӏари ургуб таврара ацӏнийи. 
MRK.8.9	Хъа дурар вари юкьуд агъзурихьнакьан вуйи. Исайи дурар чпин хулариз деетуру. 
MRK.8.10	Хъа Учв, ученикарра хъади, дишла люткейиъ эъру ва Далманут юрднан жилариина сирнав апӏуру.
MRK.8.11	Фарисйир гъюру ва Исайихъди гьюжатнаъ учӏвру. Дурари Думу ахтармиш апӏури, Дугъкан аьршариан лишан улупуб тӏалаб апӏуру. 
MRK.8.12	Исайи, гъагъиди ил хъадабгъну, дурариз кӏуру:
MRK.8.12	– Гьаз му наслин адмийири лишан ккун апӏура? Дюзди кӏуразачвуз: му касариз лишан хьибдар.
MRK.8.13	Хъасин, дурар гъитну, Думу хъана люткейиъ эъру ва гьатмуну гъирагъдихъинди сирнав апӏуру.
MRK.8.14	Ученикариз чпихьди люткейиз уьл гъадабгъуз кӏваълан гьархнийи. Дурарихь саб уьлтӏан хьтайи. 
MRK.8.15	Дурарихъди сюгьбатнаъ айи Исайи ихтият хьуб ккун апӏру:
MRK.8.15	– Лигай-гьа, фарисйирин ва Гьироддин дунихьан ихтият йихьай.
MRK.8.16	Хъа дурари чиб-чпин арайиъ гъапи: «Мугъу мици, ухьухь уьл хьадруган, кӏурайиб ву».
MRK.8.17	Дурар фтикан улхураш аьгъяди, Исайи кӏуру:
MRK.8.17	– Учву уьл хьтарчухь кӏури, гьаз гъалабулугънаъ ахъначва? Мегер учву гьамусра гъаври ахънаданчва? Ва учвуъ фукӏара убчӏвнадарин? Ичв юкӏвар гьамусра курди имийин? 
MRK.8.18	Мегер учвуз, улар ади рябкъюраданчвуз, ибар кади ебхьураданчвуз? Мегер гъаври аданчва? 
MRK.8.19	Узу хьуб уьл хьуд агъзуригъна пай гъапӏиган, хъиригъу уьлерин швнуб тавра ацӏунчва?
MRK.8.19	– Йицӏикьюб, – жаваб тувру дурари.
MRK.8.20	– Хъа ургуб юкьуд агъзуригъна пай гъапӏиган, швнуб тавра хъиригъу уьлерихьди ацӏунчва?
MRK.8.20	– Ургуб, – жаваб тувру дурари.
MRK.8.21	– Мегер учву гьамускьан гъаври ахъунданчву? – кӏуру дурариз гьадмуган Исайи.
MRK.8.22	Дурар Вифсайда гъулаз гъюру. Исайихьна кур хуру ва дугъак куркӏуб ккун апӏуру. 
MRK.8.23	Исайи курин хилхъан дибисну, гъул’ан адауру, ва дугъан улар Чан шурушнахьди кьяши дапӏну, хилар кӏул’ин иливну, гьерхру:
MRK.8.23	– Фукӏа рябкъюрануз?
MRK.8.24	Дугъу дилигну кӏуру:
MRK.8.24	– Рякъюразуз адмийир, рякъюразуз гьарарси гъягъюрайидар.
MRK.8.25	Гьадмуган хъана Исайи хилар дугъан уларихь гьивру, ва думу сагъ шулу, уччвуди рябкъюри шулу. 
MRK.8.26	Хъа Исайи думу:
MRK.8.26	– Лиг-гьа, му гъулазди удручӏвди, ичв хулаз гъарах, – пну, гьаъру.
MRK.8.27	Иса мушв’ан, Чан ученикарра хъади, Филип паччагьдин Кесария юрднан гъулариз гъягъюру. Рякъюъ Дугъу ученикарихьан гьерхру:
MRK.8.27	– Адмийири Узу фуж ву кӏури, гьисаб апӏура?
MRK.8.28	– Садари Уву штуан апӏру Ягь’я ву, кӏура, тмундари – Ил’яс, хъа шубудпидари – пайгъамбрарикан сар, – пну, жаваб тувру дурари.
MRK.8.29	– Хъа учву Узу фуж ву кӏури, гьисаб апӏурачва? – гьерхру Дугъу дурарихьан.
MRK.8.29	– Уву Месигь вува, – жаваб тувру Петри. 
MRK.8.30	Исайи дурариз Чакан гьич саризра дарпуб ккун апӏуру.
MRK.8.31	Хъа Дугъу дурариз, Инсаниятдин Бал’ин гизаф аьзабар улукьиди, аьхюдари, маллйири ва къанунчйири Думу нигь апӏиди ва йикӏиди, хъа шубуд йигълан накьвдиан, чӏиви духьну, удучӏвиди, кӏури, аьгъювалар улупуйи. 
MRK.8.32	Дугъу мидкан дурариз ачухъди кӏуйи. Хъа Петри Иса гъирагъдиз гьадаъну, Дугъан гафар гьадатӏуз хъюгъру. 
MRK.8.33	Хъа Дугъу, илдицну, ученикарихьинди лигури, Петрин гафар кьатӏ апӏуру.
MRK.8.33	– Гьудубчӏв Узхьан, иблис! Яв фикрар адмийирин фикрар вуяв, хъа Аллагьдин – ваъ!
MRK.8.34	Чахьна халкьдизна ученикариз дих дапӏну, Исайи гъапи:
MRK.8.34	– Шлиз Узухъди гъягъюз ккундуш, думу, чан тямягьяр дирчну, чан хач гъадабгъну, Узухъди гъюри. 
MRK.8.35	Шлиз чан уьмур уьбхюз ккундуш, дугъан думу дубгди. Хъа шли Узу ва Ужувлан хабар бадали чан уьмур пуч гъапӏиш, дугъу думу уьбхиди. 
MRK.8.36	Фу мянфяаьт а адмийиз, уьмрихьан гъахьиган, вари дюн’я туври гъабшишра? 
MRK.8.37	Чан уьмур кьяляхъ апӏбан бадали, дугъу фициб кьимат тувди? 
MRK.8.38	Гьаму гунагькар ва Аллагь аьгъдру халкьдин улихь шли Узхьан ва Йиз гафарихьан нач гъапӏиш, дугъхьан Инсаниятдин Балира, Чан Адашдин аднаъди гирами малайикарихъди му жилиина гъафиган, нач апӏиди.
MRK.9.1	Хъа Исайи кӏуру
MRK.9.1	– Гьякьди кӏуразачвуз: мушв’ин дийигънайидарикан сакьюдариз чпин аьжал хъубкьайиз Аллагьдин Паччагьлугъ гьубкӏну чан кьувватнаъ ади рябкъиди.
MRK.9.2	Йирхьуд йигълан Иса, Чахъди Петрна, Якьубна, Югьан гъадагъну, ягъли дагъдиина хъади гъягъюру. Душв’ин жара кас алдайи. Хъа Иса дурарин улихь дигиш шулу. 
MRK.9.3	Дугъан палтар, улин нур гъабхури, кьадар адрубкьан лизи шулу – гъурччну пну, гьич сарихьан дици лизи апӏуз даршлийи. 
MRK.9.4	Дурарин улихьна Исайихъди гафар апӏурайи Ил’ясна Муса ачмиш шулу. 
MRK.9.5	Хъа Петри Исайихьинди илтӏикӏну кӏуру:
MRK.9.5	– Мялим! Учуз мушвахь ужуди вучуз! Гъач, шубуб паж апӏуча: саб Увуз, саб Мусайиз ва саб Ил’ясдиз.
MRK.9.6	Петри мици, фу кӏуруш ва гьапӏруш аьгъдрури, гъапиб вуйи, фицики ученикариз яман гучӏ дубхьнайи. 
MRK.9.7	Гьадмуган диф арайиз гъюру ва диди дурар чан сирникк ккаъру, хъа дифрагъян сес шулу: «Му Йиз масан Бай вуйиз. Гьамгъахъ хъебехъай!»
MRK.9.8	Гьадму сяаьт дурар вари терефаризди лигуру, амма дурариз чпин багахь Исайилан гъайри фужкӏа гъяркъюндайи.
MRK.9.9	Дурар дагъдилан гъюруган, Исайи Чан ученикарикан чпиз гъябкъюбдикан, Инсаниятдин Бай дукӏну чӏиви хьайиз, саризра даркӏуб, ккун апӏуру.
MRK.9.10	Дурари му гьядиса чпин арайиъ гъибтру, аммаки дурар чиб-чпигъ: «Чӏиви дархьикьан гагьди», – фу кӏуру гафар вуйкӏан, кӏури, улхурайи. 
MRK.9.11	Дурари Исайихьан гьерхру:
MRK.9.11	– Къанунчйири сифте Ил’яс дуфну ккунду гьаз кӏура?
MRK.9.12	Исайи дурариз жаваб тувру:
MRK.9.12	– Ав, дугъридан, Ил’ясди, улихьмиди дуфну, вари ккабалгну ккунду. Хъа Гирами китабариъ Инсаниятдин Балкан Дугъ’ин гизаф аьзабар улуркьиди ва Думу ужуз апӏиди кӏури, гьаз дибикӏна? 
MRK.9.13	Хъа Узу учвуз кӏуразачвуз: Ил’яс гъафну, ва дугъкан чпиз ккуниб гъапӏну. Гьаци дибикӏна Гирами китабариъра.
MRK.9.14	Дурариз, имбу ученикарихьна гъафиган, дурарилан халкь илтӏишну, гьюжатар апӏурайи къанунчйир рякъюру. 
MRK.9.15	Гьадму сяаьт Иса гъяркъю халкь аьжайиб шулу ва, Думу тебрик апӏури, Дугъахьна жаргъуру.
MRK.9.16	Исайи ученикарихьан гьерхру:
MRK.9.16	– Фтин кӏуллан мурарихъди гьюжатар апӏурачва?
MRK.9.17	Халкьдигъян сар касди жаваб тувру:
MRK.9.17	– Мялим! Увухьна йиз бай духназа. Дугъаъ чиркин рюгь а. Диди дугъахьди гафар апӏуз гъитрадар. 
MRK.9.18	Жин алабхъруган, думу жилиина гатӏахьури шулу, кӏвантӏаригъна каф гъядапӏуру ва, сппар илчӏигури, жан дичӏибгну дебккру. Узу яв ученикарихьан думу жин утӏубккуб ккун гъапӏунза, хъа дурарихьан гъабхьундар.
MRK.9.19	– Эй хътругъру инсанар! – кӏуру гьадмуган Исайи. – Узу учвухъди филадизкьан гъузди кӏурачва?! Узу учву филадиз аьгь апӏуза?! Думу Узухьна аькъинай!
MRK.9.20	Бай Дугъахьна хуру. Жинди, Иса гъяркъюбси, бай жилиина гатӏархьуз гъитру ва кӏвантӏаригъна каф гъютӏубччвну, мина-тина диргъуз гъитру.
MRK.9.21	– Мици дубхьну мугъан гизаф вахт вуйин? – гьерхру Исайи дугъан адашдихьан.
MRK.9.21	– Бицӏидихъанмина, – жаваб тувру дугъура.
MRK.9.22	– Гизаф ражари жиндиз думу пуч апӏуз ккун гъабхьну: саспиган цӏигъна гатӏархьури, саспиган – штуз. Хъа эгер Увхьан фукӏа-мукӏа апӏуз шулуш, ич язухъ зиг, кюмек апӏин!
MRK.9.23	– Фу кӏуру гаф ву «Эгер шулуш?!» – кӏуру дугъаз Исайи. – Хъугъвал айирихьан вари шулу.
MRK.9.24	Балин адашди ишури кӏуру:
MRK.9.24	– Хъугъурза! Хъа узхьан хъугъуз шулдарш, кюмек апӏин!
MRK.9.25	Халкь Чахьна гъюри дябкъну, Исайи чиркин рюгьназ буйругъ тувру:
MRK.9.25	– Ебхьуз гъидритру ва чӏал бисру жин, Узу увуз буйругъ тувраза: удубчӏв дугъ’ан ва сану муубчӏван!
MRK.9.26	Жин, балин жан яманди дутӏубччвну, чӏигъар апӏури, удубчӏвуру. Думу дукӏнайирси дитнайи, ва гизафдари думу гъакӏну кӏуйи. 
MRK.9.27	Хъа Исайи думу, хилхъан дидисну, заъру, ва бай гъудужвуру.
MRK.9.28	Иса хулаз гъафиган, Дугъахъди гъузу ученикари гьерхру:
MRK.9.28	– Хъа учхьан думу утӏубккуз гьаз гъабхьундайи?
MRK.9.29	– Мицдар жинар ккарагбииндитӏан утӏурккуз шлудар дар, – гъапи Исайи.
MRK.9.30	Душв’ан удучӏвдар Галилей уьлкейиантина гъягъюру. Исайиз мидкан жарадариз аьгъю дубхьну ккундайи, 
MRK.9.31	гьаз гъапиш Дугъаз Чан ученикариз аьгъювалар улупуз ккундийи. Дугъу дурариз гъапнийи:
MRK.9.31	– Инсаниятдин Бай багарихьди инсанарин хилиз тувди ва йикӏиди. Думу йикӏиди, амма шубуд йигълан чӏиви хьиди. 
MRK.9.32	Дурар Исайи гъапибдин гъаври шуладайи, хъа Дугъхьан гьерхуз гучӏуйи.
MRK.9.33	Дурар Кафернагьумдиз гъюру. Хулаъ айиган, Исайи ученикарихьан гьерхру:
MRK.9.33	– Мина гъюрайиган, гьюжатар гьапӏрудар вуйичв?
MRK.9.34	Дурар ккебехъну гъузу, гьаз гъапиш рякъюъ айиган дурари, чпикан гъуллугъниинди фуж аьхюр вуш, гьюжат гъитӏибккнайи. 
MRK.9.35	Иса деъру, Чахьна Йицӏикьюриддизра дих дапӏну кӏуру:
MRK.9.35	– Шлиз учв сарпирди духьну ккундуш, гъит думу варитӏан аьхиримжир ишри ва варидарин лукӏ ишри.
MRK.9.36	Дугъу бицӏир гъадагъну, дурарин кьялаъ дерккру ва, хабаъ тӏаъну, ученикарихьинди кӏуру:
MRK.9.37	– Шли Узу бадали гьамцдар бицӏидарикан саркьан кьабул гъапӏиш, дугъу Узу кьабул апӏура. Хъа шли Узу кьабул гъапӏиш, неинки Узу кьабул апӏура, хъа гьацира – Узу Гьаурра.
MRK.9.38	– Мялим, – кӏуру Дугъаз Югьанди, – учуз Яв ччвурниинди жинар утӏурккурайи сар кас гъяркъюнчуз, ва учу дугъаз, ухьухъди хътруган, гъадагъа гъапӏунча.
MRK.9.39	Исайи жаваб туву:
MRK.9.39	– Машат мапӏанай дугъаз. Шли Йиз ччвур дибисну, аьламат улупиш, думу Узкан чӏуруди улхидар. 
MRK.9.40	Фуж ухьуз къаршу дарш, думу ухьхъанди ву! 
MRK.9.41	Шли учвуз, Месигьдин ученикар вуди хьпаз лигну, саб кӏиф шид тувиш, хъугъай Узухъ, дугъаз чан пешкеш хьибди. 
MRK.9.42	Хъа шли саркьан гьамцдар аьдатидарикан ва зяифдарикан хъугъувалихъан хътаиш, дугъаз чан гардандиъ рягънин ахал ипну, гьюлизди гатӏархьнийиш, ужу шуйи. 
MRK.9.43	Эгер яв хили уву тямягьнахьна гъахураш, хъадабтӏ думу! Увуз саб хил хъади женнетдиъ учӏвуб ужу ву, кьюб хил хъади зат ктӏрубшвру цӏа айи жегьеннемдиъ ахъайиз. [
MRK.9.44	]
MRK.9.45	Эгер яв ликри уву тямягьнахьна гъахураш, ккадабтӏ думу! Увуз саб лик ккади женнетдиъ учӏвуб ужу ву, кьюб лик ккади жегьеннемдиъ ахъайиз. [
MRK.9.46	] 
MRK.9.47	Эгер яв ули уву тямягьнахьна гъахураш, адабгъ думу! Увуз саб ул ади Аллагьдин Паччагьлугъдиъ учӏвуб ужу ву, кьюбиб уларра амиди жегьеннемдиъ ахъайиз. 
MRK.9.48	Душваъ зат дийийигъди мялхъвяри итӏури шулу ва ктӏрубшвру цӏигъ ургури шулу. 
MRK.9.49	Гван кьилахьди тартиб апӏруганси, гьарсар цӏихьди марцц апӏиди. 
MRK.9.50	Кьил ужуб мутму ву. Хъа эгер кьилан кьилзишин гъудубгиш, фти думу кьилзи апӏидичва. Учвук кьил кади йибхьай! Ва сар-сарихьди мясляаьтнаъ йихьай.
MRK.10.1	Му йишв’ан Иса Ягьудия юрдназ ва Ярдан нирин тмуну жилариина гъягъюру. Дугъахьна хъана халкьар гъюйи, Дугъу, гьарганси, дурариз аьгъювалар улупуйи.
MRK.10.2	Иса ахтармиш апӏуз ккунди, фарисйир гъюру ва Дугъаз суал тувру:
MRK.10.2	– Къанундиинди жилириз хпир адауз ихтияр айин?
MRK.10.3	– Хъа Мусайи фици табшурмиш гъапӏунчвуз? – кӏуру Исайи.
MRK.10.4	– Мусайи, жара хьпан кагъазра дибикӏну, хпир адауз ихтияр тувну, – жаваб тувру дурари.
MRK.10.5	– Мусайи, ичв гъициркъу юкӏвариз дилигну, гьаци гъапунчвуз, – кӏуру Исайи. 
MRK.10.6	Хъа дюн’я ккебгъхъанмина Аллагьди жилирна хпир халкь дапӏна. 
MRK.10.7	Гьаддиз жилир, чан адашна дада гъитну, чан хпирик карсди, 
MRK.10.8	ва дурар кьюрид саб беден хьиди. Гьаци вуйиган, дурар сарун кьюб ваъ, хъа саб беден ву. 
MRK.10.9	Гьамци Аллагьди китӏдар инсанди жара дапӏну ккундар
MRK.10.10	Хъасинси дурар хулаз гъафиган, ученикари Исайихьан хъана нюкгьикан гьерхру.
MRK.10.11	Дугъу жаваб туву:
MRK.10.11	– Шли, чан хпир гьадаъну, жарар гъахиш, дугъу кьяппавал апӏура. 
MRK.10.12	Хъа эгер дишагьли, чан жилирихьан гьудучӏвну, жарариз гъушиш, гьадму дишагьлийира кьяппавал апӏура.
MRK.10.13	Исайихьна, Дугъу кӏуллан карк алдатбан бадали, бицӏидар хуру, хъа ученикари хуз гъитри гъахьундар. 
MRK.10.14	Гьамци гъябкъю Исайик хъял кубчӏвру ва Дугъу дурариз кӏуру:
MRK.10.14	– Бицӏидар узухьна гъюз гъитай, гъадагъа мапӏанай. Аллагьдин Паччагьлугъ гьацдаринуб ву. 
MRK.10.15	Гьякь кӏуразачвуз: шли Аллагьдин Паччагьлугъ бицӏириси кьабул дарапӏиш, думу душваъ учӏвидар.
MRK.10.16	Хъа Исайи бицӏидар хабаъ тӏаъну, дурариин хилар иливури, уж’вал ибшричвуз, кӏуру.
MRK.10.17	Иса рякъюъ учӏврайиган, сар касди, Дугъахьна жаргъури дуфну, икрам апӏури, кьамкьариина дусну, гьерхру:
MRK.10.17	– Я гъяни Мялим, узу женнетдиъ ахъбан бадали гьапӏну ккунду?
MRK.10.18	– Гьаз Узуз гъянир кӏурава? – кӏуру Исайи. – Сар Аллагьдилан гъайри саркьан гъянир дар. 
MRK.10.19	Увуз Дугъан табшуругъар аьгъявуз: адми миликӏан, кьяппавал мапӏан, мигьитӏибкӏан, кучӏлин шагьидвал мапӏан, алдатмиш мапӏан, адашдизна дадайиз гьюрмат апӏин.
MRK.10.20	– Мялим, узу дурар вари бицӏидихъанмина тамам апӏураза, – жаваб гъабхьи Исайиз.
MRK.10.21	Иса дугъахьинди лигуру ва дишла Дугъаз думу ккун шулу. Исайи кӏуру:
MRK.10.21	– Сабсана увуз гьубкӏрадар: гъарах, увуз айиб вари масу тув ва пул касибариз пай апӏин, гьадмуган аьршариъ яв девлет хьибдивуз. Хъасин Узухъди гъач.
MRK.10.22	Хъа думу му гафарикан пашман шулу ва гьудучӏвну гъягъюру, гьаз гъапиш думу гизаф девлетлу вуйи.
MRK.10.23	Исайи, ул илбицну, ученикариз кӏуру:
MRK.10.23	– Девлетлуйириз фукьан читин дарин Аллагьдин Паччагьлугъдиъ учӏвуз!
MRK.10.24	Дугъан гафариин ученикар аьжайиб духьнайи, хъа Исайи дурариз хъана гъапи:
MRK.10.24	– Йиз веледар, фукьан читин дарин Аллагьдин Паччагьлугъдиъ учӏвуз! 
MRK.10.25	Девлетлуйиз Аьршарин Паччагьлугъдиъ учӏвубтӏан девейиз рубдин гъюн’ан удубчӏвуз рягьят ву.
MRK.10.26	Дурар хъана артухъ аьжайиб гъаши ва сари-сариз гъапи:
MRK.10.26	– Дици вуйиган, шилхьан учв уьрхюз хьиди?
MRK.10.27	Дурарихьинди дилигну, Исайи кӏуру:
MRK.10.27	– Инсанарихьан му удукьруб дар, хъа Аллагьдихьан удудукьруб адар.
MRK.10.28	Гьадмуган Петри пуз хъюгъру:
MRK.10.28	– Хъа магьа, учу, вари гъибтну, Увухъди хъача.
MRK.10.29	– Гьякь кӏуразачвуз, – кӏуру Исайи, – Шли Узу ва Ужувлан хабар бадали чан хал, чвйир, чйир, дада, веледар, хутӏлар гъитнуш, дугъаз му дюн’яйиин 
MRK.10.30	варж ражари артухъ хулар, чвйир, чйир, дадйир, веледар, хутӏлар, хъа гьацира жвувахъ хъчӏирккувалар хьиди, хъа гъюз ккимбу уьмриъ – гьаргандин уьмур. 
MRK.10.31	Аммаки, гьаму ражари гизаф сарпидар думуган аьхиримжидар хьиди, хъа аьхиримжидар – сарпидар.
MRK.10.32	Гьамус дурари Ерусалимдиз рякъ дибиснайи. Улихьди Иса гъягъюрайи. Исайихъди гъягъюрайи ученикарик гъалабулугъ кабхънийи, хъа дурарихъди хъайи имбудар гучӏбу ккагънайи. Исайи, Йицӏикьюридра гъирагъдиз гьадаъну, Чаз фу шулуш, пуз хъюгъю:
MRK.10.33	– Магьа ухьу Ерусалимдиз гъягъюрахьа. Инсаниятдин Бай аьхю маллйиринна къанунчйирин хилиз тувди. Думу, карсну йикӏуз жаза адабтӏну, жугьуд дарударин хилиз тувди. 
MRK.10.34	Хъа дурар Дугъак кялхъди, рихшанд апӏиди, тутйир катӏди, гъирмажарихьди урччвиди ва йикӏиди. Аммаки шубуд йигълан Думу чӏиви хьиди.
MRK.10.35	Зеведейин баяр Якьубна Югьан Исайиз багахь улучӏвуру ва кӏуру:
MRK.10.35	– Мялим! Учу кӏурайи тӏалаб тамам апӏина.
MRK.10.36	– Узу учвуз гьапӏну ккундучвуз? – гьерхру Дугъу.
MRK.10.37	Дурари жаваб тувру:
MRK.10.37	– Яв аднаъ Уву учӏвган, учу Яв гъвалахъ деърубси апӏин – сар арччул, тмунур гагул терефнаъ.
MRK.10.38	– Учву фу тӏалаб апӏураш, учвуз аьгъдарчвуз, – кӏуру Исайи. – Уз’ина гъюз ккайи аьзабар учвхьан аьх апӏуз хьибдин? Ясана, Узу марцц шлуганси, учвхьан шулин?
MRK.10.39	Дурари: «Ав, шулчухьан», – гъапнийи.
MRK.10.39	Хъа Исайи дурариз гъапи:
MRK.10.39	– Дугъриданна, Узу кьабул апӏуз ккайи аьзабар учвура аьх апӏарчва, 
MRK.10.40	хъа Йиз арччулну ва гагулну терефарихъинди дитувал Узлан асиллу дар: думу йишвар, Йиз Адашди шлиз улупнаш, гьадрариндар ву.
MRK.10.41	Якьубдинна Югьандин гафар гъеерхьиган, имбу йицӏбидарик хъял кубчӏвру. 
MRK.10.42	Хъа Исайи дурариз Чахьна дих дапӏну кӏуру:
MRK.10.42	– Халкьарин гьякимарди гьисаб апӏурайидари халкьарин зиин агъавал апӏурайивал ва аьхюдари дурарин зиин чпин гьюкум улупурайивал учвуз аьгъячвуз. 
MRK.10.43	Хъа ичв арайиъ дици дарибшри: шлиз ичв арайиъ кӏулинур хьуз ккундуш, гъит думу ичв гъайгъушнаъ ишри, 
MRK.10.44	ва шлиз ичв арайиъ сарпир хьуз ккундуш, дицирикан варидарин лукӏ ишри. 
MRK.10.45	Инсаниятдин Байра Чаз жарадари гъуллугъ апӏбан бадали ваъ, хъа Чав гъуллугъ апӏбан бадали ва, гизафдарин гунгьарилан хил алдабгъуз кӏури, Чан уьмур тувбан бадали Дуфнайир ву.
MRK.10.46	Хъасин дурар Ерихон шагьриз гъюру. Иса Чан ученикар ва гизаф халкь хъади Ерихондиан удучӏвурайиган, рякъюхъ, тувру садакьайиз ккилигури, кур вуйи касиб, Тимейин бай Вартимей деънайи. 
MRK.10.47	Дугъу, душвхьантина Назарет шагьриан вуйи Иса гъягъюра кӏури деебхьну, чӏигъ апӏуру:
MRK.10.47	– Давудгъярин Бай Иса, йиз язухъ апӏина!
MRK.10.48	Гизафдари дугъаз ккебехъ кӏуйи, хъа кур вуйири айибтӏан артухъ чӏигъар апӏуз хъюгъю:
MRK.10.48	– Давудгъярин Бай, йиз язухъ апӏина!
MRK.10.49	Иса хъугъужвуру ва Дугъу кӏуру:
MRK.10.49	– Мина гъач йипай дугъаз.
MRK.10.49	Куриз дих апӏуру:
MRK.10.49	– Чкиди гъудужв, Исайи увуз Чахьна гъач кӏура!
MRK.10.50	Вартимей, чуха хъидипну, гъедергуру ва Исайихьна жаргъуру.
MRK.10.51	– Узкан фу ккундувуз? – гьерхру Исайи.
MRK.10.51	– Мялим, узуз рябкъюз ккундузуз! – жаваб тувру кури.
MRK.10.52	– Гъарах, яв хъугъвали уву гъюрхюнву, – кӏуру Исайи.
MRK.10.52	Дугъаз дишла рябкъюри шулу, ва думу Исайихъди гъягъюру.
MRK.11.1	Дурар Ерусалимдиз багахь шулайиган, Вифагия ва Вифания гъуларихьан ярхла дарди, Элион кӏуру дагъдин багахь хьимиди, Исайи гьамци дупну, кьюр ученик гьаъру:
MRK.11.2	– Гьатму ихь гъаншариъ айи гъулаз гъарахай. Гъулаъ учӏвайиз ярхла дарди, дибтӏнайи жигьил дажи рябкъидичвуз. Дид’ин мегьел фужкӏара элеундар. Тудубчну, думу гьамина аьбкъинай. 
MRK.11.3	Хъа эгер учвхьан шли: «Гьапӏрачва?» кӏури гьерхиш, «Думу Агъайиз лазимди ву, Дугъу думу дишла кьяляхъ апӏиди», йипай.
MRK.11.4	Дурар гъягъюру, ва кючейиъ урарин багахь дибтӏнайи жигьил дажи рябкъюру. Думу тудубчуз хъюгъру. 
MRK.11.5	Душвахь дийигънайи адмийири: «Гьапӏрачва? Гъудугъ гьаз тудубчурачва?» – гъапи. 
MRK.11.6	Хъа дурари чпиз Исайи гъаписи кӏуру, ва дурариз ихтияр тувру. 
MRK.11.7	Дурари дажи Исайихьна хуру. Дурари чпин палтар дид’ин иличуру, ва зиълан Иса элеуру. 
MRK.11.8	Гизафдари чпин палтар, хъа имбудари хутӏлиъ гьарарикан ктатӏу кюлер Думу гъягъру рякъюкк ккирчуйи. 
MRK.11.9	Улихьдира ва кьяляхъдира гъябгъюрайи халкьди гьарйир апӏурайи:
MRK.11.9	– Аллагьдиз тяриф!
MRK.11.9	Агъайин ччвурнахъ Гъюрайириз
MRK.11.9	уж’вал ибшри!
MRK.11.10	Ихь аба Давудрин улубкьурайи Паччагьлугъдиз
MRK.11.10	уж’вал ибшри!
MRK.11.10	Аьршариз тяриф!
MRK.11.11	Иса Ерусалимдиъ учӏвру ва Аллагьдин хулаз гъягъюру. Варишварилан ул илбицну, хябяхъган кьанди, Думу, йицӏикьюрид вакиларра хъади, Вифанияйиз хътакуру.
MRK.11.12	Хъайигъан, дурар Вифанияйиан удучӏвган, Исайиз гаш хьувал гьибгъру. 
MRK.11.13	Ярхлаъ инжирин гьар гъябкъю Думу, дидигъ йимишар гъяш лигуз кӏури, багахьна гъягъюру, амма Дугъаз, гьаригъ фукӏара гъибихъундайи, фицики инжирар хъуркьру вахт улубкьнадайи. 
MRK.11.14	Гьадмуган Дугъу гьариз кӏуру:
MRK.11.14	– Сану гьич сарира сабанра яв йимишар диритӏри!
MRK.11.14	Мици кӏури ученикаризра гъеебхьнийи.
MRK.11.15	Дурар Ерусалимдиз гъюру. Иса Аллагьдин хулан гьяятдиз гъафи, ва душваъ ариш-вериш апӏурайидар утӏуккуз хъюгъру. Дугъу пул дигиш апӏурайидарин устлар, луфар масу туврайидарин кусрийир ккитӏикӏуру, 
MRK.11.16	ва гьич сарира чан шей’ар Аллагьдин хул’антина гъахуз гъитдар. 
MRK.11.17	Хъасин Исайи дурариз аьгъювалар улупуз хъюгъю. Дугъу кӏуру:
MRK.11.17	– Гирами китабариъ дибикӏнадаринхъа: «Йиз хулаз вари миллетар ккарагру хал пиди». Хъа учву дидкан тӏарашчйирин мугъара дапӏначва!
MRK.11.18	Аьхюдаризна къанунчйириз гьамци кӏури гъеебхьиган, Думу йикӏуз, дурар саб чара абгуз хъюгъю. Дугъхьан дурариз гучӏуйи, гьаз гъапиш вари халкь Дугъан аьгъюваларихъ аьхю иштагьниинди хъпехъуйи.
MRK.11.19	Хябяхъ гъабшиган, Иса ученикарра хъади, шагьриан удучӏвну гъягъюру.
MRK.11.20	Гвачӏинган инжирин гьарин багхьантина гъягъюрайидариз думу ччиварианзина тап кӏакӏаризкьан вари деебццну рябкъюру. 
MRK.11.21	Петри, накь гъапиб кӏваин дубхьну, Исайиз кӏуру:
MRK.11.21	– Мялим, лиг, Уву накь чаз люкьян гъапӏу инжирин гьар гъеебццну!
MRK.11.22	Исайи дурариз жаваб туву:
MRK.11.22	– Аллагьдихъ хъугъай! 
MRK.11.23	Гьякь кӏуразачвуз: эгер шли гьаму дагъдиз «Яв йишв’лан улдубчӏвну, гьюлиъ убс!» гъапиш ва, кӏваъ шаклу даршиди, хъугъиш, гьадмура тамам хьибди. 
MRK.11.24	Гьаддиз Узу кӏуразачвуз: учву ккарагури фу ккун гъапӏиш, вари учвухьна рубкьрувалихъ хъугъай, рубкьидичвухьна ва думу ичв хьибди. 
MRK.11.25	Аьршарин ичв Адашдихьан ичв гунгьарилан хил алдабгъуз шлуси, ккарагруган, шлик ичв хъял каш, гьадгъулан хил алдабгъай. [
MRK.11.26	]
MRK.11.27	Дурар хъана Ерусалимдиз гъюру. Иса Аллагьдин хулан гьяятдиъ лицурайиган, Дугъахьна аьхю маллйирна, къанунчйирна, аьхюдар гъюру.
MRK.11.28	Дурари гьерхру:
MRK.11.28	– Уву му ляхнар фициб гьюкмиинди апӏурава? Шли Увуз гьациб гьюкум тувну?
MRK.11.29	Исайи дурариз кӏуру:
MRK.11.29	– Узу учвуз саб суал тувдиза. Жаваб тувай – Узура, мурар фициб гьюкмиинди апӏураш, пидизачвуз. 
MRK.11.30	Ягь’яйин штуан апӏувал Аллагьдихьан вуйин, даршиш инсанарихьан? Гьан, жаваб тувай!
MRK.11.31	Дурар, фикрарикк ккахъну, чиб-чпикди гьамци пуз хъюгъру: «Эгер ухьу „аьршариан“ гъапиш, Дугъу: „Хъа учву дугъахъ гьаз хъугъундайчва?“ пну, гьерхди. 
MRK.11.32	Хъа адмийирихьан гъапиш…»
MRK.11.32	Дурариз халкьдихьан гучӏуйи, гьаз гъапиш варидари Ягь’я дугъриданра пайгъамбар ву кӏурайи. 
MRK.11.33	Гьаддиз дурари гьамциб жаваб тувру:
MRK.11.33	– Аьгъдарчуз.
MRK.11.33	– Дици вуш, Узура учвуз, фициб гьюкмиинди гьамцдар апӏураш, пидарзачвуз, – жаваб тувру Исайи.
MRK.12.1	Иса дурариз тахалус ктибтуз хъюгъру:
MRK.12.1	– Сар касди тӏумтӏин багъ ибтру, арчил илтӏибкӏуру, ичӏ ебккну, тӏумтӏар кчӏюкьрушв ва паж апӏуру. Хъасин багъ арендайиз тӏумутӏчйирихьна тувну, учв удучӏвну жара йишвариз гъягъюру. 
MRK.12.2	Вахт гъабхьиган, дугъу тӏумутӏчйирихьна чан пай тӏумтӏар хуз лукӏ гьаъру. 
MRK.12.3	Хъа дурари думу дисуру, урччвуру ва, фукӏара тутрувди, утӏуккуру. 
MRK.12.4	ТӀумтӏин багъдин эйсийи сарсана лукӏ гьаъру, аммаки мугъан кӏул уьбгъюру ва, аьйиб алапӏну, утӏуккуру. 
MRK.12.5	Сарсана гьаъру – му йивну, йикӏуру. Хъана гизаф жарадарра гьаъру – садар урччвуйи, тмундар йивну гъядауйи. 
MRK.12.6	Эйсийиз хъайина-хътру сар бай ади шулу. Ва аьхиримжи ражари дурарихьна «Йиз балхьан нач апӏурда» пну, гьадму гьаъру. 
MRK.12.7	Хъа тӏумутӏчйири чиб-чпин арайиъ гьамци кӏуру: «Му эйсийин ирсчи ву. Гъачай, думу йивну йикӏухьа, ва ирс ухьуз гъубзди!» 
MRK.12.8	Дурари думу дисуру, йикӏуру ва тӏумтӏин багъдиан гатӏахьуру. 
MRK.12.9	ТӀумтӏин багъдин эйсийи гьапӏди? Думу хъадакну гъиди ва тӏумутӏчйир йихиди, хъа багъ жарадарихьна тувди.
MRK.12.10	Мегер учву Гирами китабариъ гъурхунданчва:
MRK.12.10	«Устйири гатӏабхьу гъван мурччвануб гъабхьну.
MRK.12.11	Му ухьуз гъябкъю аьламат Агъайи гъапӏуб ву».
MRK.12.12	Жугьдарин аьхюдариз му тахалус чпиз къаршуди дупнайиваликан аьгъю шулу ва Иса дисуз ккун шулу, аммаки халкьдихьан гучӏуйи. Гьаддиз дурар, Думу гъитну, гъягъюру.
MRK.12.13	Хъасин Исайихьна, Дугъу фукӏа дюз даруб кӏайиз ккеъбан бадали, сакьюдар фарисйирна Гьироддин терефкрар гьаъру. 
MRK.12.14	Дурари дуфну кӏуру:
MRK.12.14	– Мялим, учуз аьгъячуз Уву гьякь кӏурайиб, гьич сарихьанра гучӏдарвуз, гьич саризра гучӏар ккаурдарва, хъа дишди ва ачухъди Аллагьди кӏурайиси яшамиш хьуз аьгъювалар улупурава. Йип гьеле, Рим паччагьдиз налук туврувал дюз вуйин, дарш дарин? Учу налук туврин, дарш тувурдарин?
MRK.12.15	Дурарин чӏуру ниятарин гъаври айи Исайи кӏуру:
MRK.12.15	– Гьаз Узу ахтармиш апӏурачва? Аьбкъинай Узухьна манат, лигуза дидиз.
MRK.12.16	Дурари хуру. Исайи дурарихьан гьерхру:
MRK.12.16	– Мидик шлин шикилна ччвур ка?
MRK.12.16	– Римдин паччагьдин, – жаваб тувру дурари.
MRK.12.17	Исайи кӏуру:
MRK.12.17	– Паччагьдинуб паччагьдиз, хъа Аллагьдинуб Аллагьдиз тувай.
MRK.12.17	Дурар Дугъан жавабниин гъах гъаши.
MRK.12.18	Гьадму вахтна гъачӏидар чӏиви шлуб дар кӏурайи саддукйири дуфну гьерхру.
MRK.12.19	– Мялим! Мусайи учуз, эгер хпир айи чве веледар даршиди гъачӏиш, гьадгъан хпир тмуну чвуччву гъадагъну, чан чвуччвун тум арайиз дубхну ккунду, кӏури дибикӏна. 
MRK.12.20	Ургур чве гъахьну. Сарпи чвуччву шив хуру, амма, веледар дархьиди, йикӏуру. 
MRK.12.21	Кьюрпи чвуччву дугъан хпир чаз дитру, ва мура, веледар дархьиди, йикӏуру, шубурпирра – гьаци. 
MRK.12.22	Ургрид чвйирикан гьич саризра веледар гъахьундар. Вардарилан кьяляхъ гьадму дишагьлира йикӏуру. 
MRK.12.23	Гъиямат йигъан вари чӏиви шлуган, думу шлин хпир хьиди? Ургрид чвйиризра думу швуваз гъушнийи аьхир!
MRK.12.24	Исайи дурариз гьамциб жаваб апӏуру:
MRK.12.24	– Учву, я Гирами китабар, ясана Аллагьдин кьудрат аьгъдарди, улдугурачва. 
MRK.12.25	Гъийихдар чӏиви гъахьиган, дурари я швушвар хурдар, я швуваз гъягъюрдар. Дурар аьршариъ айи малайикарси хьиди. 
MRK.12.26	Хъа гъийихдар чӏиви хьуваликан кӏури гъабшиш, учву Мусайин китабдиъ, Аллагьди фици убгурайи рукнаан дугъаз «Узу Ибрагьимдин Аллагь, Исакьдин Аллагь ва Якьубдин Аллагь вуза» кӏури дибикӏнайиб гъурхунданчва, дарш? 
MRK.12.27	Аллагь дийихнайидарин ваъ, хъа чӏивидарин Аллагь ву. Учву гизаф улдугурачва.
MRK.12.28	Гьюжат апӏурайишвахь сар къанунчира хьайи. Исайи дурариз фукьан уччвуди жавабар тувраш, дугъаз гъеебхьнийи, ва думу, Дугъахьна дуфну, гьерхру:
MRK.12.28	– Фуну табшуругъ варитӏан заануб ву?
MRK.12.29	– Варитӏан заан вуйи табшуругъ, – кӏуру Исайи. – «Хъебехъай, эй жугьдар! Ихь Агъа Аллагь – сар Агъатӏан дар. 
MRK.12.30	Яв Агъа Аллагь, вари юкӏв хъипну, вари рюгьнаан, вари фагьмиан ва вари жвуван кьувватнаан ккун апӏин». 
MRK.12.31	Хъа магьа кьюбпиб: «Багахь хьайир увуз жвуваз жвувси ккун апӏин». Мурартӏан аьхю табшуругъар сарун адар.
MRK.12.32	– Ужуди дупна, Мялим, – кӏуру къанунчийи. – «Думу сар ву ва, Дугълан гъайри, сану гьич фужкӏара адар», – кӏури, гьякь гъапунва. 
MRK.12.33	«Думу вари юкӏв хъипну, вари фагьмиинди ва вари жвуван кьувватниинди» гьацира «багахь хьайир жвуваз жвувси ккун апӏин» кӏуру гафар, вари урккру ва ургру гъурбнартӏан зиина ву.
MRK.12.34	Дугъу фагьумлуди жаваб тувувал дябкъну, Исайи дугъаз кӏуру:
MRK.12.34	– Уву Аллагьдин Паччагьлугъдихьан ярхла дарва.
MRK.12.34	Гьамдихъан сарун сарира Исайихьан гьич сабдиканра гьерхуз кӏубанвал гъапӏундар.
MRK.12.35	Аллагьдин хулаъ халкьдиз аьгъювалар улупурайиган, Исайи кӏуру:
MRK.12.35	– Къанунчйирихьан, Месигь Давудгъярин Бай ву, пуз, фици удубкьуру? 
MRK.12.36	Гирами Рюгьну ацӏнайи чав Давудри гъапну, аьхир:
MRK.12.36	«Агъайи йиз Агъайиз гъапну:
MRK.12.36	„Узу Яв душмнар, духну,
MRK.12.36	Яв ликарикк дахьайизкьан
MRK.12.36	Йиз арччул гъвалахъ деъ“».
MRK.12.37	– Чав Давудри Дугъаз, Думу чан Агъа вуйиз, кӏура. Гьаци вуйиган, Думу дугъан Бай фици хьидихъа?
MRK.12.37	Гизаф халкь Дугъахъ аьхю иштагьниинди хъпехъурайи.
MRK.12.38	Дугъу халкьдиз Чан улупбариъ кӏуйи:
MRK.12.38	– Ярхи палтар алди лицру къанунчйирихьан ихтият йихьай. Дурариз, чпин тяриф апӏури, халкьар уч шлушвариъ чпи тебрик апӏури ккунду, 
MRK.12.39	дурар мистариъ ва ипӏру-убхърушвариъ варитӏан гьюрматлу йишвариин деуз ккунидар ву. 
MRK.12.40	Гьадрар ву дурар, ачӏни хпарин мутму хътипӏурайидар, хъа халкьдин уларихьан ярхи гъудгнар апӏрудар. Гъиямат йигъан дурариз варитӏан пис жаза ккилибгура!
MRK.12.41	Иса, садакьади пул ипру ишкӏин багахь деъну, фици пул ипраш, лигурайи. Аьхю пай девлетлуйири гизаф пул ипуйи. 
MRK.12.42	Хъа сар касиб ачӏни хпир дуфну, душваъ кьюб кепек ирчру. 
MRK.12.43	Гьадмуган Исайи, ученикариз Чахьна дих дапӏну, кӏуру:
MRK.12.43	– Гьякь кӏуразачвуз: гьаму касиб ачӏни хпири варидаритӏан артухъ пул ипну. 
MRK.12.44	Пул ипдари варидари чпиз артухъди вуйиб ипну, хъа мугъу, гьамцир касибри, чаз ипӏрубдихъ тувру айи-адруб вари ипну.
MRK.13.1	Иса Аллагьдин хул’ан удучӏвурайиган, ученикарикан сари Дугъаз кӏуру:
MRK.13.1	– Мялим, лиг, фицдар гъванар, фукьан уччву дараматар дарин!
MRK.13.2	– Уву гьаму зурба дараматдиин гьяйран духьнана? – кӏуру Исайи. – Мидин гъван-гъвандиин гъубзидар, вари дабгъиди.
MRK.13.3	Хъасинси, Думу Элион дагъдиин Аллагьдин хулаз гъаншарди деънайиган, ялгъузди гъузнайи Петрина, Якьубдина, Югьандина Андрейи Дугъхьан гьерхру:
MRK.13.4	– Йип учуз, дици фила хьибди? Думу дабгърубдикан учуз фици аьгъю хьибди? Фициб лишниинди аьгъю хьибди?
MRK.13.5	Исайи кӏуру:
MRK.13.5	– Лигайгьа, шликӏа учву алдатмиш дарапӏбан бадали, ихтият йихьай. 
MRK.13.6	Фицики гизафдар: «Гьадму узу вуза» кӏури, Йиз ччвурнаккди гъиди ва гизаф халкьар алдатмиш апӏиди. 
MRK.13.7	Учвуз багахь ва ярхла дявйирикан гъеебхьиш, гучӏ мапӏанай: гьаци дубхьну ккунди айиб ву, хъа гьаци хьувал сабан аьхир вуди хьибдар. 
MRK.13.8	Халкь халкьдиин ва паччагьлугъ паччагьлугъдиин алархьиди, варишвариъ жилар тӏурччвури хьиди, гаш абхъди. Мурар бедбахтваларин, бицӏир апӏругандин аьзабарси, сифте кӏулар ву. 
MRK.13.9	Ихтиятди гъузай, гьаз гъапиш мажлисариъ жазйир гьадатӏидичвуз, мистариъ урччвидичву; Узкан шагьидвал апӏбан бадали, Узлантина паччгьарин ва гьякимдрарин улихьна гъахидичву. 
MRK.13.10	Хъа сабан аьхир гъяйиз вари миллетариз Ужувлан хабар деебхьну ккунду. 
MRK.13.11	Учву суддиз гъухиган, фу кӏуруш, дидин гъайгъушнаъ махьанай: гьадму сяаьт учвуз кӏуруб, фу тувнади гъабшиш, гьадму йипай – учву кӏури хьидичва, хъа Гирами Рюгьну ичв мелзниинди пиди. 
MRK.13.12	Чвуччву чве йикӏуз масу тувди, хъа адашди – бай. Веледари, абйир-бабариз къаршу удучӏвну, дурар йихиди. 
MRK.13.13	Йиз ученикар хьпаз лигну, учву варидариз даккун хьиди. Хъа шли аьхиризкьан аьгь гъапӏиш, думу дюрхну хьиди. 
MRK.13.14	Учвуз, Аллагь гьясбикк ккадру алчагъвал лайикь дарушваъ шули гъябкъиган (урхурайир, мидин мяна фу вуш, гъаври ахъну ккунду), Ягьудия уьлкейиъ айидар дагълариз гьергри. 
MRK.13.15	Хъа фуж гъваин алди гъабшиш, улдудучӏври ва чан хулаз фукӏа гъадабгъуз дурушри. 
MRK.13.16	Фуж хутӏлиъ ади гъашиш, чан палтариз хулаз дурушри. 
MRK.13.17	Гъагъдиъ айидаринна нанайихъ бицӏидар хъайидарин гьадму йигъари гьял пис хьибди! 
MRK.13.18	Мици кьюрдну дарибшри пну, ккарагай. 
MRK.13.19	Гьадму йигъари гьациб бедбахтвал хьибдики, дициб Аллагьди дюн’я арайиз гъабхихъанмина гьамусдиз гъабхьундар, ва гьамдихъантинара хьибдар! 
MRK.13.20	Ва эгер гьадму йигъар Агъайи кам гъапӏундайиш, гьич фужкӏара ккадархьидайи. Хъа Чан кадагънайидар бадали Дугъу гьадму йигъар кам гъапӏну. 
MRK.13.21	Эгер учвуз думуган «Лиг, Месигь гьамшвахь хьа», вая «Лиг, гьатушвахь хьа» гъапиш, мухъугъанай. 
MRK.13.22	Гьаз гъапиш кучӏлин месигьар ва кучӏлин пайгъамбрар ачмиш хьиди. Эгер удукьуруш, гьеле кадагънайидарра чпихъинди илтӏикӏуз дурари аьламатнан лишнар ва аьжайиб ляхнар улупиди. 
MRK.13.23	Гьаци вуйиган, ихтиятди гъузай. Узу учвуз вари улубкьруб улихь имиди гъапунзачвуз. 
MRK.13.24	Хъа гьадму йигъари пис бедбахтваларин кьяляхъ «Ригъ ктӏубшвиди, вазли акв тувидар, завариан 
MRK.13.25	хядар ахьди ва завар ккадаршвиди». 
MRK.13.26	Гьадмуган дифариинди зурба кьувват ва гьяйбат хъади Инсаниятдин Бай гъюри рякъиди. 
MRK.13.27	Гьадмуган Дугъу, дюн’яйин юкьбиб терефарихъан жилин саб кӏулхъан тап гьатмунуб кӏулихъна кадагънайидар уч апӏуз малайикар гьаъди. 
MRK.13.28	Инжирин гьархъан мисал гъадабгъай: дидин кюлери кьюкьяр апӏруган ва кӏажар адашвруган, хьад багахь шулайивал аьгъю шулучвуз. 
MRK.13.29	Гьаци учвузра, гьамрар гъяркъган, гьадму вахт, ичв раккнихъ хъайиси, багахь дубхьнайивал аьгъю апӏинай. 
MRK.13.30	Гьякь кӏуразачвуз: му вари улубкьайиз гьамусдин насил гъубзди. 
MRK.13.31	Заварна жилар ккадахьиди, хъа Йиз гафар дургидар! 
MRK.13.32	Я аьршарин малайикариз, я Бализ – саризра йигъ ва сяаьт аьгъдар, хъа сар Адашдиз аьгъя. 
MRK.13.33	Гьаци вуйиган, лигай, ккилигури ва гьязурди гъузай. Думу вахт фила улубкьуруш, учвуз аьгъдарчвуз. 
MRK.13.34	Думу вахт, чан хал ва гьардиз рубкьру ляхин лукӏариин гъибтну, хъа гъаравлиз «ул иливну маахан» дупну, гъушу хулан эйсийихь тевуз шулу. 
MRK.13.35	Учвура ул иливну мааханай! Учвуз аьгъдарчвуз, аьхир, хулан эйси фила гъюруш: хябяхъган, гьацӏишваринган, сяаьт сабди, даттари уьъйир апӏруган, даршиш гьиринган. 
MRK.13.36	Хабарсузди Думу хъадакну гъафиган, учву даахнади Дугъаз дярякъри-гьа! 
MRK.13.37	Узу учвуз кӏурайиб варидариз кӏураза: ул иливну мааханай.
MRK.14.1	Кьюд йигълан Пасха ва Личӏван лавшарин машкврар улукьурайи. Аьхю маллйирина къанунчйири Иса дидисну йикӏуз чарйир агурайи. 
MRK.14.2	«Хъа анжагъ машквар йигъан ваъ, – кӏуйи дурари, – даршиш халкьдин арайиъ гъалабулугъ абхъди». 
MRK.14.3	Думу Вифания гъулаъ хамран аьзар кади гъахьи Шимондин хулаъ гештнаъ айиган, душваъ, лизи ругдин бетисибдиъди, нард гьарин багьа марцци ягъ хьади, сар дишагьли учӏвру, ва дугъу дидиъ айи ицци ниъ хъайи ягъ Исайин кӏул’ин улубзуру. 
MRK.14.4	Душваъ айи хяларикан сакьюдари наразиди чиб-чпикди гьамци кӏуйи:
MRK.14.5	– Гьамкьан ицци ниъ хъайи ягъ мугъу гьаз чӏур гъапӏу? Гьаму ччим шубудварж динар пулихъ масу тувну, хъа гьадму пул касибариз пай апӏуз шуйи, аьхир!
MRK.14.5	Дурари дишагьлийиз люкьнар апӏуз хъюгъю, 
MRK.14.6	хъа Исайи кӏуру:
MRK.14.6	– Думу сикинди гъитай! Фу кӏури учву дугъак кудукьначва? Узуз дугъу ужуб ляхин гъапӏну! 
MRK.14.7	Касибар гьарган учвухъди хьиди, ва учвхьан дурариз кюмекар апӏуз хьибдичвухьан, хъа Узу учвухъди гьарган хьидарза. 
MRK.14.8	Дугъу чахьан шлуб гъапӏну: улихьмиди дугъу Йиз жан, ччим кадатну, накьвдиъ ивуз гьязур гъапӏну. 
MRK.14.9	Гьякь кӏуразачвуз: дюн’яйиъ му Ужувлан хабар наан рабгъури гъабшишра, думу кӏваин апӏиди ва дугъу гъапӏубдикан ктибтиди.
MRK.14.10	Гьадмуган Йицӏикьюрикан сар, Искариот лакӏам хьайи Ягьуда, аьхюну маллйирихьна, Иса масу тувбан бадали, гъягъюру. 
MRK.14.11	Ягьудайихъ хъпехъдар шад шулу ва, дици гъабшиш, пул тувуз гаф тувру. Гьаддихъан думу Иса масу тувуз гъулай вахт абгури шулу. 
MRK.14.12	Личӏван лавшарин машквран садпи йигъан, пасхайин ччил гъурбан апӏруган, ученикари Исайихьан гьерхру:
MRK.14.12	– Увуз пасхайин хураг учу наан гьязур дапӏну ккундувуз? Йип, гьязур апӏуз гъягъюча.
MRK.14.13	Гьадмуган Дугъу, гьамци дупну, кьюр ученик гьаъру:
MRK.14.13	– Шагьриз гъарахай. Учвуз шид айи гажин гъабхурайи сар кас гьахъдичвуз, гьадгъан кьяляхъди гъарахай, 
MRK.14.14	ва думу учӏву хулан эйсийиз: «Мялимди гьерхра: „Узу ученикарихъди пасхайин хураг ипӏру хал набши?“» йипай. 
MRK.14.15	Дугъу учвуз ккабалгнайи, машквраз вари гьязурди айи, заан аьхю хал улупиди. Гьадушваъ ухьуз вари гьязур апӏинай. 
MRK.14.16	Ученикар гъягъюру. Шагьриз гъафидариз Исайи гъапибси вари шулу ва пасхайин хураг гьязур апӏуру. 
MRK.14.17	Хябяхъ гъабхьибси, йицӏикьюридра хъади, Иса гъюру. 
MRK.14.18	Дурари, суфрайихъ деъну, уьл ипӏурайиган, Исайи кӏуру:
MRK.14.18	– Гьякь кӏуразачвуз: учвкан сари, Узухъди ипӏурайири, Узу масу тувди.
MRK.14.19	Дурар пашман шулу, ва гьарури гьерхуз хъюгъру:
MRK.14.19	– Думу узу дарза аьхир?
MRK.14.20	Хъа дугъу дурариз жаваб тувру:
MRK.14.20	– Думу йицӏикьюрикан сар, Узухъди саб гъабрак уьл кубсрайир ву! 
MRK.14.21	Гьамци Инсаниятдин Бай, Гирами китабариъ улупнайиганси, масу тувди, амма шли Инсаниятдин Бай масу тувраш, дугъаз бала хьибди – думу касдиз, учв бабкан гъахьундайиш, ужу шуйи!
MRK.14.22	Дурари хураг ипӏурайи вахтна, Исайи уьл гъадабгъну, ужуб сяаьт ибшри дупну, думу гьудубтӏуру ва, ученикарихьна туври, кӏуру:
MRK.14.22	– Ма гъадабгъай, му Йиз беден вуйиз.
MRK.14.23	Зах гъадабгъну, чухсагъулин ккарагуб дапӏну, дурарихьна тувру. Хъа варидари дид’ан убхъуру. 
MRK.14.24	Дугъу дурариз кӏуру:
MRK.14.24	– Му цӏийи йикьрар йитӏурайи ва гизафдарихъанди удубзурайи Йиз ифи вуйиз. 
MRK.14.25	Гьякь кӏуразачвуз: Узу сарун тӏумтӏарин му чяхир убхъидарза. Узу цӏийи чяхир Аллагьдин Паччагьлугъдиъ убхъидиза.
MRK.14.26	Хъасин Аллагьдин тярифназ мяъли дапӏну, дурар Елион дагъдиз удучӏвуру.
MRK.14.27	Исайи дурариз кӏуру:
MRK.14.27	– Учву варидари Узлан хъугъвал алдабгъидичва, Гирами китабариъ дупнайиси:
MRK.14.27	«Марччлихъан йикӏидиза,
MRK.14.27	ва марччар даргъиди».
MRK.14.28	Хъа Узу чӏиви гъашиган, Узу Галилейиз гъягъидиза ва душваъ учвуз ккилигури хьидиза.
MRK.14.29	– Варидари хъугъвал алдабгъишра, узу алдабгъидарза! – кӏуру Петри.
MRK.14.30	– Гьякь кӏуразавуз, – кӏуру дугъаз Исайи, – гъи, гьаму йишван, даттли кьюб ражари уьъйир апӏайиз, шубуб ражари Узу аьгъюр дарзуз, пидива.
MRK.14.31	Хъа Петри айибтӏан артухъ гьисс кади текрар апӏуру:
MRK.14.31	– Узуз Увухъди йикӏуб алабхъурушра, Уву «аьгъюр дарзуз» пидарза!
MRK.14.31	Имбударира гьамцдар гафар гъапнийи.
MRK.14.32	Мидхъан дурар Гефсимания кӏуру йишваз гъюру, ва Исайи ученикариз кӏуру:
MRK.14.32	– Узу ккарагури имиди гьамшвахь деай.
MRK.14.33	Дугъу Чахъди Петрна, Якьубна Югьан гъадагъуру. Дугъан кӏваъ дердна гъалабулугъ абхъру. 
MRK.14.34	Исайи дурариз кӏуру:
MRK.14.34	– Йиз юкӏв яман хажалатнаъ абхънайиз, гьамшвахь гъузай, гъафил махьанай!
MRK.14.35	Думу сацӏиб тина гьудучӏвуру, жилиина кьамкьарихъди ис духьну, му аьзаб, эгер шулуш, Чахьан гьадапӏбан бадали, ккарагуз хъюгъру. 
MRK.14.36	Дугъу кӏуйи:
MRK.14.36	– Авва! Адаш! Увхьан вари шулвухьан! Гьаму аьзабнаккан Узу ккадаъ! Аммаки Узуз ккунибси дарибшри, хъа – Увуз.
MRK.14.37	Хъасин ученикарихьна гъафиган, лигуруш, дурар нивкӏуз душнади рякъюру. Дугъу Петриз кӏуру:
MRK.14.37	– Симон, уву даахнана? Саб сяаьтдикьан нивкӏ дарди гъузуз гъабхьундарнухьан? 
MRK.14.38	Гъафил махьанай. Учву тямягьвалариъ адрахъбан бадали ккарагай. Рюгь кӏубан ву, хъа беден – зяиф!
MRK.14.39	Иса хъана гьудучӏвуру ва гьацдар гафариинди хъана ккарагуру. 
MRK.14.40	Кьяляхъ гъафириз, дурар хъана даахну рякъюру. Дурарин улар гъагъи духьнайи. Дурарихьан Дугъаз саб жавабра тувуз шуладайи.
MRK.14.41	Шубубпи ражарира Иса кьяляхъ гъюру, Дугъу кӏуру:
MRK.14.41	– Гьамусра даахну имичва, рягьятвал гъадабгъуранчва? Икибаштӏан! Вахт хътубкьну: магьа Инсаниятдин Бай гунагькрарин хилиз тувра. 
MRK.14.42	Гъудужвай, гъачай гъягъюрхьа! Лигай, масу туврайир багахь хьа.
MRK.14.43	Дугъу гьамци кӏайизра, Йицӏикьюрикан сар Ягьуда кказагуру, ва дугъахъди аьхю маллйирина, къанунчйирина, аьхюдари ханжларна маргъар хьади гьаънайи адмийирин гъварчра хъайи. 
MRK.14.44	Иса масу тувуз дуфнайи Ягьудайи дурариз гьамци дупнайи: «Салам тувруган, узу шлиз мак гъапӏиш, гьадму Иса ву, ари Гьадму дисай, ва дишла, дидисну, мюгькам гъаравликкди гъайихай».
MRK.14.45	Ягьуда диш дапӏну Исайихьинди гъюру.
MRK.14.45	– Мялим! – кӏуру дугъу, ва Исайиз мак апӏуру.
MRK.14.46	Гьадму сяаьт Иса дисуру ва гъаравлиъ уьрхюру. 
MRK.14.47	Хъа багахь дугъужвнайи сар ученикди ханжал уьчӏюбгъну, аьхю маллайин гъаравшин иб ктабтӏуру. 
MRK.14.48	Гьадмуган Исайи кӏуру:
MRK.14.48	– Учву Уз’ин ханжларна маргъар хьади алжагъуз Узу гъачагъ вуйин? 
MRK.14.49	Гьар йигъан Узу учвухъди, аьгъювалар улупури, Аллагьдин хулаъ айза, ва учву Узу гъидисундайчва. Хъа гъит Гирами китабариъ дупнайиси ибшри!
MRK.14.50	Гьадмуган Думу сарди гъитну, ученикар вари гьергну гъягъюру.
MRK.14.51	Исайин терефкрарихъди хъади гъахьи сар жигьил, гъяцӏли жандиин ирин чарч илипну, Иса дидисну гъахурайидарин кьяляхъди гъягъюру. Думу дурари дисуру, 
MRK.14.52	амма думу, чарч дурарин хилиъ гъибтну, гъютӏурччвну, гъяцӏалди гьергну гъягъюру.
MRK.14.53	Иса аьхю маллйирихьна гъахуру. Душвахьна аьхю маллйирна, агъсакъларна къанунчйир уч духьнайи. 
MRK.14.54	Хъа Петр ярхла-ярхлади дурарин кьяляхъди гъюру, аьхюну маллайин гьяятдизди учӏвну, гъаравшарихъди учвра цӏихъ мани апӏуз деъру.
MRK.14.55	Аьхю маллйирина вари дурарин мажлисди Исайиз аьжал адабтӏбан бадали Дугъаз къаршу шагьидвалар агурайи. 
MRK.14.56	Гьеле кучӏлин шагьидар гизаф удучӏвнийишра, дурарин улупбар дюзди алахьурадайи.
MRK.14.57	Гьадмуган гьамцдар кучӏлин шагьидвалар улупру касар дихъуру:
MRK.14.58	– Ич ибариинди гъеебхьунчуз, Мугъу: «Хилариинди гъапӏу гьаму Аллагьдин хал дабгъурза ва шубуд йигъандин арайиъ, хилариинди дарди, жараб дивурза», – кӏура.
MRK.14.59	Гьеле гьаму улупбаркьана дурарин дюзди алахьдайи.
MRK.14.60	Гьадмуган аьхюну маллайи, кьялазси дуфну, Исайихьан гьерхру:
MRK.14.60	– Увуз къаршуди кӏурайидариз гьаз жаваб туврадарва?
MRK.14.61	Амма Исайи, ккебехъну, жаваб туврадайи.
MRK.14.61	Аьхюну маллайи хъана Дугъхьан гьерхру:
MRK.14.61	– Уву Месигь вуна, Варитӏанзаанурин Бай?
MRK.14.62	– Ав, вуза, – жаваб тувру Исайи. – Ва учвуз, вари Удукьрурин арччул хилихъинди деъну, аьршарин дифариинди Инсаниятдин Бай гъюри рякъидичвуз.
MRK.14.63	Аьхюну маллайи, хъял кубчӏвбаан чан ккурттар дячӏяргъну, кӏуру:
MRK.14.63	– Ихь сарун шагьидар гьаз ву? 
MRK.14.64	Аллагьдикан рихшанд апӏури учвузра гъеебхьунчвуз! Ичв къарар фициб хьибди?
MRK.14.64	– Тахсиркар ву, ва аьжал адабтӏну ккунду, – кӏуйи варидари.
MRK.14.65	Дурарикан бязидари Дугъак тутйир катӏуйи, Дугъан маш илибкну, кӏуллан йивуйи, хъа кӏуйи:
MRK.14.65	– Эй, Пайгъамбар! Увуз шли гъивнуш, йип гьеле!
MRK.14.66	Хъа гьадму вахтна Петр тинаси хьайи гьяятдиъ айи. Дина аьхюну маллайин гъараваш дишагьлийирикан сар гъюру. 
MRK.14.67	Дугъаз цӏихъ чаз мани апӏурайи Петр рякъюру ва, дугъахьинди дикъатниинди дилигну, кӏуру:
MRK.14.67	– Хъа увура хъайва гьаму Назаретжви Исайихъди.
MRK.14.68	Амма Петри кӏул’ин бисдар:
MRK.14.68	– Узуз аьгъюб фукӏара адарзуз, узу гъаври адарза, уву фтикан кӏураш. – Думу чӏатинди улихь гьяятдизди удучӏву. Гьадмуган даттли уьуь гъапӏу.
MRK.14.69	Гъараваш дишагьлийиз думу душваъ дяркъну, душваъ айи адмийириз хъана кӏуру:
MRK.14.69	– Гьаму гьадрарикан сар ву.
MRK.14.70	Петри хъана кӏул’ин бисдар. Сацӏиб хъугъужвну, гьяятдиъ дугъужвнайидари Петриз кӏуру:
MRK.14.70	– Хъа уву дугъриданра гьадрарикан вува. Уву Галилейиан вува, аьхир.
MRK.14.71	Хъа Дугъу хуйир апӏуйи:
MRK.14.71	– Учву кӏурайи Кас узуз аьгъюр дарзуз!
MRK.14.72	Гьадмуган кьюбпи ражнура даттли уьъйир апӏуру. Петрин, Исайи гъапи гьаму гафар, кӏваин шулу: «Даттли кьюб ражари уьъйир апӏайиз, шубуб ражари Узу аьгъюр дарзуз пидива». Ва ишуру.
MRK.15.1	Гвачӏнин ухди аьхю маллйир, агъсакълар, къанунчйир ва вари заан диванханайин членар мажлисдиз уч шулу ва къарар адабгъуру. Иса, хилар йитӏну, духну, Пилатдин хилиз тувру.
MRK.15.2	Пилатди Дугъхьан гьерхру:
MRK.15.2	– Уву «жугьдарин Паччагь» вуна?
MRK.15.2	– Увура гьаци кӏурадарна, – пну, жаваб тувру Исайи.
MRK.15.3	Аьхюну маллйири Дугъак гизаф тахсрар кирчуйи, 
MRK.15.4	гьадмуган Пилатди Дугъхьан хъана гьерхру:
MRK.15.4	– Уву гьаз жаваб туврадарва! Лиг, Увук фукьан тахсрар кирчраш.
MRK.15.5	Амма Исайи дугъазра фукӏа гъапундайи, хъа Пилат мид’ин гизаф мюгьтал гъахьнийи.
MRK.15.6	Халкьдин тӏалабназ лигну, Пасхайин машкварган дурари ккун гъапӏу сар дидиснайир деетру аьдат ади гъабхьнийи. 
MRK.15.7	Наразивалар ахьнайиган, адми йивну гъачӏи, гъалабулугъ гъитӏибккдарихъди дидиснайи сар Варава кӏурурра дустагъдиъ айи. 
MRK.15.8	Халкьди, Пилатдихьна дуфну, дугъкан муганайиз айи аьдат тамам апӏуб ккун апӏуру. 
MRK.15.9	Пилатди дурариз гъапи:
MRK.15.9	– Учвуз ккундуш «жугьдарин Паччагь» деетуза?
MRK.15.10	Пилатдиз аьхю маллйири Иса бахилвалиан масу тувнайиваликан аьгъяйи.
MRK.15.11	Хъа аьхю маллйири халкь, Варава деетбан бадали, Пилатдикан тӏалаб апӏуз алауру.
MRK.15.12	– Учву «жугьдарин Паччагь» кӏурайирикан гьапӏза? – кӏуру хъана Пилатди.
MRK.15.13	– Думу хачрак карс! – кӏури, чӏигъар апӏуру дурари.
MRK.15.14	– Фу чӏуруб гъапӏнухъа Мугъу? – кӏуру дурариз Пилатди.
MRK.15.14	Амма дурари имбубсан артухъ чӏигъар апӏуйи:
MRK.15.14	– Думу хачрак карс!
MRK.15.15	Халкьдиз учв ужур хьузди, Пилатди Варава деетуру, хъа Иса гъирмажарихьди урччвуз гъитну, хачрак карсуз эскрарин хилиз тувру.
MRK.15.16	Гъаравлари Думу айитӏ гьяятдизди, паччагьдин тахт шлушвазди гъахуру ва эскрарин дестейиз дих апӏуру. 
MRK.15.17	Дурари Дугъ’ин аку-элвен халат алабхьну, хъа кӏул’ин зазарикан гъубху тажсиб улубкӏуру, 
MRK.15.18	ва Думу «тебрик» апӏуз хъюгъру: «Яшамиш ишри „жугьдарин Паччагь“!»
MRK.15.19	Хъасин Дугъан кӏуллан маргъар йивуйи, Дугъак тутйир катӏуйи ва, Дугъан улихь кьамкьарихъди дусну, хътӏерццури, икрам апӏуйи. 
MRK.15.20	Чпиз ккунибкьан Исайикан рихшанд дапӏну, Дугъхъан халат хътибтуру ва хачрак карсуз гъахуру.
MRK.15.21	Думу дариз зигуз гъахуру. Сар багхьантина гъягъюрайирихьди (Думу гъул’ан гъюрайи Александринна Рауфдин адаш, Киринея кӏурушв’ан вуйи Симон вуйи) Дугъан хач гъабхуз гъитру. 
MRK.15.22	Думу Голгофа кӏурушвахьна хуру (илтӏибкӏиган, душван ччвур «Келле» кӏуру гаф ву). 
MRK.15.23	Дугъаз фикрихъан хътаъру дармнар кайи чяхир убхъуз теклиф апӏуйи, хъа Дугъу гъубхъундайи. 
MRK.15.24	Думу хачрак карсру. Эскрари, чпиз гьардиз фунуб алабхъуруш, Дугъан палтар пай апӏури, тупут ипру.
MRK.15.25	Иса дариз зигурайиган, гвачӏин сяаьт урчӏвуб вуйи. 
MRK.15.26	«Жугьдарин Паччагь» ву кӏури тахсир кипну, гьамци дибикӏнайи кьул Дугъан кӏулихъ кибхнайи. 
MRK.15.27	Дугъахъди сатӏиди кьюр гъачагъра дариз гъизигнийи: Дугъхьан сар – арччул, тмунур – гагул терефназди. [
MRK.15.28	]
MRK.15.29	Душвхьантина гьудучӏвну гъягърудари Дугъаз люкьнар апӏуйи, намуссуз кӏуруганси кӏулар тӏурччвуйи ва кӏуйи:
MRK.15.29	– Эй Аллагьдин хал дабгърур ва шубуд йигъан диврур! 
MRK.15.30	Уву Жвуву Жвув уьрх, кудучӏв хачракан! – 
MRK.15.31	гьамци зивзивар кчӏикьуйи Дугъкан къанунчйирра хъади аьхю маллйири.
MRK.15.31	– Жарадар уьрхюйи, – кӏуйи дурари, – хъа Чахьан Учв уьрхюз шуладар! 
MRK.15.32	Месигь, Израилин Паччагь! Ич уларикк, гъит, учуз рякъюри, хачракан кудучӏври – гьадмуган учу Дугъахъ хъугъдича!
MRK.15.32	Гьеле Дугъахъди сатӏиди дариз дизигнайидарра кмиди Дугъак кялхъюйи.
MRK.15.33	Лисхъантина тап сяаьт шуббаризкьан вари дюн’яйиин мучӏушин алабхъуру. 
MRK.15.34	Хъа сяаьт шубубди Исайи аьхю дихниинди гьарай апӏуру:
MRK.15.34	– Элахи, Элахи, лама шевактани? (яна «Йиз Аллагь, Йиз Аллагь! Гьаз Уву Узу гъитунва?»)
MRK.15.35	Душван багахь дийигънайидарикан бязидари, Дугъан гафар гъеерхьиган, кӏуйи:
MRK.15.35	– Ебхьурайчвуз, Ил’ясдиз дих апӏура!
MRK.15.36	Хъа сар кас, жаргъну дуфну, бамбагсибдиз сирке зигуз гъитну, маргълик кибтӏну, Дугъаз убхъуз туври, кӏуру:
MRK.15.36	– Гьамус лигухьа, Му ктагъуз Ил’яс гъюруш – гъюрдарш.
MRK.15.37	Исайи, чӏветӏ дапӏну, рюгь деебтуру.
MRK.15.38	Аллагьдин хулаъ, Гирамишвахь гьибхнайи чарч зиълансина кӏаназкьан кьюб йишв’ина чӏябгъюру. 
MRK.15.39	Хачран багахь дийигънайи юзбашийиз, Исайилан фици ил алдабгънуш, рябкъюру ва кӏуру:
MRK.15.39	– Дугъриданна Му Кас Аллагьдин Бай вуйи.
MRK.15.40	Душвахь, ярхлаан лигури, сакьюдар дишагьлийирра хьайи. Дурарин арайиъ Магдалайиан вуйи Мар’ям, бицӏирнур Якьубдинна Юсийин дада Мар’ям ва Саломея айи. 
MRK.15.41	Иса Галилейиъ айиган, мурар Гьадгъахъди ва Гьадгъан гъайгъушнаъ шуйи. Дугъахъди Ерусалимдиз гъафи хъана жара дишагьлийирра мушвахь хьайи.
MRK.15.42	Сарун хябяхъ шулайи. Хъа му йигъ, султ йигъан улихь хьимбу жвуми йигъ вуди хьпаз дилигну, 
MRK.15.43	жугьдарин заан диванханайиъ кьувват айи, гьацира Аллагьдин Паччагьлугъдиз ккилигурайи Аримафейиан вуйи Юсуфди, кӏубанвал кади Пилатдихьна дуфну, Исайин беден чан ихтиярназ тӏалаб апӏуру. 
MRK.15.44	Думу гьамкьан ухди йикӏбиин Пилат мюгьтал духьнайи ва, юзбашийиз дих дапӏну, Иса ухди дукӏнаш, гьерхру. 
MRK.15.45	Юзбашийикан гьаци вуйиб аьгъю дапӏну, дугъу Юсуфдиз дубкӏнайи беден гъадабгъуз ихтияр тувру. 
MRK.15.46	Дугъу кафан гъадабгъну, беден кадабгъну, дидгъян гъибиржуру ва гъарзариъ утӏубкнайи накьвдиъ ивну, душваз учӏврушвахь гъван гьипру.
MRK.15.47	Хъа Магдалайиан вуйи Мар’ямна Юсийин дада Мар’ям, Думу наан кивраш, лигурайи.
MRK.16.1	Султ йигъ улдукьиган, Магдалайиан вуйи Якьубдин дада Мар’ямди ва Саломеяйи Исайин бедендикан ктатуз ицци ниъ хъайи ччимар гъадагъуру. 
MRK.16.2	Гьяфтайин садпи йигъан, яна элгьетган, гвачӏнин ухди, ригъдин сабпи нурарихьди, дурар накьвдихьна гъюру.
MRK.16.3	– Ухьуз накьвдихьан гъван шли гьадабгъиди, – кӏуйи чиб-чпиз дурари, гьаз гъапиш душвахь гьипнайи гъван гизаф аьхюб вуйи.
MRK.16.4	Лигуруш, гъван гьидипна.
MRK.16.5	Накьвдиъ учӏвдариз, арччул терефнаъ лизи палтар алди деънайи жигьил рякъюру ва сабпну гучӏ шулу.
MRK.16.6	– Гучӏ мапӏанай! – кӏуру дугъу дарариз. – Дариз гъизигу Назаретдиан вуйи Иса учву агурачва. Думу чӏиви гъахьну, мушваъ имдар. Магьа Думу дитну гъахьи йишвра. 
MRK.16.7	Сарун учву гъарахай, Дугъан ученикариз, иллагьки Петриз, Думу Галилейиъ дурариз ккилигура, йипай.
MRK.16.8	Дурар, накьвдиан удучӏвдар, гучӏбаан гьергну гъягъюру. Дурари гьич саризра фукӏара гъапундайи – дурариз гучӏуйи.
MRK.16.9	Гьяфтайин садпи йигъан гвачӏинган чӏиви гъахьи Иса сифте чаан ургуб жин утӏукку Магдалайиан вуйи Мар’ямдиз ачмиш шулу. 
MRK.16.10	Дугъу мидкан гъам зигурайи ва ишурайи ученикариз хабар дебккру. 
MRK.16.11	Хъа дурар Думу чӏиви духьнайивалихъ, му дишагьлийи чаз гъяркъюнзуз гъапнушра, хъугъундайи. 
MRK.16.12	Мидхъан Думу жара суратнаъди дурарикан кьюриз, чпи шагьриан удубчӏвурайи рякъюъ айиган, ачмиш гъахьнийи. 
MRK.16.13	Дурар кьяляхъ хътакнийи ва мидкан имбударизра хабар дебккнийи. Амма дурар мурарихъра хъугъундайи.
MRK.16.14	Аьхирки, йицӏисар ученик суфрайихъ деъну уьл ипӏурайиган, Иса Учв ачмиш шулу ва, кӏван курвализ ва хътругъувализ дилигну, Дугъу дурариз тягьна йивуру, гьаз гъапиш дурар Думу чӏиви духьну гъяркъдарихъ хъугъундайи. 
MRK.16.15	Дугъу дурариз кӏуру:
MRK.16.15	– Вари дюн’я вуйиси гъарахай ва Ужувлан хабар вари инсаниятдиз дебккай. 
MRK.16.16	Шли, хъугъну, штуан апӏувал кьабул гъапӏиш, думу женнетдиъ ахъди, хъа фуж хътругъиш, думу жегьеннемдиъ итди. 
MRK.16.17	Хъугъдарихьан аьламатар улупуз хьибди: дурарихьан Йиз ччвурниинди жинар утӏурккуз хьиди, цӏийи чӏалариинди кӏури хьиди. 
MRK.16.18	Эгер битӏ гъибисиш, ясана агъу гъубхъиш, дурариз саб зарарра хьибдар; иццрудариин хилар иливиди – ва дурар сагъ хьиди.
MRK.16.19	Гьамци дупну, Агъа Иса завариз за шулу ва Аллагьдин арччулну хилихъ деъру. 
MRK.16.20	Хъа дурар гъягъюру ва варишвариъ Ужувлан хабар рабгъуру. Дурарин му ляхниз Агъайи кюмек апӏуру, ва дурари улупру аьгъювалар аьжайиб лишнариинди мюгькам шуйи.
LUK.1.1	Ич арайиъ гъаши мялум вуйи гьядисйирин гьякьнаан гьамус гизафдари бикӏуз хъюгъна. 
LUK.1.2	Учузра дурар сифте кӏулиан чпин улариинди гъяркъдари ва Аллагьдин Гафнан гъуллугъниин алидари гизафдар ктитну. 
LUK.1.3	Узура, гьарсаб жигьат дикъатниинди сифтейиан аьхиризкьан ахтармиш апӏбалан кьяляхъ, гьамрарикан увуз, гьюрматлу Феофил, хъайи-хъайиси дибикӏну, ктибтуб лазим вуди фикир гъапӏунза. 
LUK.1.4	Миди увуз туву аьгъюваларин бин мюгькам апӏиди.
LUK.1.5	Ягьудия уьлкейин паччагь Гьироддин девриъ душваъ Абияйирин «ражнаъ» гъуллугъ гъабхурайи Закар’я кӏуру сар малла ва Гьарундин тухмиан вуйи Елисавета кӏуру дугъан хпир ади гъахьну. 
LUK.1.6	Дурар кьюридра, Аллагьдин вари табшуругъар ва къайдйир уьрхюри, Дугъан улихь дугъри агьлар вуди гъахьну. 
LUK.1.7	Дурариз веледар адайи, гьаз гъапиш Елисавета бегьерсузур вуйи. Дурар кьюридра агьли яшнахъна хъуркьнайи.
LUK.1.8	Сабан, Закар’яйи Аллагьдиз чан гъуллугъ апӏурайи вахтна (дугъахъди хъайи маллйирин раж, яна гъуллугънан нубат хъубкьнайи), 
LUK.1.9	маллйирин арайиъ, аьдат вуйиганси, тупут ипиган, думу Аллагьдин хулаъ ицци ниъ хъайидар ургуз гъягъбакк ккуркьнийи. 
LUK.1.10	Хъа Аллагьдин хулан гьяятдиъ халкь му вахтна ккарагурайи. 
LUK.1.11	Гьадмуган Закар’яйиз ицци ниъ хъайидар ургурайишван арччул терефнаъ Аллагьдин малайик дийигъну рякъюру. 
LUK.1.12	Думу гъяркъган, Закар’я чашмиш шулу ва дугъак яманди гучӏ кабхъру. 
LUK.1.13	Малайикди дугъаз гьамци кӏуру:
LUK.1.13	– Гучӏ мапӏан, Закар’я, яв ккарагувал деебхьна, ва яв хпир Елисаветайи увуз бай апӏиди, дугъ’ин Ягь’я кӏуру ччвур илив. 
LUK.1.14	Увуз хуш’вална шадвал хьибди, ва гизафдар думу бабкан хьувалиин шад хьиди, 
LUK.1.15	фицики думу Аллагьдин улихь, зурба касси, заан хьиди. Дугъу чяхир вая жара ички убхъидар. Думу чав бабкан гъахьи йигъхъанмина Аллагьдин Рюгьнахьди ацӏнайир хьиди. 
LUK.1.16	Дугъу Израилин баярикан гизафдар Аллагьдихьинди илтӏикӏиди. 
LUK.1.17	Абйирин юкӏвар веледарихьна илдицбан бадали, мютӏюгъ дарудар марцци касарин фикрарихьна илтӏикӏбан бадали ва Агъа гъяйиз халкь гьязур апӏбан бадали, думу Дугъан улихьди Ил’ясдин рюгьнаъди ва кьудратнаъди гъягъюри хьиди.
LUK.1.18	Закар’яйи Малайикдиз кӏуру:
LUK.1.18	– Му гьякь вуйиб узуз фици аьгъю хьибди, узу кьабир вуза, хъа йиз хпирра агьли яшариъ а?
LUK.1.19	Малайикди дугъаз гъапи:
LUK.1.19	– Узу Аллагьдин улихь дийигънайи ва увухьна ужуб хабар тувуз гьаънайи Жабраил вуза. 
LUK.1.20	Амма гьадму ляхин кӏулиз удубчӏвру йигъ гъяйиз, яв чӏал бисиди ва увуз улхуз мумкинвал хьибдар. Гьаз гъапиш чарасуз кӏулиз удучӏвру му йиз гафарихъ хъугъундарва.
LUK.1.21	Му арайиъ чӏат Закар’яйиз ккилигурайи халкь думу Аллагьдин хулаъ энгел духьнайивалиин мюгьталди айи. 
LUK.1.22	Думу халкьдихьна удучӏвиган, улхуз даршули гъузру ва дурариз, Закар’яйиз Аллагьдин хулаъ Малайик гъяркъюб, аьгъю шулу. Закар’яра, лал гъаширси, халкьдихъди хилин ишаратариинди улхуз хъюгъру. 
LUK.1.23	Хъа Аллагьдин хулаъ гъуллугъ апӏбан йигъар ккудукӏиган, Закар’я чан хулаз хътакуру.
LUK.1.24	Гьадму йигъарилан кьяляхъ дугъан шив Елисавета, гъагъдиъ духьну, хьуб вазлин арайиъ чӏатна удудучӏвди, учв улупури гъахьундар. Дугъу гьамци кӏуйи:
LUK.1.25	– Гьаму йигъари узухьинди илдицу Аллагьди инсанарин арайиъ уз’ин али бегьерсузвалин нянат алдабгъруганси гъапӏну.
LUK.1.26	Хъа йирхьубпи ваз улубкьиган, Аллагьди Галилей уьлкейиъ айи Назарет кӏуру шагьриз 
LUK.1.27	Давудрин тухмиан вуйи Юсуф кӏуру касдиз хъирснайи шурахьна Жабраил малайик гьаъру. Шуран ччвур Мар’ям вуйи. 
LUK.1.28	Малайикди, риш айи хулаъ учӏвну, гъапну:
LUK.1.28	– Хайир ибшри, Аллагьди кадагънайи Дишагьли! Аллагь гьарган увухъди хъади хьиди!
LUK.1.29	Думу гъяркъиган, Мар’ям дугъан гафариин мюгьтал шулу ва, учв мици саламламиш апӏувал фу вуйкӏан кӏури, фикрарик кахъру.
LUK.1.30	Хъа малайикди дугъаз гъапну:
LUK.1.30	– Гучӏ мапӏан, Мар’ям, Аллагьди увуз уж’вал улупна: 
LUK.1.31	магьа Бицӏир киршдивук ва Бай апӏидива. Дугъ’ин Иса кӏуру ччвур иливидива. 
LUK.1.32	Думу зурба Кас хьиди, ва Дугъаз Варитӏанзаанурин Бай пиди. Агъа Аллагьди Дугъаз Чан аба Давудрин паччагьвалин тахт тувди. 
LUK.1.33	Дугъу Якьубдин халкьдиин уьмурлугъди паччагьвал апӏиди, ва Дугъан паччагьвалин аьхир хьибдар.
LUK.1.34	Мар’ямди малайикдиз кӏуру:
LUK.1.34	– Му ляхин хьуб фици мумкин вухъа, узу мегьел швуваз душнадарди?
LUK.1.35	Малайикди Дугъаз гъапи:
LUK.1.35	– Аллагьдин Рюгь учӏвди увуъ ва Варитӏанзаанури уву Чан кьувватнакк ккаъди, гьаддиз бабкан шулайи Гирамийиз Аллагьдин Бай пиди. 
LUK.1.36	Магьа чаз бегьерсузур кӏурайи яв багахьлу Елисаветара чан кьабишнаккди, бицӏир кади гъагъдиъ ади, йирхьубпи ваз ву, 
LUK.1.37	гьаз гъапиш Аллагьдин гьич саб гафра кьувватсузди гъубзурдар.
LUK.1.38	Мар’ямди:
LUK.1.38	– Узу Аллагьдин лукӏ вуза, уз’ин уву кӏурайидар улуркьри, – кӏуру.
LUK.1.38	Хъа малайик Дугъхьан гьудучӏвуру.
LUK.1.39	Гьадму йигъарикан сад йигъан Мар’ям, гьялаквал кади, Ягьудия уьлкейин дагълариъ айи саб шагьриз гъягъюру 
LUK.1.40	ва, Закар’яйин хулаъ учӏвну, Елисаветайиз салам тувру. 
LUK.1.41	Мар’ямдин салам гъеебхьиган, Елисаветайин фуниъ бицӏир гъиришву ва Елисавета Аллагьдин Рюгьнахьди ацӏру. 
LUK.1.42	Елисаветайи, зарбди чӏигъ дапӏну, гъапну:
LUK.1.42	– Уву дишагьлийирин арайиъ бахтавар вува, ва яв фуниъ айи бегьерра бахтавар ву! 
LUK.1.43	Узухьна йиз Агъайин дада гъювалин бахт узуз наънан гъафиб вуйкӏан? 
LUK.1.44	Яв салам туврайи сес йиз ибарихъна гъурубкьубси, йиз фуниъ айи бицӏир шадди гьялак гъахьну. 
LUK.1.45	Аллагьдихьан дупнайиб тамам шлувалихъ хъугънайир, хуш бахтавар вува.
LUK.1.46	Мар’ямди гьамци жаваб тувру:
LUK.1.46	– Узу йиз кӏваан Агъа заан апӏураза.
LUK.1.47	Йиз рюгь узу гьарсабдихьан уьрхюрайи Аллагьдикан шад духьна.
LUK.1.48	Дугъу чан лукӏран аьжуз гьялназ лигну рягьим гъапӏну, гьамусдихъантина вари наслари узуз уж’вал алабхъу кас пиди,
LUK.1.49	Гьаз гъапиш Кьувватлури узуз зурба ляхин гъапӏну, ва Дугъан ччвур гирами ву.
LUK.1.50	Чахьан гучӏрудариз наслариан наслариз Дугъан уж’вал а.
LUK.1.51	Дугъу, Чан хиларин кьувват улупури, кӏваъ дамагълу фикрар айидар гьубкьушвахъинди гъарагъну.
LUK.1.52	Кьудратлудар тахтарилан илдитну ва аьжузар заан гъапӏну.
LUK.1.53	Дарвал айидар ужувлариинди рази гъапӏну, хъа девлетлутӏан девлетлу шулайидар фукӏа адарди деетну.
LUK.1.54+LUK.1.55	Чан гъуллугъниин али Израилин халкьдиз кюмек гъапӏну, Чав ихь абйириз гъапиганси, Ибрагьимдиз ва дугъан тухмиз гьаргандиз уж’вал апӏуз тувнайи гаф кӏваин уьбхюра.
LUK.1.56	Мар’ям Елисаветайихь шубуб вазлиъкьан гъузну, хъа чан хулаз хътакуру.
LUK.1.57	Елисаветайи, вахт улубкьиган, бицӏир апӏуру. 
LUK.1.58	Агъайи рягьим дапӏну думу за апӏбакан гъуншйиризна майил-мадатдиз гъеебхьнийи ва дурар дугъахъди сабси шад гъахьнийи.
LUK.1.59	Миржидпи йигъан багахьлуйир бицӏирин суннат апӏуз гъюру ва дугъ’ин чан адашдин ччвур Закар’я иливуз ккун шулу. 
LUK.1.60	Мид’ин балин дада рази даршиди, дугъаз Ягь’я кӏурхьа, гъапну.
LUK.1.61	Хъа дугъаз: «Яв багахьлуйиригъ дициб ччвур алир фужкӏа гъядар», кӏуру. 
LUK.1.62	Хъасин, бал’ин фициб ччвур иливуруш, хилин ишаратариинди Закар’яйихьан гьерхру.
LUK.1.63	Дугъу, чахьна чан кьул хуз гъитну, дидик гьамци бикӏуру: «Дугъан ччвур Ягь’я хьибди». Хъа вари мюгьтал шулу. 
LUK.1.64	Гьадму сяаьт дугъан ушвна мелз деебтнийи ва думу, Аллагьдин ад апӏури, улхуз хъюгъру. 
LUK.1.65	Дурарин гъуншйир-мирасарик гучӏ кабхъру ва вари гьамрарикан бютюн дагълу Ягьудия уьлке вуйибси ктибтури гъахьну. 
LUK.1.66	Мидкан гъеебхьдари, мурар чпин кӏваъ уьрхюри, гьамци кӏури гъахьну:
LUK.1.66	– Аллагьдин хил али му балкан фуж шуйкӏан?
LUK.1.67	Хъа балин адаш Закар’яйира, Аллагьдин Рюгьнахьди ацӏнади, гьамци кӏури, чан аьяндарвал улупуру:
LUK.1.68	– Израилин Аллагь вуйи Агъайиз чухсагъул! Дугъу, кюмекназ дуфну, Чан халкь азад гъапӏну.
LUK.1.69+LUK.1.70	Дегьзаманайи гъахьи марцци пайгъамбрарин мелзналан мялум гъапӏубси, Дугъу Чан лукӏ вуйи Давудрин тухмиан Кьудратлур – ухьу гунгьарикан азад Апӏрур – адаъну.
LUK.1.71	Дугъу ухьу вари ихь душмнарихьан ва ухьу даккнидарихьан уьрхюз гаф тувну.
LUK.1.72	Дугъу ихь абйириз уж’вал апӏуз ва дурарихъди гъийитӏу гирами вуйи йикьрар тамам апӏуз гаф тувну.
LUK.1.73	Му йикьрар Аллагьди ихь аьхю аба Ибрагьимдиз ухьу душмнарихьан уьрхюз туву аьгьт ву:
LUK.1.74+LUK.1.75	Дурари ухьуз, гучӏ дарди, ихь уьмрин кӏулиан аьхиризкьан Дугъан улихь марцциди ва гьякьди гъуллугъ апӏуз гъитди.
LUK.1.76	Хъа увуз, йиз бай, Варитӏанзаанурин пайгъамбар пиди, гьаз гъапиш уву Агъайин улихьди Дугъаз рякъяр ккабалгуз, 
LUK.1.77	Дугъу халкь уьрхрувалин ва инсанарин гунгьарилан хил алдабгърувалин гьякьнаан халкь гъаврикк ккауз,
LUK.1.78	Аллагьдин зурба уж’вал ахсрарин Нурси ухь’ина дуфну,
LUK.1.79	Мучӏушнаъ ва аьжалин гъабгъу дяхъникк деънайидариз акв тувуз, ихь рякъяр мясляаьтниина хуз, гъидива.
LUK.1.80	Бицӏи Ягь’я, аьхю шули, рюгьниинди мюгькам хьуз хъюгъру. Думу, Израилин халкьдиз гъуллугъ апӏуз гъяйизкьан, ичӏи чюллериъ яшамиш шулу.
LUK.2.1	Думу йигъари Август кӏуру Римдин паччагьдин чан вари ругариин али агьалйир гьисаб апӏуз амур удубчӏвуру. 
LUK.2.2	Му Сирия вилаятдиъ Квиринийи паччагьвал апӏурайи девриъ сабпи ражну гъабхурайи ляхин вуйи. 
LUK.2.3	Гьаддиз вари, чпи дикӏбан бадали, гьарур чан шагьриз гъушнийи.
LUK.2.4	Галилей уьлкейиъ айи Назарет шагьриан Ягьудия уьлкейиъ айи Давуд бабкан гъахьи Вифлеем кӏуру шагьриз Юсуфра гъягъюру, фицики думу Давудгъярин тухмиан вуйи. 
LUK.2.5	Думу чаз хъирснайи ва гъагъдиъ айи Мар’ямдихъди чпи дикӏуз душнайир вуйи. 
LUK.2.6	Дурар душваъ айиган, Мар’ямдин бицӏир шлу вахт улубкьуру, 
LUK.2.7	ва дугъу чан сарпи велед – Бай апӏуру. Думу ччаппаригъян гъидиржну, аьхъиъ айи тӏунаъ дитру, гьаз гъапиш дурариз хялар дергру хулариъ йишв ади гъибихъундайи.
LUK.2.8	Гьадму уьлкейиъ йишвну чюлиъ марччлихънар чпин сюрйирин гъаравлиъ айи. 
LUK.2.9	Сабпну дурарин улихьна Агъайин малайик гъафнийи. Агъайин гьяйбатнан нурну дурар варишварихъанди аку гъапӏнийи, ва дурарик гучӏ кабхънийи.
LUK.2.10	Малайикди дурариз кӏуру:
LUK.2.10	– Гучӏ мапӏанай, узу учвуз вари халкь шад апӏру ужуб хабар дубхназа: 
LUK.2.11	гъи Давудрин шагьриъ учву гунгьариккан азад Апӏрур, Агъа Месигь, бабкан гъахьну. 
LUK.2.12	Магьа учвуз мидин лишанра: учвуз, ччаппаригъ гъидиржнади, тӏунаъ Бицӏир дихъидичвуз.
LUK.2.13	Ва сабпну му малайикдин кьяляхъди гизаф кьадарнаъди жара малаикарра гъюру ва дурари, Аллагьдин ад апӏури, гьамци кӏуру:
LUK.2.14	– Аьршариин али Аллагьдин ад за ибшри, жилиин Аллагьдиз разивал хурайи инсанарин арайиъ ислягьвал ибшри!
LUK.2.15	Малайикар дурарихьан завариз удучӏвиган, марччлихънари чиб-чпиз гьамци кӏуру:
LUK.2.15	– Вифлеемдиз душну, душваъ фу гъабхьнуш, Агъайи ухьуз фтин гьякьнаан хабар дебккнуш, лигухьа.
LUK.2.16	Тядивал кади гъафидариз Мар’ямна Юсуф ва тӏунахъ хъайи Бицӏир рякъюру. 
LUK.2.17	Дурар гъяркъиган, марччлихънари му Бицӏирин гьякьнаан чпиз малайикди гъапибдикан ктибтуру.
LUK.2.18	Мидкан гъеебхькьандар вари марччлихънари ктитдариин мюгьтал шулу. 
LUK.2.19	Хъа Мар’ямди му вари гафар, саб-сабдиин иливури, чан кӏваъ уьрхюру.
LUK.2.20	Марччлихънарра, чпиз малайикди гъапидар, чпин улариз рякъбаз лигну, Аллагь адлу апӏури ва Дугъан тярифар апӏури, кьяляхъ хътакуру.
LUK.2.21	Миржид йигълан Бицӏирин суннат апӏру вахт улубкьиган, Дугъ’ин, Учв бабак киршайиз малайикди улупу, гьадму Иса кӏуру ччвур иливуру.
LUK.2.22	Хъа, Мусайин къанундиз лигну, суннат марцц хьпан йигъар тамам гъашиган, Думу Агъайин улихь дерккбан бадали, Ерусалимдиз хуру. 
LUK.2.23	Агъайин Къанундиъ улупнайиганси, «гьарсаб хизандиъ сарпи жили бай Агъайиз бахш апӏуб лазим вуйи». 
LUK.2.24	Ва, гьадму Къанундиъ дибикӏнайиганси, «кьюб гъюд вая луфран чиркквар, гъурбан дапӏну, урккуб лазим вуйи».
LUK.2.25	Думу деврин Ерусалимдиъ Симеон кӏуру сар кас айи. Думу Израилиз Аллагьдихьан кюмек рубкьайиз ккилигурайи дугъри ва аьдалатлу адми вуйи. Дугъ’ин Аллагьдин Рюгь алийи. 
LUK.2.26	Дугъаз Аллагьдин Рюгьну, Агъайи кадагънайи Месигь чаз рякъяйиз, аьжал хьибдарив пну, улупнайи. 
LUK.2.27	Симеон Аллагьдин Рюгьнаккди Аллагьдин хулаз гъюру. Абйир-бабари Бицӏи Иса Къанундиъ улупнайиб апӏуз гъахиган, 
LUK.2.28	Симеонди, Иса хилариина гъадагъуру ва, Аллагьдин ад дапӏну, кӏуру:
LUK.2.29	– Я Гьюкумдар! Уву гъапиганси, гьамус узу, Яв лукӏ, разивалиинди деет, 
LUK.2.30+LUK.2.31+LUK.2.32	сарун, магьа вари халкьарин улихь Уву улупу, учу завалариккан уьрхюз дуфнайи Месигь Вуйир, аллагьсузар зигьимдихьна гъахру нур Вуйир ва Яв Израилин халкьдин адлувал Вуйир йиз улариз гъяркъниз.
LUK.2.33	Юсуфна Мар’ям Бицӏи Исайикан гъапидариин мюгьтал шулу. 
LUK.2.34	Симеонди, дурариз уж’вал ккун дапӏну, Мар’ямдиз гьамци кӏуру:
LUK.2.34	– Гьаму яв Бай Израилиъ гизафдар асккан хьпан, гьам заан хьпан себеб хьиди. Мугълантина гизаф улхбар хьиди. 
LUK.2.35	Яв кӏваантина яракь итӏибгъиди ва гьаддиинди аьхючӏвеъ юкӏвариъ айи ниятар ачухъ хьиди.
LUK.2.36	Мушваъ гьацира Ашерин тухмиан вуйи, гизаф кьаби яшнаъ айи, чан жилирихъди ургуд йисантӏан яшамиш дарши, Фануилин риш аьяндар Аннара айи. 
LUK.2.37	Думу, миржцӏурна юкьуд йисаъ айи ачӏни гъари, йигъ-йишвди ушвар дисбииндина ккарагбиинди Аллагьдиз гъуллугъ апӏури, Аллагьдин хулхьан гьудудучӏври шуйи. 
LUK.2.38	Аннайи, гьадму вахтна душвахьна дуфну, Аллагь адлу апӏури, Ерусалим азад хьувализ ккилигурайикьандариз вардариз Исайин гьякьнаан ктитури гъахьну.
LUK.2.39	Вари ляхнар Агъайин Къанундиъ улупнайиси ккудукӏиган, Юсуфна Мар’ям Галилей уьлкейиъ айи чпин Назарет шагьриз хътакуру. 
LUK.2.40	Хъа Бицӏир аьхю шули, мюгькам шули, аьгъювалари ацӏри, Дугъ’ин Аллагьдин уж’вал алди гъабхьну.
LUK.2.41	Исайин абйир-бабар гьар йисан Ерусалимдиз Пасхайин машквраз гъягъюри шуйи. 
LUK.2.42	Исайин йицӏикьюд йис тамам гъабшиган, дурар, чпин аьдат вуйиганси, Ерусалимдиз гьадму машквраз гъафну. 
LUK.2.43	Машквран йигъар ккудукӏну, кьяляхъ хътакру вахтна, живан Иса Ерусалимдиъ гъузру. Амма абйир-бабариз мидкан аьгъяди гъабхьундар. 
LUK.2.44	Дурари, Иса жарадарихъди гъюрашул кӏури, фикир апӏуру. Хъа сад йигъандин рякъ ккадапӏиган, дурари багахьлуйирин ва таниш вуйидарин арайиъ Иса агуз хъюгъру. 
LUK.2.45	Хъа чпиз Иса дидрихъиган, Дугъахъ лицури Ерусалимдиз хътакуру. 
LUK.2.46	Шубуд йигълан Думу, Аллагьдин хулаъ мялимарин арайиъ деъну, дурарихъ хъпехъури ва дурариз суалар туври рякъюру. 
LUK.2.47	Исайихъ хъпехъурайидар вари Дугъан фагьумлувалиин ва Дугъан жавабариин мюгьтал духьнайи. 
LUK.2.48	Душваъ Иса гъяркъиган, абйир-бабар мюгьтал гъахьи. Дадайи Дугъаз гъапну:
LUK.2.48	– Я жан Бай! Уву учкан гьапӏунва? Магьа узуна Яв адашди зурба хажалат кади Уву агури гъахьунча.
LUK.2.49	Исайи дурариз гъапи:
LUK.2.49	– Узу гьаз агури гъахьунчва? Мегер учвуз узу йиз Адашдин ужагъдиъ духьну ккуниб аьгъданчвуз?
LUK.2.50	Амма дурар Дугъу гъапи гафарин гъаври ахъундайи.
LUK.2.51	Хъа Иса дурарихъди Назаретдиз гъюру ва мютӏюгъ шулу. Дугъан дадайи вари гьаму ляхнар чан кӏваъ уьрхюри шуйи. 
LUK.2.52	Иса гьам фагьумлувалиъ, гьам яшнаъ улихьна гъягъюри гъахьну. Думу Аллагьдизра, инсанаризра ккунди гъузру.
LUK.3.1	Тиберий кӏуру Римдин паччагьди паччагьвал апӏури йицӏихьудпи йис вуйиган, Ягьудия уьлкейиъ Понтий Пилатди аьхювал апӏурайи девриъ, Гьирод – Галилей уьлкейин, дугъан чве Филип – Итурей уьлкейинна Трагьонит юрднан, хъа Лисаний – Абилей уьлкейин гьюкумдрар вуйиган, 
LUK.3.2	Гьаннай ва Каяфа аьхюну маллйир вуди гъахьну. Гьадму йисан ичӏи чюлиъ айи Закар’яйин бай Ягь’яйиз завариан Аллагьдин дих гъабхьнийи. 
LUK.3.3	Гьаму дихнахъди Ягь’яйи, вари Ярдан нирин гъирагъар вуйиси лицури, гьар касди чан тахсрар гардандиъ дисбан, инсанар штуан апӏбан ва гьамци чпин гунгьарилан хил алдабгъбан бадали, аьгъювалар рагъури гъахьну. 
LUK.3.4	Му Ишая пайгъамбрин китабдиъ дибикӏну айиси гъабхьну:
LUK.3.4	– Ичӏи чюлиъ дих атӏабгура: «Агъайин рякъ ккабалгай, Дугъаз рякъяр-жилгъйир диш апӏинай. 
LUK.3.5	Гьарсаб гъяр ругди гъябцӏиди, гьарсаб дагъна тепе – ис, кьяни йишвар – дюз, дюз дару рякъяр цӏалцӏам хьиди. 
LUK.3.6	Гьарсар жан алириз Аллагьди Чав гунгьариккан азад апӏувал рябкъиди».
LUK.3.7	Чахьна штуан апӏуз гъафи халкьдиз Ягь’яйи кӏуйи:
LUK.3.7	– Битӏракан гъахьидар! Гъюз ккайи Аллагьдин хъюлхьан гьергуз шли улупунчвуз? 
LUK.3.8	Учву, ичв гунгьар гардандиъ дидисну, уьмур дигиш апӏуз шлуси, ичв ляхнариинди улупай ва, «Ич аба Ибрагьим ву» кӏури, фикиркьана мапӏанай, гьаз гъапиш учвуз кӏуразаки, Аллагьдихьан гьаму гъванариканра Ибрагьимдиз веледар ктауз шулу. 
LUK.3.9	Гьарин кьаблихъ магьа екӏв гьязурди хъа: гъяни йимиш туври адру гьарсаб гьар алдабтӏиди ва цӏигъна гатӏабхьиди.
LUK.3.10	Хъа халкьди дугъхьан гьерхру:
LUK.3.10	– Хъа учу гьапӏну ккунду?
LUK.3.11	Ягь’яйи кӏуру:
LUK.3.11	– Кьюб гъат палат айири, сабнуб адруриз туври; шлиз ипӏруб-убхъруб аш, гьадгъура гьаци пай апӏри.
LUK.3.12	Налук уч апӏрударира, чпи штуан апӏбан бадали дуфну, дугъаз: «Я мялим! Учу гьапӏча?» – кӏури, гьерхру.
LUK.3.13	Ягь’яйи дураризра жаваб туву:
LUK.3.13	– Учвуз улупнайибтӏан артухъ налук мибисанай.
LUK.3.14	Эскрарира дугъхьан гьерхру:
LUK.3.14	– Учу гьапӏну ккунду?
LUK.3.14	Хъа дугъу дураризра кӏуру:
LUK.3.14	– Сар касдизкьан гиран макадапӏанай, футна мапӏанай ва ичв дуллугъниин рази йихьай.
LUK.3.15	Халкь Месигьдиз ккилигуради, вардари: «Гьаяман, му Ягь’я Месигь даришри гьа?» – кӏури, фикир апӏурайиган, 
LUK.3.16	Ягь’яйи дурариз вардариз жаваб туври гъахьну:
LUK.3.16	– Узу учву штуан апӏуразачву, амма йиз кьяляхъди узутӏан Кьудратлур гъюра, узу Дугъан шаламарин гъахмйир гъядарчузкьан лайикь дарза. Дугъу Гирами Рюгьнахьдина цӏихьди цӏийи алаидичву. 
LUK.3.17	Дугъан хилиъ йирф хьибди, Дугъу дяхинна нахъв жара апӏиди: дяхин Чан танхариъ абхьди, хъа нахъвар хътрубгру цӏигъ гъяхьну ургиди.
LUK.3.18	Ягь’яйи гьамци ва хъанара жара гафариинди халкьдиз ужуб хабар дебккри гъахьну.
LUK.3.19	Хъа Ягь’яйи гьякимдар Гьироддик, чан чвуччвун хпир Иродиада чаз дитбаз ва жара пис ляхнар апӏбаз лигну, тахсир кипган, 
LUK.3.20	Гьиродди чан чӏуру ляхнар, думу дустагъдиъ итбиинди, гужал гъапӏну.
LUK.3.21	Вари халкь штуан шулайиган, Исара Ягь’яйихьна гъафну. Штуан гъахьи Иса ккарагурайиган, зав атӏабццуру, 
LUK.3.22	ва Аллагьдин Рюгь луф жюрейиинди Исайиина ис шулу, хъа зав’ан дих шулу:
LUK.3.22	– Уву Йиз масан Бай вува! Узу Ув’ин гизаф рази вуза!
LUK.3.23	Исайин, Аллагьдиз гъуллугъ апӏуз хъюгъруган, сумчӏур йис дубхьнайи. Халкьди фикир апӏурайиганси, Думу Юсуфдин бай ву кӏура. Юсуф Гьелийин бай, 
LUK.3.24	Гьели Маттатдин бай, Маттат Левийин бай, Левий Мелкийин бай, Мелки Яннайин бай, Янна Юсуфдин бай, 
LUK.3.25	Юсуф Маттайин бай, Матта Амосдин бай, Амос Нагьумдин бай, Нагьум Эслимдин бай, Эслим Наггайин бай, 
LUK.3.26	Наггай Маатдин бай, Маат Маттайин бай, Матта Симеиндин бай, Симеин Ясегьдин бай, Ясегь Ядайин бай, 
LUK.3.27	Яда Яанандин бай, Яанан Рисайин бай, Риса Зеруббабелин бай, Зеруббабел Шеалтиэлин бай, Шеалтиэл Нерийин бай, 
LUK.3.28	Нери Мелкийин бай, Мелки Аддийин бай, Адди Косамдин бай, Косам Элмадамдин бай, Элмадам Эрин бай, 
LUK.3.29	Эр Ешийин бай, Еши Элизарин бай, Элизар Яфимдин бай, Яфим Маттатдин бай, Маттат Левийин бай, 
LUK.3.30	Левий Симеондин бай, Симеон Ягьудайин бай, Ягьуда Юсуфдин бай, Юсуф Янамдин бай, Янам Элиякимдин бай, 
LUK.3.31	Элияким Мемайин бай, Мема Меннандин бай, Меннан Маттатдин бай, Маттат Натандин бай, Натан Давудрин бай, 
LUK.3.32	Давуд Ессейин бай, Ессе Обеддин бай, Обед Воаздин бай, Воаз Салмандин бай, Салман Нецрондин бай, 
LUK.3.33	Нецрон Амминадабдин бай, Амминадаб Арамдин бай, Арам Гьецрондин бай, Гьецрон Перецдин бай, Перец Ягьудайин бай, 
LUK.3.34	Ягьуда Якьубдин бай, Якьуб Исакьдин бай, Исакь Ибрагьимдин бай, Ибрагьим Терагьдин бай, Терагь Нагьорин бай, 
LUK.3.35	Нагьор Серукдин бай, Серук Реуйин бай, Реу Пелегдин бай, Пелег Эберин бай, Эбер Шелайин бай, 
LUK.3.36	Шела Каинандин бай, Каинан Арфакшаддин бай, Арфакшад Симдин бай, Сим Нюгьдин бай, Нюгь Лемекдин бай, 
LUK.3.37	Лемек Метушелагьдин бай, Метушелагь Янокдин бай, Янок Яреддин бай, Яред Магьалеелин бай, Магьалеел Кайнандин бай, 
LUK.3.38	Кайнан Еношдин бай, Енош Шитдин бай, Шит Адамдин бай, Адам Аллагьдин бай вуди гъахьну.
LUK.4.1	Гирами Рюгьну ацӏу Иса Ярдан нирхъан кьяляхъ хътакуру, ва Рюгьну Думу ичӏи чюлиз гъахуру. 
LUK.4.2	Душваъ иблис ягъчӏвур йигъан Иса рякъ’ан адауз чалишмиш шулу. Исайи му йигъари фукӏа дирипӏди гъахьну, хъа гьадму йигъар улдучӏвиган, аьхирки, Дугъаз яманди гаш шулу.
LUK.4.3	Хъа иблисди Исайиз гъапи:
LUK.4.3	– Эгер Уву Аллагьдин Бай вуш, гьаму гъвандикан уьл хьуз гъит.
LUK.4.4	Исайи жаваб вуди гъапи:
LUK.4.4	– Гирами китабариъ дибикӏнаки: «Инсан ялгъуз уьл’инди яшамиш шуладар».
LUK.4.5	Иса ягъал йишв’ина адаъну, иблисди Дугъаз саб геренди вари дюн’яйин паччагьлугъар улупуру, 
LUK.4.6	ва кӏуру:
LUK.4.6	– Вари гьаму паччагьлугъар ва дурарин гьяйбат Увуз тувдиза, фицики дурар йиз ихтиярназ тувна ва узхьан дурар узуз ккунириз тувуз шулзухьан. 
LUK.4.7	Эгер Уву узуз икрам гъапӏиш, гьадрар вари Явдар хьиди.
LUK.4.8	Исайи дугъаз жаваб туву:
LUK.4.8	– Гирами китабариъ дибикӏна: «Яв Агъа Аллагьдиз икрам апӏин ва сар Дугъазтӏан гъуллугъ мапӏан».
LUK.4.9	Иблисди хъана Иса, Ерусалимдиз духну, Аллагьдин хулан вартӏан ягълишв’ин дерккру ва кӏуру:
LUK.4.9	– Эгер Уву Аллагьдин Бай вуш, ари гьамлин исина урс, 
LUK.4.10	фицики дибикӏна: «Аллагьди Чан малайикариз, гъайгъушнаъ духьну Уву уьрх кӏури, амур апӏиди. 
LUK.4.11	Ва Яв ликкьан гъвандихъ йивуз гъидритруганси, Уву чпин хилариина гъадагъиди».
LUK.4.12	Исайи дугъаз жаваб вуди гъапи:
LUK.4.12	– Гьамцира дупна: «Яв Агъа Аллагь ахтармиш мапӏан».
LUK.4.13	Иса рякъ’ан адаъру вари чарйир хътӏарцциган, жара саб ужуб вахт ккабхъайиз, иблис Дугъхьан гьудучӏвну гъушу.
LUK.4.14	Иса Аллагьдин Рюгьнан тясирнаккди Галилей уьлкейиз хътакуру ва Дугъан гьякьнаан бютюн уьлке вуйибси аваза рабгъуру. 
LUK.4.15	Исайи мистариъ аьгъювалар улупуйи, ва вардари Думу адлу апӏуйи.
LUK.4.16	Хъа Иса, Учв тербияламиш гъаши Назаретдиз дуфну, Чан аьдат вуйиси, султ йигъан мистаъ учӏвру ва Гирами китаб урхуз гъудужвуру. 
LUK.4.17	Гьадмуган Исайихьна Ишая пайгъамбрин китаб тувру. Дугъура китаб абццру ва гьамци дибикӏнайишв’ин алахъуру:
LUK.4.18	– Агъайин Рюгь Уз’ин ал. Узуз Аллагьди касибариз Ужувлан хабар рабгъуз гьюкум тувнайиз ва Узу йисирариз азадвал хьади, курариз акв хьади ва гьацира зулум-зиллетнакк ккайидар азад апӏуз ва 
LUK.4.19	Аллагьдин рягьимнан вахт улубкьну, кӏуру, хабар тувуз гьаъну.
LUK.4.20	Хъасин китаб ккибкну, мистан гъулугънаъ айирихьна тувну, Иса деъру. Хъа мистаъ айи вардарин улар Гьадгъуин алди гъахьну. 
LUK.4.21	Исайи дурариз кӏуру:
LUK.4.21	– Учвуз гъеерхьу Гирами китабдиъ дидикӏнайи гьаму гафар, магьа, гъи ичв улихь кӏулиз удучӏвна.
LUK.4.22	Исайин улихь варидари гьаци вуйивал улупу ва, Дугъан мелзналан гъюрайи кабалгру гафариин мюгьтал шули, дурари гьерхри гъахьну:
LUK.4.22	– Му ихь Юсуфдин бай даринхъа?
LUK.4.23	Исайира дурариз гъапи:
LUK.4.23	– Гьелбетки, учву Узуз, абйирин мисалик дупнайиганси, пидичва: «Эй духтир! Сифте Жвуву Жвув сагъ апӏин!» «Уву Кафернагьумдиъ гъапӏу аьламатнан ляхнарикан учуз деебхьначуз, гьамус гьадму ляхнар мушваъ, Яв абайин ватандиъра, апӏин» пидичва. 
LUK.4.24	Гьякьди кӏуразачвуз, гьич сар пайгъамбарра чан абайин ватандиъ лайикьлуди кьабул апӏури шулдар. 
LUK.4.25	Дюзди кӏуразачвуз: Израилиъ Ил’ясдин девриъ, шубуд йисанна йирхьуб вазлин арайиъ мархь адарди гъабхьи вахтна, гизаф ачӏни дишагьлийир гъахьнийи, фицики вари жилиин аьхю гаш алабхънийи. 
LUK.4.26	Хъа дурарикан гьич сарихьнакьан Ил’яс пайгъамбар гьаундайи. Думу ялгъуз Сайдайин багахь хьайи Сарепта кӏуру шагьриз сар ачӏни дишагьлийихьнатӏан гьаундайи.
LUK.4.27	Гьацира Елисей пайгъамбрин девриъ хамран аьзар кабхьнайидарра гизаф айи, хъа Сирияйиан вуйи Найман кӏуру сар касдикантӏан ктарди, сариканра хам марцц гъабхьундайи.
LUK.4.28	Му гафар гъеерхьиган, мистаъ айидарик хъял кубчӏвру 
LUK.4.29	ва, гъудужвну, дурари Иса, гъарзарилан итбан бадали, утӏурккну, шагьур али дагъдиина гъахуз хъюгъру. 
LUK.4.30	Хъа Иса, рякъюъди дурарин кьялгъян гъюдучӏвну, гъушнийи.
LUK.4.31	Хъа Галилейиъ айи Кафернагьум кӏуру шагьриз дуфну, Исайи халкьдиз султ йигъари аьгъювалар улупури гъахьну. 
LUK.4.32	Исайин улупбариин халкь мюгьтал шуйи, фицики Дугъан гафар гьюкум айидар вуйи.
LUK.4.33	Мистаъ жин кубчӏвнайи сар кас айи, ва дугъ’ан диди зарбди чӏигъ апӏуру:
LUK.4.34	– Учухъ фу хъаяв, Назаретдиан вуйи Иса? Уву учу пуч апӏуз дуфнана? Уву фуж вуш, аьгъязуз, Аллагьдин Гирамир!
LUK.4.35	Исайи, дидиз улхуз гъадагъа дапӏну, гъапи:
LUK.4.35	– Хъючӏюбкь ва удубчӏв дугъ’ан!
LUK.4.35	Жин, думу кас мистан кьял’ин алдакну, дугъаз саб зарарра тутрувди, дугъ’ан удубчӏвуру.
LUK.4.36	Му гъябкъю вардари, русвагь духьну, чиб-чпиз гьамци кӏури гъахьну:
LUK.4.36	– Мурар фу аьламатнан гафар ву: Дугъу, Чан гьюкмиинди ва кьувватниинди амур апӏури, жинар ктаурада!
LUK.4.37	Юкьуб аьтраф вари йишвариъ Исайин аваза рабгъуру.
LUK.4.38	Мист’ан удучӏвну, Думу Симондин хулаз гъушу. Симондин сижарбабак пис убцрушнан уьзур кайи ва Исайикан думу сагъ апӏувал тӏалаб гъапӏнийи. 
LUK.4.39	Дугъан зиина ял духьну, Исайи убцрушназ гъадагъа апӏуру ва думу ктубчӏвуру. Симондин сижарбаб, дишла ликриина гъудужвну, хяларин гъайгъушнаъ учӏву.
LUK.4.40	Ригъ алабхъурайи вахтна, Исайин багахьна жюрбежюр иццрушнар кайидар хури гъахьну. Исайира, гьаруриин Чан хилар иливури, дурар сагъ апӏури гъахьну. 
LUK.4.41	Гизафдариан жинарра удучӏвури гъахьну. Жинари: «Уву Аллагьдин Бай вува!» – кӏури, чӏигъар апӏуйи. Хъа Дугъу Учв Месигь вуйибдикан жарадариз пуб дурариз гъадагъа апӏури гъахьну, фицики дурариз, Думу Месигь вуйиб, аьгъяйи.
LUK.4.42	Хъайигъан гвачӏин улубкьиган, хул’ан удучӏвну, Иса халват йишваз гъягъюру, хъа халкьди Думу агури шулу. Хъасин Исайихьна дуфну, учхьан мягъян кӏури, Дугъахъ ккарагури хъюгъру.
LUK.4.43	Амма Исайи дурариз гъапи:
LUK.4.43	– Жара шагьраризра Аллагьдин Паччагьлувал гъюрайиваликан Ужувлан хабар рабгъуб лазим ву, гьаз гъапиш Узу гьаддин бадали Гьаънайир вуза.
LUK.4.44	Исайи Ягьудия уьлкейин мистариъ аьгъювалар улупувал давам апӏури гъахьну.
LUK.5.1	Сабан, Аллагьдин гаф ебхьбан бадали, халкь Исайилан илтӏишуру, хъа Думу Учв Геннисарет гьюлихъ дийигъну айиган, 
LUK.5.2	Дугъаз гьюл’ин кьюб лютке рякъюру. Дурариан эдеу балугъчйири чулар марцц апӏурайи.
LUK.5.3	Люткйирикан Симондинубдиъ учӏвну, Исайи дугъхьан лютке гъирагъдихъан цӏиб тинаси хъапӏуб ккун гъапӏну ва гьадлин, деъну, аьгъювалар улупуз хъюгъру.
LUK.5.4	Чан улхуб ккудубкӏиган, Исайи Симондиз кӏуру:
LUK.5.4	– Яв лютке гьюлин кьялариз хъапӏ, хъа яв чулра ккип.
LUK.5.5	Симонди Исайиз жаваб вуди гъапну:
LUK.5.5	– Я Мялим! Ярхи йишвди чалишмиш духьну, учхьан фукӏа бисуз гъабхьундарчухьан, амма Яв гафназ лигну чул ккипарза.
LUK.5.6	Хъа гьаци дапӏну, дурари гьадмукьан балугъар гъидиснуки, гьеле чул чӏябгъюзра цӏибтӏан имдайи.
LUK.5.7	Дурари тмуну люткейиъ айи юлдшаризра кюмекназ дих дапӏну, дурарра дуфну кьюбиб люткйирра гьаци арцӏруки, люткйир ккадрахьди саб нуфт гъубзнийи.
LUK.5.8	Му гъябкъиган, Петр кӏуру лакӏам хъайи Симонди, Исайин кьамкьариина ис духьну: «Я Агъа! Узхьан гьудучӏв, гьаз гъапиш узу гунагькар вуза», гъапи. 
LUK.5.9	Фицики Симон ва дугъахъ хъайидар, чпи гъидису аьхючӏвеъ балугъариз лигну, русвагь гъахьнийи. 
LUK.5.10	Хъа Симондин дустар вуйи Зеведейин баяр Якьубдикна Югьандик Симондиксиб пис гучӏ кабхъру. Симондиз Исайи: «Гучӏ мапӏан, гьамусдихъантина инсанарин юкӏвар дисидива», кӏуру.
LUK.5.11	Хъасин кьюбиб люткйирра гъирагъдихъна кадагъну, вари душваъ гъибтну, дурар Исайин кьяляхъди гъягъюру.
LUK.5.12	Иса саб шагьриъ айиган, Дугъахьна хамран аьзар кабхьнайи сар кас гъюру. Иса гъяркъиган, жил’ина ккадакну, думу Дугъаз ккарагуру:
LUK.5.12	– Я Агъа! Увуз ккун гъабшиш, узу марцц апӏуз шулвухьан.
LUK.5.13	Исайи, хил гьачӏабккну, дугъак кубкӏну, кӏуру:
LUK.5.13	– Ккундузуз, марцц йихь!
LUK.5.13	Ва дишлади дугъан хам аьзарнахьан марцц шулу. 
LUK.5.14	Исайи дугъаз: мидкан саризра макӏан, хъа маллайихьна душну, жвув улуп, халкьдиз уву марцц хьпан шагьидвал вуди, Муса пайгъамбри дупнайиганси, гъурбан апӏуз ужуб гъайибх, кӏури, табшурмиш гъапӏу.
LUK.5.15	Амма гьаци вушра, Исайикан аваза гъарабгъу, ва Дугъахъ хъпехъуз, чпин уьзрар сагъ апӏуз гизаф халкь гъюз хъюгъру. 
LUK.5.16	Хъа Иса, фужкӏа адру йишвариз гъягъюри, ккарагури шулу.
LUK.5.17	Сад йигъан Исайи аьгъювалар улупурайиган, Галилейна Ягьудия уьлкйириан ва гьацира Ерусалимдиан Дугъахьна дуфнайи фарисйирна къанунчйир деънайи. Дугъу аьзарлуйир Аллагьди туву кьувватниинди сагъ апӏурайи, 
LUK.5.18	ва магьа Дугъахьна ахниин алди паралич кайи сар кас хуз хъюгъю. Думу хулаз духну, Исайин улихь дитуз ккун гъабхьи. 
LUK.5.19	Му кас гизаф илтӏишнайи халкьдин арайигъян гъахуз йишв дибрихъди, хулан гъваина за дапӏну, гъваъланди, ахниин илмиди, Исайин улихьна хулан кьял’ина ирхру. 
LUK.5.20	Исайира, дурарин зурба хъугъвал рябкъюри, гьадму касдиз кӏуру:
LUK.5.20	– Эй инсан, яв гунгьарилан хил алдабгъураза.
LUK.5.21	Къанунчйирина фарисйири чиб-чпикди фикир гъапӏу:
LUK.5.21	– Аллагьдиз къаршуди улхурайир гьаму фуж ву? Сар Аллагьдилан гъайри, сарун шлихьан гунгьарилан хил алдабгъуз шулухъа?
LUK.5.22	Исайи, дурарин фикрарин гъаври ахъну, жаваб тувру: «Гьаз дицдар фикрар ичв юкӏвариъ тӏаърачва? 
LUK.5.23	„Яв гунгьарилан хил алдабгъураза“ пуб рягьят вуйин, даршиш „гъудужвну лиц“ пуб? 
LUK.5.24	Инсаниятдин Бализ жилиин гунгьарилан хил алдабгъуз гьюкум айиб учвуз аьгъю хьпан бадали, магьа лигай» – пну, Дугъу паралич кайириз: «Гъудужв кӏуразавуз, гъадабгъну яв ахин, яв хулаз гъарах», – кӏуру.
LUK.5.25	Думура дишла гъудужвну, учв дахънайи ахинра гъадабгъну, Аллагьдин адар апӏури, чан хулаз гъягъюру.
LUK.5.26	Хъа вари мюгьтал шулу ва, Аллагьдин тярифар апӏури, гучӏбаан зегьле дубшну, гьамци кӏури гъахьну:
LUK.5.26	– Гъи аьжаб кереметнан ляхнар гъяркъюндарин ухьуз!
LUK.5.27	Мидхъан хул’ан удучӏву Исайиз налук уч апӏури деънайи Левий кӏуру гъуллугъагьли рякъюру ва дугъаз Чахъди гъач кӏуру. 
LUK.5.28	Думура, чан кеспи гъибтну, Дугъан кьяляхъди, гъудужвну, гъягъюру.
LUK.5.29	Хъасин дугъу чан хулаъ Исайиз аьхю хялижв’вал апӏуру. Душваъ аьхючӏвеъ налукар уч апӏрудар ва дурарихъди гутйириз гъюн йивну дахьнайи жара хяларра айи. 
LUK.5.30	Аьлимарина фарисйири наразивал кади Исайин ученикариз: «Учву налукар уч апӏрударихъдина гунагькрарихъди гьапӏуз ипӏури-убхъури шулчва?» – кӏури гъахьну.
LUK.5.31	Исайи дурариз жаваб вуди гъапну:
LUK.5.31	– Духтир сагъидариз ваъ, хъа аьзарлуйириз лазим ву. 
LUK.5.32	Узу марцци касари ваъ, хъа гунагькрари, чпин гунгьар гардандиъ дидисну, уьмур дигиш апӏбан бадали, дуфнайир вуза.
LUK.5.33	Дурари кӏуруш Исайиз гъапи:
LUK.5.33	– Гьаз Ягь’яйин ва гьацира фарисйирин ученикар кми-кмиди ушвар дисури ва ккарагури шулу, хъа Явдар чпиз ккун гъабши вахтна ипӏури-убхъури гьаз шулу?
LUK.5.34	Исайи дурариз кӏуру:
LUK.5.34	– Швушв хурайирихъди хъайи сумчрин хяларихьди учвхьан ушвар дисуз гъитуз шулинхъа? 
LUK.5.35	Хъа швушв хурайир гужназ гъадагъру вахт гъибди, ва гьадму йигъари ушварра дисиди.
LUK.5.36	Мидихъди сабси Дугъу саб тахалус ктибтуру:
LUK.5.36	– Гьич сарира, цӏийи палатдикан кадабтӏну, йирси палатдик цӏил ктривур, даршиш дугъу цӏийи палатра чӏябгъиди, хъа гьацира дидкан ктабтӏу цӏил йирсибдик балгидира дар. 
LUK.5.37	Ва гьич сарира таза чяхир йирси иржариъ убзидар, фицики таза чяхри иржар гьутӏурччвиди, учвра удубзиди ва иржарра пуч хьиди.
LUK.5.38	Гьаддиз таза чяхир цӏийи иржариъ убзуб лазим ву.
LUK.5.39	Ва гьич саризра, кюгьне чяхир дубхъну, дишлади таза чяхир ккун хьидар, фицики «кюгьне чяхир ужу ву» – кӏури шулу.
LUK.6.1	Султ йигъан Иса дяхин дубзнайи хутӏлариан гъягъбакк ккуркьну, ва Дугъахъ хъайи ученикари, дяхнин кӏулар ктутӏури, хиларигъ ктӏиршури, итӏури шулу. 
LUK.6.2	Фарисйирикан бязидари дурариз кӏуру:
LUK.6.2	– Учву султ йигъан Къанунди гъадагъа дапӏнайи ляхин апӏуранчва?
LUK.6.3+LUK.6.4	Исайи дурариз жаваб туву:
LUK.6.3+LUK.6.4	– Мегер учвуз Давудри, чаз ва чахъ хъайидариз гаш гъабшиган, гьапӏнуш, фици дугъу, Аллагьдин хулаъ учӏвиган, маллйирилан гъайри шликӏан итӏуз ихтияр адру Аллагьдиз бахш дапӏнайи уьлер гъадагъну гъитӏнуш ва чахъди хъайидаризра тувнуш, Гирами китабариъ гъурхунданчва?
LUK.6.5	Хъасин гъапи:
LUK.6.5	– Инсаниятдин Бай султ йигъ’инра Агъа ву.
LUK.6.6	Жара саб султ йигъан Иса мистаз гъягъбакк ва душваъ аьгъювалар тувбакк ккуркьру. Душваъ арччул хил деебццнайи сар кас ади шулу. 
LUK.6.7	Къанунчйирна фарисйир, Исайик тахсир кипбан бадали, Дугъу султ йигъан думу сагъ апӏидайкӏан кӏури, ул хъипнайи. 
LUK.6.8	Амма Исайи, дурарин ниятар аьгъяди, хил дебццнайи касдиз кӏуру:
LUK.6.8	– Гъудужвну гъач, варидарин улихь дийигъ.
LUK.6.8	Думу гъудужвну, улихьна гъюру. 
LUK.6.9	Гьадмуган Исайи дурариз гъапи:
LUK.6.9	– Узу учвхьан гьерхраза: султ йигъан фу апӏуз ихтияр а? Уж’вал, даршиш писвал? Уьмур уьбхюз, дарш пуч апӏуз?
LUK.6.9	Дурар чӏалкьан даркӏури гъузру. 
LUK.6.10	Вардарилан ул илбицну, Исайи гьадму касдиз кӏуру:
LUK.6.10	– Яв хил гьачӏабкк.
LUK.6.10	Дугъу гьаци гъапӏумитӏла, дугъан хил сагъ шулу. 
LUK.6.11	Фарисйирна аьлимар хъюл’ан деллу шулу ва, чпин арайиъ улхури, Исайикан гьапӏруш, аьжуз духьну гъузру.
LUK.6.12	Гьадму йигъари Иса, ккарагбан бадали, дагъдиз удучӏвуру ва ярхи йишвди Аллагьдиз ккарагури шулу.
LUK.6.13	Йигъ улубкьиган, Чан ученикариз дих дапӏну, дурарикан йицӏикьюр кас ктагъуру ва дурариз Чан вакилар кӏуру ччвур тувуру. 
LUK.6.14	Дурар: Петр кӏуру лакӏам хъайи Симонна дугъан чве Андрей, Якьубна Югьанна, Филипна Варфоломей, 
LUK.6.15	Маттана Фома, Алфейин Якьубна Зилот кӏуру лакӏам хъайи Шимон, 
LUK.6.16	Якьубдин Ягьуда ва хъасин душман гъаши Искариот Ягьуда – гьамрар вуйи.
LUK.6.17	Иса, дурарихъди дагъдилан гъафир, дюз майдандиина гъюру. Дугъахъди аьхючӏвеъ Чан ученикарра, вари Ягьудияйианна Ерусалимдиан, хъа гьацира гьюлин гъирагъдихъ хъайи Тир ва Сидон шагьрариан дуфну, 
LUK.6.18	Исайихъ хъпехъуз ва чпи аьзарарихьан сагъ апӏуз гъафидарра, гьацира жинари гъаркӏ апӏурайидарра хъади гъахьну. Хъа, дурар вари сагъ шулира гъахьну. 
LUK.6.19	Вари халкьдиз Исайик кучуз ккунди гъабхьну, фицики Дугъхьан кьувват рабгъури ва диди вари сагъ апӏури гъахьну. 
LUK.6.20	Хъа Дугъу, Чан ученикарилан ул илбицури, гъапи:
LUK.6.20	– Бахтаврар вучва, касиб вуйидар,
LUK.6.20	фицики Аллагьдин Паччагьлугъ учвусдаринуб ву.
LUK.6.21	Бахтаврар вучва, му вахтари гашлудар,
LUK.6.21	фицики тухъ хьидичва.
LUK.6.21	Бахтаврар вучва, му вахтари ишурайидар,
LUK.6.21	фицики аьлхъидичва.
LUK.6.22	Учву инсанариз даккун гъахьиган,
LUK.6.22	учву дурари утӏурккган
LUK.6.22	ва беябур апӏруган,
LUK.6.22	ичв ччвур нянайикк ккипруган
LUK.6.22	Инсаниятдин Бай бадали,
LUK.6.22	бахтаврар вучва.
LUK.6.23	Гьадму йигъан рази йихьай
LUK.6.23	ва шадвал ачмиш апӏинай,
LUK.6.23	фицики аьршариъ учвуз айи пешкеш зурба ву.
LUK.6.23	Учву даккнидарин абйирира
LUK.6.23	пайгъамбрарихъди гьаци апӏури гъахьну.
LUK.6.24	Мураризси дарди, пис гьял хьибди ичв,
LUK.6.24	девлетлуйир,
LUK.6.24	фицики учвуз сарун ужувлар дяркъначвуз.
LUK.6.25	Пис гьял хьибди ичв, му вахтари уьлдюгъну гъярайидар,
LUK.6.25	гьаз гъапиш гаш хьибдичвуз.
LUK.6.25	Пис гьял хьибди ичв, му вахтари аьлхъюрайидар,
LUK.6.25	фицики, гьяйиф дизигну, ишидичва.
LUK.6.26	Учвкан жарадар ужуди улхруганра,
LUK.6.26	пис гьял хьибди ичв,
LUK.6.26	фицики дурарин абйири
LUK.6.26	кучӏлин пайгъамбрариканра гьаци апӏури гъахьну.
LUK.6.27	Хъа вари Узухъ хъебехънайидариз кӏураза: ичв душмнар ккун апӏинай, учву даккнидариз уж’вал апӏинай. 
LUK.6.28	Учву нянатлу апӏурайидариз гьюрматлу гафар апӏинай ва учвуз гиран ктапӏрударихъанди ккарагай. 
LUK.6.29	Яв саб гарцӏликкан бачӏ ккадатуриз тмунубра ккив ва яв зиълан палат илдибтруриз кӏанакк ккайи ккурттра чаз гъадабгъуз манигъ’вал мапӏан. 
LUK.6.30	Увкан тӏалаб апӏурайириз тув ва явуб гъадабгъуриз «кьяляхъ ча» макӏан. 
LUK.6.31	Учвуз учвухъди адмийир фици духьну ккундуш, гьадрарихъди учвура гьаци йихьай. 
LUK.6.32	Хъа эгер учву ккунидартӏан учвуз ккундарш, мидкан фу чухсагъул ачвуз? Фицики гунагькраризра чиб ккунидар ккунди шулу. 
LUK.6.33	Учвуз уж’вал апӏрудариз учвура уж’вал апӏураш, мидкан фу чухсагъул ачвуз? Фицики гунагькрарира гьаци апӏуру. 
LUK.6.34	Хъа эгер учву бурж кьяляхъ апӏуз удукьрурихьна миж кади тувраш, мидкан фу чухсагъул ачвуз? Фицики гунагькрарира чпи буржназ тувкьануб кьяляхъ гъадабгъуз ният ади туври шулу. 
LUK.6.35	Хъа учву ичв душмнар ккун апӏинай, ужувлар апӏинай, кьяляхъ бисуб миж ктарди, буржназра тувай, ва учвуз зурба пешкеш хьибди, ва учву Варитӏанзаанурин баяр хьидичва. Фицики чпиз гъапӏу уж’вал аьгъю даршлударизра, пис касаризра Аллагь гъянир ву. 
LUK.6.36	Гьаци учвура, ичв Адашси, мани юкӏвар ади йихьай.
LUK.6.37	Жарарин диван мапӏанай, Аллагьди ичвра апӏидар; жарар тахсир мапӏанай, учвура тахсир апӏидар. Хил алдабгъай, учвланра алдабгъиди. 
LUK.6.38	Хил ачухъ апӏинай, учвузра тувди: убжнайи ва кӏакӏ алди абцӏнайи уьлчмейиинди ичв танхлиъ абхьди, фицики учву фициб уьлчмейиинди ебцураш, учвузра гьацибдиинди ебциди.
LUK.6.39	Дурариз Исайи тахалусарра ктитуру:
LUK.6.39	– Курихьан кур хъади гъягъюз шулинхъа? Дурар кьюридра ичӏаъ ахьидаринхъа? 
LUK.6.40	Ученик чан мялимтӏан заан дар, амма зегьмет зигури, дубгъури гъабхьиш, гьарсар чан мялимдихъ хъуркьди.
LUK.6.41	Увуз яв чвуччвун улиъ айи чӏюрх гьаз рябкъюрвуз, яв улиъ айи хамхар дярябкърайи вахтна? 
LUK.6.42	Ваяки яв гъардшиз: «Яв улиъ айи чӏюрх адабгъуза», – фици пидива, увуз яв улиъ айи хамхар дярябкърайиган? Эй, кьюб маш гъяйир! Сифте яв улиъ айи хамхар адабгъ, хъа гьадмуган увуз, яв гъардшин ул’ан чӏюрх фици адабгъуруш, рябкъидивуз.
LUK.6.43	Гъяни гьари чӏуру бегьер, чӏуру гьари гъяни бегьер хурдар, 
LUK.6.44	фицики гьарсаб гьар чан йимишдиз лигну аьгъю шулу. Гьаддиз зазарилан инжир, чӏуру хутарилан тӏумутӏ уч апӏури шулдар. 
LUK.6.45	Ужур касди чан кӏван хазнайиан ужуб, хъа чӏурури чан кӏван хазнайиан чӏуруб адабгъуру, фицики инсандин мелз, дугъан юкӏв фти абцӏнаш, гьаддикан улхури шулу.
LUK.6.46	Учву Узуз: «Я Агъа, я Агъа!» гьаз кӏуручва, Узу учвуз гъапиб дарапӏрайиган? 
LUK.6.47	Узухьна дуфну, Узухъ хъебехъну, Йиз гафар тамам апӏру гьарсар кас шлиз ухшар вуш, кӏарзачвуз: 
LUK.6.48	Думу, хулар дивруган, жил дериндиз дирибккну, шибритӏар гъвандиин диву касдиз ухшар ву, фицики, селлер дуфну, шид улубчӏвиган, думу хулар ришвуз гъахьундар, гьаз гъапиш дурар гъвандиин дивнайидар вуди гъахьну.
LUK.6.49	Хъа Йиз гафар ерхьури, дурар тамам дарапӏрайи кас шибритӏар ккадру хулар диву касдиз ухшар ву, фицики шид улубчӏвиган, дурар дишлади ахьну, дармадагъин хьиди.
LUK.7.1	Чахъ хъебехънайидариз пуз ккайи гафар ккудукӏиган, Иса Кафернагьумдиъ учӏвру. 
LUK.7.2	Римдин юзбашийин чаз ккуни сар гъуллугъчи кетӏерццну йикӏру гьялнаъ ади шулу. 
LUK.7.3	Исайикан хабар дубхьну, юзбашийи, чан гъуллугъчи сагъ апӏбан бадали, Думу хъади гъюз жугьдарин агъсакълар гьаъру. 
LUK.7.4	Дурари, Исайихьна дуфну, Дугъкан ижмиди миннат апӏуру:
LUK.7.4	– Му юзбаши Уву кюмек апӏбаз лайикьлу кас ву, 
LUK.7.5	фицики думу кас ич халкь гизаф ккунир ву ва дугъу учуз ккарагру хал тикмиш гъапӏну.
LUK.7.6	Иса дурарихъди гъягъюру. Думу юзбашийин хуларихьна хъуркьради, юзбашийи Исайихьна гьамци пуз чан дустар гьаъру:
LUK.7.6	– Инжиг махьан, Агъа, гьаз гъапиш Уву йиз хулаъ учӏвбаз узу лайикь дарза. 
LUK.7.7	Гьаддиз узу Увухьна гъюзкьан жвув лайикьлур вуди гьисаб гъапӏундарза. Анжагъ Уву саб гаф йип, ва йиз гъуллугъчи сагъ хьиди.
LUK.7.8	Фицики узура жарарин хликк ккайир вуза, ва узуз мютӏюгъ вуйи эскрарра азуз. Дурарикан сариз узу «гъарах» кӏурза – думу гъягъюру, тмунуриз «гъач» кӏурза – гъюру, йиз гъуллугъчийиз «гьамци апӏин» кӏурза, дугъу тамам апӏуру.
LUK.7.9	Му гафар гъеерхьиган, Иса дугъ’ин мюгьтал шулу ва, илдицну, Чан кьяляхъ хъайи халкьдиз кӏуру:
LUK.7.9	– КӀуразачвузки, Израилиъра Аллагьдихъ гьамкьан хъугърайи кас гъяркъюндарзуз.
LUK.7.10	Юзбашийи гьаъдариз, чпи дугъан хулаз хъадакну гъафиган, кетӏерццнайи гъуллугъчи сагъ духьнади рякъюру.
LUK.7.11	Дидхъантина Иса Наин кӏуру шагьриз гъушу. Дугъахъди Чан ученикар ва аьхючӏвеъ халкьра гъягъюри гъахьну. 
LUK.7.12	Хъа Иса шагьрин урнарихьна багахь гъашиган, сар ачӏни хпирин айина-адру бай дукӏну, дугъан майит накьваригъна гъабхуз адабгъури шулу, ва майтихъ хайлин халкьра хъайи. 
LUK.7.13	Агъайиз, балин дада гъяркъиган, язухъ шулу ва дугъаз, мишан, кӏуру. 
LUK.7.14	Хъа багахьна дуфну, Исайи мягьражарик хил катру, майит гъабхурайидар дийигъуру ва Дугъу кӏуру: «Живан! Увуз кӏураза, гъудужв!» 
LUK.7.15	Дукӏнайир за духьну деъру ва улхуз хъюгъру, хъа Исайи думу дадайихьна тувру.
LUK.7.16	Мушв’ин вардарик пис гучӏ кабхъну, Аллагьдин адар апӏури, гьамци кӏури гъахьну:
LUK.7.16	– Ихь арайиз зурба пайгъамбар адахъна, ва Аллагь Чан халкьдин гъайгъушнаъ а.
LUK.7.17	Исайикан гьамциб фикир вари Ягьудия вилаятдиъ ва аьтрафарихъ хъайи миди вуйи юрдариъ рабгъуру.
LUK.7.18	Хъа Ягь’яйиз чан ученикари гьамрар варидарикан ктитуру. 
LUK.7.19	Ягь’яйи, чан ученикарикан кьюриз дих дапӏну, дурар Агъа Исайихьна гьамци гьерхуз гьаъру: «Гъюз ккайи Месигь Уву вуна, даршиш жарариз ккилигуча?»
LUK.7.20	Дурари, Исайихьна дуфну, кӏуру:
LUK.7.20	– Штуан апӏру Ягь’яйи учу Увухьна гьерхуз гьаъна: «Гъюз ккайи Месигь Уву вуна, даршиш жарариз ккилигуча?»
LUK.7.21	Му вахтназ Исайи аьзарарикканна иццрушнариккан гизафдар ккадаъну, жинар кадаъну, аьхючӏвеъ кур вуйидариз акв улупну айи. 
LUK.7.22	Гьаддиз Исайи дурариз жаваб вуди кӏуру:
LUK.7.22	– Душну Ягь’яйиз, учвуз гъяркъдар ва гъеерхьдар кидитай: кур вуйидариз рябкъюра, ликудар лицура, хамран уьзур кайидарин хам марцц шула, кар вуйидариз ебхьура, гъачӏидар чӏиви шула ва касибариз Ужувлан хабар рабгъура. 
LUK.7.23	Шли Уз’ина вуйи хъугъвал дубградарш, думу бахтавар ву.
LUK.7.24	Ягь’яйи гьаъдар гъушхъан, Исайи Ягь’яйикан халкьдиз гьамци кӏуру:
LUK.7.24	– Ичӏи чюлиз фтиз лигуз гъушнийчва? Микӏлу тӏубччвурайи чӏеъдиз лигуз гъушнийчвахъа? 
LUK.7.25	Шлиз лигуз гъушунчва дина? Багьа палтар али касдиз? Хъа дамагънан палтар алахьрудар ва чпиз ккуниси яшамиш шлудар паччгьарин дараматариъ а.
LUK.7.26	Шлиз лигуз гъушунчва учву? Пайгъамбриз лигуз? Ав, кӏуразачвуз, пайгъамбартӏан аьхюриз лигуз гъушунчва. 
LUK.7.27	Гьадму Ягь’яйикан ву гьамци дибикӏнайиб: «Магьа, Яв улихьди Узу Йиз кас гьаъраза: дугъу Яв улихь Яв рякъ ккабалгиди». 
LUK.7.28	КӀуразачвуз: дишагьлийири бабкан гъахидаригъ Ягь’ятӏан зурба кас гъядар; хъа Аллагьдин Паччагьлугъдиъ айидарикан варитӏан бицӏир думутӏан зурба ву.
LUK.7.29	Дугъахъ хъпехъурайи вари халкьди ва налук гъюдюбхрударра кмиди, Ягь’яйин штуан апӏувалиинди цӏийи духьну, Аллагь гьякь вуйиб гардандиъ гъибису. 
LUK.7.30	Хъа фарисйирна къанунчйир, Аллагьдихьан чпиз вуйи ният гьясбикк дарапӏри, Ягь’яйихь штуан гъахьундар.
LUK.7.31	– Гьаму наслин адмийир шлихь тевза ва дурар шлиз ухшар ву? – пну, гьерху Исайи. – 
LUK.7.32	Дурар, чиб-чпиз чӏигъар апӏури, раццариъ гьамци кӏури деънайи бицӏидариз ухшар ву: «Учу учвуз швутӏрамар йивури гъахьунча, хъа учву ялхъвнаркьан гъапӏундарчва; учу учвуз ишлар апӏури гъахьунча, хъа учву ишузкьан гъишундарчва».
LUK.7.33	Штуан апӏру Ягь’я гъафну ва дугъу я уьл ипӏури, ясана чяхир убхъури гъахьундар. Хъа учву: «Дугъаъ жин а», кӏурачва. 
LUK.7.34	Инсаниятдин Бай гъафну, Дугъу ипӏуру ва убхъуру, ва дурари Дугъаз: «Лигай, магьа уьж ва пияниска, налукар гъюдюхрударинна гунагькрарин дуст», кӏурачва. 
LUK.7.35	Аькьюллувал вари аькьюллудари улупну ккун.
LUK.7.36	Фарисйирикан сари Исайикан чан хулаз уьл ипӏуз гъюб теклиф апӏуру. Фарисейин хулаз гъушу Иса гъюн йивну дахъру. 
LUK.7.37	Хъа магьа, гьаму шагьриан вуйи сар гунагькар дишагьлийи, Думу фарисейин хулаъ гъюн йивну дахънайиб аьгъю дубхьну, лизи ругдин гажниъди аьтрин ниъ хъайи ягъсиб хуру ва, 
LUK.7.38	Исайин ликарихъ дийигъну ишури, Дугъан ликар нивгъарихъди кьяши апӏури ва чан кушарихъди марцц апӏури, Дугъан ликариз макар апӏури, гьадму ягъ ктатури шулу.
LUK.7.39	Му ляхин гъябкъиган, теклиф дапӏну, Иса хулаз хъади гъафи фарисейи чав-чакди фикир апӏуру:
LUK.7.39	– Эгер Думу дугъриданра пайгъамбар вуйиш, Чак хилар катрайи дишагьли фуж вуш, Дугъаз аьгъю шлийи. Думу гунагькар даринхъа!
LUK.7.40	Фарисейихьинди илдицну, Исайи дугъаз гъапи:
LUK.7.40	– Я Симон! Увуз кӏуру саб гаф айиз.
LUK.7.40	Дугъу: «Йип, Мялим!» – гъапи.
LUK.7.41	Исайи кӏуру:
LUK.7.41	– Сар пул буржназ туврурихъ кьюр буржлу кас шулу. Дурарикан сар хьудварж динар-пул буржлу вуйи, тмунур – хьцӏур. 
LUK.7.42	Хъа дурарихъ кьяляхъ тувуз пул хътарди хьпаз лигну, дугъу кьюриддизра буржар гьялал апӏуру. Йип ари, гьадму жви гьадрарикан фунуриз артухъди ккун шул?
LUK.7.43	Симонди жаваб тувру:
LUK.7.43	– Аьхю бурж кайириз вушул, пну, фикир апӏураза. Исайи дугъаз: «Ари дюзди фагьум гъапӏунва» кӏуру.
LUK.7.44	Хъа дишагьлийихьинди илдицну, Симондиз гъапи:
LUK.7.44	– Гьаму дишагьли рякъюрануз? Узу яв хулаз гъафунза, уву Узуз ликар жикӏуз шид тувундарва; хъа дугъу Йиз ликар чан нивгъариинди гъижикӏнийиз, чан кушарихьди марцц гъапӏнийиз. 
LUK.7.45	Уву Узуз мак гъапӏундарва, хъа дугъу, Узу гъафихъантина Йиз ликариз сикин дарди макар апӏура. 
LUK.7.46	Уву Йиз кӏулкан ягъ ктатундарва, хъа дугъу Йиз ликарикан ягъ ктатну. 
LUK.7.47	Магьа гьаддиз кӏуразавуз: чан гизаф ккун хьували дугъан аьхючӏвеъ гунгьарилан хил алдабгъурайиб улупура. Хъа шлиз цӏибди багъишламиш’вал тувруш, дугъан ккунивалра цӏибтӏан дар.
LUK.7.48	Дишагьлийиз Исайи кӏуру:
LUK.7.48	– Яв гунгьарилан хил алдабгъна.
LUK.7.49	Хъа дугъан багахь гъюн йивну дахънайидари чиб-чпикди пуз хъюгъю:
LUK.7.49	– Му фуж ву гунгьариланра хил алдабгъуз?
LUK.7.50	Исайи, кӏуруш, дишагьлийиз гъапи:
LUK.7.50	– Яв хъугъували уву гъюрхну, архаин духьну гъарах.
LUK.8.1	Дидхъантина Иса, шагьрариъна гъулариъ, Аллагьдин Паччагьлугъдикан Ужувлан хабар рабгъури, Чан йицӏикьюр ученикарра хъади, лицури гъахьну. 
LUK.8.2	Дурарихъди жинарихьан гъюрхю ва уьзрар сагъ гъапӏу бязи дишагьлийир: чаан ургуб жин удучӏву Магдалайиан вуйи Мар’ям, 
LUK.8.3	Гьироддин мулкар идара апӏурайи Хуздин хпир Югьанна, Сусанна, гьацира чпиз айи-адрубдиинди Дугъан гъайгъу зигурайи жара дишагьлийирра хъади гъахьну.
LUK.8.4	Аьхючӏвеъ халкь уч гъашиган ва вари шагьрариан агьалйир Дугъахьна гъафиган, Исайи тахалусдиинди пуз хъюгъру:
LUK.8.5	– Сар нежбер тум убзуз удучӏвуру. Убзурайиган, гьацӏар удрар рякъюхъ дахьру, малари ликариккан апӏуру ва жакьвари удуру. 
LUK.8.6	Сакьюдар гъван ккайи ругдиин дахьру ва ктучӏвиган ерццуру, гьаз гъапиш дурариз ламушин адарди гъабхьну. 
LUK.8.7	Сакьюдар удрар зазаригъ гъяхьру ва удрартӏан зарбди ктучӏву зазари дурар ккаъру.
LUK.8.8	Хъа сакьюдар авадан ругдик кахьру, ктучӏвиган дурари варжбан артухъ бегьер тувру.
LUK.8.8	Гьамци дупну, Исайи гужал дихниинди гъапи:
LUK.8.8	– Шлин ибариз ебхьураш, гъит ебхьри!
LUK.8.9	Ученикари Дугъхьан гьерхуз хъюгъну:
LUK.8.9	– Му тахалусдин мяна фу ву?
LUK.8.10	Дугъу гъапи:
LUK.8.10	– Учвуз Аллагьдин Паччагьлугъдин сирар аьгъю хьуб тувначвуз, хъа имбудариз му тахалусариътӏан аьгъю хьуб тувнадар. Гьаци вуйиган, лигурашра, дурариз рябкъюрадар ва, ебхьурашра, дурари аннамиш апӏурадар.
LUK.8.11	Му тахалусдин мяна магьа: тумар – Аллагьдин гаф ву. 
LUK.8.12	Рякъ’ина тадахьдар – мурар, чпиз Аллагьдин гаф ебхьурайи, амма чпихьна хъасин иблис дуфну, дурар ебхьурайи гафнахъ хътругъри ва гьаци уьрхювал гъазанмиш дарибшри пну, дурарин кӏваан иблисди гьадму гаф гъабхурайи касар ву. 
LUK.8.13	Хъа гъванариина ахьдар – мурар, Аллагьдин гаф гъеебхьиган, думу шадди кьабул апӏрудар, хъа чпихъ мюгькам ччивар хътарди хьпаз лигну, бязи вахтари хъугърудар, хъа читин гъабшиган, хътругърудар ву. 
LUK.8.14	Хъа зазаригъ гъяхьдар – мурар Аллагьдин гафнахъ хъпехърудар, амма гъайгъушнари, девлетну ва гешт хъапӏбу йисир дапӏну, Аллагьдин гафнахьан гьудучӏврудар ва, гьаддиз, бегьер дархрудар ву. 
LUK.8.15	Хъа авадан ругдиина ахьдар – мурар, Аллагьдин гаф гъеебхьиган, му чпин марцци кӏваъ уьбхрудар ва сабур апӏбиинди бегьер туврудар ву.
LUK.8.16	Исайи хъанара давам апӏуру:
LUK.8.16	– Сарира, чирагъ кабхьну, дид’ин гъаб иливдар вая кроватьдикк ккивдар. Дугъу думу, хулаъ учӏврайидариз акв шлуси, чан йишв’ин дивру. 
LUK.8.17	Фицики ашкар даршлу жиниб фукӏара адар ва, мялум даршиди, арайиз ададабхъру гьич саб сир адар. 
LUK.8.18	Гьаци вуйиган, учву Узухъ дикъатниинди хъебехъай: шлиз аш, дугъаз хъана тувди; хъа шлиз адарш, айибдихьна хьибдизуз кӏурубра тадабгъиди.
LUK.8.19	Исайихьна дадана чвйир гъюру ва дурар, халкь гизаф ади хьпаз лигну, Дугъахьна багахь хьуз даршули айи. 
LUK.8.20	Хъа Исайиз: «Яв дадана чвйир, Уву рякъюз ккунди, чӏат дийигъна», – кӏури, хабар тувру. 
LUK.8.21	Дугъу дурариз жаваб вуди кӏуру:
LUK.8.21	– Йиз дадана чвйир, Аллагьдин гафнахъ хъпехърудар ва думу тамам апӏрудар вуйиз.
LUK.8.22	Сад йигъан Дугъу, Чан ученикарра хъади люткейиъ эъну, дурариз гъапи:
LUK.8.22	– Гьюлин тмуну гъирагъдихъна сирнав апӏидихьа.
LUK.8.22	Дурар люткейиъди гъушу. 
LUK.8.23	Сирнав апӏурайиган, Иса нивкӏуз гъягъюру. Гьюл’ина гужал тӏурфан утӏубччвну, лепйири лютке ккапӏуз хъюгъру, ва дурар хатӏалу гьялнаъ ахьру. 
LUK.8.24	Дурар, Исайихьна дуфну, Думу нивкӏ’ан хъиргну кӏуру:
LUK.8.24	– Мялим! Мялим! Батмиш шулахьу!
LUK.8.24	Хъа Дугъу, гъудужвну микӏлаз ва штун лепйириз гъадагъа апӏуру, ва дурар лал шулу, архаинвал абхъру. 
LUK.8.25	Гьадмуган Исайи дурариз гъапну:
LUK.8.25	– Хъугъ’вал набшдичв?
LUK.8.25	Дурари, гучӏ кабхъну ва мюгьтал духьну, чиб-чпиз кӏури гъахьну:
LUK.8.25	– Му фуж вуйкӏан, микӏаризра, штузра амур апӏрур, ва дурар Мугъаз мютӏюгъра шула?
LUK.8.26	Хъа дурари Галилей уьлкейин гъаншариъ айи Герасин юрдназ сирнав апӏуру. 
LUK.8.27	Иса гъирагъдихъна ктучӏвиган, Дугъахьна ухдихъанмина жинар кайи сар кас гъюру. Думу, учв шагьриан вушра, палтар алалахьди, хулаъ ваъ, хъа накьварин хьарар-дюрхъяригъ яшамиш шулайир вуйи.
LUK.8.28+LUK.8.29	Жин гагь-гагьнак кубчӏвруган, дугъан хилар-ликар зунжрарихьди ва гьялкьйирихьди йитӏуйи, амма дерккуз даршули, дурар кьатӏар апӏуйи, жинди думу аьсси апӏуйи, хъа чӏурариз гьергуйи. Исайи чиркин рюгьназ, мугъ’ан удубчӏв пну, амур апӏуру. Иса гъяркъиган, дугъ’ан чӏигъ утӏубччвуру ва, Дугъан улихьна ккадакну, зарбди кӏуру:
LUK.8.28+LUK.8.29	– Яв узухъди фу вуяв, Варитӏанзаан Аллагьдин Бай Иса? Миннат вуйиз, йиз зегьле мабхан!
LUK.8.30	Исайи дугъхьан гьерхру:
LUK.8.30	– Ччвур фуж вуяв?
LUK.8.30	Дугъура: «Кьушум вуйиз» – кӏуру, гьаз гъапиш дугъак гизаф жинар кучӏвнади гъабхьну.
LUK.8.31	Хъа жинари Исайикан чпи гурбагуриз гьадрауб тӏалаб апӏуру. 
LUK.8.32	Мушвхьан ярхла дарди дагъдик силарин аьхю лиж карабгънайи, ва жинари чпиз гьадрариъ учӏвуз ихтияр тувуб тӏалаб апӏуру. Исайи дурариз ихтияр тувру. 
LUK.8.33	Адмийиан удучӏву жинар силариъ учӏвру, ва силарин лиж гъарзарилан гьюлиъ убсру ва ккабхъру. 
LUK.8.34	Му ляхин гъябкъю силарбнари, жаргъну душну, шагьриъ ва гъулариъ гьамдикан халкьдиз ктибту. 
LUK.8.35	Хъа му гьякьикьи гъабши ляхниз лигуз халкь Исайихьна гъюру. Жинар ктучӏву кас Исайин ликарихъ деънади, палатра алди ва чан фикрихъ хъади гъяркъиган, дурарик гучӏ кабхъру.
LUK.8.36	Му аьламат гъябкъдари дурариз, жинар кайир фици сагъ гъахьнуш, ктибту. 
LUK.8.37	Хъа Герасин юрднан вари халкьди Исайикан чпихьан гьудучӏвну гъягъювал ккун апӏуру, фицики дурарик зурба гучӏ кабхънайи. Исара, люткейиъ эъну, кьяляхъ хътаку. 
LUK.8.38	Чакан жинар ктучӏву касди учвра гъадагъуб Исайикан тӏалаб гъапӏнийи. Амма Исайи думу гьамци дупну гьадауру:
LUK.8.39	– Яв хулаз хъадакну, Аллагьди увуз фу гъапӏнуш, кидибт.
LUK.8.39	Дугъура душну, Исайи чакан гьапӏнуш, шагьур вуйибси ктибтуру.
LUK.8.40	Иса кьяляхъ хътакиган, халкьди думу тебрик апӏуру, фицики вари Дугъаз ккилигурайи. 
LUK.8.41	Ва магьа жугьдарин мистан аьхюр вуйи Ягьир кӏуру сар кас дуфну, Исайин ликарикк дахъну, Дугъаз чан хулаз гъюб тӏалаб апӏуру, 
LUK.8.42	гьаз гъапиш дугъахъ йикӏру гьялнаъ айи йицӏикьюд йисаъкьан айи риш хъайи.
LUK.8.42	Иса дина гъягъру вахтна халкь, Дугълан илтӏишну, кьяляхъди гъюри гъахьну. 
LUK.8.43	Му арайиъ, йицӏикьюд йисан ифи хътадабтӏрайи, духтрариз вари чан айи-адруб харж дапӏну, сарихьанра сагъ апӏуз дархьи сар дишагьлийи, 
LUK.8.44	кьялхъянди дуфну, Исайин палатдин гъирагъдик хил кубкӏру ва дишлади дугъан ифи хътабтӏуру. 
LUK.8.45	Хъа Исайи гьерхру:
LUK.8.45	– Узук фуж куркӏну?
LUK.8.45	Вари инкар шулайиган, Петри кӏуру:
LUK.8.45	– Я Мялим! Халкьди уву кьялаъ тӏаъна ва хъуржра.
LUK.8.46	Хъа Исайи гъапи:
LUK.8.46	– Фуж-вуш Узук куркӏну, Уз’ан кьувват удубчӏвуб гьисс гъапӏунза.
LUK.8.47	Дишагьлийиз чахьан гьитӏикӏуз даршлуб дябкъну, гукӏунди багахь духьну, Исайин ликарикк ккархьну, чав Дугъак гьаз куркӏнуш ва фици учв дишла сагъ гъахьнуш, вари халкьдин улихь мялум гъапӏу. 
LUK.8.48	Исайи дишагьлийиз гъапи:
LUK.8.48	– Йиз риш! Яв хъугъували уву сагъ гъапӏунву; архаин духьну, гъарах.
LUK.8.49	Исайи гьамци кӏури имиди, жугьдарин мистан аьхюрин хул’ан дуфну, сар касди дугъаз кӏуру:
LUK.8.49	– Яв риш гъакӏну, сарун Мялим инжик мапӏан.
LUK.8.50	Хъа Исайи, гьаму гафар деерхьну, дугъаз кӏуру:
LUK.8.50	– Гучӏ мапӏан, анжагъ хъугъ, яв риш ккадархьиди.
LUK.8.51	Дурарин хулаз хъуркьган, Исайи Петризна, Югьандизна Якьубдиз ва гьацира шуран адашдизна дадайизтӏан хулаъ учӏвуз ихтияр тувундайи. 
LUK.8.52	Вари гъачӏи шурахъ ишури ва ишлар апӏури айи. Хъа Исайи дурариз гъапи:
LUK.8.52	– Мишанай, думу дукӏнадар, хъа даахна.
LUK.8.53	Хъа халкь, думу дукӏнайиб аьгъяди, Исайиин аьлхъюри гъахьну. 
LUK.8.54	Дугъу, кӏуруш, вари хул’ан утӏурккну, шуран хил дибисну, кӏуру:
LUK.8.54	– Я риш! Гъудужв!
LUK.8.55	Ва шуран рюгь кьяляхъ хътабкуру, думу дишлади гъудужвуру. Исайи, шураз ипӏруб тувай, кӏуру. 
LUK.8.56	Шуран абйир-бабар мюгьтал шулу. Исайи му ляхникан шлизкӏа даркӏуб амур апӏуру.
LUK.9.1	Чан йицӏикьюр ученикдиз дих дапӏну, Исайи дурариз, вари жинарин зиин гьюкум ва уьзрар сагъ апӏбан бадали, кьувват тувру. 
LUK.9.2	Дугъу дурар Аллагьдин Паччагьлугъдикан хабар рабгъуз ва иццрудар сагъ апӏуз гьаъру. 
LUK.9.3	Исайи дурариз кӏуру: «Рякъюз фукӏа магъадабгъанай: я чамах, я тавра, я уьл, я пул, ва кьюб жар палатра хьади дарибшри. 
LUK.9.4	Фуну хулаъ учӏвишра, гьадушваъ дергай ва гьадлин рякъюъ учӏвай. 
LUK.9.5	Хъа эгер учву наанкӏа кьабул дарапӏиш, думу шагьриан удучӏвруган, ичв ликарик кайи бишируг гьадрарихьинди кадабхьай. Гъит му дурариз чпиин улубкьрубдин улихьмиди дебккрайи лишан ибшри».
LUK.9.6	Аллагьдин Паччагьлугъдикан Ужувлан хабар рабгъури ва аьзарлуйир сагъ апӏури, дурар гъулариъ лицуз рякъюъ учӏву.
LUK.9.7	Исайи апӏурайи гьаму вари ляхнарикан гьякимдар Гьироддиз ебхьуру. Думу мюгьтал шули гъахьну, гьаз гъапиш садари му гъачӏихъан чӏиви гъаши Ягь’я ву кӏури, 
LUK.9.8	тмундари, Ил’яс пайгъамбар гъафну кӏури, имбударира дегьзаманйирин пайгъамбрарикан сар чӏиви гъахьну кӏури, аваза ипнийи. 
LUK.9.9	Хъа Гьиродди кӏури гъахьну:
LUK.9.9	– Ягь’яйин кӏул узу алдабтӏунза, хъа узуз Мугъкан гьамкьан ебхьурайи му Кас фуж вуйкӏан?
LUK.9.9	Гьаддиз Гьиродди Иса рякъюз чарйир зигурайи.
LUK.9.10	Хъадакну гъафи вакилари, чпи фу гъапӏнуш, Исайиз ктибтуру. Хъасин Иса, вакиларра гъадагъну, Вифсайда кӏуру шагьриз гъягъюру. 
LUK.9.11	Амма мидкан хабар гъабхьи халкь Исайин кьяляхъ хъахъру. Дугъура, кьабул дапӏну, дурариз Аллагьдин Паччагьлугъдикан сюгьбат гъабхуру, хъа сагъ духьну ккунидар уьзрарихьан марцц апӏуру.
LUK.9.12	Йигъ хябяхъ хьуз хъюбгъю. Йицӏикьюриддира Исайин багахьна дуфну, кӏуру:
LUK.9.12	– Халкь деет, гъит багахь хьайи гъулариъ ва ятгъариъ йишв адапӏри ва ипӏруб абгри, гьаз гъапиш ухьу фукӏа адрушваъ ахьа.
LUK.9.13	Исайи: «Дурариз ипӏруб учву тувай», – кӏуру. Ученикарира: «Учухь хьуб уьлна кьюб балугътӏан хьадарчухь, гьамус учу, душну, му халкьдиз ипӏруб гъадабгъну ккундинхъа?» – кӏуру.
LUK.9.14	Дурар хьуд агъзур касдихьнакьан вуйи. Исайи дурариз: «Дурар дестйириъ хьу-хьуцӏуркьан ади дитай», – гъапи. 
LUK.9.15	Ученикари гьаци дапӏну дурар дитру.
LUK.9.16	Исайи, хьуб уьлна кьюб балугъ гъадагъну, завузди дилигну, Аллагьдин ужувлакк ккахьри, дупну, гьудутӏну, ученикарихьна халкьдиз пай апӏуз тувру. 
LUK.9.17	Вари халкьди ипӏуру, тухъ шулу ва хъиригъу кьацӏари йицӏикьюб тавра ацӏру.
LUK.9.18	Сабан, Чан ученикарра хъади, саб халват йишваъ ккарагурайиган, Исайи дурарихьан гьерхру:
LUK.9.18	– Халкьди, Узу фуж ву пну, гьисаб апӏура?
LUK.9.19	Дурари жаваб вуди кӏуру:
LUK.9.19	– Садари Уву штуан апӏру Ягь’я, тмундари Ил’яс, шубурпидари кюгьне пайгъамбрарикан сар чӏиви гъахьну кӏури, гьисаб апӏура.
LUK.9.20	Исайи дурарихьан хъана гьерхру:
LUK.9.20	– Хъа учву, Узу фуж ву кӏури, гьисаб апӏурачва?
LUK.9.20	Петри жаваб тувру:
LUK.9.20	– Аллагьдин Месигь ву кӏури.
LUK.9.21	Хъа Дугъу, мидкан гьич саризра дарпуб ижмишнаан гъадагъа дапӏну, 
LUK.9.22	хъа давам апӏуру:
LUK.9.22	– Инсаниятдин Бал’ин гизаф аьзабар улукьиди, аьхюдари, маллйири ва къанунчйири Думу нигь апӏиди ва йикӏиди, хъа шубудпи йигъан чӏиви хьиди.
LUK.9.23	Вардарихьинди илдицну, Исайи кӏуру:
LUK.9.23	– Шлиз Узухъди гъягъюз ккундуш, думу чан тямягьяр дирчну, гьар йигъандин хач гъадабгъну
LUK.9.24	Фицики, шлиз чан уьмур уьбхюз ккундуш, дугъан думу дубгди, хъа шли чан уьмур Узу бадали пуч гъапӏиш, дугъу думу уьбхиди. 
LUK.9.25	Чав учв пуч, ясана чав чаз зарар гъапӏхъантина, вари дюн’я чаз гъабшишра, инсандиз фу хайир ахъа? 
LUK.9.26	Шли Узхьан ва Йиз гафарихьан нач гъапӏиш, Адашдин, Чан ва марцци малайикарин гьяйбатлувалиъди гъафиган, дугъхьан Инсаниятдин Балира нач апӏиди. 
LUK.9.27	Гьякьди кӏуразачвуз: мушв’ин дийигънайидарикан сакьюдариз, чпин аьжал хъубкьайиз, Аллагьдин Паччагьлугъ рябкъиди.
LUK.9.28	Гьаму гафар дупну миржид йигъланси Иса Петр, Югьан ва Якьуб хъади дагъдиина ккарагуз удучӏвуру. 
LUK.9.29	Ккарагурайиган, Исайин машнан рябкъювал дигиш шулу ва Дугъан палтарра лизи шулу, вацӏрацӏар апӏури, нур туври шулу. 
LUK.9.30	Ва магьа, Дугъахъди кьюр жвуву сюгьбат апӏура: мурар Муса ва Ил’яс вуйи. 
LUK.9.31	Гьяйбатлу аднаъди дуфнайидари, Ерусалимдиъ улубкьру Исайин аьжаликан улхури айи. 
LUK.9.32	Петрна дугъахъ хъайидар му арайиъ нивкӏуз душнайи, хъа нивкӏ’ан хъиргиган, дурариз Исайин гьяйбатлувал ва Дугъан багахь хьайи гьадму кьюр кас рякъюру. 
LUK.9.33	Дурар Исайихьан гьудучӏвурайиган, Петри, чав фу кӏурашра аьгъдарди, Исайиз кӏуру:
LUK.9.33	– Я Мялим! Учуз мушвахь ужуди вучуз! Гъач учу шубуб паж апӏуча: саб Увуз, саб Мусайиз ва саб Ил’ясдиз (Петриз, чав фу кӏураш, аьгъдайи).
LUK.9.34	Дугъу гьаци кӏурайи вахтна, диф арайиз гъюру ва дурар ккаъру. Дурар дифру ккаъган, ученикарик гучӏ кабхъру. 
LUK.9.35	Хъа дифрагъян сес шулу:
LUK.9.35	– Му Йиз кадагънайи Бай вуйиз, Гьамгъахъ хъебехъай!
LUK.9.36	Му сеснахъан, Иса сарди гъузру. Ученикар гьадму йигъари чпиз гъябкъюбдикан саризра чӏалкьан дарпиди гъузнийи.
LUK.9.37	Хъайигъан дурар дагъдилан улдучӏвган, Иса гизаф халкьди къаршуламиш апӏуру. 
LUK.9.38	Сабпну халкьдин арайигъян сари гьарай гъапӏну:
LUK.9.38	– Мялим! Миннат вуйиз Увуз, дуфну йиз бализ лига, узухъ хъайир думу сар вуйиз! 
LUK.9.39	Жинди думу чӏюркьюри шулу, хъа сабпну чӏигъар утӏурччвуру ва чӏиргуру, ушвниан каф утӏубччвуру, хъасин, бегьемди аьзабар тувбалан кьяляхъ, цӏиб яваш шулу. 
LUK.9.40	Узу Яв ученикарикан думу ктӏубккуб тӏалаб гъапӏнийза, хъа дурарихьан гъабхьундар.
LUK.9.41	Исайи жаваб тувру:
LUK.9.41	– Агь хътругъру ва аьрбатан дубхьнайи насил! Узу филадиз учвухъди хьиди ва учву аьх апӏури гъузди! Хъади гъач мина яв бай.
LUK.9.42	Исайихьна гъюрайиган, бай жинди ккитӏикӏуру ва чӏиргуру. Исайи чиркин рюгьназ буйругъ тувру ва жигьил, сагъ дапӏну, чан адашдихьна тувру.
LUK.9.43	Вари Аллагьдин кьудратниин мюгьтал шуйи. Исайи гъапӏкьандариин вари мюгьталди имиди, Дугъу Чан ученикариз кӏуру:
LUK.9.44	– Гьаму гафар ужуди ичв кӏваин гъитай: Инсаниятдин Бай багарихьди инсанарин хилиз тувди.
LUK.9.45	Амма дурар му гафарин гъаври ахъундар ва дурарин мяна ученикарихьан гьебкнади гъабхьну, гьаддиз дурари думу аннамиш гъапӏундайи. Хъа мидкан Исайихьан гьерхуз дурариз гучӏуйи.
LUK.9.46	Хъасин ученикарин арайиъ, дурарикан аьхюр фуж вуйкӏан кӏури, гьюжат абхъру. 
LUK.9.47	Исайи, дурарин юкӏвариъ айиб аьгъяди, сар бицӏир гъадагъну, думу Чан улихь дерккру, 
LUK.9.48	ва ученикариз Дугъу гьамци кӏуру:
LUK.9.48	– Шли му бицӏир Йиз ччвурнахъ кьабул гъапӏиш, гьадгъу Узу кьабул апӏура. Хъа шли Узу кьабул гъапӏиш, гьадгъу Узу Гьаур кьабул апӏура, фицики учвкан вартӏан цӏиб вуйир фуж вуш, гьадму зурба ву.
LUK.9.49	Гьадмуган Югьанди гьерхру:
LUK.9.49	– Мялим! Учуз Яв ччвурнахъан жинар ктаурайи сар кас гъяркъюнчуз ва дугъаз гъадагъа гъапӏунча, гьаз гъапиш думу ухьухъди лицури шлур дар.
LUK.9.50	Исайи дугъаз кӏуру:
LUK.9.50	– Гъадагъа мапӏанай, фицики фуж учвуз къаршу дарш, думу учвхъанди ву.
LUK.9.51	Иса жиларилан аьршариз гъадагъру йигъар багахь гъахьиган, Дугъаз Ерусалимдиз гъягъюз ккун шулу. 
LUK.9.52	Ва Дугъу Чан улихьди чархачйир гьаъру. Дурарра душну, Думу гъюбаз гьязурвал апӏбан бадали, Самария уьлкейиъ айи саб гъулаъ учӏвру. 
LUK.9.53	Амма душваъ Иса кьабул гъапӏундайи, гьаз гъапиш дурариз Думу Ерусалимдиз гъягъюрайир вуйиб аьгъю гъабхьнийи. 
LUK.9.54	Му ляхин дябкъну, Дугъан ученикар вуйи Якьубдина Югьанди кӏуру:
LUK.9.54	– Я Агъа! Учу, завариан цӏа убгъ, дупну, диди дурар тӏанкь дапӏну ккундунуз?
LUK.9.55	Хъа Дугъу, дурарихьинди илдицну, гъадагъа апӏуру. 
LUK.9.56	Хъасин дурар саб жара шагьриз гъягъюру.
LUK.9.57	Дурар рякъюъ айиган сари Исайиз:
LUK.9.57	– Уву наана гъушишра, узу Увухъди гъидиза, – кӏуру.
LUK.9.58	Исайи дугъаз гъапи:
LUK.9.58	– Сулариз – мугъарйир, завун ничхрариз мукьар а, хъа Инсаниятдин Бализ кӏул дивну дахъру йишв адар.
LUK.9.59	Хъа сар жарариз Исайи: «Узухъди гъач!» – кӏуру. Хъа дугъу: «Агъа! Узухьди сифте, душну, дукӏнайи йиз адаш кивуз гъит», – кӏуру.
LUK.9.60	Хъа Исайи дугъаз гъапи:
LUK.9.60	– Гъит дийихнайидари чпин гъийихдар киври, хъа уву душну Аллагьдин Паччагьлугъдикан Ужувлан хабар рабгъ.
LUK.9.61	Хъана сари гъапи:
LUK.9.61	– Узура Увухъди гъягъидиза, Агъа, амма сифте, душну, йиз хуландариз баркаллагь пуз гъит.
LUK.9.62	Исайи дугъазра гьамци гъапи:
LUK.9.62	– Дурциин чан хил иливхъан, кьяляхъинди илдицру кас Аллагьдин Паччагьлугъдиз ярамиш дар.
LUK.10.1	Мидхъан Исайи ургцӏурна кьюр жара ученикарра ктагъну ва кью-кьюрди, Чан улихьди, Учв гъягъюз ккайи гьарсаб шагьриз вая гъулаз гьаъру. 
LUK.10.2	Дурариз гьамци кӏуру:
LUK.10.2	– Иган гизаф а, хъа убгрудар цӏиб; гьаддиз игнин Агъайиз, Чан игниз убгрудар гьаъ кӏури, ккарагай. 
LUK.10.3	Гъарахай! Узу учву жанавраригъна агълижарси гьаъразачву. 
LUK.10.4	Жвувахьди я пул, я тавра, я шаламар магъадагъанай ва саризра рякъюъ салам мутуванай. 
LUK.10.5	Фуну хулаъ учӏвишра, сифте: «Му хулаз мясляаьт ибшри!» йипай. 
LUK.10.6	Ва эгер гьадму хулаъ мясляаьтчи кас аш, дугъаз учвухъди мясляаьт хьибди, хъа нагагь адарш, мясляаьт учвухьна кьяляхъ гъибди. 
LUK.10.7	Дергу хулаъ гъузай, дурариз айибдикан ипӏинай-убхъай, фицики лихруриз чан гьякъи лайикь ву. Хул’ан хулаз удучӏвури махьанай. 
LUK.10.8	Фунуб вушра шагьриз гъафиш ва учву кьабул гъапӏиш, учвуз гьивуб ипӏинай. 
LUK.10.9	Душваъ айи аьзарлуйир сагъ апӏинай ва дурариз: «Учвухьна Аллагьдин Паччагьлугъ багахь дубхьна», йипай. 
LUK.10.10	Эгерки саб шагьриз дуфну, учву кьабул дарапӏиш, кючейиз удучӏвну йипай: 
LUK.10.11	«Ичв шагьриъ учук кабсу биширугра ичв ликариина ктӏубччвурача, хъа аьгъю йибхьайки, учвухьна Аллагьдин Паччагьлугъ багахь дубхьна». 
LUK.10.12	Узу учвуз кӏуразаки, гъиямат йигъан Содомдиз гьадму шагьризтӏан ужу хьибди.
LUK.10.13	Гьял пис хьибдияв, Хоразин! Гьял пис хьибдияв, Вифсайда! Учвуз Узу улупу гьяйбатар Тириз ва Сайдайиз гъяркънийиш, дурарин агьалйири ухдитӏан, чпихъ яснан палтар ва кӏул’ин рюкъ алди деъну, тахсрар чпин гардандиъ дисидийи. 
LUK.10.14	Гьаци вушра, суд апӏруган, учвузтӏан Тиризна Сайдайиз рягьятди хьибди. 
LUK.10.15	Хъа увура, Кафернагьум, аьршаризкьан за хьибдиза кӏурайна? Ваъ, гурбагуриъ абхъдиву!
LUK.10.16	Учвухъ хъпехъурайир Узухъ хъпехъура, ва учвхьан маш гьадабгъурайири Узхьан маш гьадабгъура. Хъа Узхьан маш гьадабгъурайири Узу му дюн’яйиз Гьаурихьан маш гьадабгъура.
LUK.10.17	Исайи гьаънайи ургцӏурна кьюр ученикди, шадди кьяляхъ хъадакну, кӏуру:
LUK.10.17	– Агъа! Яв ччвурнахъди учуз жинарра кимиди мютӏюгъ шуйи.
LUK.10.18	Исайи дурариз гъапи:
LUK.10.18	– Узуз зав’ан кьюркьлин цӏаси абхъу иблис гъябкъюнзуз. 
LUK.10.19	Битӏариин, аькьрабариин ва вари душманвалин кьувватариин алархьуз Узу гьюкум тувразачвуз ва учвуз фтикӏа зарар тувидар. 
LUK.10.20	Аммаки жинар учвуз мютӏюгъ шула кӏури, мид’ин шад махьанай; хъа гьаддиин шад йихьайки, ичв ччвурар сарун аьршарик дидикӏна.
LUK.10.21	Гьадму сяаьтна Иса Аллагьдин Рюгьналан шадвали ацӏру ва кӏуру:
LUK.10.21	– Адаш, заваринна жиларин Агъа! Аьяндрарихьанна аькьюллударихьан гьитӏибкӏнайиб бицӏи касариз ачухъ апӏбаз Увуз чухсагъул! Ав, Адаш, Увуз думу Яв ужувлан ният гьаци дубхьну ккундувуз. 
LUK.10.22	Йиз Адашди вари тувунзуз. Бай фуж вуш, Адашдизтӏан гъайри саризра аьгъдар, Адаш фуж вуш, Бализтӏан гъайри саризра аьгъдар. Ва Бали Адаш шлиз ачмиш гъапӏиш, гьадгъаз аьгъю хьибди.
LUK.10.23	Анжагъ ученикариз вуди, Исайи дурарихьинди илдицну кӏуру:
LUK.10.23	– Учвуз рябкъюрайиб рябкъюрайи улар хушбахтаврар ву! 
LUK.10.24	Фицики кӏуразачвуз: гизаф пайгъамбраризна паччгьариз учвуз рябкъюрайиб рябкъюз ккундийи, хъа гъябкъюндар, учвуз ебхьурайиб ебхьуз ккундийи, хъа гъеебхьундар.
LUK.10.25	Магьа сар къанунчийи гъудужвну, Иса ахтармиш апӏури, гьерхру:
LUK.10.25	– Мялим! Ккудудубкӏру уьмур рубкьуз узу гьапӏну ккунду?
LUK.10.26	Исайи дугъхьан гьерхру:
LUK.10.26	– Къанундиъ фу дибикӏна? Дидиъ фу урхури шулва?
LUK.10.27	Дугъу гъапи:
LUK.10.27	– Яв Агъа Аллагь, вари юкӏв хъипну, вари рюгьнаан, вари кьувватнаан, вари фагьмиан ккун апӏин ва яв багахь хьайир жвуваз жвувси ккун апӏин.
LUK.10.28	Исайи дугъаз кӏуру:
LUK.10.28	– Дюзди жаваб тувунва; гьаци апӏин ва яшамиш хьидива.
LUK.10.29	Хъа дугъу, учв дюз алауз ккунди, Исайиз кӏуру:
LUK.10.29	– Хъа йиз багахь хьайир фуж ву?
LUK.10.30	Мидиз Исайи гъапи:
LUK.10.30	– Сар кас Ерусалимдиан Ерихондиз гъягъюри гъахьну ва, гъачгъарин хилиъ ахъру, дурар, дугъан палтар илдитну, думу дурччвну, йикӏру гьялнаъ итну, гьудучӏвну гъягъюру. 
LUK.10.31	Чан ляхин ади, гьадму рякъюъди сар малла гъягъюри гъахьну ва, гьадму кас гъяркънушра, гьудучӏвну гъушну. 
LUK.10.32	Гьаци Левитра, гьадушвхьантина, дидригъди, гьудучӏвну гъягъюру. 
LUK.10.33	Самария уьлкейиан вуйи сар кас, гьадлинтина даждиинди гъягъюрайир, дугъ’ин алахъуру ва, дугъаз думу дяркъну, дугъан язухъ шулу. 
LUK.10.34	Хъасин багахьна дуфну, ччимна чяхир улубзури, дугъан зийнар илитӏну, чан даждиин илитну, хялар дергрушваз духну, дугъан гъайгъу гъизигну. 
LUK.10.35	Хъайигъан гъягъюрайири, хялар дергрушван эйсийихьна кьюб динар пул тувну, дугъаз кӏуру: «Мугъан гъайгъу зиг, хъа пул артухъди харж гъабхьиш, хъадакну гъюрури туварзаяв». 
LUK.10.36	Гьаму шубур касдикан гъачгъарин хилиъ ахъуриз вартӏан багахь гъашир фуж ву кӏури, фикир апӏурава?
LUK.10.37	Къанунчийи:
LUK.10.37	– Гьелбетда, дугъаз уж’вал гъапӏур, – гъапи.
LUK.10.37	Исайи:
LUK.10.37	– Гъарах ва увура гьаци апӏури йихь, – кӏуру.
LUK.10.38	Сабан Чан ученикарихъди рякъюъ айи Иса саб гъулаз гъюру; мушваъ сар Марфа кӏуру дишагьлийи Думу чан хулаъ кьабул апӏуру. 
LUK.10.39	Дугъаз Мар’ям кӏуру чи айи; думу, Исайин ликарихъ деъну, Дугъан гафарихъ хъпехъури гъахьну. 
LUK.10.40	Марфайи, ужуб хураг апӏбан гъайгъушнаъ ади, Исайин багахьна дуфну гъапи:
LUK.10.40	– Я Агъа! Йиз чуччу узу сарди гъитну Увуз вижна ктарнуз? Узуз кюмек апӏин йипа дугъаз.
LUK.10.41	Исайи дугъаз жаваб вуди гъапи:
LUK.10.41	– Гьей Марфа, Марфа! Уву гизаф ляхнарин гъайгъушнаъ ади гъяжяргъюрава. 
LUK.10.42	Хъа лазим вуйиб анжагъ саб ву. Хъа Мар’ямди сарихьанра тадабгъуз даршлу ужувлан пай кадабгъна.
LUK.11.1	Сабан Иса саб йишваъ ккарагурайи. Ккарагбахъан, Дугъан ученикарикан сари Дугъаз гъапну:
LUK.11.1	– Агъа! Ягь’яйи чан ученикариз ккарагуз фици улупнуш, учузра ккарагуз улупа.
LUK.11.2	Дугъу дурариз гъапи:
LUK.11.2	– Ккарагруган, йипай:
LUK.11.2	Я ич Адаш! Яв ччвур гирами ибшри;
LUK.11.2	Яв Паччагьлугъ улубкьри;
LUK.11.3	Гьарсаб йигъаз учуз лазим вуйи уьл ча;
LUK.11.4	Ич гунгьариланра хил алдабгъ,
LUK.11.4	учура гьарсар учуз буржлурилан хил
LUK.11.4	алдабгъури шулча;
LUK.11.4	хъа учу тямягьариъ мааан.
LUK.11.5	Хъана Исайи дурариз кӏуру:
LUK.11.5	– Пухьаки, учвкан сари, чаз дуст ади, гьацӏишваринган дугъахьна дуфну, дугъаз кӏуру: «Я дуст! Узуз шубуб уьл буржназ ча, 
LUK.11.6	рякъюъ айи йиз сар дуст хулаз дуфнайиз, ва узуз дугъаз гьивуз ужуб фукӏа адарзуз». 
LUK.11.7	Хъа дугъу хулан айтӏан увуз жаваб тувди: «Узу бизар мапӏан, раккнар сарун хъяркьназа ва йиз баярра узухъди ахникк дахьна; узхьан гъудужвну, увуз уьлер тувуз шулдарзухьан». 
LUK.11.8	Хъана кӏарзачвуз, дугъу увуз ичв дуствалин гьюрматнаан уьл тутрувишра, хъа эгер чахъан уву тувайизкьан хътадакруб аьгъю гъабхьиш, гъудужвну, ккун гъапӏу кьадар уьлер тувдивуз. 
LUK.11.9	Узу кӏуразачвуз: ча йипай – тувдичвуз; абгай – бихъидичвуз; раккник кучай – абццдичвуз. 
LUK.11.10	Гьарсар ча кӏурайириз тувди; абгурайириз бихъиди; кучрайириз абццди. 
LUK.11.11	Уву фицир адаш вува, бали балугъ ча гъапиган, дугъаз балугъин ерина битӏ туврур? 
LUK.11.12	Ясана, мурта ча гъапиган, дугъаз аькьраб туврур?
LUK.11.13	Гьаци вуйиган, учву пис адмийир вушра, ичв веледариз ужуб тувуз удукьруган, аьршариин али Адашдихьан, хъанара ужуди, Чахьан ча кӏурудариз Аллагьдин Рюгь тувуз хьибди.
LUK.11.14	Саб ражари Исайи чӏал дибиснайирикан жин ктапӏу ва думу улхуз хъюгъю, халкьра мид’ин мюгьтал гъахьи. 
LUK.11.15	Дурарикан бязидари кӏури гъахьну:
LUK.11.15	– Дугъу жинар жинарин аьхюр Велзевулин кьувватниинди ктаура.
LUK.11.16	Хъа тмундари, Иса ахтармиш апӏури, Дугъкан аьршариан саб аьламатнан лишан ккун апӏури гъахьну.
LUK.11.17	Хъа Дугъу, дурарин ниятар аьгъяди, кӏуру:
LUK.11.17	– Чан айитӏ душманвал ади, пай гъабши гьарсаб паччагьлугъ ичӏи шул ва душманвал ади жара гъабши хизанра ккадабхъур. 
LUK.11.18	Эгерки иблисра чан айитӏ чахъди дявдиъ гъабшиш, дидин паччагьлугъ фици сагъди гъубздихъа? Хъа учву, Узу Велзевулин кьувватну жинар ктаура, кӏурачва. 
LUK.11.19	Эгер Узу Велзевулин кьувватну жинар ктаураш, хъа ичв терефкрари дурар шлин кьувватну ктаура? Гьаддиз дурар учвуз диванчйир ишри. 
LUK.11.20	Эгерки Узу жинар Аллагьдихьан гъюрайи кьувватну ктаураш, икибаштӏан, учвуз Аллагьдин Паччагьлугъ хъубкьна.
LUK.11.21	Кьувватлури, хилиъ яракь ади, чан хал уьбхюрайиган, дугъан мутмуйиз хатӏавал адар. 
LUK.11.22	Хъа дугъ’ина думутӏанра гужлир алархьиган ва дугъ’ин гъалиб гъашиган, гьадмуган дугъан, учв уьрхюрза кӏури миж кайи вари яракьра чаз гъадабгъиди ва тадабгъубра пай апӏиди.
LUK.11.23	Фуж Узухъди дарш, гьадму Узуз къаршу ву ва, шли Узухъди уч апӏурадарш, гьадгъу зяя апӏура.
LUK.11.24	Чиркин рюгь, инсандиан удубчӏвиган, шид адрушвариъ либцури, чаз архайинвал абгури шулу, дибрихъиган, кӏуру: «Узу утӏубкку йиз хулаз хътабкидиза». 
LUK.11.25	Хътабкубдиз хал ичӏибкнади ва марцц дапӏнади рябкъюру. 
LUK.11.26	Гьадмуган диди, дубшну, хъана ургубсан жин хуру, дурар дугъаъ учӏвну яшамиш шулу, ва думу касдиз улихьдитӏан гьамус артухъ пис шулу.
LUK.11.27	Исайи гьамци кӏурайиган, сар дишагьлийи халкьдигъян яманди Дугъаз кӏуру:
LUK.11.27	– Уву дюн’яйиз гъахи ва аьхю гъапӏу дишагьли хушбахтавар ву!
LUK.11.28	Хъа Исайи дугъаз кӏуру:
LUK.11.28	– Аллагьдин гаф ебхьурайидар ва тамам апӏрудар хъана артухъ хушбахтаврар ву!
LUK.11.29	Хъа халкь гизаф уч гъашиган, Исайи пуз хъюгъру:
LUK.11.29	– Му хътругъру насил ву; дурар заварин аьламатариз ккилигура, хъа Юнусдин аьламатналан гъайри дурариз жара аьламат рябкъидар. 
LUK.11.30	Юнус Ниневияйин агьалйириз фици аьламат вуди гъахьнуш, гьаци Инсаниятдин Байра му наслиз аьламат вуди хьиди. 
LUK.11.31	Гъиямат йигъан суд апӏру вахтна кьиблайин паччагь-ханум гьамусдин адмийириз къаршу гъудужвну, дурар тахсиркар апӏиди, фицики думу дюн’яйин тму кӏулиан Сулеймандин фагьумлувалихъ хъпехъуз гъафнийи; хъа магьа мушвахь Сулеймантӏан зурба Вуйир хьа. 
LUK.11.32	Гъиямат йигъан Ниневияйин агьалйир му наслин адмийирин дивандиз дуфну, дурарин тахсрар ачухъ апӏиди, фицики Юнусди улупу аьгъювалариинди дурари чпин гунгьар гардандиъ гъидисну. Хъа магьа мушвахь Юнустӏан аьхюр Вуйир хьа!
LUK.11.33	Сарира, чирагъ кабхьну, жини йишвахь дивдар, я дид’ин гъаб иливдар, хъа, хулаъ учӏврайидариз акв шлуси, чан йишв’ин дивру. 
LUK.11.34	Бедендин чирагъ ул ву, гьаци вуйиган, эгер яв ул марцциди вуш, яв вари беденра акуди хьибди. Хъа эгер яв ул чӏуруб вуш, яв беденра мучӏуб хьибди. 
LUK.11.35	Гьаци вуйиган, лиг гьа: увуъ айи акв мучӏушин вуди дарибшри! 
LUK.11.36	Эгер яв беден вари акуб вуш ва дидик сабкьан мучӏу пай ктарш, вари гьаци аку хьибдики, хиял апӏин, чирагъди уву чан нурниинди аку дапӏна.
LUK.11.37	Исайи гьаци кӏурайиган, сар фарисейи Дугъаз чан хулаз лисундин хураг ипӏуз теклиф апӏуру. Иса, дугъахьна дуфну, гъюн йивну, дахъру. 
LUK.11.38	Фарисей, Исайи, уьл ипӏайиз, чан хилар дижрикӏиган, мюгьтал шулу. 
LUK.11.39	Агъайи дугъаз кӏуру:
LUK.11.39	– Учву, фарисйири, ичв рюкьчарин чӏатан тереф марцц апӏури шулчва, хъа ичв айитӏишв угъраш’валихьдина аьмалдарвалихьди абцӏну шуличв. 
LUK.11.40	Эй фагьумсузар! Чӏатан тереф яратмиш Гъапӏури айитӏишвра яратмиш гъапӏундаринхъа? 
LUK.11.41	Ужуб гьадму вуки, учвуз айибдикан садакьа тувай, гьадмуган ичв вари ляхнар марццидар хьиди.
LUK.11.42	Ичв пис гьял хьибди, фарисйир, фицики учву шюшеукӏарилан, кӏашнишарилан ва миди вуйи мейвйирилан йицӏубдик саб пай туврачва, хъа гьякьлувалин ва Аллагьдин масанвалин гъайгъушнаъ адарчва. Учву гьамунубси, тмунубра дапӏну ккунду. 
LUK.11.43	Ичв пис гьял хьибди, фарисйир, фицики учву жугьдарин мистариъ гьюрматлу йишвар дисуз ва мажлисариъ жвуван тярифар ерхьуз ккунидар вучва. 
LUK.11.44	Ичв пис гьял хьибди, фицики учву, чпин зиълан инсанар лицури ва мидкан чпиз хабар адру, жиликк ккайи накьварсдар вучва.
LUK.11.45	Мидиз жаваб вуди къанунчйирикан сари Дугъаз гъапи:
LUK.11.45	– Мялим! Гьамци кӏури, уву учузра гиран ктапӏурава.
LUK.11.46	Хъа Исайи кӏуру:
LUK.11.46	– Учвухъра, къанунчйир, бала хъабхъди, фицики инсанариин гъахуз даршлу гъагъар илирчурачва, хъа дурар гъахбан бадали, учву ичв саб тӏубкьан кучрадарчва. 
LUK.11.47	Пис гьял хьибди ичв, фицики учву, ичв абйири гъийиху пайгъамбрариз гюмбтар диврачва. 
LUK.11.48	Гьамдиинди ичв абйири гъапӏу чӏуру ляхнарин гьякьнаан шагьидвал апӏурачва ва дурарихъди рази шулачва, фицики гьадрари пайгъамбрар гъийихну. Хъа учву дурариз гюмбтар диврачва. 
LUK.11.49	Гьаддиз Аллагьдин аьяндарвалиинди гьамци кӏура: «Дурарихьна пайгъамбрарна вакилар гьаъдиза, хъа дурарикан садар йивну йихиди, хъа тмундар утӏурккиди». 
LUK.11.50	Ва гьаму насликан дюн’я яратмиш гъапӏхъамина гъийиху вари пайгъамбрарин удубзу ифи кадабгъри. 
LUK.11.51	Авелин ифдилан гъадабгъну, Аллагьдин хулаъ айи гъурбан гъапӏдар урккру йишванна Гирами йишван арайиъ удубзу, Закар’яйин ифдиина гъяйизкьан, кадабгъри. Ав, кӏуразачвуз, гьаму насликан ктабгъиди. 
LUK.11.52	Пис гьял хьибди ичв, къанунчйир, фицики учву аьгъюваларин ачар бисуз дибисначва, амма я учву учӏвундарчва, ясана учӏврудар гъитрадарчва.
LUK.11.53	Иса гьудучӏвурайиган, къанунчйирна фарисйир Исайиз, хъючӏюркьну, багахь шуз хъюгъру. Дугъкан чпин аьхючӏвеъ суалариз жаваб тувуб ккун апӏури, 
LUK.11.54	дурариз, Исайи туву жавабариъ Дугъак тахсир кипуз шлу гафар агуз ният ади гъабхьну.
LUK.12.1	Му арайиъ, агъзрариинди халкь уч духьну, сари-сар хъуржуз хъюгъиган, Исайи сифте Чан ученикариз кӏуру:
LUK.12.1	– Ихтият йихьай фарисйирин дунихьан. Думу кьюб маш гъяйивал ву. 
LUK.12.2	Учв ачухъ даршлу гьич саб гьитӏибкӏуб адар ва ашкар даршлу гьич саб жиниб адар. 
LUK.12.3	Гьаддиз учву мучӏушнаъ гъапиб аквнахь ебхьиди ва хулан айитӏ ибахъна гъапиб гъваълан атӏабгну пиди. 
LUK.12.4	Учвуз, Йиз дустариз, кӏураза: беден йибкӏрударихьан гучӏ мапӏанай, фицики дурарихьан сарун артухъ фукӏа апӏуз шулдар. 
LUK.12.5	Хъа шлихьан гучӏ дапӏну ккундуш, кӏурзачвуз: гъачӏиган, жегьеннемдиъ Итрурихьан гучӏ апӏинай. Ав, кӏуразачвузки, Гьадгъухьан гучӏ апӏури йихьай. 
LUK.12.6	Кьюб кепкихъ хьуб гъуланжакьв масу тувдаринхъа? Гьадрарикан сабкьан Аллагьди кӏваълан гьаънадар. 
LUK.12.7	Ичв кӏул’ин али чӏарарра кмиди Дугъу гьисаб дапӏна. Гьаци вуйиган, гучӏ мапӏанай: гизаф гъуланжакьвартӏан учву заан вучва.
LUK.12.8	КӀуразачвузки, адмйирин улихь Узу кьабул гъапӏу гьарсар кас Инсаниятдин Бали Аллагьдин малайикарин улихь кьабул апӏиди. 
LUK.12.9	Хъа шли адмйирин улихь Узу кьабул дарапӏиш, думу Аллагьдин малайикарин улихь кьабул апӏидарза. 
LUK.12.10	Инсаниятдин Бализ къаршу гаф гъапиш, дугълан хил алдабгъиди, хъа шли Аллагьдин Рюгьнакан чӏуру гаф гъапиш, дугълан хил алдабгъидар. 
LUK.12.11	Хъа учву мистариз гьякимаринна гьюкумдрарин улихьна хъади гъахи вахтна, фици ва фициб жаваб тувруш, вая фу кӏуруш, дидин гъайгъушнаъ махьанай. 
LUK.12.12	Аллагьдин Рюгьну, учву фу дупну ккундуш, учвуз гьадму гьялатнаъ аьгъю апӏиди.
LUK.12.13	Халкьдин кьялгъян сари Дугъаз гъапи:
LUK.12.13	– Я Мялим! Йиз чвуччвуз, адашдилан учуз гъурубкьу ирс узухъди пай апӏин, йипа.
LUK.12.14	Исайи гьадму касдиз гъапи:
LUK.12.14	– Ичв диван апӏуз вая пай апӏуз Узу шли дерккну?
LUK.12.15	Мидихъди сабси Дугъу дурариз гъапи:
LUK.12.15	– Лигай гьа, тямягькрар махьанай, фицики инсандин уьмур дугъан девлетналан асиллу дар.
LUK.12.16	Хъа Исайи дурариз тахалус ктибтуру:
LUK.12.16	– Сар девлетлу касдин хутӏлиъ ужуб бегьер битмиш дубхьнади шулу. 
LUK.12.17	Дугъу чав-чакди гьамци фикир апӏуру: «Узу гьапӏру? Узуз йиз ризкьар ахьрушв адарзуз, аьхир. 
LUK.12.18	Гьамци апӏидиза: йиз амбарханйир дарагъну, аьхюдар дивдиза ва гьадина вари йиз рузи ва вари йиз девлет уч апӏидиза. 
LUK.12.19	Хъа йиз кӏваз пидиза: эй йиз юкӏв, увуз гизаф йисариз аьхючӏвеъ девлет уч дапӏназа: архаин йибхь, ипӏин, убхъ, шад йибхь». 
LUK.12.20	Хъа Аллагьди дугъаз кӏуру: «Эй ахмакь! Ахъли яв юкӏв увхьан гъадабгъиди: уву гьязур гъапӏуб шлиз ккабхъдийкӏан?» 
LUK.12.21	Шли чаз девлетар уч апӏураш, гьадгъаз гьаци хьибди. Думу Аллагьдин улихь девлетлу шулдар.
LUK.12.22	Чан ученикариз Исайи гъапи:
LUK.12.22	– Гьаддиз учвуз кӏуразаки, ичв гъян бадали фу ипӏуруш ва ичв жан бадали фу алабхьуруш, гьаддин гъайгъушнаъ махьанай. 
LUK.12.23	Фицики гъян хурагтӏан, хъа жан палаттӏан заан ву.
LUK.12.24	Къяркърариз лигай: дурари я убзури, я ккадабцӏури шулдар, дурариз я хулар, я амбарханйир адар. Аллагьди дурариз ипӏруб тувра. Хъа учву ничхрартӏан хайлин артухъ дарнучвахъа? 
LUK.12.25	Учвкан сарихьанра, жвуван гъайгъу зигури, гьич саб хъуршлииндикьана жан ягъал апӏуз шулин? 
LUK.12.26	Гьаци вуйиган, эгер учвхьан лап цӏиб вуйибра апӏуз удукьурдаш, имбунубдин гьякьнаан фу гъайгъу зигидичвахъа? 
LUK.12.27	Лизи кюкйир фици аьхю шулаш, лигай: дурари я зегьмет зигурадар, я парча убхурадар. Хъа, кӏуразачвуз, Сулейман паччагьди чан лап ад айи вахтнара дурарихъ гьарсабдихъ хъайисдар палтар алахьури гъахьундар. 
LUK.12.28	Эгер гъи чюлиъ ади, закур цӏигъ убгурайи укӏ Аллагьди гьаци уччвуди балгурайиган, Дугъу учв’ин дицитӏан уччвуди палат алабхьидаринхъа, цӏибтӏан хътругърудар! 
LUK.12.29	Гьаци вуйиган, учву ипӏрубдихъна убхърубдихъ милицанай ва инжик махьанай. 
LUK.12.30	Гьаз гъапиш вари гьамрар му дюн’яйин аллагьсузари агури шулу; хъа ичв Адашдиз учвузра дурар лазим вуйиб аьгъя. 
LUK.12.31	Аллагьдин Паччагьлугъ абгури йихьай. Гьаци гъапӏиш, имбуб вари Дугъу тувдичвуз.
LUK.12.32	Гучӏ мапӏанай, бицӏи лиж! Фицики ичв Адашди учвуз Чан Паччагьлугъ тувуз ужуб кьаст дапӏна. 
LUK.12.33	Ичв мулкар масу туври, садакьади пай апӏинай. Жвуваз аьршариъ угъри удручӏвру, йирси даршлу ужагъ, камк ктрабхьру ва хътӏатӏабццру хазна гьязур апӏинай. 
LUK.12.34	Фицики, ичв девлет наан аш, ичв юкӏвра гьадушваъ хьибди.
LUK.12.35	Гьарсабдиз гьязур вуди йихьай: юкь’ан чӏулар идитӏну ишри ва чирагъар кархьну ишри. 
LUK.12.36	Агъа сумчриан дуфну, хъумп гъапӏубси, дугъаз раккнар арццуз ккилигурайи гъуллугъчйириз ухшар хьидичва. 
LUK.12.37	Агъайиз, хулаз хътакиган, даахнадарди гъяркъю лукӏар хушбахтаврар ву; гьякьди кӏуразачвузки, дугъу, чан юкь’ан идибтӏну, дурар дитди ва, гьарурихьна гъюри, чавра дурариз гъуллугъ апӏиди. 
LUK.12.38	Ва думу гьацӏишваринган гъафишра, гьириккна гъафишра, гьязур гьялнаъ гъидихъу лукӏар хушбахтаврар ву. 
LUK.12.39	Учвуз аьгъю йибхьайки, хулан эйсийиз угъри гъюру вахт аьгъяш, думу чан хулаъ учӏвуз гъитдар. 
LUK.12.40	Учвура гьязурди гъузай, фицики учву ккилигури адру сяаьтна Инсаниятдин Бай гъиди.
LUK.12.41	Гьадмуган Петри Дугъхьан гьерху:
LUK.12.41	– Я Агъа! Му тахалус учуз кӏурана, даршиш вардариз?
LUK.12.42	Агъайи кӏуруки:
LUK.12.42	– Вафалу ва аькьюллу гъуллугъчи фуж ву? Агъайи чан лукӏариз вахтниинди хураг пай апӏбан бадали аьхюрди дерккур. 
LUK.12.43	Хулаз гъафи агъайиз ляхин апӏури гъяркъю гъуллугъчи бахтавар ву. 
LUK.12.44	Гьякь кӏуразачвузки, агъайи думу чан вари хал-йишван аьхюрди дерккди. 
LUK.12.45	Эгерки гъуллугъчийи чан кӏваан: «Йиз агъа багаригьди гъидар» пну, гъаравшариз йивуз, ипӏуз-убхъуз ва пиянвалар апӏуз хъюгъиш, 
LUK.12.46	агъа, думу ккилигури адру йигъан ва мялум дару сяаьтна хъуркьди ва думу гъуллугъчи кьюб швур апӏиди: дугъкан чаз мютӏюгъсузариз апӏруб апӏиди.
LUK.12.47	Чаз агъайин кьаст аьгъяди, дугъу гъаписи дарапӏу лукӏ гизаф урччвиди. 
LUK.12.48	Хъа чаз аьгъдарди жазайиз лайикьлу ляхин гъапӏур цӏибди урччвиди. Гизаф тувнайи гьарсарикан ккунра гизаф апӏиди, ва шлин ихтиярнаъ гизаф ивнаш, гьадгъахьди йишв’инара гизаф хуз гъитди.
LUK.12.49	Узу жил’ина цӏа кчӏибгуз Гъафир вуза ва гьаци ккунди азузки, думу сарун гьамустӏанра кабхъну! 
LUK.12.50	Узу аьзабарикк ккуркьну ккунду ва гьаму кӏулиз удубчӏвайиз инжик вуза! 
LUK.12.51	Узу жилиина мясляаьт тувуз дуфна кӏури, фикир апӏуранчва? Ваъ, кӏуразачвуз. Узу сар-сарихьан жара апӏуз дуфнайир вуза. 
LUK.12.52	Фицики гьамусдихъантина саб хулаъ айи хьур кас жара хьуз хъюгъди, шубур кьюриз къаршу ва кьюр шубуриз къаршу вуди; 
LUK.12.53	адаш бализ, бай адашдиз къаршу хьиди, дада шураз, риш дадайиз къаршу хьиди; сижарбаб швушваз, швушв сижарбабаз къаршу хьиди.
LUK.12.54	Халкьдизра Исайи гъапи:
LUK.12.54	– Ригъалабхъру терефнахъан гъюрайи диф гъябкъиган, дишлади: «мархь убгъиди» кӏурчва, ва гьаци шулу. 
LUK.12.55	Кьиблайин микӏ хъивиган, «гизаф мани хьибди» кӏурчва, ва гьацира шулу. 
LUK.12.56	Эй кьюб маш гъяйидар! Учву, жилин ва завун лишнари фу улупураш, гъудубгъунчва, хъа му вахтарин лишнарин мяна гьаз аьгъю шуладарчвуз? 
LUK.12.57	Гьаз учвхьан жвуван фикриинди, фу дапӏну ккундуш, аьгъю апӏуз шуладарчвухьан? 
LUK.12.58	Уву яв гьюжаткрихъди аьхюрихьна гъягъяйиз, рякъюъ имиди дугъахъди мясляаьт апӏуз чалишмиш йихь. Гьаци даршиш, дугъу уву суддиз гъахиди, судди уву жаллатӏрихьна тувди, хъа жаллатӏри уву дустагъдиъ итди. 
LUK.12.59	Хъа кӏуразавуз: аьхиримжи кепкиина гъяйиз, яв вари бурж ктипайизкьан, душв’ан удучӏвидарва.
LUK.13.1	Гьадму арайиъ сакьюдари, гьадина дуфну, Аллагьдиз икрам апӏурайиган, Пилатди Галилей уьлкейин гъийиху агьларикан, Исайиз кӏуру.
LUK.13.2	Исайи дурариз ктибтуру:
LUK.13.2	– Дурариз мициб инсафсуз жаза тувуз, дурар миди вуйи Галилей уьлкейин агьлартӏан артухъди гунагькрар ву, пну, фикир апӏуранчвахъа? 
LUK.13.3	Ваъ, кӏуразачвуз: эгер учву ичв гунгьар гардандиъ дидрисиш, тахсрар апӏури гъашиш, учвура вари гьаци йихидичву. 
LUK.13.4	Ясана учву, Силамдин чӏвурд абхъиган, гъийиху йицӏимиржир кас Ерусалимдин миди вуйи агьлартӏан артухъди тахсиркрар ву кӏури, гьисаб апӏуранчва? 
LUK.13.5	Ваъ, кӏуразачвуз: эгер учву ичв гунгьар гардандиъ дидрисди, тахсрар апӏури гъашиш, учвура вари гьаци йихидичву.
LUK.13.6	Хъа Исайи гьамциб тахалус ктибтуру:
LUK.13.6	– Сари чан багъдиъ инжирин гьар кивнади гъабхьну. Сабан, думу гьаригъ йимишар гъяш лигуз гъюру, амма гъядарди рябкъюру. 
LUK.13.7	Дугъу багъбанчийиз кӏуру: «Магьа, шубуд кӏуру йисан мина йимишар гъяш лигуз гъюраза ва гъядарди шула; думу алдабтӏ, диди давди йишв бисура». 
LUK.13.8	Хъа багъбанчийи дугъаз: «Эй агъа! Гьаму йисансана гъибт, узу, дидин кьаблихъишв дирибккну, пейин хъабхьдиза. 
LUK.13.9	Диди бегьер хуруш лигухьа, нагагь дархиш, гъюру йисан думу алдабтӏархьа».
LUK.13.10	Султ йигъан Исайи саб жугьдарин мистаъ аьгъювалар улупурайи. 
LUK.13.11	Душваъ йицӏимиржид йисан уьзрин жин кайи сар дишагьли айи. Думу, дацӏаркну, беден хъцӏабкуз даршули гъахьну. 
LUK.13.12	Исайи, думу дяркъну, дих апӏуру ва дугъаз кӏуру:
LUK.13.12	– Дишагьли! Уву яв уьзрихьан азад шулава.
LUK.13.13	Хъа Исайи дугъ’ин хилар иливуру, дишагьли дишлади хъцӏакуру ва Аллагьдин ад за апӏуз хъюгъру. 
LUK.13.14	Мистан аьхюри гьадмуган, Исайи султ йигъан адми сагъ гъапӏну кӏури, хъял кубчӏвну, халкьдиз кӏуру:
LUK.13.14	– Му ляхин апӏуз йирхьуд йигъ а, гьаддиз сагъ апӏбан бадали султ йигъан ваъ, хъа миди вуйи йирхьуд йигъари гъачай.
LUK.13.15	Агъайи дугъаз жаваб вуди гъапи:
LUK.13.15	– Эй кьюб маш гъяйидар! Ухькан гьарури султ йигъан чан йиц вая дажи, тӏунхъан хъудубчну, шид тувуз хъапӏри шулдаринхъа? 
LUK.13.16	Хъа магьа йицӏимиржид йисан иблисди йитӏнайи му Ибрагьимдин риш султ йигъан азад апӏуз хай шулдаринхъа?
LUK.13.17	Исайи гьамци кӏуруган, Дугъаз къаршу удучӏвнайи вардариз нач шулу, ва вари халкь Исайин адлу ляхнариин шад гъахьнийи.
LUK.13.18	Дугъу хъана гъапи:
LUK.13.18	– Аллагьдин Паччагьлугъ фтихъна гъубшуб ву ва думу фтихь тевза? 
LUK.13.19	Думу, инсанди бистниъ киву дилиз ухшар ву: ктубчӏвиган, дидкан бегьем гьар шулу ва завун ничхрари дидин циркларигъ мукьар апӏуру.
LUK.13.20	Исайи хъанара гъапи:
LUK.13.20	– Аллагьдин Паччагьлугъ сарун фтихь тевза? 
LUK.13.21	Думу дишагьлийи гъадабгъну, шубуб сеъ хюйик капӏну, хамир вари утуз гъибту дуниз ухшар ву.
LUK.13.22	Хъасин, гьамци аьгъювалар улупури, шагьриан шагьриз, гъул’ан гъулаз гъягъюри, Иса Ерусалимдиз рякъюъ учӏвру. 
LUK.13.23	Рякъюъ сари Дугъхьан гьерхру:
LUK.13.23	– Я Агъа! Яраб уьрхрюдар цӏибтӏан хьидайкӏан?
LUK.13.23	Исайи дугъаз кӏуру:
LUK.13.24	– Ккуру урнариантина учӏвуз гьялак йихьай, фицики гизафдариз учӏвуз ккунди, хъа учӏвуз хьибдар. 
LUK.13.25	Гьадмуган эйсийи, гъудужвну, урчӏар хъяркьди, хъа учву чӏатан гьамци кӏури урчӏарик кучри гъуздичва: «Я Агъа! Учуз урчӏар арццава». Хъа Дугъу учвуз пиди: «Учву фужар ва наънан вушра, аьгъдарзуз». 
LUK.13.26	Гьадмуган пидичва: «Учу Яв улихь ипӏури-убхъури гъахьунча ва кючйириъ Уву учуз аьгъювалар улупуйва». 
LUK.13.27	Хъа Дугъу пиди: «Учву фужар ва наънан вушра, аьгъдарзуз; Узхьан дург йихьай, вари нягьякьвалар апӏрудар!» 
LUK.13.28	Учвуз Ибрагьим, Исакь, Якьуб ва вари пайгъамбрар Аллагьдин Паччагьлугъдиъ гъяркъиган, хъа учву дилин утӏурккруган, зурба ишубна суза зигидичва. 
LUK.13.29	Хъа ригъгьудубчӏвруна алабхъру, кафарина кьибла терефарихъанди дуфнайидар Аллагьдин Паччагьлугъдиъ гъюн йивну дахьди. 
LUK.13.30	Ва магьа, аьхиримжидар сарпидарди, сарпидар аьхиримжидарди хьиди.
LUK.13.31	Думу йигъан фарисйирикан бязидари, дуфну, Исайиз гъапи:
LUK.13.31	– Удучӏвну, гьамлин гъарах, дарш Гьироддиз Уву йикӏуз ккунди а.
LUK.13.32	Дугъу дурариз гъапи:
LUK.13.32	– Душну, гьадму аьмалдар сулаз йипай: магьа гъира, закурра Исайи инсанарикан жинар ктаиди ва инсанар сагъ апӏиди, хъа саритӏ Чан ляхин ккудубкӏиди. 
LUK.13.33	Дупну ккундуки, Узуз гъина, закурна саритӏтӏан лицуз вахт имдарзуз, фицики пайгъамбрар, Ерусалимдиътӏан дарди, жара йишваъ йикӏбакк ккуркьри шулдар.
LUK.13.34	Эй, пайгъамбрар йивну йихру ва чахьна гьау илчйириин гъван уьлюбхру Ерусалим! Швнубан Узуз, пеъли чан хлинццариккна шюхъярси, яв халкь уч апӏуз ккун гъабхьунзуз, хъа учву кӏул ккивундарчва! 
LUK.13.35	Лигай, магьа ичв хал ичӏиди гъубзна. Магьа кӏуразачвуз: «Агъайин ччвурнахъ Гъюрайир ужувлакк ишри», кӏури, учву дих дарапӏкьан гагьди, Узу сарун рякъидарчвуз.
LUK.14.1	Саб султ йигъан Иса фарисйирин гьякимарикан сарин хулаз уьл ипӏуз гъюбакк ккуркьру; хъа, Дугъу гьапӏруш, дурари ул хъипнийи. 
LUK.14.2	Исайин улихь хамракк шид уч шлу аьзар кайи сар кас деънайи. 
LUK.14.3	Мициб дюшюшназ лигну, Исайи къанунчйирихьанна фарисйирихьан гьерхру:
LUK.14.3	– Султ йигъан духтирвал апӏуз хай шулин?
LUK.14.4	Дурар ккебехъну гъузру. Дугъу му аьзарлу дидисну, сагъ дапӏну, хулаз деетуру.
LUK.14.5	Мидихъди сабси Дугъу гъапи:
LUK.14.5	– Нагагь учвкан сарин бай вая йиц фуриъ абхъиш, дугъу, султ йигъ вушра, думу дишлади адабгъидаринхъа?
LUK.14.6	Дурарихьан Исайиз жаваб тувуз гъабхьундар.
LUK.14.7	Дих дапӏнайидари ужудар йишвар ктагъуради дябкъну, Исайи дурариз тахалус ктибтуру:
LUK.14.8	– Сари увуз сумчриз гъюб теклиф гъапӏиган, ужуб йишв’ин медеан, гьаз гъапиш гъач дупнайидарикан фужкӏа увутӏан артухъур вуди гъабшиш, 
LUK.14.9	хъа увузна дугъаз теклиф гъапӏури, увухьна дуфну: «Мушв гьадгъан йишв ву», кӏуруси дарибшри, даршиш думуган, начра дубхьну, харжи йишв’ин деуз мажбур хьидива. 
LUK.14.10	Саки увуз гъач дупнайиган, дуфну харжи йишв’ин деъ, увуз гъач гъапири, увухьна дуфну: «Дуст кас! Минаси кудучӏв» кӏуруганси. Гьадмуган увуз увухъди деънайидарин улихь артухъ гьюрмат хьибди. 
LUK.14.11	Фицики, шли чав учв за апӏури гъашиш, гьадму асккан хьиди, хъа учв аскканди дисрур заан хьиди.
LUK.14.12	Хъа хулан эйсийизра Исайи кӏуру:
LUK.14.12	– Лисундин вая хябяхъдин хураг апӏруган, я яв дустариз, я яв чвйириз, я яв мирасариз, ясана девлетлу гъуншйириз гъач макӏан, дурари, увузра гъач дупну, уву гьивуб увухьна хътадабкруганси. 
LUK.14.13	Хъа шадвал апӏру вахтна аьжузариз, шикастариз, ликудариз, курдариз дих апӏин. 
LUK.14.14	Ва уву бахтавар хьидива, фицики дурарихьан чпиз гьивуб увуз кьяляхъ апӏуз хьибдар, хъа явра, дугъридар чӏиви гъашиган, гьисабнаъ хьибдияв.
LUK.14.15	Му гафар гъеерхьиган, Исайин гъвалахъ деънайидарикан сари кӏуру:
LUK.14.15	– Аллагьдин Паччагьлугъдиъ уьл ипӏрур хушбахтавар ву!
LUK.14.16	Исайи дугъаз гьамци кӏуру:
LUK.14.16	– Сар касди, аьхю шадвал дюзмиш дапӏну, гизафдариз гъач гъапну 
LUK.14.17	ва, хябяхъ гъабшиган, чан лукӏ хялариз: «Гъачай, гьарсаб гьязур духьна» пуз, гьаъру. 
LUK.14.18	Хъа вардари, гаф саб дапӏнайиганси, кӏулар ккадагъуз хъюгъну. Сарпири дугъаз гъапну: «Узу жил гъадабгъназа ва узу, дина душну, дидиз дилигну ккунду, ккун апӏурза узлан хил алдабгъуб». 
LUK.14.19	Тмунури гъапну: «Узу хьуд жут йицар гъадагъназа ва узу дурариз лигуз душну ккунду, узлан хил алдабгъуб ккун апӏурза». 
LUK.14.20	Шубурпири: «Узу багарихьди эвлемиш духьнамиза ва гьаддиз гъюз шулдарзухьан» кӏуру. 
LUK.14.21	Хъа хъадакну гъафи гьадму лукӏру чан агъайиз гьамрар вари ктитну. Гьадмуган хъял кубчӏву хулан эйсийи чан лукӏраз гъапну: «Гъарах, шагьрин кючйиригъян дагну, тяди мина аьжузар, шикастдар, ликудар ва курдар хъади гъач». 
LUK.14.22	Лукӏрура, душну гьаци дапӏну, кӏуру: «Агъа, яв буйругъ тамам гъапӏунза, вушра саб хъана йишв ими». 
LUK.14.23	Агъайи лукӏраз гъапну: «Душну, кючйириан хъана хъади гъач, йиз хулан суфра хъабцӏруси апӏин. 
LUK.14.24	КӀуразавуз: гьадму улихьна дих дапӏнайидарикан сарикьан йиз хураг ипӏидар».
LUK.14.25	Сабан Исайихъди хайлин халкь гъюради гъабхьну ва Дугъу, дурарихьинди илдицну, гъапи:
LUK.14.26	– Эгер сар кас Узухьна, чан адашна дада, хпирна веледар, чвйирна чйир, гьацира чан хусуси уьмур нигь дапӏну дарфиш, дугъкан Йиз ученик хьидар. 
LUK.14.27	Чан хач кьял’ин алдрурихьан, ва Узухъди дяргърюрихьан Йиз ученик хьуз хьибдар. 
LUK.14.28	Учвкан фунури, хулар дивуз ккунди, сифте деъну, дидиз удучӏвру харжар гьисаб дарапӏди, думу дивну ккудубкӏбан бадали фйир лазим вуш гьисабназ гъададагъиш, 
LUK.14.29	ва шибритӏар ирчну, хулар ккудукӏуз дархьиш, мици гъяркъдар вари дугъ’ин гьамци кӏури аьлхъидарин: 
LUK.14.30	«Гьаму касдихьан, хулар дивуз хъюгъну, ккудуркӏуз гъабхьундар?»
LUK.14.31	Ясана фуну паччагьди, чахъ йицӏуд агъзур эскер хъади, жара паччагьдиина дяви апӏуз гъягъруган, чаина гъюрайи къад агъзур эскер айи кьушмихъди дяви апӏуз удукьидиш, улихьмиди деъну, везирарихъди мясляаьт дарапӏди гъитур? 
LUK.14.32	Ясана, гьадму кьушум ярхлаъ имиди, дугъу дяви дарапӏбан бадали йикьрар апӏуз вакилар гьаидарин? 
LUK.14.33	Гьамци учвкан гьарурихьан, чаз вари айибдихьан гьудудучӏвиш, Йиз ученик хьуз хьидар.
LUK.14.34	Кьил ужуб мутму ву; хъа эгер кьилан кьилзишин гъудубгиш, думу фти кьилзи апӏиди? 
LUK.14.35	Думу я ругдиз, я пейиндиз ярамиш дар; думу тина гатӏабхьур. Шлин ибариз ебхьураш, гъит ебхьри!
LUK.15.1	Исайихьна, Дугъахъ хъпехъбан бадали, вари налук гъюдюбхрудар ва гунагькрар гъюри гъахьну. 
LUK.15.2	Фарисйирина аьлимари, Дугъу гунагькрар кьабул апӏура ва дурарихъди уьл ипӏури шула кӏури, наразивал улупури гъахьну. 
LUK.15.3	Гьадмуган Исайи дурариз гьамциб тахалус ктибтуру:
LUK.15.4	– Учвкан, чаз варж марчч ади, дурарикан саб гъудубгиган, урчӏвцӏурна урчӏвуб чюлиъ гъитну, гъудубгуб бихъайизкьан дарабгрур фуж шул? 
LUK.15.5	Хъа дибихъну, думу гъюнариина шадди за апӏидарин? 
LUK.15.6	Ва хулаз дуфну, дустарна гъуншйир уч дапӏну, дурариз «Узухъди шадвал апӏинай, гъудубгу чарва гъибихъунзуз», – пидарин? 
LUK.15.7	КӀуразачвузки, гьамци аьршариъра чан тахсрар гардандиъ гъидису гунагькрикан, урчӏвцӏурна урчӏвур гунгьар ктарзук кӏурайи марцци касарикантӏан, артухъ шад хьиди.
LUK.15.8	Ясана фуну дишагьлийи, чаз йицӏуб арсран кепек ади, дурарикан саб гъудубгиган, чирагъ кабхьну, хал ичӏибкури, думу бихъайизкьан дарабгди гъибтур? 
LUK.15.9	Хъа му гъибихъган, чан дуст хпар ва гъуншйир уч дапӏну, дугъу: «Узухъди шад йихьай, узуз гъудубгу арсран кепек гъибихъунзуз» дарпиди гъитрин? 
LUK.15.10	Гьамци Аллагьдин малайикарра чан тахсрар гардандиъ гъидису сар гунагькриканра шад хьиди.
LUK.15.11	Исайи хъана кӏуру:
LUK.15.11	– Сар касдиз кьюр бай ади гъахьну. 
LUK.15.12	Дурарикан бицӏинури адашдиз гъапну: «Я адаш! Ихь девлетнан узуз рубкьру пай ча». Адашдира баяриз девлет пай апӏуру. 
LUK.15.13	Сакьюдар йигъарилан бицӏину чве, чаз ккубкьуб вари уч дапӏну, ярхла юрдариз гъягъюру ва, душвариъ кефниинди яшамиш шули, чаз айи девлет вари хътипӏуру. 
LUK.15.14	Хъа вари хътипӏган, гьадму юрдариъ зурбади гаш абхъру, ва думу дарвалиъ ахъру. 
LUK.15.15	Думу гьадму юрднан сар агьалийихь яшамиш хьпакк ккуркьру. Эйсийира думу чан силар уьрхюз чюллериз гьаъру. 
LUK.15.16	Думу силари ипӏурайи бужвам дипӏнура чан фун абцӏуз рази вуди шуйи, амма гьадмура дугъаз туври шулдайи. 
LUK.15.17	Чан фагьмихъна гъафиган, дугъу гьамци гъапну: «Йиз адашдин хул’ин лихурайидариз фукьан булди уьл ади шуйи, хъа узу мушваъ гашу йикӏури азу! 
LUK.15.18	Душну йиз адашдиз пидиза: „Я адаш, узу, аьршариз ва увуз къаршу духьну, гунагьвалар гъапӏунза. 
LUK.15.19	Ва сарун яв бай ву пуз лайикьлур дарза. Узу увухъ лихурайидарин жергейиз кьабул апӏин“».
LUK.15.20	Гьамци дупну, думу чан адашдихьна хътакуру. Думу ярхлаъ имиди дяркъну, адашдиз дугъан язухъ шулу ва, жаргъну душну, дугъан гардандиъ архьру ва макар апӏуру. 
LUK.15.21	Бали дугъаз кӏуруки: «Я адаш! Узу, аьршариз ва увуз къаршу духьну, гунагьвалар гъапӏунза ва сарун яв бай ву пуз лайикьлу дарза». 
LUK.15.22	Хъа адашди чан лукӏариз кӏуру: «Ужубсиб палат дубхну дугъахъ хъабхьай, хилихъ тӏубланра хъапӏай ва ликариинра алахьай. 
LUK.15.23	Хъасин гваназ дюбхнайи кӏари дубхну, убккай. Ипӏури ва убхъури шадвал апӏидихьа. 
LUK.15.24	Фицики му йиз бай дукӏну айи ва чӏиви гъахьну, дудургну айи ва гъидихъну». Гьамци вари шадвал апӏуз хъюгъну.
LUK.15.25	Аьхюну бай думуган хутӏлиъ ади гъахьну. Хутӏлиан гъюрайириз, хуларихьна багахь гъашиган, ялхъвнин мукьмар ерхьуру. 
LUK.15.26	Дугъу гъаравшарикан сарихьан гьерхру: «Му фу хабар ву?» 
LUK.15.27	Дугъура мугъаз: «Яв чве дуфна; яв адашди, думу сагъ-саламатди хътакбан сагълугънаан ганаз дюбхнайи кӏари дубккна» кӏуру.
LUK.15.28	Аьхюну чве, хъял дуфну, хулаъ учӏвуз даккунди гъахьну. Адашди, удучӏвну, дугъаз хулаз дих апӏуру.
LUK.15.29	Хъа дугъу адашдиз жаваб вуди кӏуру: «Магьа швнуд йисан увуз гъуллугъ апӏури аза ва сабанра яв гаф ликрикк ккивундарза. Хъа уву узуз йиз дустарихъди шадвал апӏуз мегьел саб мудуркьан тувундарва. 
LUK.15.30	Хъа чан пай улдугнайидарихъди дипӏну, яв гьамуну бай гъафиган, уву дугъаз дюбхнайи кӏари гъубккунва». 
LUK.15.31	Адашди дугъаз кӏуру: «Я жан бай! Уву гьарган узухъди хъава ва вари йизуб явуб ву, 
LUK.15.32	хъа яв му чве дукӏну айи ва чӏиви гъахьну, дудургну айи, гъидихъну, ва гьаддиин шад хьуб ва гешт хъапӏуб лазим вуйи».
LUK.16.1	Хъа Исайи Чан ученикариз кӏуруки:
LUK.16.1	– Сар девлетлуйиз чан мяишат идара апӏру сар кас ади гъахьну. Гьадгъу эйсийин мяишат зяя апӏура кӏури, аьрза гъюру. 
LUK.16.2	Эйсийи дугъаз дих дапӏну гъапи: «Увкан узуз ерхьурайи аьрзйир гьапӏрудар ву? Яв идара апӏбан ляхнарин гьякь-гьисаб ча, фицики сарун увхьан мяишат идара апӏуз шулдарвухьан».
LUK.16.3	Гьадмуган мяишатдин идарачийи чав-чакна кӏуру: «Узу гьапӏну ккун? Йиз агъайи хулан мяишат идара апӏувал узхьан тадабгъиди: жил йибккуз узхьан удубкьидар, шликанкӏа пул тӏалаб апӏуз начди вузуз. 
LUK.16.4	Йиз ляхнихьан гьадаиган, узу жарадарин хулариъ кьабул апӏру ужуб аьмал аьгъязуз». 
LUK.16.5	Хъа чан агъайин буржар кайидариз жа-жаради чахьна дих апӏури, дугъу сарпирихьан гьерхну: «Уву йиз агъайиз фукьан буржлу вува?» 
LUK.16.6	Дугъу: «Варж бети ччимдин» кӏуру. Хъа дугъаз идарачийи: «Ма яв расписка» ва тядиди «хьуцӏур бети бикӏ» кӏуру. 
LUK.16.7	Хъасин тмунурихьан гьерхру: «Хъа уву фукьан буржлу вува?» Дугъу: «Варж шишал дяхнин» кӏуру. Дугъазра кӏуру: «Ма яв распискара ва „миржцӏур шишал“ бикӏ». 
LUK.16.8	Хъасин эйсийи, чан нягьякь идарачийи аькьюллу ляхин гъапӏну кӏури, дугъан тяриф апӏуру. Фицики гьамусдин деврин адмийир аквнахьна чалишмиш шулайидартӏан чпин хайирнан гъаврикк ккайидар ву.
LUK.16.9	Хъа гьаддиз Узу кӏуразачвуз: учвуз жил’ин тувнайи девлетниинди жарадариз хайир тувай. Фицики му дюн’яйин девлетар тӏанкь гъапиган, учву Агъайин гьаргандин хулариъ кьабул апӏидичву. 
LUK.16.10	ЦӀиб вуйибдиъ дугъри кас – аьхюбдиъра дугъри ву, хъа цӏиб вуйибдиъ угъри – аьхюбдиъра угъри ву. 
LUK.16.11	Гьаци вуйиган, эгер учв’ина жилариин али девлет аманат апӏуз шулдарш, хъа аьршариин али хазна шли учв’инна аманат апӏиди? 
LUK.16.12	Ва эгер учву жарарин девлетнаъ угъри гъахьнуш, учвуз ичвуб шли тувди? 
LUK.16.13	Гьич сар гъуллугъчийихьанра кьюр агъайиз гъуллугъ сабси апӏуз шулдар, фицики дугъаз санур даккун, хъа тмунур ккун хьиди, вая сариз ужуди гъуллугъ апӏиди, хъа тмунуриз – чӏуруди. Аллагьдизра девлетназра сатӏиди гъуллугъ апӏуз хьибдарчвухьан.
LUK.16.14	Пул ккуни фарисйир, гьаму гафарихъ хъпехъури, Исайиин аьлхъюри гъаши.
LUK.16.15	Дугъу дурариз гъапи:
LUK.16.15	– Учву инсанарин улихь гьякьлудар вуди улупурачва, хъа Аллагьдиз ичв юкӏвар аьгъя, фицики инсанариз фу заан вуш, Аллагьдиз думу алчагъвал ву. 
LUK.16.16	Ягь’я гъяйизкьан къанун ва пайгъамбрар ади гъахьну. Хъа Ягь’я гъафихъанмина Аллагьдин Паччагьлугъдикан Ужувлан хабар рабгъура ва гьарсар дидиъ гужниинди учӏвуз чалишмиш шула. 
LUK.16.17	Амма къанундин саб цӏаркьанра дубгайиз, заварна жилар ухди дармадагъин шул.
LUK.16.18	Чан хпир гьадаурайири ва жарар хурайири кьяппавал апӏура. Хъа гьарсар жилирихьан гьудучӏву хпир хурайирира кьяппавал апӏура.
LUK.16.19	Сар кас девлетлу вуди, багьа вуйи палтар алахьури, гьар йигъан гешт хъапӏри гъахьну. 
LUK.16.20	Хъа гьацира Лазар кӏуру, чан хамриин хац алабхьнайи, дугъан урнарихъ дахъри шлу касибра гъахьну. 
LUK.16.21	Думу девлетлуйин суфрайихъан хътахьру кьацӏар вушра итӏуз рази вуйи, ва хуйири, дуфну, дугъан хацариз мелз йивури гъахьну. 
LUK.16.22	Касиб гъачӏиган, малайикари думу Ибрагьимдин багахьна гъахуру. Девлетлура йикӏуру, ва думура кивру.
LUK.16.23	Жегьеннемдиъ аьзабар зигури ади, дугъу улар за гъапӏиган, дугъаз ярхлаъ Ибрагьимна дугъан гъвалахъ деънайи Лазар рякъюру. 
LUK.16.24	Ва дугъ’ан гьарай утӏубччвуру: «Я Ибрагьим аба! Йиз язухъ апӏин; Лазар узухьна гьаъ. Дугъу чан тӏубан кӏакӏ штук кубсну, йиз мелз кьяши апӏри, узу му жегьеннемдин цӏин аьзабнакк кказа». 
LUK.16.25	Хъа Ибрагьимди дугъаз кӏуру: «Йиз бай! КӀваин апӏинки, сарун увуз яв уьмриъ рубкьру уж’вал гъурубкьунвуз, хъа Лазариз писвалтӏан фукӏа гъябкъюндар. Гьамус дугъаз мушваъ гешт ккабхъна, хъа уву аьзабнакк ккава. 
LUK.16.26	Хъа дитӏланра гъайри, явна ич арайиъ гьациб зурба деринар айихьки, милин увухьна гъюз ккунидарихьан ва дилин гьамина гъюз ккунидарихьан дилан улдучӏвуз хьибдар». 
LUK.16.27	Гьадмуган девлетлуйи гъапи: «Я аба! Увкан Лазар йиз адашдин хулаз гьауб ккун апӏурза. 
LUK.16.28	Узухъ хьур чве хъазухъ: гъит Лазари, гьадму йиз чвера гьаму аьзабнан йишваз дяргъруси, гьадрарихь чаз гъябкъюбдикан шагьидвал апӏри». 
LUK.16.29	Ибрагьимди дугъаз гъапи: «Дурариз Мусайин ва жара пайгъамбрарин китабар а; гъит гьадрарихъ хъебехъри». 
LUK.16.30	Хъа девлетлуйи кӏуру: «Ваъ, Ибрагьим аба! Белки, магьа гъачӏидарикан сар, дурарихьна дуфну, ктибтиш, дурари гунгьар гардандиъ дисиди ва тахсрар апӏидар». 
LUK.16.31	Гьадмуган Ибрагьимди дугъаз кӏуру: «Эгер дурар Мусайихъ ва пайгъамбрарихъ хъпехъурадаш, дурар, фуж гъачӏидаригъян чӏиви гъахьишра, хътругъур».
LUK.17.1	Исайи чан ученикариз кӏуру:
LUK.17.1	– Инсан гунагьвалиъ тӏаъру тямягьяр чарасуз гъиди. Аммаки тямягьяр шлиланмина гъюруш, гьадгъан гьял пис хьибди. 
LUK.17.2	Думу касдиз, тямягьвал кипну, зяифдарикан саркьан рякъ’ан адаайиз, чан гардандиъ рягънин ахал ипну, учв гьюлиз гатӏахьнийиш, ужу шлийи. 
LUK.17.3	Уягъди гъузай. Эгерки яв чвуччву увуз къаршу гунагьвал апӏураш, мапӏан йип дугъаз, ва эгер тахсир гардандиъ гъибисиш, дугълан хил алдабгъ. 
LUK.17.4	Сад йигъан увуз къаршу вуди ургуб ражари гунагь ляхин дапӏну, ва ургубан швумал вуза гъапиш, дугълан хил алдабгъ.
LUK.17.5	Ученикари Исайиз кӏуру:
LUK.17.5	– Ич хъугърувал артухъ апӏина, Агъа!
LUK.17.6	Агъайи дурариз кӏуру:
LUK.17.6	– Эгер учвуъ бицӏи дилсибкьан хъугъувал аш ва учву инжирин гьариз: «Кудубчӏвну гьюлиъ убс» гъапнийиш, думу учвухъ хъпехъидийи.
LUK.17.7	Чаз хутӏил хъапӏру вая маларихъ гъягъру лукӏ ади, думу чюлиан гъафиган, дугъаз: «Гьяракат апӏин, суфрайихъ деъ» шли кӏуру? 
LUK.17.8	Дугъаз аьксина вуди: «Узуз хябяхъдин хураг гьязур апӏин ва, юкьв’ан идибтӏну, узу ипӏури ва убхъури имиди, узуз гъуллугъ апӏин, хъасин уву ипӏин ва убхъ», пидаринхъа? 
LUK.17.9	Му лукӏру чан буйругъ тамам гъапӏну пну, дугъаз аферин пидинхъа? Пидар пну, фикир апӏураза. 
LUK.17.10	Гьаци учвура, учвуз буйругъ дапӏнайи ляхнар тамам гъапӏиган, йипай: «Учу фтинкӏа ккадру лукӏар вуча, гьаз гъапиш учу буржлу вуйиб гъапӏунча».
LUK.17.11	Ерусалимдиз гъюрайи Иса Самария уьлкейинна Галилей уьлкейин арайиъ айи 
LUK.17.12	саб гъулаъ учӏврайиган, Дугъаз цӏиб ярхласи дийигъну, хамран аьзар кайи йицӏур кас алахъуру. 
LUK.17.13	Дурари аьхю сесниинди кӏуру:
LUK.17.13	– Я Мялим Иса! Ич язухъ апӏинава!
LUK.17.14	Дурар дяркъну, Исайи дурариз кӏуру:
LUK.17.14	– Душну учву маллйириз улупай.
LUK.17.14	Дурар, гъягъюри имиди, уьзрихьан марцц шулу.
LUK.17.15	Дурарикан сар, учв сагъ гъашиб дябкъну, Аллагьдин ад за апӏури, кьяляхъ хътакуру 
LUK.17.16	ва, Исайин ликарикк дахъну, дугъу Исайиз чухсагъул кӏуру. Му Самария уьлкейин агьали вуйи. 
LUK.17.17	Гьадмуган Исайи гьерхру:
LUK.17.17	– Учву йицӏридра сагъ гъахьундайинхъа? Имбуну урчӏвур нашди? 
LUK.17.18	Дурарра гьаз, сар гъураба самариялу ктарди, Аллагьдиз чухсагъул пуз кьяляхъ хътакундар?
LUK.17.19	Хъа мугъаз гъапи:
LUK.17.19	– Гъудужвну гъарах, яв хъугъували уву гъюрхну.
LUK.17.20	Фарисйири, Аллагьдин Паччагьлугъ фила улубкьиди, кӏури, гьерхиган, Исайи дурариз жаваб тувру:
LUK.17.20	– Аллагьдин Паччагьлугъ рябкъруси гъибдар. 
LUK.17.21	Ва сарира пидарки: «думу дуфну магьа гьамшваъ а», вая «магьа гьатшваъ а», фицики Аллагьдин Паччагьлугъ ичв арайиъ а.
LUK.17.22	Гьацира Исайи ученикаризра кӏуру:
LUK.17.22	– Гьацдар йигъар гъидики, сад йигъанкьан Инсаниятдин Бай учуз рякъюз ккунийкӏан пидичва, амма рякъидарчвуз. 
LUK.17.23	Ва учвуз «гьатмагьа гьатушвахь», вая «магьа, гьамушвахь хьа» гъапишра, мягъянай ва мехъерганай: 
LUK.17.24	фицики кьюркьлин цӏаси, завун саб кӏулихъ крибчубди фици завун тмуну кӏулиз нур тувруш, гьаци хьиди Инсаниятдин Байра Чан йигъан. 
LUK.17.25	Хъа гъи Думу гизаф аьзабар ккюргъбакк ва гьамусдин наслари нигь апӏбакк ккуркьди. 
LUK.17.26	Нюгьдин йигъари фици гъабхьнуш, Инсаниятдин Балин вахтарира гьаци хьибди: 
LUK.17.27	Нюгь гимийиъ эу йигъ’ина гъяйиз, вари халкь ипӏури-убхъури, швушвар хури, швуваз гъягъюри гъахьну, хъа вари дюн’яйиин шид улубчӏвиган, дурар вари пуч шулу. 
LUK.17.28	Лутдин вахтарира гьаци гъабхьнийи: вари халкь, гъайгъусузди, ипӏури-убхъури, ариш-вериш апӏури, тум убзури, хулар тикмиш апӏури гъахьну; 
LUK.17.29	хъа Лут Содомдиан удучӏву йигъан завариан цӏинна гугуртин мархь гъубгънийи ва вари тӏанкь гъапӏнийи. 
LUK.17.30	Инсаниятдин Бай гъафи йигъанра гьаци хьибди.
LUK.17.31	Думу йигъан фуж гъваин алди гъашиш, хъа мутму – хулаъ, дурар гъадагъуз хулаз дурушри, фуж хутӏлиъ ади гъашиш, думура дурушри. 
LUK.17.32	Лутдин хпир кӏваин апӏинай. 
LUK.17.33	Фуж чан уьмур уьбхюз хъюгъиш, думу дугъу пуч апӏиди, хъа шли думу пуч гъапӏиш, гьадгъу думу чӏиви апӏиди. 
LUK.17.34	КӀуразачвуз: думу йишван саб аьхникк кьюр хьиди, дурарикан сар гъадагъиди, хъа тмунур гъитди. 
LUK.17.35	Кьюр хпир ахларихъ хъаш, дурарикан сар гъадагъиди, тмунур гъитди. [
LUK.17.36	]
LUK.17.37	Хъа гьадмуган ученикари Исайихьан гьерхру:
LUK.17.37	– Мици наан хьибди, Агъа?
LUK.17.37	Дугъу дурариз гъапи:
LUK.17.37	– Майит наан аш, гьадина люкьярра уч хьиди.
LUK.18.1	Хъасин Исайи ученикариз, чпи гьарган ккарагури ва юкӏв дар дарапӏди духьну ккун кӏури, дурариз саб тахалус ктибтуру:
LUK.18.2	– Саб шагьриъ Аллагьдихьан гучӏ ва инсанарихьан нач адру диванбеги ади гъахьну. 
LUK.18.3	Гьадму шагьриъ сар ачӏни дишагьли ади ва дугъу, диванбегийихьна гъюри, учв душмнихьан уьрх, кӏури гъахьну. 
LUK.18.4	Амма диванбегийи хайлин вахтна дугъаз иб дириври гъахьну. Хъа аьхирки дугъу чав-чакди кӏуру: узуз я Аллагьдихьан гучӏударшра, я адмийирихьан нач кадаршра, 
LUK.18.5	гьаму ачӏни дишагьлийи узу сикинди гъидритди хьпаз лигну, гьарган гъюри, узу инжик дарапӏбан бадали, думу уьрхидиза.
LUK.18.6	Агъайи хъа кӏуру:
LUK.18.6	– Ебхьуранчвуз, гьякьсуз диванбегийи фу кӏураш? 
LUK.18.7	Аллагьди уьрхидаринхъа, Чаз йигъ-йишвди ккарагурайи, Чав ктагъдар, гьеле дурар уьрхюз кьан апӏурушра? 
LUK.18.8	КӀуразачвузки, Дугъу дишлади дурар уьрхюз кюмек тувди. Амма Инсаниятдин Бализ, жил’ина гъафиган, хъугъувал бихъуйкӏан яраб?
LUK.18.9	Исайи гьацира чпин дугъривалиин шак алдарди, имбудар асккан апӏурайидаризра гьамциб тахалус хуру:
LUK.18.10	– Кьюр кас Аллагьдин хулаъ ккарагуз учӏвну: сар – фарисей, тмунурра – налукар гъадагърур. 
LUK.18.11	Фарисейи, ккарагруган, чакна гьамци кӏуру: «Я Аллагь! Увуз чухсагъул кӏураза, узу миди вуйи пис инсанарсир, тӏарашчйирсир, алдатмиш апӏрударсир, кьяппйирсир вая гьаму налукар уч апӏрурсир дарапӏбаз. 
LUK.18.12	Гьяфтайиъ кьюб ражари ушв бисури шулза, вари гъазанмиш гъапӏубдин йицӏубпи пай тувраза». 
LUK.18.13	Налукар гъадагърурихьан, ярхласи дийигъну, завузди улар за апӏузкьана гъабхундайи, хъа чан мухур убччвури, кӏури гъахьну: «Я Аллагь! Язухъ апӏина йиз, гунагькрин!» 
LUK.18.14	КӀуразачвуз, думу чан хулаз фарисейтӏан артухъди марцц духьну гъушну, фицики чав учв заан апӏурайи гьарсар кас асккан апӏиди ва чав учв аскканди дисурайир заан хьиди.
LUK.18.15	Исайихьна, дурарилан хил алдатри кӏури, набалугъ бицӏидарра хури шуйи; ученикари, кӏуруш, му гъябкъиган, гъадагъа апӏуру. 
LUK.18.16	Хъа Исайи, бицӏидариз чахьна дих дапӏну, кӏуру:
LUK.18.16	– Бицӏидар узухьна гъюз гъитай, гъадагъа мапӏанай, Аллагьдин Паччагьлугъ гьацдаринуб ву. 
LUK.18.17	Гьякь кӏуразачвуз, Аллагьдин Паччагьлугъ бицӏириси кьабул дарапӏур дидиъ учӏвидар.
LUK.18.18	Гьюкумдрарикан сари Исайихьан гьерхру:
LUK.18.18	– Я гъяни Мялим! Ккудудубкӏру уьмур рубкьбан бадали, узу фу дапӏну ккунду?
LUK.18.19	Исайи дугъаз гъапи:
LUK.18.19	– Гьаз Узуз гъянир кӏурава? Сар Аллагьдилан гъайри саркьан гъянир дар. 
LUK.18.20	Хъа гьамцдар Аллагьдин табшуругъар аьгъявузки: «кьяппавал мапӏан», «адми миликӏан», «мигьитӏибкӏан», «кучӏлин шагьидвал мапӏан», «адашдизна дадайиз гьюрмат апӏин».
LUK.18.21	Дугъу жаваб туву:
LUK.18.21	– Вари гьамрар йиз жигьил вахтарихъанмина тамам апӏураза.
LUK.18.22	Гьаму деебхьну, Исайи дугъаз гъапи:
LUK.18.22	– Сабсан увуз гьубкӏрадар: увуз айи-адру девлет масу тувну, касибариз пай апӏин, гьадмуган аьршариъ увуз девлет хьибдивуз. Хъасин Узухъди гъач. 
LUK.18.23	Му гафар гъеерхьиган, му кас пашман шулу, гьаз гъапиш думу гизаф девлетлу вуйи.
LUK.18.24	Дугъан пашманвал гъябкъю Исайи кӏуру:
LUK.18.24	– Девлетлуйириз фукьан читин дарин Аллагьдин Паччагьлугъдиъ учӏвуз! 
LUK.18.25	Девлетлуйиз Аьршарин Паччагьлугъдиъ учӏвубтӏан, девейиз рубдин гъюн’ан удубчӏвуб рягьят ву.
LUK.18.26	Му гафар гъеерхьдари гьерхру:
LUK.18.26	– Шилхьан учв уьрхюз хьиди?
LUK.18.27	Исайи кӏуру:
LUK.18.27	– Инсанарихьан даршлуб Аллагьдихьан шулу.
LUK.18.28	Петри Дугъаз кӏуруки:
LUK.18.28	– Магьа учу, вари учуз айиб гъибтну, Увухъди хъачаки.
LUK.18.29	Исайи дурариз кӏуру:
LUK.18.29	– Дугъриди кӏуразачвуз: Аллагьдин Паччагьлугъ бадали чан хал вая шив, ваяки чвйирна чйир, ясана абйир-бабар ва веледар дирчну, фуж Узухъди гъафиш, 
LUK.18.30	гьадгъаз му вахтари мурартӏан швнубсабан артухъ хьибди ва гъюзимбу вахтарира ккудудубкӏру уьмур хьибди.
LUK.18.31	Хъа йицӏикьюр Чан ученикар гъирагъдиз гьадаъну, дурариз кӏуру:
LUK.18.31	– Магьа ухьу Ерусалимдиз гъягъюрахьа ва Инсаниятдин Балкан пайгъамбрарилантина дибикӏнайиб вари тамам хьибди:
LUK.18.32	«Ав, Думу аллагьсузарин хилиз тувди, Дугъ’ина аьрвалар хиди, Думу алчагъ апӏиди, Дугъ’ин тутйир алатӏиди. 
LUK.18.33	Думу гъирмажарихьди урччвиди ва, аьхирки, йикӏиди, хъа шубудпи йигъан Думу чӏиви хьиди».
LUK.18.34	Амма ученикар фтинкӏа гъаври ахъундайи; му гафарин сир дурарихьна гъурубкьундайи ва дурарихьан Исайи гъапиб аннамиш апӏуз шуладайи.
LUK.18.35	Иса Ерихон шагьрихьна гъюрайиган, сар кур кас, садакьа ккун апӏури, рякъюхъ деънайи. 
LUK.18.36	Дугъу, чан гъвалхъантина халкь гъягъюрайиб деебхьну, гьерхру:
LUK.18.36	– Му фу хабар ву?
LUK.18.37	Дугъаз: «Назаретдиан вуйи Иса гъюра», – гъапнийи. 
LUK.18.38	Гьадмуган дугъу чӏигъ апӏуру:
LUK.18.38	– Я Давудгъярин Бай Иса! Йиз язухъ апӏина!
LUK.18.39	Улихьди гъягъюрайидари куриз ккебехъ кӏуйи, амма дугъу айибтӏан артухъ чӏигъ гъапӏу:
LUK.18.39	– Давудгъярин Бай! Йиз язухъ апӏин!
LUK.18.40	Исайи, хъугъужвну, думу Чахьна хуз амур апӏуру. Ва думу гъафиган, дугъхьан гьерхру:
LUK.18.41	– Узкан фу ккундувуз?
LUK.18.41	Дугъу кӏуру:
LUK.18.41	– Агъа! Узуз рябкъюз ккундузуз.
LUK.18.42	Исайи дугъаз гъапи: «Рябкъ! Яв хъугъвали уву гъюрхну». 
LUK.18.43	Дугъаз дишлади рябкъюри шулу, ва думу, Аллагьдин ад за апӏури, Исайихъди гъушу. Вари халкьди, му дябкъну, Аллагьдин тяриф апӏури гъаши.
LUK.19.1	Хъасин Иса, Ерихондиъ учӏвну, шагьриантина гъягъюри гъахьну. 
LUK.19.2	Душваъ налук гъюдюбхрударин аьхюр вуйи Заккай кӏуру сар девлетлу кас айи. 
LUK.19.3	Дугъаз Иса рякъюз ва фицир вуш лигуз ккун гъабхьи, амма халкьдигъян рякъюз шуладайи, фицики Заккай жандкин исчӏлир вуйи. 
LUK.19.4	Хъа улихьинди жаргъну, Иса рякъбан бадали, Заккай инжирин гьаригъ гъючӏвру, гьаз гъапиш Иса гьадушвхьантина душну ккунди айи. 
LUK.19.5	Исайиз, душвахьна гъафиган, Заккай рякъюру ва кӏуру:
LUK.19.5	– Заккай! Чикиди гъюдучӏв, фицики гъи Узу яв хулаъ хялижв духьну ккунду.
LUK.19.6	Дугъу, дишлади гъюдучӏвну, Иса чан хулаъ шадвалиинди кьабул апӏуру. 
LUK.19.7	Му гъябкъю халкьдик гъал кабхъру ва, Иса гунагькар касдихь дергну кӏури, наразиди улхури гъахьну. 
LUK.19.8	Заккайи Агъайиз кӏуруки:
LUK.19.8	– Агъа! Йиз девлетнан гьацӏ узу касибариз тувдиза ва, эгер узу шлихьан артухъ гъадабгънуш, юкьуб ражари артухъ тувдиза.
LUK.19.9	Исайи дугъаз гъапи:
LUK.19.9	– Гъи му хулазра уьрхювал гъафну, фицики мура Ибрагьимдин насликан ву. 
LUK.19.10	Инсаниятдин Бай пуч шулайидар агуз ва ккадагъуз дуфнайир ву.
LUK.19.11	Гьамдихъ хъпехъурайидариз Исайи сабсана тахалус ктибтуру, фицики, Думу Ерусалимдиз багахь духьнайиган, гизафдари, лап багарихьди Аллагьдин Паччагьлугъ улубкьиди пну, фикир апӏурайи. 
LUK.19.12	Гьаци вуйиган Исайи кӏуру:
LUK.19.12	– Заан тухмиан вуйи сар кас, учв паччагьвализ тяйин апӏбан кьяляхъ хътакуз кӏури, ярхла уьлкейиз гъягъюру. 
LUK.19.13	Рякъюъ учӏвайиз, дугъу чан йицӏур гъуллугъчийиз дих дапӏну, гьардихьна йицӏуб гъизилин манат тувру ва кӏуру: «Узу хътакайиз, му пул ляхник кипай». 
LUK.19.14	Хъа му юрднан агьалйириз думу ккунир дайи, ва дугъан кьяляхъди учв гъягърушваз адмийир гьаъру: «Дугъу ич паччагьвал дапӏну ккундарчуз» пуз. 
LUK.19.15	Мидизра дилигди, паччагьди тяйин дапӏну хътакиган, чав пул туву гъуллугъчйириз, шли фу гъазанмиш гъапӏнуш аьгъю апӏбахъди, чахьна дих апӏуру. 
LUK.19.16	Сарпири дуфну кӏуру:
LUK.19.16	– Агъа, яв саб гъизилин манатди йицӏуб гъизилин манат гъазанж гъабхну.
LUK.19.17	Агъайи дугъаз гъапну:
LUK.19.17	– Аферин увуз, ужур гъуллугъчи! Уву бицӏи ляхниъ дугъри хьувализ яв хилиз йицӏуб шагьур гъадагъ.
LUK.19.18	Кьюрпири дуфну кӏуру:
LUK.19.18	– Агъа, яв саб гъизилин пули хьуб гъизилин манат гъазанж гъабхну. 
LUK.19.19	Мугъазра кӏуру:
LUK.19.19	– Увухьнара идара апӏуз хьуб шагьур тувраза.
LUK.19.20	Шубурпири дуфну кӏуру:
LUK.19.20	– Агъа, магьа яв гъизилин манат: ягълухъигъ гъивну гъюбхюнза. 
LUK.19.21	Фицики узуз увхьан гучӏ гъабхьнийзуз, гьаз гъапиш уву инсафсуз адми вува: жвуву дидривуб гъадабгърур ва жвуву дурубзуб ккадабцӏрур.
LUK.19.22	Паччагьди дугъаз гъапну:
LUK.19.22	– Узу яв гафариинди яв диван апӏидиза, аьмалдар лукӏ! Увуз узу инсафсуз адми вуйиб, жвуву дидривуб гъадабгърур ва жвуву дурубзуб ккадабцӏрур вуйиб аьгъяди, 
LUK.19.23	уву йиз пул, узуз гъазанж гъюруганси, гьаз ишлетмиш гъапӏундарва?
LUK.19.24	Ва чан улихь дийигънайидариз кӏуру:
LUK.19.24	– Дугъахь хьайи пул дибисну, йицӏуб гъизилин пул хьайириз тувай.
LUK.19.25	Хъа дурари паччагьдиз кӏуру:
LUK.19.25	– Я агъа, дугъахь йицӏуб гъизилин манат гьацира хьа.
LUK.19.26	– КӀуразачвуз, гьарсар айириз хъана тувну хьибди, хъа адрурихьан айибра тадабгъиди. 
LUK.19.27	Хъа узу чпин паччагь духьну даккни, йиз душмнар гьамина аькъинай ва йиз улихь урччвай.
LUK.19.28	Гьамци дупну, рякъ давам апӏури, Иса Ерусалимдиз багахь шулайи. 
LUK.19.29	Елион дагъдихь, Вифагия ва Вифания гъуларихьна багахь шулайиган, Дугъу Чан кьюр ученик, гьамци дупну, дина гьаъру:
LUK.19.30	– Гьатму гъаншариъ айи гъулаз гъарахай, душваъ учӏвиган, мегьел сар каскьан элелеу, дибтӏнайи гъудугъ бихъидичвуз. Думу тудубчну гьамина аьбкъинай. 
LUK.19.31	Нагагь шликӏа: «Му гьаз тудубчурачва?» пну, гьерхиш, дугъаз гьамци йипай: «Думу Агъайиз бакарди ву».
LUK.19.32	Гьаъдар гъушу ва, Исайи гъаписи, дурариз гъудугъ бихъуру. 
LUK.19.33	Дурари гъудугъ тудубчурайиган, дидин эйсийи дурарихьан гьерхру:
LUK.19.33	– Гъудугъ гьаз тудубчурачва?
LUK.19.34	Дурари жаваб тувру:
LUK.19.34	– Думу Агъайиз бакарди ву.
LUK.19.35	Думу Исайихьна хуру. Даждиин чпин палтар илирчну, хъасин Иса дид’ин илитуру. 
LUK.19.36	Иса гъягъруган, халкьди рякъюкк чпин палтар ккирчуйи.
LUK.19.37	Хъа Думу Елион дагъдин канчӏлихъна гъурукьиган, вари Дугъан ученикари шадвалиан, чпиз гъяркъю вари аьламатарин сагълугънаан, зарб сесниинди Аллагьдин тяриф апӏуз хъюгъру:
LUK.19.38	– Агъайин ччвурнахъди гъюрайи
LUK.19.38	Паччагьдиз уж’вал ишри!
LUK.19.38	Завариин мясляаьт, аьршариъ ад ибшри!
LUK.19.39	Халкьдин арайигъян бязи фарисйири Исайиз кӏуру:
LUK.19.39	– Мялим! Яв ученикариз гъадагъа апӏин.
LUK.19.40	Хъа Дугъу дурариз жаваб вуди кӏуру:
LUK.19.40	– КӀуразачвузки, нагагь дурар ккебехъиш, гъванар улхиди.
LUK.19.41	Хъа Ерусалимдиз багахь гъашиган, дидиз лигури, Иса гъишу. 
LUK.19.42	Хъа кӏуру:
LUK.19.42	– Хуб ужу шлийи, эгер увуз мясляаьт шли хураш, гьамус аьгъю гъабхьнийиш! Амма му яв уларихьан гьамусяаьт гьебкна. 
LUK.19.43	Ув’ин гьацдар йигъар улуркьидики, яв душмнари увлан барйир илтӏикӏиди, кьялаъ тӏапӏди ва варишварихъанди ув’ина гьюжум апӏиди. 
LUK.19.44	Ва яв веледарихъди уву ккидипиди, яв гъван гъвандиин гъибтидар, фицики увухьна Аллагь гъафи йигъ аьгъю гъабхьундарвуз.
LUK.19.45	Хъасин Аллагьдин хулаъ учӏвну, Дугъу душваъ шей’ар масу туврайидарна гъадагъурайидар, гьамци кӏури, утӏурккуру:
LUK.19.46	– Гирами китабариъ дибикӏна: «Йиз хал ккарагру хал хьибди», хъа учву дидкан тӏарашчйирин мугъара дапӏначва.
LUK.19.47	Хъа гьаддихъантина Исайи Аллагьдин хулаъ гьар йигъан аьгъювалар улупури гъахьну. Жугьдарин аьхюну маллйирина, аьлимарина халкьдин улихь хьайидари Думу йикӏуз чара абгури шулу. 
LUK.19.48	Хъа бихъури гъабхундар, гьаз гъапиш халкь, Дугъхьан гьудудучӏври, Дугъахъ хъпехъури шуйи.
LUK.20.1	Гьадму сад йигъан, Исайи Аллагьдин хулан гьяятдиъ Ужувлан хабарнакан аьгъювалар улупурайи вахтна, агъсакъларра хъади Дугъахьна жугьдарин аьхюну маллйирна аьлимар дуфну, 
LUK.20.2	Дугъаз кӏуру:
LUK.20.2	– Учуз, Уву му ляхнар фициб гьюкмиинди апӏураш, Увуз мициб гьюкум шли тувнаш, йип.
LUK.20.3	Исайи дурариз жаваб вуди кӏуру:
LUK.20.3	– Узура учвуз саб суал тувдиза, йипай Узуз: 
LUK.20.4	Ягь’яйин штуан апӏувал аьршариан вуйин, даршиш инсанарихьан?
LUK.20.5	Дурари, фикрарикк ккахъну, чиб-чпикди гьамци пуз хъюгъру:
LUK.20.5	– Эгер ухьу «аьршариан» гъапиш, Дугъу пиди: «Учву дугъахъ гьаз хъугъундарчва?» 
LUK.20.6	Хъа эгер «инсанарихьан» гъапиш, гьадмуган вари халкьди ухь’ина гъван уьлюбхиди, гьаз гъапиш халкь, Ягь’я пайгъамбар ву кӏури, хъугъна.
LUK.20.7	Гьаддиз дурари: «Наънан вуш аьгъдарчуз» гъапнийи. 
LUK.20.8	Исайи дураризра гъапи:
LUK.20.8	– Узура пидарзачвуз, фициб гьюкмиинди му апӏураш.
LUK.20.9	Хъасин халкьдихьинди илдицну, Дугъу гьамциб тахалус ктибтуру:
LUK.20.9	– Сар касди тӏумтӏин багъ ибтру, ва тӏумутӏчйирихьна арендайиз тувру ва учв хайлин вахтназ удучӏвну гъягъюру. 
LUK.20.10	Вахт гъабхьиган, дугъу тӏумутӏчйирихьна чан пай тӏумтӏар хуз лукӏ гьаъру, амма дурари лукӏ дурччвну, фукӏара тутрувди утӏуккуру. 
LUK.20.11	Хъана жара лукӏ гьаъру, ва думура дурччвну, сюгмиш дапӏну, фукӏа хьтарди хътауру. 
LUK.20.12	Хъана шубурпирра гьаъру, дурари думура дурччвну, зийнар дапӏну, хътӏурккуру. 
LUK.20.13	Гьадмуган тӏумтӏин багъдин эйсийи гъапну: «Узу гьапӏну ккунду? Йиз масан бай гьаъдиза, белки, думу дяркъну, дурариз нач шул».
LUK.20.14	Хъа думу гъяркъиган, тӏумутӏчйири чпин арайиъ гьамци фикир апӏуру: «Му эйсийин ирсчи ву, гъачай думу йивну йикӏухьа, ирс ухьуз гъубзди». 
LUK.20.15	Думу, багъдиан адаъну, йикӏуру. Багъдин эйсийи дурарикан гьапӏди? 
LUK.20.16	Учв дуфну, му тӏумутӏчйир йихиди ва багъ жарадарихьна тувди.
LUK.20.16	Му гъеебхьдари кӏуруки:
LUK.20.16	– Дициб ляхин саб вахтнара дарибшри!
LUK.20.17	Хъа Исайи, дурарилан ул илбицну, гьерху:
LUK.20.17	– Хъа му дибикӏнайибдин мяна фу ву: «Устйири гатӏабхьу гъван мурччвануб гъабхьну?» 
LUK.20.18	Гьадму гъвандиина ахъу гьарсар парчйир хьиди, хъа думу гъван шил’ина абхъиш, чархьиди.
LUK.20.19	Жугьдарин аьхюну маллйирна аьлимар Исайи ктибту тахалус чпикан вуйибдин гъаври ахъру. Дурари гьадмуган, Иса йикӏбан бадали, саб багьна абгури гъахьну, хъа халкьдихьан гучӏуйи.
LUK.20.20	Хъасин Дугъ’ин ул алди гъитру, Дугъахъ футнакрар хъитру. Дурари, чпи зиълан дугъриди улупури, Дугъу гъапи гафарикан багьна дапӏну, хъасин Иса гьюкумдарин хилиз тувбан бадали, чарйир агуз хъюгъру.
LUK.20.21	Сабан дурари Исайихьан гьерхру:
LUK.20.21	– Мялим! Учуз Уву гьякь кӏурайиб ва аьгъювалар улупурайиб, гьич сарин машназ дилигди инсанар Аллагьдин дугъри рякъюъ тӏаърайиб аьгъячуз. 
LUK.20.22	Учуз йип: Учу Римдин паччагьдиз налук тувуз хай шулин, дарш шулдарин?
LUK.20.23	Исайи дурарин аьмалдарвалин гъаври ахъну, гъапи:
LUK.20.24	– Узуз пул улупай: мидик шлин шикилна ччвур ка?
LUK.20.24	Дурари: «Рим паччагьдин» – пну, жаваб тувру. 
LUK.20.25	Дугъу дурариз кӏуру:
LUK.20.25	– Гьаци вуйиган, паччагьдинуб паччагьдиз, хъа Аллагьдинуб Аллагьдиз тувай.
LUK.20.26	Гьамци халкьдин улихь, Исайин гафариъ гьякьсузвал абгуз даршиди, Дугъан жавабниин мюгьтал духьну, дурар ккебехъу.
LUK.20.27	Гьадму вахтна гъачӏидар чӏиви шлуб дар кӏурайи саддукйирикан сакьюдари дуфну гьерхру:
LUK.20.28	– Мялим! Мусайи учуз, эгер хпир айи чве веледар даршиди гъачӏиш, гьадгъан хпир тмуну чвуччву гъадагъну, чан чвуччвун тум арайиз дубхьну ккунду, кӏури дибикӏна. 
LUK.20.29	Ургур чве гъахьну: сарпир, хпир духну, велед даршиди гъакӏну. 
LUK.20.30	Гьадму хпир кьюрпи чвуччву чаз дитну, хъа гьадмура велед даршиди гъакӏну. 
LUK.20.31	Думу хпир шубурпири, хъасин – вари ургрид чвйирира чпиз дитри, велед даршиди, вари чвйир гъийихну. 
LUK.20.32	Аьхирки гьадму дишагьлира гъакӏну. 
LUK.20.33	Гьаци вуйиган, гъиямат йигъан вари чӏиви шлуган, думу шлин хпир хьиди? Ургрид чвйиризра думу швуваз гъушнийи аьхир!
LUK.20.34	Исайи дурариз жаваб вуди гъапи:
LUK.20.34	– Гьамус яшамиш шулайи гьаму аьсрин веледари швушвар хура ва швуваз гъягъюра. 
LUK.20.35	Хъа ккудудубкӏру уьмриз гъачӏихъан чӏиви хьуз лайикь вуйидари душваъ я швушвар хурдар, я швуваз гъягъюрдар. 
LUK.20.36	Дурарихьан сарун йикӏузра хьидар, фицики дурар малайикарси ву. Хъа дурар чӏиви хьувалиинди Аллагьдин веледар ву.
LUK.20.37	Хъа гъийихдар чӏиви хьуб дугъридан гьякь вуйивал Мусайира улупураки: учв зазран рукнахь хьайиган Агъайиз «Ибрагьимдин Аллагь, Исакьдин Аллагь ва Якьубдин Аллагь» гъапнийики. 
LUK.20.38	Аллагь дийихнайидарин ваъ, хъа чӏивидарин Аллагь ву, фицики дугъандар вари чӏивидар ву.
LUK.20.39	Мидиз аьлимарикан бязидари гъапну:
LUK.20.39	– Мялим! Уву дурариз ужуди гъапунва.
LUK.20.40	Сарун сарира Исайихьан гьич сабдиканра гьерхуз кӏубанвал гъапӏундар.
LUK.20.41	Хъа Исайи дурариз кӏуру:
LUK.20.41	– Гьаз Месигь Давудгъярин Бай ву кӏура? 
LUK.20.42+LUK.20.43	Чав Давудри Мяълийирин китабдиъ кӏура:
LUK.20.42+LUK.20.43	«Аллагьди йиз Агъайиз гъапну:
LUK.20.42+LUK.20.43	Узу Яв душмнар, духну,
LUK.20.42+LUK.20.43	Яв ликарикк дахьайизкьан,
LUK.20.42+LUK.20.43	Йиз арччул гъвалахъ деъ».
LUK.20.44	Давудри Дугъаз Агъа кӏура, гьаци вуйиган Думу дугъан Бай фици хьидихъа?
LUK.20.45	Вари халкь хъпехъурайиган, Исайи Чан ученикариз кӏуру:
LUK.20.46+LUK.20.47	– Ярхи палтар алди лицру къанунчйирихьан ихтият йихьай. Дурариз чпин тяриф апӏури, халкьар уч шлушвариъ чпи тебрик апӏури ккунду, мистариъ ва ипӏру-убхърушвариъ варитӏан гьюрматлу йишвариин деуз ккунидар ву. Дурари ачӏни хпарин хулар тадагъну хътитӏуру, кьюб маш гъяди гъудгнар апӏуру. Дурариз варитӏан яман жаза хьибди.
LUK.21.1	Кьяляхъ илдициган, Исайиз Аллагьдин хулан хазнайиъ садакьйир иврайи девлетлуйир рякъюру. 
LUK.21.2	Дугъаз гьацира кьюб шигьи дирчу сар касиб ачӏни хпирра рякъюру. 
LUK.21.3	Гьадмуган Исайи кӏуру:
LUK.21.3	– Гьякьди кӏуразачвуз, гьаму ачӏни дишагьлийи вардаритӏан гизаф дивну, 
LUK.21.4	Фицики миди вуйидари садакьйир уьлдюгънайивалиан артухъ вуйибдикан дивну, хъа дугъу чан касибвалиан чаз айи-адруб вари дивну.
LUK.21.5	Ученикарикан сакьюдари: «Аллагьдин хал фукьан уччву гъванарихьди ва багъишарихьди фукьан ужуди дабалгнадаринхъа!» гъапиган, Исайи гьамци кӏуру:
LUK.21.6	– Гьацдар йигъар гъидики, учвуз рябкъюрайишваъ гъван гъвандиин гъубзидар, вари даргъиди.
LUK.21.7	Хъа Дугъхьан гьерхру:
LUK.21.7	– Я Мялим! Дици фила хьибди? Мици шлу вахт фициб лишниинди аьгъю хьибди?
LUK.21.8	Исайи гъапи:
LUK.21.8	– Учву алдатмиш апӏуз мигъитанай, фицики гизафдар Йиз ччвурнаккди, «Месигь вуза» кӏури, вая «Месигь гъюру вахт улубкьна» кӏури, гъиди. Вара-вара дурарихъди мягъянай. 
LUK.21.9	Учвуз дявйириканна гъалабулугъарикан гъеебхьиган, гучӏ мапӏанай, фицики дурар вари улихь хьуз ккайи ляхнар ву, хъа му сабан аьхир дар.
LUK.21.10	Хъана Исайи ученикариз гъапи:
LUK.21.10	– Халкь халкьдиин ва паччагьлугъ паччагьлугъдиин алархьиди. 
LUK.21.11	Жюрбежюр йишвариъ зурбади жилар тӏурччвиди, гаш’вал ва уьзрар ахьди, завариан гучӏ шлу гьядисйир хьиди ва зурба аьламатнан лишнар гъиди. 
LUK.21.12	Вари гьамрар хьайиз, учву дисбан бадали, ичв кьяляхъ хъергди. Узу себеб духьну, мажлисариъ ичв диван апӏиди, учву дустгъариъ итди, паччгьаринна гьюкумдрарин улихь учвухь жаваб тувуз гъитди. 
LUK.21.13	Учву Йиз шагьидар хьидичва. 
LUK.21.14	Гьаци вуйиган, Узхъанди учву фициб жаваб тувруш, дидкан улихьмиди фикир мапӏанай, 
LUK.21.15	фицики учвуз къаршу дийигъуз вая учву батӏул апӏуз гьич сарихьанра даршлуси гафар ва акьюллувал Узу тувдизачвуз. 
LUK.21.16	Гьацира абйир-бабари, чвйирина мирасари ва дустари учву масу тувди, учвкан саспидар йивну йихиди. 
LUK.21.17	Йиз ученикар хьпаз лигну, учву варидариз даккун хьиди. 
LUK.21.18	Хъа ичв кӏуллан гьич саб чӏаркьан алдабхъидар. 
LUK.21.19	Ичв сабур апӏувалиинди ичв рюгь-юкӏв уьрхидичва.
LUK.21.20	Ерусалим кьушмари кьялаъ тӏапӏну гъябкъиган, аьгъю йибхьайки, думу ккадабхъуз багахь дубхьна. 
LUK.21.21	Гьадмуган Ягьудия уьлкейиъ айидар дагълариз гьергри, фуж шагьриъ ади гъашиш, дид’ан удучӏври, хъа фуж шагьрин аьтрафарихъ хъади гъашиш, дидиъ удручӏври. 
LUK.21.22	Гьаз гъапиш му йигъар жаза гьадабтӏру йигъар хьиди ва вари дибикӏнайиб гьадмуган тамам хьибди. 
LUK.21.23	Гъагъдиъ айидаринна нанайихъ бицӏидар хъайидарин гьадму йигъари гьял пис хьибди! Аллагьдин хъял гьаму халкьдиин алабхъиди. 
LUK.21.24	Гизафдар ханжлин мурзнахьан йихиди ва гизафдар жара халкьарин йисирвалиъ хьиди. Хъа Ерусалим жара халкьари, чпин деврар ккудукӏайиз, ликриккан апӏури хьибди.
LUK.21.25	Хъа ригъдиин, вазлиин ва хядариин аьламатнан лишнар хьиди. Жилиин гьюлерин сесерихьан ва ирикьуваларихьан халкьариз аьжузвал ва гъалабулугъ хьибди. 
LUK.21.26	Инсанар гучӏбаан ва дюн’яйиина гъюз ккайи бедбахтвалариз ккилигувалиан зяйиф хьиди, гьаз гъапиш завар ккадаршвиди. 
LUK.21.27	Хъа гьадмуган дурариз кьувват ва зурба гьяйбат хъади дифриинди гъюрайи Инсаниятдин Бай рякъиди.
LUK.21.28	Гьамрар вари кӏулиз удучӏвуз хъюгъиган, гучӏ мапӏанай ва ичв кӏулар за апӏинай, фицики гьадмуган учву азад апӏру вахт хъубкьра.
LUK.21.29	Хъасин Исайи дурариз тахалус ктибтуру:
LUK.21.29	– Инжирин ва миди вуйи вари гьарариз лигай: 
LUK.21.30	дурари кӏаж адабшвурайиган, учвуз, му дябкъну, хьад багахь шулайиб аьгъю шулучвуз. 
LUK.21.31	Гьаци учвузра, гьамрар гъяркъган, Аллагьдин Паччагьлугъ багахь дубхьнайивал аьгъю апӏинай. 
LUK.21.32	Гьякь кӏуразачвуз: му вари улубкьайиз гьамусдин насил гъубзди. 
LUK.21.33	Заварна жилар ккадахьиди, хъа Йиз гафар дургидар.
LUK.21.34	Учв’ин гьадму йигъ хабарсузди улулубкьбан бадали, убхъбиинди, ичкивалиинди ва яшайишдин гъайгъушнариинди ичв юкӏвар тямягьвалиъ адрахьбаз ихтият йихьай, 
LUK.21.35	фицики му жилиин яшамиш шулайи вардариин якьинди улубкьиди. 
LUK.21.36	Гьаци вуйиган гьарсаб вахтна уягъди гъузай, гъюзимбу вари завалариккан ккадархьруси, ккарагури йихьай ва Инсаниятдин Балин улихь дийигъуз шлуганси гъузай.
LUK.21.37	Йигъар Исайи Аллагьдин хулаъ аьгъювалар улупури, хъа йишвар, кӏуруш, дилин удучӏвури, Елион дагъдиин адауйи. 
LUK.21.38	Вари халкь гвачӏнин Аллагьдин хулаз Исайихъ хъпехъуз гъюри гъахьну.
LUK.22.1	Личӏван лавшар итӏру Пасха кӏуру машквар багахь шулайи. 
LUK.22.2	Аьхю маллйирина къанунчйири Иса йикӏуз чарйир агурайи, аммаки дурариз халкьдихьан гучӏурайи. 
LUK.22.3	Хъа Исайин йицӏикьюр ученикдикан сариъ, Искариот лакӏам хъайи Ягьудайиъ, иблис убчӏвру. 
LUK.22.4	Думу аьхю маллйирихьна ва гъаравларин аьхюдарихьна, Иса фици дурарин хилиз тувруш, йикьрар апӏуз гъягъюру. 
LUK.22.5	Дурар, шад духьну, дугъаз пул тувуз рази шулу. 
LUK.22.6	Ягьудайи гаф тувру: халкь алдру йишваъ Иса дурарин хилиз тувуз гъулай вахт абгури шулу.
LUK.22.7	Лавшарин йигъ улубкьуру, ва гьадмуган Пасхайин ччил, гъурбан дапӏну, дубккну ккундийи.
LUK.22.8	Исайи Петрна Югьан: «Душну ухьуз пасхайин хураг гьязур апӏинай», – дупну, гьаъру. 
LUK.22.9	Дурари Дугъхьан гьерхру:
LUK.22.9	– Учу наан гьязур дапӏну ккундувуз?
LUK.22.10	Дугъу дурариз кӏуру:
LUK.22.10	– Учву шагьриъ учӏвиган, шид айи гажин гъабхурайи сар кас гьахъдичвуз. Гьадгъан кьяляхъди душну, гьадму учӏву хулаъ учӏвай, 
LUK.22.11	ва хулан эйсийиз йипай: «Мялимди гьерхра: „Узу ученикарихъди пасхайин хураг ипӏру хал набши?“» 
LUK.22.12	Дугъу, учвуз ккабалгнайи заан аьхю хал улупиди; хураг гьадушваъ гьязур апӏинай.
LUK.22.13	Дурар гъушу, ва чпиз гъаписи дибихъну, пасхайин хураг гьязур гъапӏу.
LUK.22.14	Хъа вахт гъабшиган, Чан вакиларра хъади, Иса, гъюн йивну, суфрайихъ деънийи. 
LUK.22.15	Исайи дурариз кӏуру:
LUK.22.15	– Узу аьзабнакк ккуркьайиз, учвухъди гьаму пасхайин хураг ипӏуз гизаф юкӏв хъайиз. 
LUK.22.16	КӀуразачвузки, сарун му пасхайин хураг, Аллагьдин Паччагьлугъдиъ гьязур дархьикьан гагьди, ипӏидарза.
LUK.22.17	Зах гъадабгъну, Аллагьдиз чухсагъул дупну, Исайи кӏуру:
LUK.22.17	– Гьаму бисай ва ичв арайиъ пай апӏинай, 
LUK.22.18	кӏуразачвуз: Узу сарун тӏумтӏарин му чяхир убхъидарза. Узу цӏийи чяхир Аллагьдин Паччагьлугъдиъ убхъидиза.
LUK.22.19	Хъасин уьл гъадабгъну, Аллагьдиз чухсагъул дупну, думу гьудубтӏуру ва, дурарихьна тувну, кӏуру:
LUK.22.19	– Му учвхъанди туврайи Йиз жан ву. Узу кӏваин алаури, гьамци апӏинай.
LUK.22.20	Ари гьамци, хябяхъдин хураг ипӏбахъан, Исайи хъанара, зах дибисну, кӏуру:
LUK.22.20	– Му зах учвхъанди удубзурайи Йиз ифдиинди йитӏурайи цӏийи йикьрар вуйиз. 
LUK.22.21	Хъа магьа Узу масу тувуз ккайир Узухъди саб суфрайихъ деъна. 
LUK.22.22	Инсаниятдин Бай Чаз улупнайиганси гъягъюра, вушра Думу масу туврайи касдин гьял пис хьибди!
LUK.22.23	Ученикари чиб-чпихьан, гьамци апӏуз ккайир ухькан фуж ву, кӏури, гьерхру.
LUK.22.24	Дурарин арайиъ, чпикан фуж аьхюр вуш, гьюжатра абхънийи. 
LUK.22.25	Исайи дурариз гъапи:
LUK.22.25	– Паччгьари чпин халкьариин агъавал апӏура, хъа халкьди, чпи хилиъ дючӏюркьнайидариз: «халкьдиз уж’вал апӏрудар» кӏура. 
LUK.22.26	Учву дицдар дарчва: учвкан фуж аьхюр вуш, варитӏан бицӏи гъуллугъчиси йихь ва, гьюкумдарвал апӏрур гъаравашси йихь. 
LUK.22.27	Фицики, фуж зиина ву: суфрайихъ гъюн йивну дахънайир, дарш дугъаз гъуллугъ апӏурайир? Суфрайихъ дахънайир зиина даринхъа? Хъа Узу ичв арайиъ суфрайихъ гъуллугъ апӏурайирси аза.
LUK.22.28	Учву гьарган Йиз вари дарвалариъ Узухъди гъахьунчва. 
LUK.22.29	Узуз Йиз Адашди Паччагьвал фици табшурмиш гьапӏнуш, гьаци Узура учвуз Паччагьвал табшурмиш апӏураза. 
LUK.22.30	Йиз Паччагьлугъдиъ Йиз суфрайихъ ипӏури-убхъидичва ва, тахтниин деъну, Израилин йицӏикьюб тухмин суд апӏидичва.
LUK.22.31	Симон, я Симон! Магьа иблисдиз учву, сифккан дапӏнайи дяхинна харукси, ужур-харжир жара дапӏну ккунди а. 
LUK.22.32	Хъа Узу, яв хъугъвал дурубгри пну, ккарагунза. Узухьна хътакиган, уву яв чвйирин хъугъувал мюгькам апӏин.
LUK.22.33	Дугъу Исайиз жаваб туву:
LUK.22.33	– Я Агъа! Увухъди узу дустагъдизра, аьжалназра гъягъюз гьязур вуза.
LUK.22.34	Хъа Исайи дугъаз гъапи:
LUK.22.34	– КӀуразавуз, Петр, гъи даттли уьъйир дапӏну ккудубкӏайиз, Узу шубубан аьгъюр дарзуз пидива.
LUK.22.35	Исайи давам апӏуру:
LUK.22.35	– Узу учву я пул, я тавра, я шаламар хьадарди гьаъруган, учвуз фукӏа гьудрубкӏуб гъабхьунчвуз?
LUK.22.35	Дурари: «Ваъ» пну, жаваб тувру. 
LUK.22.36	Исайи дурариз гъапи:
LUK.22.36	– Хъа гьамус, шлиз пул аш, гьадму гъадабгъри, гьаци – таврара, хъа шлиз адарш, чан палтар масу тувну, ханжал гъадабгъри.
LUK.22.37	КӀуразачвузки, Уз’ин гьамци дибикӏнайибра улубкьиди: «къанунсузарикан вуди гьисаб апӏиди». Гьацира Узкан фу дибикӏнаш, дурар вари тамам хьиди, ва магьа аьхирихънара гъюра.
LUK.22.38	Дурари гъапи:
LUK.22.38	– Я Агъа! Лиг, магьа мушваъ кьюб ханжал а.
LUK.22.38	Исайи дурариз: «Чӏяаьн ву» кӏуру.
LUK.22.39	Хъа хул’ан удучӏвну, Иса, Чан аьдат вуйиганси, Елион дагъдиина гъягъюру. Дугъан кьяляхъди ученикарра гъушнийи. 
LUK.22.40	Йишв’ина гъафиган, Исайи дурариз гъапи:
LUK.22.40	– Тямягьвалариъ адрахьбан бадали ккарагай.
LUK.22.41	Хъа Учвра, душвхьан хил хъапӏну гатӏабхьру кӏекӏлин манзилиъ кьамкьариина ис духьну, гьамци ккарагуз хъюгъру:
LUK.22.42+LUK.22.43+LUK.22.44	– Адаш! Эгер Увуз ккундуш, Узхьан гьаму аьзабнан зах гьадабгъ! Вушра Йиз ният ваъ, хъа Явуб гъит ибшри.
LUK.22.45	Ккарагбахъан ученикарихьна гъафиган, Исайиз дурар хажалатнаан даахнади рякъюру. 
LUK.22.46	Ва дурариз кӏуру:
LUK.22.46	– Гьаз даахначва? Гъудужвну, тямягьвалариъ адрахьбан бадали ккарагай.
LUK.22.47	Дугъу гьамци кӏури имиди, адмийирин саб аьхю гъварч гъюру. Дурарин улихь йицӏикьюр ученикдикан сар Ягьуда хьади шулу. Думу Исайиз мак апӏуз Дугъаз багахь гъахьи. 
LUK.22.48	Исайи дугъаз кӏуру:
LUK.22.48	– Ягьуда! Мак апӏбиинди Инсаниятдин Бай масу тувранахъа?
LUK.22.49	Исайихъ хъайидариз, му гьял наанди илтӏибкӏураш дябкъну, Дугъаз кӏуру:
LUK.22.49	– Агъа! Ханжал йивидикӏан?
LUK.22.50	Дурарикан сари жугьдарин аьхю маллайин гъаравшиз йивну, арччул иб ктабтӏуру. 
LUK.22.51	Гьадмуган Исайи гъапи: «Гъибтай, чӏяаьн ву!» ва лукӏран ибак хил кучну, думу сагъ апӏуру.
LUK.22.52	Учв дисуз дуфнайи жугьдарин аьхюну маллйириз, Аллагьдин хулан гъаравларин аьхюдариз ва агъсакълариз Исайи гъапи:
LUK.22.52	– Узу дисбан бадали, учву, гъачгъиинаси, ханжларна маргъар хьади удучӏвначва! 
LUK.22.53	Узу учвухъди гьар йигъан Аллагьдин хулаъ шуйза, учву Уз’ина хил за гъапӏундайчва. Хъа гьамус, мучӏушну гьюкум апӏурайи вахт ичв вахт ву.
LUK.22.54	Иса, дидисну, жугьдарин аьхюну маллайин хулаз хуру. Петр ярхла-ярхлади дугъан кьяляхъди гъягъюру. 
LUK.22.55	Гьяятдиъ уч духьнайидар, цӏа алапӏну, вари сатӏиди деиган, Петрра дурарин арайиъ деъру. 
LUK.22.56	Сар гъараваш дишагьлийи, думу цӏихъ деънади дяркъну, дугъаз уччвуйи дилигну, гъапи:
LUK.22.56	– Гьамура Исайихъ хъайидарикан ву.
LUK.22.57	Амма Петри: «Узуз Думу аьгъюр дарзуз» дупну, кӏул ккадабгъуру. 
LUK.22.58	Саб бицӏи арайилан, Петр дяркъну, дугъаз сар жарарира: «Увура гьадрарикан вува», – кӏуру. Петр, му касдизра: «Ваъ, дарза» пну, инкар шулу.
LUK.22.59	Саб сяаьткьан вахт улдубчӏвиган, хъана сари ижмишнаан кӏуру:
LUK.22.59	– Якьин гьамура Исайихъ хъайир ву, фицики му Галилей уьлкейиан ву.
LUK.22.60	Хъа Петри думу касдиз кӏуру:
LUK.22.60	– Уву фу кӏурашра, аьгъдарзуз.
LUK.22.60	Дугъу му гафар кӏури имиди, даттли уьъйир гъапӏу. 
LUK.22.61	Гьадмуган Агъа, илдицну, Петрихьинди гъилигу, ва Петрин Агъайи чаз гъапи гьаму гафар кӏваина гъюру: «Гъи даттли уьъйир дапӏну ккудубкӏайиз, шубубан Узу аьгъюр дарзуз пидива!» 
LUK.22.62	Гьадмуган Петр, гьяятдиан удучӏвну, дердлуди гъишу.
LUK.22.63	Иса дидиснайи адмийир, Дугъ’ин аьлхъюри, Дугъаз йивури гъахьну. 
LUK.22.64	Дугъан улар гьеркри: «Увуз шли гъивнуш, йипа, эгер Уву пайгъамбар вуш!» кӏури, йивури гъахьну. 
LUK.22.65	Гьацира Исайиз хъанара жара аьрвалар апӏури гъахьну.
LUK.22.66	Хъайигъан гвачӏинган агъсакълар, жугьдарин аьхю маллйир ва къанунчйир уч духьну, Иса заан диванханайиз гъахуру. 
LUK.22.67	Дугъхьан гьерхру:
LUK.22.67	– Эгер Уву Месигь вуш, йип учуз?
LUK.22.67	Дугъу дурариз кӏуру:
LUK.22.67	– Узу учвуз гъапишра, хъугъидарчва; 
LUK.22.68	Хъа Узу учвуз суал тувишра, Узуз жаваб тувидарчва; 
LUK.22.69	Гьамусдихъантина Инсаниятдин Бай кьудратлу Аллагьдин арччул гъвалахъ деъди.
LUK.22.70	Хъа вардари Дугъаз кӏуру:
LUK.22.70	– Яна Уву Аллагьдин Бай вува, сарун?
LUK.22.70	Исайи дурариз жаваб тувру:
LUK.22.70	– Учву кӏурайиси ву.
LUK.22.71	Дурари кӏуруки:
LUK.22.71	– Ухьуз сарун фициб шагьидвал лазим вухъа, фицики му гафар ухьуз Мугъан Чан мелзналан гъеерхьунхьуз!
LUK.23.1	Хъасин дурари, гъудужвну, Иса Пилатдихьна гъуху 
LUK.23.2	ва Дугъак гьамцдар тахсрар кирчуз хъюгъю:
LUK.23.2	– Мугъу, Чаз Месигь, паччагь кӏури, халкь рякъ’ан адаура, Римдин паччагьдиз налук тувуб дюз дар кӏури, гьисаб апӏура.
LUK.23.3	Пилатди Исайихьан гьерхру:
LUK.23.3	– Уву «жугьдарин Паччагь» вуна?
LUK.23.3	Исайи жаваб вуди дугъаз кӏуру:
LUK.23.3	– Уву гьаци ву кӏурава.
LUK.23.4	Пилатди жугьдарин аьхюну маллйириз ва халкьдиз гъапи:
LUK.23.4	– Узуз Гьаму Касдик саб тахсирра бихъурадарзуз.
LUK.23.5	Амма дурари гужниинди алаурайи:
LUK.23.5	– Дугъу Галилей уьлкейилан ккебгъну гьамина гъяйиз, вари Ягьудия уьлке вуйибси, аьгъювалар улупури, халкьарин арайиъ наразивал ипра.
LUK.23.6	Галилейикан деебхьну, Пилатди гьерху:
LUK.23.6	– Му Галилейин агьали вуйинхъа?
LUK.23.7	Хъа Иса Гьироддин вилаятдиан вуйиб аьгъю гъабшиган, Пилатди Иса гьадму йигъари Ерусалимдиъ айи Гьироддихьна гьаъру.
LUK.23.8	Иса гъяркъиган, Гьирод гизаф шад шулу. Дугъаз ухдитӏан Думу рякъюз ккунди айи, гьаз гъапиш дугъаз Исайикан гизафдар деерхьнайи ва Дугъкан саб аьламат рябкъюз миж кади айир вуйи. 
LUK.23.9	Гьиродди Исайиз гизаф суалар туври гъахьну, амма Дугъу саб жавабра тувундар. 
LUK.23.10	Жугьдарин аьхюну маллйирина аьлимари, гъудужвну, гужниинди Иса тахсиркар апӏурайи. 
LUK.23.11	Гьиродна чан эскрар, Дугъ’ина аьрвалар хури, кялхъру. Исайиин паччгьаринсдар палтар алахьну, Пилатдихьна кьяляхъ гьаъру. 
LUK.23.12	Ва гьадму йигъан Гьиродна Пилат дустар шулу; улихьди дурар чиб-чпихъди душманвалиъ ади гъахьнийи.
LUK.23.13	Пилатди, аьхюну маллйиризна гьюкумдрариз ва халкьдиз дих дапӏну, 
LUK.23.14	гъапи:
LUK.23.14	– Учву гьаму Кас, халкь рякъ’ан адаурайирси гьисаб дапӏну, узухьна гъахунчва. Хъа магьа, ичв улихь ахтармиш дапӏну, узуз гьаму Касдик учву кӏуру саб тахсирра гъибихъундарзуз. 
LUK.23.15	Ва Гьироддизра гъибихъундар, узу Му дугъахьна гьаунза ва Мугъак йикӏбаз лайикьлу вуйи саб тахсирра дибихънадар. 
LUK.23.16	Гьаддиз, жаза тувну, Му деетидиза. [
LUK.23.17	]
LUK.23.18	Гьадмуган вардари сабси чӏигъар апӏуз хъюгъру:
LUK.23.18	– Дугъаз аьжал, хъа учухьна Варава деет.
LUK.23.19	Варава, шагьриъ гъалабулугъ ипбаз ва адми йивну йикӏбаз лигну, дустагъдиъ итнайир вуйи.
LUK.23.20	Пилатди хъанара, Иса деетуз ккунди, чан сес за апӏуру, 
LUK.23.21	хъа дурари: «Хачрак карс, хачрак карс Думу!» – кӏури, чӏигъар апӏуйи.
LUK.23.22	Пилатди шубубпи ражари гьерхру:
LUK.23.22	– Исайи фу чӏурувал дапӏнахъа? Узуз Мугъак йикӏбаз лайикьлу вуйи саб тахсирра гъябкъюндарзуз, гьаци вуйиган, Мугъаз саб бицӏи жаза тувну, деетидиза.
LUK.23.23	Амма мушв’ин уч духьнайидари зарбди чӏигъар апӏури, Иса хачрак карсуб ккун апӏурайи, ва дурарин чӏигъар гъалиб шулу. 
LUK.23.24	Пилатди гьадрари кӏуруси апӏуз гьял апӏуру: 
LUK.23.25	Шагьриъ гъалабулугъ ипбазна адми йикӏбаз лигну дустагъдиъ итнайи Варав деетуру, хъа Иса дурарин ихтиярназ тувру.
LUK.23.26	Иса гъахуз хъюгъиган, рякъюъ чан хутӏлиан гъюрайи сар Симон кӏуру Киринеяйин агьали гьахъру. Дурари, Иса карсру хач дугъан кьял’ин иливну, думу гъабхуз гъитру.
LUK.23.27	Исайин кьяляхъди гизаф адмийир ва Дугъахъ зарбди ишурайи дишагьлийир гъягъюру.
LUK.23.28	Исайи, дурарихьинди илтӏикӏну, гъапи:
LUK.23.28	– Ерусалимдин дишагьлийир! Узухъ мишанай, хъа учвухъ ва ичв веледарихъ ишай. 
LUK.23.29	Гьамци кӏуру йигъар гъюра: «велед даршлудар, бицӏир дархьидар ва нана тутрувдар хушбахтаврар ву!» 
LUK.23.30	Гьадмуган дагълариз: «уч’ина ахьай», хъа тепйириз: «учу элеркай» пуз хъюгъдичва, 
LUK.23.31	адмийири ужур касдиз гьамцдар чӏуру ляхнар апӏурайган, дурари чӏуру касариз фицдар ляхнар апӏуйкӏан?
LUK.23.32	Исайихъди сатӏиди дариз зигбан бадали, кьюр гъачагъра хурайи. 
LUK.23.33	«Келле» кӏурушв’ина гъафиган, Иса ва гъачгъар, сар Исайин арччул, тмунур – гагул терефназди хачарик карсру. 
LUK.23.34	Хъа му арайиъ эскрари, тупут ипри, Дугъан палтар пай апӏурайи. 
LUK.23.35	Халкь лигури дийигънайи. Дурарин гьякимдрар Дугъ’ин аьлхъюрайи:
LUK.23.35	– Жарадар уьрхюри гъахьну, гъит Чав Учв уьрхри, эгер Думу Аллагьди кадагънайи Месигь вуш.
LUK.23.36	Эскрарира, Исайиз люкьнар апӏури, Дугъан багахьна гъюри, кӏвантӏарихьна сирке хуйи 
LUK.23.37	ва гьамци кӏуйи: «Эгер Уву жугьдарин паччагь вуш, Яв Уву уьрх». 
LUK.23.38	Дугъан кӏулихъ «Му жугьдарин паччагь ву» дибикӏнайиб кебхнийи.
LUK.23.39	Исайихъди дариз дизигнайи гъачгъарикан сари Дугъаз чӏуру гафар апӏурайи:
LUK.23.39	– Эгер Уву Месигь вуш, Увура, учура уьрх.
LUK.23.40	Тмунури чан юлдшиз кӏуру:
LUK.23.40	– Увуз Аллагьдихьан гучӏ шуладарнуз, увузра гьациб жаза тувнайиган? 
LUK.23.41	Ухьуз гьякьди жаза тувна, гьаз гъапиш ухьуз ихь тахсрариз лайикь вуйиб гъурубкьунхьуз, хъа Мугъу саб чӏуру ляхинра гъапӏундар.
LUK.23.42	Хъа Исайиз кӏуру:
LUK.23.42	– Уву Яв Паччагьлугъдиз гъафиган, узу кӏваин апӏина, Иса!
LUK.23.43	Исайи дугъаз гъапи:
LUK.23.43	– Гьякьди кӏуразавуз, гъи Узухъди женнетдиъ хьидива.
LUK.23.44	Лисундин вахт вуйи. Сабпну вари уьлкейиин сяаьт шубубдизкьан мучӏушин улубчӏвнийи. 
LUK.23.45	Ригъдин акв хътабтӏу ва Аллагьдин хулаъ Гирамишвахь гьибхнайи чарч гьацӏкьял’ансина гъячӏябгъю.
LUK.23.46	Исайи зарбди гьарай гъапӏу:
LUK.23.46	– Адаш! Йиз рюгь Яв ихтиярназ тувраза.
LUK.23.46	Ва гьамци дупну, Дугъан нефес хътубтӏу.
LUK.23.47	Гьаму гъябкъю эскрарин юзбашийи, Аллагьдин ад за дапӏну, гъапи:
LUK.23.47	– Дугъриданна, гьаму Кас марццир вуйиштӏан!
LUK.23.48	Гьаму тамашайиз лигуз уч духьнайидар, душвахь гъабшиб дябкъну, чпин мухрар убччвури, алдагъуру.
LUK.23.49	Иса аьгъюкьандар вари ва Дугъахъди гъахьи Галилей уьлкейианмина гъафи дишагьлийир, ярхлаанси дийигъну, мидиз лигурайи.
LUK.23.50	Гьадму арайиъ Юсуф кӏуру сар гъяни ва гьякьлу вуйи, заан диванханайин иштиракчи, 
LUK.23.51	дидин къарарихъди рази дарши кас гъюру. Думу Аллагьдин Паччагьвализ ккилигурайи Ягьудия уьлкейин Аримафей кӏуру шагьриан вуйи. 
LUK.23.52	Пилатдихьна душну, дугъу Исайин беден чахьна тувуб тӏалаб гъапӏнийи. 
LUK.23.53	Дугъу Исайин беден хачракан кадабгъну, иригъян гъибиржну, гъарзуъ дапӏнайи ва гьелелиг фужкӏа кивнадру накьвдиъ ивру.
LUK.23.54	Жвуми йигъ вуйи, султ йигъ улубкьуз багахь шулайи. 
LUK.23.55	Исайихъди Галилей уьлкейиан гъафи дишагьлийирра, накьвдихьна дуфну, Исайин беден фици ивнаш, лигуру. 
LUK.23.56	Хъасин хулариз хътаку, дурари ицци ниъ хъайи аьтрарна ягъар гьязур гъапӏу, хъа султ йигъан, Къанундиъ улупнайиганси, дурар фаракьат гъахьи.
LUK.24.1	Чпи гьязур дапӏнайи аьтрин ниъ хъайи ягъарра хьади, элгьет йигъан, ахсрарихъди, гьадму дишагьлийир хъана накьвдихьна гъягъюру. 
LUK.24.2	Хъа дурариз майит айи хьарахь гьипнайи гъван гьидипнади рябкъюру, 
LUK.24.3	накьвдизди учӏвиган, дурариз Агъа Исайин беден гъибихъундар. 
LUK.24.4	Дурари, мид’ин мюгьтал духьну, фикрар апӏури имиди, сабпну дурарин улихьна вацӏрацӏар апӏру палтар али кьюр жви ачмиш шулу. 
LUK.24.5	Дурари гучӏбаан ис алахъдариз кӏуру:
LUK.24.5	– Учву чӏивир гъачӏидарин арайиъ гьаз агурачва? 
LUK.24.6	Думу мушваъ адар. Думу чӏиви гъахьну. Дугъу, гьеле Галилей уьлкейиъ имиди фици гъапнийиш, кӏваин апӏинай: 
LUK.24.7	«Инсаниятдин Бай гунагькрарин хилиз тувди, дариз зигиди, хъа шубудпи йигъан чӏиви хьиди». 
LUK.24.8	Гьадмуган Исайин му гафар дурарин кӏваина гъафи.
LUK.24.9+LUK.24.10	Кьяляхъ хътаку дишагьлийири (мурарин арайиъ Магдалайиан вуйи Мар’ям, Югьанна, Якьубдин дада Мар’ям ва дурарихъди хъади гъаши жарадарра айи) мидкан йицӏисар ученикдиз ва миди вуйидариз хабар дебккру. 
LUK.24.11	Ученикари, му гафар ичӏидарси гьисаб дапӏну, дурарихъ хъугъундайи. 
LUK.24.12	Хъа Петр гъудужвну, жаргъну накьвдихьна гъушу ва душваъ ис алахъну гъилигуриз кафнартӏан гъяркъюндар ва, мид’ин мюгьтал духьну, кьяляхъ хътаку.
LUK.24.13	Гьадму йигъан ученикарикан кьюр Ерусалимдихьан кьюб сяаьтнан рякъюн манзилнаъ айи Эммаус кӏуру гъулаз гъягъюрайи. 
LUK.24.14	Дурарра Исайиин улукьу гьядисйирикан улхурайи. 
LUK.24.15	Чиб-чпихъди улхури фикрар апӏурайи вахтна, багахь духьну, Исара дурарихъди гъягъюз хъюгъю. 
LUK.24.16	Чпин улар йитӏнайиси, дурариз Иса аьгъю гъахьундар.
LUK.24.17	Дугъу дурарихьан гьерху:
LUK.24.17	– Учву, рякъди фтикан улхурачва?
LUK.24.17	Дурар пашманди дийигъу. 
LUK.24.18	Дурарикан Клеоп кӏуру сари Дугъаз жаваб туву:
LUK.24.18	– Му йигъари Ерусалимдиъ гъабшиб душваз гъафидарикан сар Уву вува аьгъдрур, дарин!
LUK.24.19	Исайи дурариз гъапи:
LUK.24.19	– Фтикан?
LUK.24.19	Дурари Исайиз кӏуру:
LUK.24.19	– Аллагьдин ва вари халкьдин улихь, ляхнариъ ва гафнаъ кьувватлу пайгъамбар вуйи Назаретдин Исайикан. 
LUK.24.20	Думу жугьдарин маллйирина гьюкумдрари тахсиркар дапӏну, хачрак карсну дариз зигуз гъитну. 
LUK.24.21	Хъа учу, Думу Израилин халкь азад Апӏрур ву кӏури, умуд апӏурайча, хъа гьамус, магьа шубуд йигъ ву гьамциб гьядиса дубхьну. 
LUK.24.22	Хъа гъи ич дишагьлийирикан сакьюдари учу мюгьтал гъапӏну: дурар гвачӏнин ухди Исайин накьвдихьна гъушиган, 
LUK.24.23	дурариз Дугъан беден гъибихъундар ва хъадакну гъафидари, Думу чӏиви гъахьну кӏури, хабар дебккрайи, гьадина гъафи малайикарра гъяркъюнчуз кӏури, ктибтура. 
LUK.24.24	Ичдарикан сакьюдар накьвдихьна гъушиган, дураризра гьадму дишагьлийириз гъяркъдар гъяркъну, амма Дугъан беден гъябкъюндар.
LUK.24.25	Гьадмуган Исайи дурариз гъапи:
LUK.24.25	– Агь, пайгъамбрари гъапидарихъ хътругъру ахмакьар ва кӏван кагьалсузар! 
LUK.24.26	Месигьди гьацдар аьзабар гъизигхъантӏан, Думу Чан гьяйбатнаъ учӏвидар, дупнадаринхъа?
LUK.24.27	Хъасин Исайи, Мусайилан ккебгъну, вари пайгъамбрари Чакан Гирами китабариъ дидикӏнайидарин гьякьнаан дурар гъаври тӏаъру.
LUK.24.28	Дурар чпи гъягъюрайи гъулаз багахь гъашиган, Исайи Чаз дилинтина гъягъюз ккунди айиганси улупури гъахьну. 
LUK.24.29	Хъа дурари Дугъаз гъапи:
LUK.24.29	– Учухъди дерг, йигъ хябяхъ шула.
LUK.24.29	Исара гьадму гъулаъ дурарихъди гъузру.
LUK.24.30	Дурарихъди суфрайихъ гъюн йивну деънайиган, Исайи, уьл гъадабгъну, Аллагьдиз баркаллагь дупну, гьудубтӏуру ва дурариз пай апӏуру. 
LUK.24.31	Гьадмуган дурарин улар ачмиш шулу ва дурариз Думу Иса вуйиб аьгъю шулу, хъа Думу дурарин улариккан дургру.
LUK.24.32	Хъа дурари чпи-чпиз кӏуру:
LUK.24.32	– Дугъу рякъюъди ухьухъди улхруган ва Гирами китабариъ дибикӏнайибдин гъаврикк ккаъруган, ихь юкӏвар ургури гъахьундайинхъа?
LUK.24.33	Гьадму сяаьт гъудужвну, дурар Ерусалимдиз хътакуру ва йицӏисар вакиларна имбудар сатӏиди ади дихъуру. 
LUK.24.34	Дурари: «Агъа дугъриданра чӏиви гъахьну ва Симондиз ачмиш гъахьну», кӏурайи. 
LUK.24.35	Хъа мурарира, рякъюъ чпиин улуркьдар ва, уьл гьудубтӏруган, чпиз Думу фици аьгъю гъахьнуш, ктитуру.
LUK.24.36	Мурар мидкан улхури имиди, Иса Учв дурарин арайиъ ачмиш шулу ва Дугъу: «Учвуз мясляаьт ибшри!» кӏуру. 
LUK.24.37	Дурари, аьжайиб духьну ва гучӏ кабхъну, чпиз рюгь рябкъюра пну, хиял гъапӏу. 
LUK.24.38	Хъа Исайи дурариз гъапи:
LUK.24.38	– Гьаз аьжайиб духьначва ва дицдар хиялар ичв юкӏвариъ гьаз учӏвра? 
LUK.24.39	Йиз хиларизна ликариз лигай: Му Узу вуза, хил кучри ва лигури Узу ахтармиш апӏинай, рюгь жан хъайиб ва кӏурбар айиб шулдар.
LUK.24.40	Гьамци дупну, Исайи дурариз чан хилар ва ликар улупуру. 
LUK.24.41	Хъа дурар шадвалиан мегьел хътругъри ва мюгьтал шули айиган, Дугъу дурариз гъапи:
LUK.24.41	– Мушваъ фициб-вушра ипӏруб аничв?
LUK.24.42	Дурари Исайихьна гъубжу балугъин пай гьачӏабккуру. 
LUK.24.43	Исайи, дурариз рябкъюри, ипӏуру 
LUK.24.44	ва кӏуру:
LUK.24.44	– Узу учвухъди хъимиди, учвуз гъаписи, Узкан Мусайин къанундиъ, Пайгъамбрарин китабдиъ ва гьацира Мяълийирин китабдиъ дибикӏнайиси, Йиз кӏул’ина гъюз ккайидар вари тамам духьну ккундийи.
LUK.24.45	Гьадмуган Дугъу Гирами китабариъ дибикӏнайибдин гъаври ахъбан бадали, дурарин фагьум ачмиш апӏуру. 
LUK.24.46	Хъасин дурариз гъапи:
LUK.24.46	– Гирами китабариъ дибикӏнаки, Месигь аьзабарикк ккуркьди ва, дукӏну, шубудпи йигъан чӏиви хьиди 
LUK.24.47	ва, вардари чпин гунгьар гардандиъ дисруси, Аллагьди чпилан хил алдабгъруси, Ерусалимдилан ккебгъну варишвариъ Йиз ччвурнахъан Ужувлан хабар рабгъиди. 
LUK.24.48	Магьа гьаци хьузра гъабшибдин учву шагьидар вучва. 
LUK.24.49	Хъа Узу Йиз Адашди учвуз тувурза дупнайиб гьамус тувдизачвуз. Учву, аьршариан учвухьна кьувват рубкьайиз, Ерусалим шагьриъ гъузай.
LUK.24.50	Хъасин Исайи дурар шагьриан адаъну, Вифанияйихьнакьан хъади гъюру ва, Чан хилар за дапӏну, дурариз ужувлар ккун апӏуру. 
LUK.24.51	Дурариз ужувлар ккун апӏури айи арайиъ, Иса, ученикарихьан гьудучӏвури, завуз за шулу. 
LUK.24.52	Дурари, жилиина ахьну, Дугъаз икрам апӏуру, хъасин зурба шадвалиинди Ерусалимдиз хътакуру 
LUK.24.53	ва, гьаммишан Аллагьдин ад за апӏури, Аллагьдин хулаъ гъузру.
JHN.1.1	Сифте Гаф айи, Гаф Аллагьдихь хьайи, Гаф Аллагь вуйи. 
JHN.1.2	Думу сифте Аллагьдихь хьайи. 
JHN.1.3	Вари Гьадгъуланмина гъабхьну ва, Думу дарди, арайиз дуфнайибдик, фукӏара арайиз гъафундар. 
JHN.1.4	Уьмур Гьадгъаъ а, ва гьадму уьмур инсаниятдиз акв ву. 
JHN.1.5	Аквну мучӏушнаъ акв тувру ва мучӏушнахьан акв ккабгъуз шулдар.
JHN.1.6	Аллагьди Ягь’я кӏуру ччвур али адми гьаъру. 
JHN.1.7	Думу Акв улупуз, Акв Месигь вуди, Гьадгъулантина вари хъугъбан бадали, гьаур вуйи. 
JHN.1.8	Думу учв Акв дайи, амма Аквнан гьякьнаан шагьидвал апӏуз гьаънайир вуйи. 
JHN.1.9	Гьякьикьи Аквну му дюн’яйиз гъюру гьарсар касдиз аьгъювалар тувру. 
JHN.1.10	Думу, Чав арайиз гъабхи му дюн’яйиз гъафну, хъа му дюн’яйиндариз Думу кьабул гъахьундар. 
JHN.1.11	Думу жвувандарихьна гъафну, хъа жвувандари Думу гьясбикк гъапӏундар. 
JHN.1.12	Учв кьабул гъапӏдариз ва Чан ччвур дибисну хъугъдариз Дугъу дурар Аллагьдин веледар хьувал багъиш гъапӏну. 
JHN.1.13	Дурар инсанарин ниятариинди, ясана адмийириз ккун гъабшиган бабкан шлудар дар. Думу веледар Аллагьдихьан ву.
JHN.1.14	Гаф Инсандиз илтӏикӏуру ва ухьухъди яшамиш шулу. Ухьуз Дугъан Аллагьвалин зурбавал ва кьувват гъябкъюнхьуз, масанвали ва гьякьвали ацӏнайидар – Дугъаз дурар, Адашдихъ хъайи сар Бай вуди хьпаз гъурукьну. 
JHN.1.15	Дугъкан адмийириз Ягь’яйи хабар дебккру: «Магьа Думу узу учвуз кӏурайир: „Думу, йиз кьяляхъди Гъюрайир, узутӏан заан ву, гьаз гъапиш Думу узу хьайиз айир ву“». 
JHN.1.16	Дугъан абцӏнайи ужувлиинди ухьуз ужувлахъди уж’вал гъабхьунхьуз. 
JHN.1.17	Аллагьди ухьуз Къанун Мусайилантина тувну, хъа ужувларна гьякьвал Месигь Исайиланмина гъафидар ву. 
JHN.1.18	Зат саризра Аллагь гъяркъюндар, Думу ухьуз анжагъ Аллагьди, хъайина-хътру сар Бали, гьарган Чан Адашдихъди хъайири, ачмиш гъапӏну.
JHN.1.19	Магьа Ягь’яйин шагьидвал. Жугьдари Ягь’яйихьан, уву фуж вува, кӏури, гьерхуз Ерусалимдиан чпин маллйир ва левитар гьаиган, 
JHN.1.20	Ягь’яйи дурариз ачухъди жаваб тувру: «Месигь Узу дарза».
JHN.1.21	– Хъа дици вуш, уву фуж вува? – гьерхру дурари. Уву Ил’яс вуна?
JHN.1.21	– Ваъ.
JHN.1.21	– Уву пайгъамбар вуна?
JHN.1.21	– Ваъ.
JHN.1.22	– Хъа уву фуж вува? – давам апӏуру гьерхувал дурари. – Учу гьаъдариз учу жаваб тувну ккунду. Уву фуж вуди гьисаб апӏурава?
JHN.1.23	– Узу, Ишая пайгъамбри гъапиганси: «„Агъайиз рякъ диш апӏинай!“ кӏури, ичӏи чюлиъ атӏабгу дих вуза».
JHN.1.24	Гьадмуган фарисйири гьаънайидари 
JHN.1.25	Ягь’яйихьан гьерхру: «Хъа уву я Месигь, я Ил’яс, ясана пайгъамбар даруган, уву халкь гьаз штуан апӏурава?»
JHN.1.26	– Узу учву штуан апӏураза, – кӏури, Ягь’яйи дурариз жаваб тувру, – хъа ичв арайиъ Адми а. Думу учвуз аьгъдарчвуз. 
JHN.1.27	Думу узутӏан кьанди гъюрашра, узу Дугъан шаламарин гъахмйир гъядарчузкьан лайикь дарза.
JHN.1.28	Му вари Ягь’яйи халкь штуан апӏури гъаши Ярдан нирин тмуну гъирагъдихъ хъайи Вифания кӏурушваъ гъабхьнийи. 
JHN.1.29	Хъайигъан Ягь’яйиз чахьинди гъюрайи Иса рякъюру ва кӏуру: «Магьа, дюн’яйин гунгьар Чаина гъадагъуз ккайи Аллагьдин Агълиж гъюра. 
JHN.1.30	Думу узу Чакан: „Думу йиз кьяляхъди Гъюрайир узутӏан заан ву, гьаз гъапиш Думу узу шайиз Айир ву“, – Гъапир ву. 
JHN.1.31	Думу фуж вуш, узузра аьгъдайзуз, амма узу, Месигь Израилиз аьгъю ишри пну, халкь штуан апӏуз дуфнайир вуза».
JHN.1.32	Ягь’яйи гьацира гъапи: «Узузра Думу Месигь вуйиб аьгъдайзуз, хъа штуан апӏуз узу Гьаури гъапунзуз: 
JHN.1.33	„Шлиина-вуш Гирами Рюгь ис шули рякъидивуз ва Гьадгъуин гъузди. Ари Гьадмунур хьиди Гирами Рюгьнахьди адмийир цӏийи Алаърур“. Узуз гьаци рябкъюзра гъябкъюнзуз:
JHN.1.33	Гирами Рюгь луф жюрейиинди Гьадгъуина аьршариан гъафнийи. 
JHN.1.34	Магьа узу адмийирин улихь шагьидвал апӏураза: Ари Гьадму ву Аллагьдин Бай».
JHN.1.35	Хъайигъанра Ягь’я, чан кьюр ученикра хъади, гьадушв’ин алди шулу. 
JHN.1.36	Багхьантина гъярайи Иса дяркъну, Ягь’яйи кӏуру:
JHN.1.36	– Лигай, магьа Аллагьдин Агълиж!
JHN.1.37	Дугъан му гафар гъеерхьу ученикар Исайин кьяляхъди гъягъюру.
JHN.1.38	Иса кьяляхъинди илтӏикӏуру ва, дурар дяркъну, гьерхру:
JHN.1.38	– Фу ккундучвуз?
JHN.1.38	– Я Рабби! (Му илтӏибкӏиган «Мялим» кӏуру гаф ву.) Уву наан яшамиш шулава? – пну гьерхру дурари Исайихьан.
JHN.1.39	– Узухъди гъачай, ва учвуз рябкъидичвуз, – гъапи Исайи. Дурар Исайихъди гъягъюру. Думу яшамиш шулайишв дябкъну, дурар хябяхъдиз Гьадгъахь гъузру. Сяаьт юкьбарихьна вуйи.
JHN.1.40	Ягь’яйин гафарихъ хъебехъну Исайихъди гъушу кьюрикан сариз Андрей кӏуйи, думу, чаз Петр кӏури шлу Симондин чве вуйи. 
JHN.1.41	Дугъу, гьадму сяаьт чан чве Симон дагну, дугъаз кӏуру:
JHN.1.41	– Учуз Месигь гъидихъунчуз! (Му илтӏибкӏиган «Христос» – «Аллагьдихьан вуйир» кӏуру гаф ву.)
JHN.1.42	Андрейи думу Исайихьна хъади гъюру. Иса дугъаз дикъатлуди лигуру ва кӏуру:
JHN.1.42	– Уву Югьаннайин бай Симон вува. Увуз Кифа, яна Петр кӏуру хьиди. (Жугьуд чӏалниинди «Кифа» ва грек чӏалниинди «Петрос» «Гъван» кӏуру гаф ву.)
JHN.1.43	Хъайигъан Исайи Галилей уьлкейиз гъягъюз кьаст апӏуру. Дугъаз Филип алахъуру:
JHN.1.43	– Узухъди гъач! – кӏуру дугъаз Исайи.
JHN.1.44	Филипра Вифсайдайиан – Андрейинна Петрин гъахи шагьриан – вуйи. 
JHN.1.45	Филипди Нафанаил агуру ва кӏуру:
JHN.1.45	– Учуз, Мусайи чан Къанундиъ шликан дибикӏнаш ва пайгъамбрарира шликан дибикӏнаш, Гьадму гъидихъунчуз. Думу Назарет шагьриан Юсуфдин бай Иса ву.
JHN.1.46	– Назаретдиан? Назаретдиан фукӏа ужуб удубчӏвур кӏурана? – наразиди кӏуру Нафанаили.
JHN.1.46	– Гъач гъягъюхьа, ва уву лигара, – кӏуру дугъаз Филипди.
JHN.1.47	Чахьна гъюрайи Нафанаил гъяркъиган, Исайи дугъкан гьамци кӏуру:
JHN.1.47	– Магьа, затра кучӏал ва цӏарувал ктру, чан дугъри израилжви.
JHN.1.48	– Увуз узу наънан аьгъявуз? – гьерхру Нафанаили.
JHN.1.48	– Узкан увуз Филипди ктибтайиз улихьна Узуз уву инжирин гьарикк гъяркъюнзуз, – пну, жаваб туву дугъаз Исайи.
JHN.1.49	– Агъа! Уву Аллагьдин Бай вува – Израилин Паччагь! – гьевесниинди гъапи Нафанаили.
JHN.1.50	– Уву Узухъ гьаддиз хъугъунва, Узуз уву инжирин гьарикк гъяркъюнзуз гъапну кӏури? Хъа увуз мутӏан бегьем артухъ аьламатар рякъидивуз.
JHN.1.51	– Исайи давам апӏуру:
JHN.1.51	– Гьякьлу вуйи гьякь кӏуразачвуз: учвуз завар гьатӏарццури ва Аллагьдин малайикар Инсаниятдин Бал’ина ис-за фици шулуш, рякъидичвуз.
JHN.2.1	Кьюд йигълан Галилей уьлкейин Кана шагьриъ сумчир шулу. Душваъ Исайин дадара айи. 
JHN.2.2	Сумчриз Исайиз ва Дугъан ученикаризра теклиф вуйи.
JHN.2.3	Хялари вари чяхир гъубхъиган, Исайин дадайи Дугъаз кӏуру:
JHN.2.3	– Мурарин чяхир имдар.
JHN.2.4	– Уву гьаз кӏурава Узуз дици? – жаваб тувру дугъаз Исайи. – Йиз вахт мегьел улубкьнадар.
JHN.2.5	– Дугъу фици гъапиш, гьаци апӏинай, – гъапи Исайин дадайи кюмекчйириз.
JHN.2.6	Гьадушвахь жугьдари чпин диндихъди жикӏувалариз ишлетмиш апӏури шлу йирхьуб гъвандин латар хьайи, дурарикан гьарубдиъ кьюб-шубуб гаргун шид гъябгъюйи.
JHN.2.7	– Латар штухьди ацӏай, – кӏуру Исайи кюмекчйириз. Дурарира латар даргариккнакьан штухьди ацӏру.
JHN.2.8	– Гьамус сацӏиб шид удубзну, мярака кӏули гъабхрурихьна гъайибхай, – гъапи Исайи.
JHN.2.9	Мярака кӏули гъабхрури чяхриз илтӏибкӏнайи штук ниъ капӏру. Дугъаз чяхир гьапӏруб-вуш аьгъдайи, хъа кюмекчйириз аьгъяйи. 
JHN.2.10	Мярака гъабхрури, жамраз дих дапӏну, кӏуру:
JHN.2.10	– Адмийири хялариз сифте ужуб чяхир гьивру, хъасин вари пиян гъашиган, чӏуруб хуру. Хъа уву ужубсиб чяхир гьамусдиз гьаз гъибтнава?
JHN.2.11	Му Исайи Галилей уьлкейиъ айи Канайиъ улупу аьламатарикан сабпи аьламат вуйи. Гьамдиинди Дугъу Чан зурбавал улупнийи ва Дугъан ученикар Дугъахъ хъугънийи.
JHN.2.12	Гьамдихъан Иса Кафернагьум шагьриз гъягъюру. Дугъахъди Чан дада, чвйир ва ученикарра хъайи. Дурарин душваъ сякьюдар йигъар шулу.
JHN.2.13	Жугьдарин Пасхайин машквар багахь шулайиган, Иса Ерусалим шагьриз гъягъюру. 
JHN.2.14	Душваъ Аллагьдин хулан гьяятдиъ учӏвиган, Дугъаз малар, марччар ва луфар масу туврайидар ва пулар гьюдюхрударра рякъюру.
JHN.2.15	Исайи, тӏурнарикан гъирмаж дапӏну, дурар вари гьадушв’ан чпин малар-марччарра хьади утӏурккуру, пул гьюдюхрударин пулар даргъуру ва устлар ккитӏикӏуру. 
JHN.2.16	Дугъу луфар масу туврайидариз гъапи:
JHN.2.16	– Мурар милин дургин апӏинай! Йиз Адашдин хал базариз миилтӏибкӏанай!
JHN.2.17	Гьаму вари гъабхьиган, Исайин ученикарин Гирами китабарик дидикӏнайи гьамцдар гафар кӏваина гъюру: «Яв Хулахьна вуйи ккунивали Узу цӏаси ургиди».
JHN.2.18	Мушв’ин жугьдарин гьюкумдрар гъедергуру.
JHN.2.18	– Увуз гьамцдар апӏуз ихтияр айивал фициб аьламатниинди улупидива? – гьерхру дурари.
JHN.2.19	– Му Аллагьдиз ккарагру хал учву дабгъай, хъа Узу думу шубуд йигъан айитӏ дивурза, – дурариз жаваб вуди гъапи Исайи.
JHN.2.20	– Му Аллагьдин хал диври инсанар ягъчӏвурна йирхьуд йисан гъилихну, хъа Уву шубуд йигъан дивдина?! – гъапи жугьдари.
JHN.2.21	Исайи Аллагьдин хулкан улхурайиб Чан бедендикан кӏурайивал вуйи. 
JHN.2.22	Иса, дукӏну, шубудпи йигъан чӏиви гъашиган, Дугъу гьамдикан дупнайи гафар Дугъан ученикарин кӏваина гъафнийи, ва дурар Гирами китабарихъ ва Исайихъ хъугънийи.
JHN.2.23	Иса Ерусалимдиъ Пасхайин машквраъ айи вахтна, Дугъу улупу аьламатар дяркъну, гизафдар Дугъахъ хъугънийи. 
JHN.2.24	Хъа Учв, Иса, саринна ихтибарнаъ учӏвдайи, гьаз гъапиш Дугъаз инсанар ужуди аьгъяйи.
JHN.2.25	Исайиз адмийирин хасиятарикан шли-вуш ктитувал лазим дайи, фицики Дугъаз гьарсар касдин кӏваъ айиб аьгъяйи.
JHN.3.1	Фарисйирин арайиъ жугьдарин гьякимарикан сар Никодим кӏурур айи.
JHN.3.2	Йишвну Исайихьна дуфну, дугъу кӏуру:
JHN.3.2	– Мялим! Учуз уву Аллагьдихьан дуфнайи Мялим вуйиб аьгъячуз, фицики Уву апӏрусдар аьламатар, эгер Аллагь Увухъди хътайиш, сарихьанра апӏуз даршлийи.
JHN.3.3	Исайи дугъаз жаваб вуди кӏуру:
JHN.3.3	– Гьякьлу вуйи гьякь кӏуразавуз: анжагъ учв цӏийикӏултӏан бабкан гъаширихьантӏан Аллагьдин Паччагьлугъдиъ учӏвуз хьибдар.
JHN.3.4	– Аьхю адмийихьан хъана бабкан хьуз фици шулухъа? Думу, сабансана чан дадайин фуниъ учӏвну, хъана бабкан даршулда? – кӏуру Дугъаз Никодимди.
JHN.3.5	Исайи дугъаз жаваб туву:
JHN.3.5	– Гьякьлу вуйи гьякь кӏуразавуз: фуж штуан ва Гирами Рюгьнахьан цӏийикӏултӏан бабкан дархьиш, дицирихьан Аллагьдин Паччагьлугъдиъ учӏвуз хьибдар. 
JHN.3.6	Бедендикан бабкан шлуб беден ву. Анжагъ Гирами Рюгьнакан рюгьтӏан бабкан шулдар. 
JHN.3.7	Узу увуз: учву цӏийикӏултӏан бабкан духьну ккунду, гъапну кӏури, мюгьтал махьанай. 
JHN.3.8	Микӏ ккунишвахъинди хъивру. Увуз дидин сес ебхьурувуз, хъа думу наанди ва наънан хъивраш, аьгъю шулдарвуз. Гирами Рюгьнакан бабкан гъаширра, ари гьаци ву.
JHN.3.9	– Дици фици хьуз мумкин ву? – пну, гьерху Никодимди.
JHN.3.10	– Уву Израилин мялим вуди, гьамцдар шей’арикан аьгъдарнуз? – жаваб тувру дугъаз Исайи. – 
JHN.3.11	Гьякьлу вуйи гьякь кӏуразавуз: Учу кӏурача Учуз аьгъюбдиан ва шагьидвал апӏурача гъябкъюбдикан. Хъа учву Учу шагьидвал апӏурайибдихъ хъугърадарчва. 
JHN.3.12	Эгер Узу учвуз му дюн’яйинубдикан кӏурайиган учву хъугърадарш, хъа аьршаринубдикан гъапиш, фици хъугъдичвахъа? 
JHN.3.13	Гьич саркьана аьршариз за гъахьундар, гьадушв’ан жилиина Гъафиртӏан – Инсаниятдин Байтӏан гъайри. 
JHN.3.14	Ичӏи чюлиъ Мусайи фици битӏ ягъалди гакӏвлик кибтӏну дебккнуш, гьаци Инсаниятдин Байра хамхрик карсну хьиди, 
JHN.3.15	Дугъахъ хъугъу гьарсариз зат ккудудубкӏру уьмур хьпан бадали. 
JHN.3.16	Аллагьдиз дюн’я гьаци ккун гъабхьнуки, Дугъу Чан айи-адру сар багъри Бай, Дугъахъ хъугъну, гьарсар кас дукӏну даришри, хъа зат ккудудубкӏру уьмур ибшри пну, гьаъну гъурбан гъапӏну. 
JHN.3.17	Аллагъди Чан Бай дюн’яйиз, дидин диван апӏуз ваъ, хъа Гьадгъулантина дюн’я дюбхну хьуз гьаъну. 
JHN.3.18	Дугъахъ хъугънайирин диван апӏидар, хъа фуж Дугъахъ хъугъундарш, сарун диван гъапӏу мисал ву, гьаз гъапиш думу Аллагьдин багъри Балихъ хъугъундар. 
JHN.3.19	Диван апӏувал гьаддиъ аки, дюн’яйиз акв гъафну, хъа адмийириз аквтӏан мучӏушин артухъди ккун гъабхьну, гьаз гъапиш дурарин ляхнарра чӏурудар ву. 
JHN.3.20	Фицики чӏуруб апӏурайи гьарсар касдиз акв даккун шулу ва, чан чӏуру ляхнар ашкар даришри пну, думу аквнахьна гъягъюрдар. 
JHN.3.21	Хъа гьякьвалиинди апӏрур, чан ляхнар ашкарди хьуз, аквнахьна гъягъюру, гьаз гъапиш дугъан дурар Аллагьдиъди дапӏнайидар ву.
JHN.3.22	Мидхъантина Иса, Чан ученикарра хъади, Ягьудия уьлкейин ругариина гъюру ва, душваъ гьадрарихъди яшамиш шули, дурар штуан апӏури гъахьну. 
JHN.3.23	Гьадму вахтна Ягь’яра Салим кӏурушвахь хьайи Энондиъ адмийир штуан апӏури шулу, гьаз гъапиш душваъ шид гизаф айи ва дина штуан хьуз хайлин халкь гъюри гъахьну. 
JHN.3.24	Му Ягь’я дустагъдиъ итайиз гъабхьиб вуйи.
JHN.3.25	Гьадмуган Ягь’яйин ученикарикан сакьюдари жугьдарихъди штуан хьпан гьякьнаан гьюжат ккебгъру, 
JHN.3.26	ва дурари Ягь’яйихьна дуфну гьерхру:
JHN.3.26	– Мялим, кӏваинди иминуз, увухъди Ярдан нирин тмуну гъирагъдихъ гьуркьу, уву Чакан ктибту Гьадму Кас? Магьа, Дугъу адмийир штуан апӏура ва Дугъахьна вари гъюра!
JHN.3.27	– Адмийихьан анжагъ чаз аьршариан улупубтӏан апӏуз даршул, – пну, жаваб тувру Ягь’яйи. – 
JHN.3.28	Узу учвуз: „Узу Месигь дарза, хъа узу Аллагьди Дугъаз рякъ ккабалгуз гьаънайир вуза“, – гъапибдин шагьидар вучва. 
JHN.3.29	Швушв анжагъ швушв хурайириз ву, хъа дугъахъ хъебехъну, дугъу гъапиб апӏурайир швушв хурайирин дуст ву. Швушв хурайирин дих кубкӏиган, шад шулу: узура гьаци шадвали ацӏназу. 
JHN.3.30	Фицики Дугъан ад машгьур ва аьхю дубхьну ккунду, хъа йизуб – цӏиб шула ва аьхирихъна гъюра.
JHN.3.31	Аьршариан Гъафир гьаму дюн’яйиин алидартӏан зина ву, хъа му дюн’яйиин алидар гьаму дюн’яйиндартӏан дар, ва дурар му дюн’яйин ляхнарикантӏан улхурира шулдар. Аьршариан Гъафир варитӏан заан ву.
JHN.3.32	Дугъу Чаз гъеебхьубдикан ва гъябкъюбдикан кӏура, аммаки адмийири Дугъан шагьидвал кьабул апӏурадар. 
JHN.3.33	Дугъан гафар кьабул апӏурайир гьякь Аллагь вуйивалихъ хъугъра. 
JHN.3.34	Фицики Аллагьди Гьаънайир Аллагьдин гафариинди улхура, гьаз гъапиш Аллагьди Дугъаз бегьем Гирами Рюгь тувна.
JHN.3.35	Адашдиз Чан Бай масанди ву ва гьаддиз варибдиин гьюкум Дугъан хилиз тувна. 
JHN.3.36	Аллагьдин Балихъ хъугънайириз зат ккудудубкӏру уьмур хьибди, хъа Дугъахъ хътругъуриз дициб уьмур рябкъидар ва дицириин гьаммишандиз Аллагьдин хъял хьибди.
JHN.4.1+JHN.4.2+JHN.4.3	Фарисйириз Ягь’яйизтӏан Исайиз артухъди ученикар ва штуан хьуз гъюрудар айибдикан аьгъю шулу. Гьякьикьатдиъ адмийир Исайи Чав ваъ, хъа Дугъан ученикари штуан апӏури гъахьну. Мидкан аьгъю гъабшиган, Ягьудия уьлке гъибтну, Агъа хъана Галилей уьлкейиз гъягъюру. 
JHN.4.4	Дугъан рякъ Самария юрднаантина вуйи. 
JHN.4.5	Ва магьа Иса Самарияйиъ айи Сихар кӏуру шагьриз гъюру. Думу шагьур Якьубди чан Юсуф кӏуру бализ бахиш гъапӏу хутӏлин багахь хьайи. 
JHN.4.6	Душваъ Якьубдин гъуйи айи. Рякъюъ эргу Иса гьадму гъуйдихъ деъру. Вахт лисухьна вуйи. 
JHN.4.7	Дина штуз Самарияйиан сар дишагьли гъюру.
JHN.4.7	– Узуз убхъруб чава, – кӏуру дугъаз Исайи.
JHN.4.8	Дугъан ученикар шагьриз ипӏруб гъадабгъуз душнайи.
JHN.4.9	– Уву, жугьудри узхьан, Самарияйиан вуйирихьан, убхъуз ужуб фици ча кӏурава? – гьерху Дугъхьан жаваб вуди дишагьлийи. Фицики жугьдар самариялуйирихъди албагну адайи.
JHN.4.10	Исайи жаваб туву:
JHN.4.10	– Эгер увуз, Аллагьди адмийириз фу тувруш, аьгъяйиш ва, «Узуз убхъруб чава» КӀурайир Фуж вуш, аьгъяйиш, уву Узхьан шид ккун апӏидийва ва Узу увуз чӏиви шид тувдийза.
JHN.4.11	– Я аьхю кас! – кӏуру Дугъаз дишагьлийи, – Увухь гьич бедрекьан хьадарвухь, хъа гъуйи деринуб ву. Хъа Уву дициб шид наънан гъадабгъидийва? 
JHN.4.12	Уву учуз му гъуйи туву ва дид’ан чавра, чан баярина мал-къарайира шид убхъури гъаши ич аба Якьубтӏан заанур вунахъа?
JHN.4.13	Исайи жаваб тувру:
JHN.4.13	– Му шид убхъру гьарсар касдиз цӏиб арайилан хъанара убхъуз ккун хьибди. 
JHN.4.14	Хъа узу шид тувну гъубхъур сану гьич зат харгидар. Гьаз гъапиш Узу дугъаз туву шид зат ккудудубкӏру уьмур тувру яшайишдин булагъдиз илтӏибкӏиди.
JHN.4.15	– Я аьхю кас! – кӏуру Дугъаз дишагьлийи, – Узуз сарун затра шид ккун даршлуганси ва мина дидиз дяргъруганси гьадму шид чава!
JHN.4.16	Душну яв жилирра гьамина хъади гъач, – кӏуру Исайи.
JHN.4.17	– Узухъ жилир хътарзухъ, – гъапи дишагьлийи.
JHN.4.17	– Уву, жилир хътарзухъ кӏури, дюзди гъапива, – кӏуру Исайи дугъаз. – 
JHN.4.18	Фицики уву хьуб ражари швувахь гъахьунва, хъа гьамусяаьтди увухъ хъайир яв жилир дар. Уву дюз гъапунва.
JHN.4.19	– Я аьхю кас! – кӏуру Дугъаз дишагьлийи, – Уву пайгъамбар вуди рякъюразуз. 
JHN.4.20	Ич абйир гьатму дагъдиина икрамназ гъюри гъахьну, хъа учву, жугьдари, кӏурачва, икрам апӏуз анжагъ Ерусалимдизтӏан душну ккундар.
JHN.4.21	Исайи дугъаз кӏуру:
JHN.4.21	– Хъугъ Узухъ, дишагьли, гьамус учву я му дагъдиин, я Ерусалимдиъ ихь Адашдиз икрам апӏидарчва – гьациб вахт улубкьура. 
JHN.4.22	Учвуз, самариялуйириз, учву фтиз икрам апӏурашра, аьгъдарчвуз. Хъа учуз, жугьдариз, учу фтиз икрам апӏураш, аьгъячуз, фицики уьрхювал жугьдарихьанмина гъибди. 
JHN.4.23	Хъа гьациб вахт улубкьидики, ва думу улубкьузра улубкьна, халис икрам апӏрудари Адашдиз рюгьнииндина гьякьвалиинди икрам апӏиди. Ихь Адашди, иллагьки, гьамцдар икрам апӏрудар агура. 
JHN.4.24	Аллагь Рюгь ву ва гьаддиз Дугъаз икрам апӏрудари рюгьнииндина гьякьвалиинди Дугъаз икрам дапӏну ккунду.
JHN.4.25	– Месигь дуфну ккуниваликан узуз аьгъязуз, – гъапи дишагьлийи. – Думу гъафиган, Дугъу учуз варибдикан ктибтиди.
JHN.4.26	– Гьадму уву кӏурайи Адми увухъди улхура. Узу вуза Месигь, – кӏуру Исайи.
JHN.4.27	Гьадму арайиъ Исайин ученикар гъюру ва, Дугъу дишагьлийихъди гафар апӏури дябкъну, дурар мюгьтал шулу. Амма сарира Дугъхьан, фу ккунди аш, вая дугъахъди гафар гьаз апӏураш, гьерхундайи.
JHN.4.28	Дишагьлийи чан шид айи гвар гъибтну, шагьриз хъадакну, адмийириз кӏуру:
JHN.4.29	– Узухъди гъачай ва узу йиз уьмриъ гъапӏу вари ляхнарикан ктиту Касдиз лигай. Мумкин ву Думу Месигь хьузра?
JHN.4.30	Дурар шагьриан удучӏвну, Гьадгъахьна гъягъюру.
JHN.4.31	Хъа му вахтна ученикари Исайикан:
JHN.4.31	– Я Мялим, фукӏа ипӏина, – кӏури, тӏалаб апӏурайи.
JHN.4.32	– Узухь гьациб хураг хьазухьки! Дидкан учвуз аьгъю хьузра аьгъдарчвуз, – гъапи Дугъу.
JHN.4.33	Гьадмуган ученикари чиб-чпихьан гьерхру: «Белки Дугъаз ипӏруб шликӏа гъабхнушул-гьа?»
JHN.4.34	Исайи дурариз кӏуру:
JHN.4.34	– Йиз хураг Узу Гьаурин ният тамам апӏуб ва Дугъан ляхин ккудубкӏуб вуйиз. 
JHN.4.35	Хутӏил убзури, учву кӏури шулчва: «Юкьуб вазсана – ва иганра хъубкьди». Хъа магьа Узу учвуз кӏураза: улар арццай ва хутӏлариз лигай – дурар ургуз хъуркьна. 
JHN.4.36	Убгурайири гьамустӏанра чан гьякъи гъадабгъура ва зат ккудудубкӏру уьмриз бегьер уч апӏура, гъубзурра ва гъубгурра – кьюридра сабси шад хьпан бадали. 
JHN.4.37	«Сари убзуру, тмунури ккадабцӏуру» кӏуру мисал гьамци вуйиган гьякь ву. 
JHN.4.38	Узу гьаъразачву, учву убгбан бадали, учву зегьмет дизригушваз. Жарадари зегьмет гъизигну, хъа учву дурарин зегьметнан бегьер уч апӏурачва.
JHN.4.39	Му шагьриан вуйи самариялуйирикан гизафдар Исайихъ хъугъру, фицики му дишагьлийи Дугъкан дурариз дупнайи: «Дугъу йиз уьмриъ узу гъапӏу вари ляхнарикан ктибтунзуз». 
JHN.4.40	Самариялуйири, Исайихьна дуфну, Думу чпихь гъузуб тӏалаб апӏуру. Ва Думу дурарихъди кьюд йигъан гъузру. 
JHN.4.41	Исайи дурариз гъапӏу ктитбариинди Дугъахъ хъанара гизафдар хъугънийи. 
JHN.4.42	Дурари думу дишагьлийиз кӏуру: «Сифте учу Исайихъ яв гафариз дилигну хъугъунча. Хъа гьамус Дугъахъ учу ич-уч’инди хъебехъну хъугърача, ва аьгъячуз: Думу дугъриданра дюн’я уьрхру Месигь ву».
JHN.4.43	Кьюд йигълан Иса, дилин удучӏвну, Галилей уьлкейиз гъягъюру, 
JHN.4.44	фицики Дугъу Чав мидиз улихьна гъапнийи: «чан ватандиъ пайгъамбрин гьюрмат даршул». 
JHN.4.45	Галилейиз гъафиган, душван агьлари Иса хуш’валиинди кьабул апӏуру, гьаз гъапиш Ерусалимдиз Пасхайин машквраз гъушиган, дурариз Дугъу гъапӏкьандар вари дяркънайи, фицики дурарра гьадму машквраъ айи.
JHN.4.46	Иса хъана Чав шид чяхриз илтӏибкӏу Кана кӏуру Галилей уьлкейин шагьриз гъягъюру. Гьадму вахтна Кафернагьум шагьриъ паччагьдин гьякимдрарикан сар яшамиш шулайи ва дугъан бай яманди иццурайи. 
JHN.4.47	Иса Ягьудия уьлкейиан Галилейиз дуфнайибдикан деебхьну, думу Дугъахьна гъюру ва, чан йикӏру гьялнаъ айи бай сагъ апӏуз Кафернагьумдиз гъач, кӏури, Исайиз миннатар апӏуру.
JHN.4.48	– Учвкан саркьан, аьламатар ва аьжайиб лишнар дярякъкьан гагьди, хъугъуз ккайидар дарчва! – гъапи дугъаз Исайи.
JHN.4.49	– Я аьхю кас! Йиз бай йикӏайиз гъача! – кӏури, паччагьдин гьякимдар Дугъаз хъана ккарагуру.
JHN.4.50	– Хулаз гъарах, яв бай яшамиш шули гъузди, – кӏуру Исайира. Ва му адми Исайин гафарихъ хъугъру ва рякъюъ учӏвру. 
JHN.4.51	Рякъюъ дугъаз чан гъуллугъчйир алахьуру ва дурари дугъаз: «Яв бай сагъ гъахьну», кӏуру. 
JHN.4.52	Дугъу дурарихьан: «Бализ филаси рягьят гъабхьну?» – пну, гьерхру. «Накь лисхъан дугълан убцрушин алдабхьну», – гъапи дурари.
JHN.4.53	Мушв’ин балин адашдиз, чан бай Исайи: «Яв бай яшамиш шули гъузди», гъапи вахтна сагъ гъашиб аьгъю шулу, ва дугъан вари хуландар Исайихъ хъугънийи.
JHN.4.54	Му Ягьудияйиан Галилейиз гъафихъан Исайи улупу кьюбпи аьламат вуйи.
JHN.5.1	Дидхъан саб цӏиб вахтналан жугьдарин машквар улубкьуру ва Иса Ерусалимдиз гъягъюру.
JHN.5.2	Ерусалимдиъ Марччарин латар кӏурушвахь, жугьуд чӏалниинди «Вифезда» (Рягьимлувалин хал) кӏуру саб кахъру гьямам хьайи. Дидихьна элеркнайи гъвандин мурхьлар ккудукьнайи хьуб дегьлиз гъюрайи. 
JHN.5.3	Гьадму хьубиб дегьлизарра ацӏну фалиж кайидар ва майифдар ади шуйи. Дурар, фила шид ккибикьуз хъюгъруш, гьаддиз ккилигури шуйи. 
JHN.5.4	Фицики Аллагьдин малайикди бязи вахтари, гъюри, шид ккибикьуйи ва, шид ккибикьхъан сифте вуди фуж учӏвиш, гьадму, чак фициб уьзур кашра, сагъ шули гъахьну. 
JHN.5.5	Мушваъ сумчӏурна миржид йисан иццурайи сар кас айи. 
JHN.5.6	Исайиз думу дахънади дяркъну ва хайлин вахтна иццурайиб аьгъяди, дугъхьан гьерхру:
JHN.5.6	– Сагъ хьуз ккундунуз?
JHN.5.7	– Йиз аьхюр, – жаваб туву иццурайири, – ккун даршулин. Аммаки, шид ккибикьубси, штук кучӏвуз узуз кюмек апӏру адми шуладар. Хъа узу кучӏвуз хъюгъиган, узутӏан ухди душвак жарар кучӏвнади шула.
JHN.5.8	– Гъудужвну, яв ахинра гъадабгъну, гъарах, – кӏуру дугъаз Исайи. 
JHN.5.9	Ва думу дишлади сагъ духьну, чан ахинра гъадабгъну, гъягъюру.
JHN.5.9	Думу султ йигъ вуйи. 
JHN.5.10	Гьаддиз жугьдарин гьюкумдрари сагъ гъаши касдиз кӏуру:
JHN.5.10	– Гъи султ йигъ ву, гьаддиз Къанундиинди ахин гъабхуз ихтияр адар!
JHN.5.11	– Узу сагъ гъапӏури: «Ахин гъадабгъну гъарах», гъапунзуз, – гъапи дугъу.
JHN.5.12	– Хъа фуж ву думу Адми, увуз: «Ахин гъадабгъну, гъарах», гъапир? – гьерхру дурари.
JHN.5.13	Сагъ духьнайириз, Думу фуж вуш, аьгъдайи, фицики гьадушваъ аьхючӏвеъ халкь ади, Иса гьадраригъ рякъюри имдайи.
JHN.5.14	Хъасин Исайи, гьадму кас Чаз Аллагьдин хулаъ алахъиган, дугъаз гъапи:
JHN.5.14	– Магьа лиг, уву сагъ гъахьунва, сарун гунагь ляхнар мапӏан, даршиш митӏан артухъ пис гьял хьибдияв.
JHN.5.15	Му касди гьамус душну, учв сагъ гъапӏур Иса ву, кӏури, жугьдарин гьюкумдрариз хабар дебккру. 
JHN.5.16	Жугьдарин гьюкумдрар, Исайи му ляхин султ йигъан гъапӏну кӏури, Дугъахъ хъергуз хъюгъру. 
JHN.5.17	Хъа Исайи дурариз жаваб тувру:
JHN.5.17	– Йиз Адаш гьарган лихури шулу, Узура лихураза.
JHN.5.18	Жугьдарин гьюкумдрари Иса, неинки Дугъу султ йигъандин къайда гъючӏюбгъну кӏури, хъа гьацира, Аллагьдин Бай вуза, кӏури, Учв Аллагьдихъди барабар апӏурайиган, айибтӏан артухъ Думу йивну йикӏуз чпин кьаст ижми апӏуру.
JHN.5.19	Исайи дурариз кӏуруки:
JHN.5.19	– Гьякьлу вуйи гьякь кӏуразачвуз: сабан Чан Адашди гьапӏраш дярябкъкьан гагьди, Балхьан Чан-Чаинди фукӏара апӏуз шулдар. Адашди гьапӏраш, Балира гьадму апӏура. 
JHN.5.20	Адашдиз Бай ккунду, ва Дугъу Чав апӏурайидар вари Бализ улупура. Дугъу Бализ бегьем артухъ улупиди ва учву мегьел мюгьтал хьуз ккимичва. 
JHN.5.21	Адашди гъачӏидар чӏиви апӏруси ва дурариз уьмур тувруси, гьаци Балира Чаз ккунириз уьмур тувди. 
JHN.5.22	Адашди саринра суд апӏурадар; 
JHN.5.23	варидари, фици Адашдин гьюрмат уьбхюраш, гьаци Балинна гьюрмат уьбхбан бадали Дугъу вари суд апӏру гьюкум Балихьна тувна. Шли Балин гьюрмат уьбхюрадарш, гьадгъу Думу гьау Адашдинра гьюрмат уьбхюрадар. 
JHN.5.24	Гьякьлу вуйи гьякь кӏуразачвуз: шлиз Йиз Гаф ебхьураш ва фуж Узу Гьаурихъ хъугъраш, гьацири зат ккудудубкӏру уьмур гъазанмиш дапӏна, дицир суддин улихь дийигъидар. Дицир гьамустӏанра, дукӏну хьувалихьан, гьаргандин уьмриъ учӏвна. 
JHN.5.25	Гьякьлу вуйи гьякь кӏуразачвуз: вахт улубкьура – сану улубкьнура ву! – дийихнайидариз Аллагьдин Балин дих ебхьиди, ва гъеебхьдар гьаргандин уьмрихьна чӏиви хьиди. 
JHN.5.26	Фици Адаш уьмрин булагъ вуш, гьаци Байра Дугъу уьмрин булагъ гъапӏну. 
JHN.5.27	Ва Дугъу Бализ суд апӏру гьюкумра тувна, фицики Думу Инсаниятдин Бай ву. 
JHN.5.28	Учву мид’ин мюгьтал махьанай, вари накьварик кайидариз Аллагьдин Балин сес ебхьру вахт улубкьура ва накьвариан удучӏвиди. 
JHN.5.29	Фужари уж’вал гъапӏнуш, дурар яшайишдиз чӏиви духьну удучӏвиди; фужари писвал гъапӏнуш, дицдар чпин суд апӏбан бадали удучӏвиди. 
JHN.5.30	Узхьан Йиз хусуси гьюкмиинди фукӏа апӏуз шулдарзухьан. Узу кӏураза Узуз Аллагьдихьан ебхьурайиси ва Йиз суд дишуб ву, фицики Узу Узуз ккуниб апӏурадарза, хъа Узу Гьауриз ккуниб апӏураза.
JHN.5.31	Эгер Узу Узкан адмийириз ктибтури гъашиш, дурар Узухъ хътругъубра мумкин ву. 
JHN.5.32	Аммаки Узкан ктибтру жара Шагьид а, ва Узуз аьгъязуз, Дугъу Узкан ктибтурайиб гьякь вуйивал. 
JHN.5.33	Учву Ягь’яйихьна адмийир гьаунчва, ва дугъура вари гьамрар гьякь вуйиб тасдикь гъапӏну. 
JHN.5.34	Хъа Узу адмийирин шагьидвалилан асиллу дарза: Узу му вари, учву уьрхбан бадали кӏураза. 
JHN.5.35	Ягь’я убгури акв туврайи чирагъсир вуйи, ва учву дугъан акв шадвалиинди цӏиб вахтназтӏан кьабул гъапӏундарчва. 
JHN.5.36	Амма Узуз, Йиз гьякьнаан Ягь’яйи гъапивалтӏан хъанара мюгькам шагьидвал азуз, фицики, Адашди Узуз апӏин дупну, Узу апӏурайи ляхнари, Узу Адашди гьаур вуйиб тасдикь апӏура. 
JHN.5.37	Гьаци Узу гьау Адашдира Узкан шагьидвал апӏура. Хъа учвуз Дугъан дих затра гъеебхьундарчвуз, ва учвуз Думу затра гъяркъюндарчвуз. 
JHN.5.38	Ва учву ичв кӏваъ Дугъан Гаф уьбхюрадарчва, фицики Дугъу гьау Узухъ хъугърадарчва. 
JHN.5.39	Учву Гирами китабар дурхну ахтармиш апӏурачва, фицики дурариан гьаргандин уьмур гъазанмиш апӏуз шулу кӏури, фикир апӏурачва, хъа Гирами китабариъ Узкан дибикӏна. 
JHN.5.40	Гьаци вушра, зат ккудудубкӏру уьмур учвуз хьпан бадали, учвуз Узухьна гъюз ккунди адарчвуз. 
JHN.5.41	Узуз инсанарин тярифар лазим дарзуз. 
JHN.5.42	Хъа Узуз учву аьгъюдар вузуз ва учвуъ учвуз Аллагьдихьна вуйи масанвал адрувалра аьгъязуз. 
JHN.5.43	Узу Йиз Адашдин ччвур бадали учвухьна дуфназа, хъа учву Узу кьабул апӏурадарчва, хъа эгерки сар жара фуж-вуш, чан чаинди чан тярифар апӏури учвухьна гъафиш, кьабулра апӏурчва. 
JHN.5.44	Учву сар-сарин тярифар апӏури, сар Аллагьдихьан вуйи тярифарихъ хъергну даршлуган, учву Узу фици кьабул апӏидичва? 
JHN.5.45	Узу Адашдин улихь учву тахсир апӏур, кӏури, фикир мапӏанай. Учву тахсиркрар апӏрур Муса хьиди, фицики учву гьадгъуин умудлу вучва! 
JHN.5.46	Эгер учву дугъридан Мусайихъ хъугърайиш, Узухъра хъугърийчва, гьаз гъапиш дугъу Узкан дибикӏна. 
JHN.5.47	Хъа эгер учву дугъу гъидикӏдарихъ хъугъри адарш, Йиз гафарихъ фици хъугъдичвахъа?
JHN.6.1	Гьамдихъан Иса Галилей гьюлин тмуну гъирагъдихъ хъайи Тивериад шагьрин аьтрафарихъна гъягъюру. 
JHN.6.2	Исайихъди гизаф халкьра гъюри гъахьну, гьаз гъапиш дурариз Дугъу аьзарлуйириз гъапӏу аьламатар дяркънайи. 
JHN.6.3	Хъа Иса, дагъдиина за духьну, Чан ученикарин кьялаъ деъру. 
JHN.6.4	Жугьдарин Пасхайин машквар багахь шулайи. 
JHN.6.5	Исайи, улар за гъапӏиган, Чахьна хайлин халкь гъюради дябкъну, Филипдиз кӏуру:
JHN.6.5	– Мурариз ипӏуз ухьу гьамкьан уьлер наънан гъадагъухьайкӏан?
JHN.6.6	Исайи му, Филип ахтармиш апӏузди гъапиб вуйи, фицики Дугъаз гьапӏруш улихьмиди аьгъяйи.
JHN.6.7	– Дурариз варидариз уьлин саб кьацӏкьан ккубкьбан бадали, уьл гъадабгъуз кьюдварж динар пулра гьудрубкӏур, – жаваб туву Филипди.
JHN.6.8	Исайин жара ученик Петрин чве Андрейи кӏуру:
JHN.6.9	– Мушваъ сар балихь хьуб мухан уьлна кьюб балугъ хьа, хъа гьамукьан халкьдиз дурарикан фу шулухъа?
JHN.6.10	– Дурарихьди деуз гъитай, – гъапи Исайи.
JHN.6.10	Думу йишв’ин гизаф укӏ алийи ва дурар гьадушв’ин деъру. Дурарин кьадар хьуд агъзуртӏан артухъ вуйи.
JHN.6.11	Исайи Аллагьдиз баркаллагь дупну, уьлер гьудутӏну, деънайидариз тувру. Ва балугъарра гьаци дапӏну, гьардиз чаз ккунибкьан тувру.
JHN.6.12	Адмийир ацӏбалан кьяляхъ, Исайи ученикариз кӏуру:
JHN.6.12	– Зяя дархьбан бадали, хъригъу кьацӏар уч апӏинай.
JHN.6.13	Дурари ипӏуз хъюгъруган, хьуб уьл вуди, гьадрарихъан хъригъу кьацӏар уч гъапӏиган, йицӏикьюб тавра шулу. 
JHN.6.14	Исайи гъапӏу му аьламат гъябкъиган, адмийири пуз хъюгъю:
JHN.6.14	– Му Кас якьинди дюн’яйиз дуфну ккуни Гьадму Пайгъамбар ву! – 
JHN.6.15	Адмийири Чакан гужниинди чпин паччагь апӏуз ккунди айиб аьгъяди, Иса хъана, ялгъузди гъузбан бадали, дагълариз гъягъюру.
JHN.6.16	Хябяхъ шулади, Исайин ученикар гьюлихъна ктучӏвуру. 
JHN.6.17	Мучӏура шулайи, хъа Иса дурарихьна мегьел гъюри адайи. Дурар, люткейиъ эъну, гьюлин тмуну гъирагъдихъ хъайи Кафернагьумдиз рякъюъ учӏвру. 
JHN.6.18	Гужал микӏ хъивну, гьюлиин лепйир ягъал-ягъал хьуз хъюгъру. 
JHN.6.19	Гъирагъдихъан хьуб-йирхьуб километр манзилназ сирнав гъапӏган, дурариз гьюлин лепйириланмина люткейихьна ликри гъюрайи Иса рякъюру ва гизаф гучӏ шулу.
JHN.6.20	– Му Узу вуза, гучӏ мапӏанай! – кӏуру Исайи.
JHN.6.21	Дурариз Думу люткейиъ итуз ккун гъабхьнийи, аммаки, фу лигурва, дурар чпи гъярайи гъирагъдихъна хъуркьнади шулу.
JHN.6.22	Хъайигъан гьюлин тлихъан гъирагъдихъ гъузу халкьдин гьюлин гъирагъдихъ саб люткетӏан хътарди хьуб ва дидиъра ученикар эъну гъушуб, хъа Иса, кӏуруш, дидиъ эдреуб кӏваин шулу. 
JHN.6.23	Гьадмуган Тиверияйиан гъафи сякьюдар люткйир, Агъайи баркаллагь дупну, халкьди уьл гъипӏу йишвахьна гъюру. 
JHN.6.24	Мушваъ я Иса, я Дугъан ученикар адруб гъябкъиган, дурари люткейиъди, Иса агури, Кафернагьумдиз сирнав апӏуру.
JHN.6.25	Иса гьюлин тмуну гъирагъдихъ дагну, Дугъаз дурари кӏуру:
JHN.6.25	– Мялим! Уву мина фила гъафунва?
JHN.6.26	Исайи дурарин суалназ кӏуру:
JHN.6.26	– Гьякьлу вуйи гьякь кӏуразачвуз: Йиз аьламатнан лишнарин учву гъавриъ а кӏури, Узу агурадарчва, хъа Узу туву уьли учву тухъ апӏбаз лигну агурачва! 
JHN.6.27	Ухди пуч шлу му дюн’яйин хураг бадали ваъ, хъа гьаргандин уьмур тувру ва зат пуч даршлу хураг бадали чалишмиш йихьай. Гьациб уьмур учвуз Инсаниятдин Бали тувра, фицики ихь Адаш Аллагьди Инсаниятдин Бай Чан кьудратниинди, печать йивну, лишанламиш дапӏна.
JHN.6.28	– Аллагьдиз хуш шлу ляхин апӏбан бадали, учу гьапӏну ккун? – пну, гьерху дурари.
JHN.6.29	Исайи жаваб туву:
JHN.6.29	– Магьа Аллагьдиз ккуниб: Дугъу Гьаурихъ хъугъай.
JHN.6.30	– Уву Дугъу Гьаур вуш, учу Увухъ хъугъбан бадали, Уву учуз фициб аьламат улупидива? – гьерхру дурари. – Уву гьапӏдива? 
JHN.6.31	Ич ата-бабйири ичӏи чюлиъ манна ипӏуйи. Мидкан Гирами китабариъра гьамци дибикӏна: «Дугъу дурариз ипӏуз уьл аьршариан гьапӏну».
JHN.6.32	Исайи жаваб туву:
JHN.6.32	– Гьякьлу вуйи гьякь кӏуразачвуз: учвуз аьршариан уьл гьапӏур Муса дар. Учвуз гьякь уьл аьршариан туврайир Йиз Адаш ву. 
JHN.6.33	Фицики Аллагьдин уьл – аьршариан дуфну, му дюн’яйиз уьмур бахиш апӏурайи Гьадму Кас ву.
JHN.6.34	– Я ич аьхюр, – кӏуру дурари, – учуз гьациб уьл гьамусдихъантина гьаргандиз чава!
JHN.6.35	Исайи дурариз кӏуру:
JHN.6.35	– Узу вуза уьмур хурайи уьл. Фуж узухьна гъюруш, затра гашди гъузидар. Узухъ хъугънайир гьич затра харгидар. 
JHN.6.36	Хъа Узу учвуз улихьнасира дупнайзачвуз, учвуз Узу рякъюрачвуз кӏури, хъа учву хъугъри гъахьундарчва. 
JHN.6.37	Йиз Адашди Уз’ина аманат гъапӏу гьарсар кас Узухьна гъиди ва, Узухьна гъафир, Узу гьич затра хътӏурккидарза. 
JHN.6.38	Фицики Узу аьршариан, Узуз ккуниб апӏуз ваъ, хъа Узу Гьаурин ният тамам апӏуз дуфнайир вуза. 
JHN.6.39	Хъа магьа Узу Гьаурин ният – Чав Уз’ина аманат гъапӏдарикан гьич саркьан Узу дургуз гъидритуб, хъа гъияматдин йигъан дурар вари уьмрихьна кьяляхъ апӏуб. 
JHN.6.40	Даршуз магьа Йиз Адашдиз ккундайиб: Чан Бай рякъруриз ва Дугъахъ хъугъру гьарсар касдиз гьаргандин уьмур хьуб. Узу думу гъиямат йигъан гьаргандин уьмрихьна хътаидиза.
JHN.6.41	Исайи: «Узу уьл вуза, аьршариан дуфнайи», – гъапну, кӏури, жугьдарик иц кабхъру.
JHN.6.42	– Му Юсуфдин бай Иса даринхъа? – кӏуйи дурари. – Ухьуз Мугъан адашна дада аьгъдарди айинхъа? Гьаз Мугъу мици: аьршариан гъафир Вуза, кӏурахъа?
JHN.6.43	– Иц макабхъанай, – кӏуру дурариз Исайи, – 
JHN.6.44	Узухьна, Узу гьау Адашди гъюз гъидритиш, сарихьанра гъюз хьибдар, хъа гъафир, Узу гъиямат йигъан учв уьмрихьна хътаидиза. 
JHN.6.45	Пайгъамбрарин Гирами китабарик дибикӏна: «Аллагьди дурариз варидариз улупиди». Гьарсар Адашдихъ хъпехъур ва Гьадгъухъан аьгъю гъапӏур Узухьна гъюру. 
JHN.6.46	Анжагъ Аллагьдихьан Гъафиризтӏан гъайри, гьеле гьич саризра Адаш гъяркъюндар. 
JHN.6.47	Гьякьлу вуйи гьякь кӏуразачвуз: фуж хъугъраш, гьадгъу гьаргандин уьмур гъазанмиш дапӏна. 
JHN.6.48	Узу уьмрин уьл вуза. 
JHN.6.49	Ичв ата-бабйири ичӏи чюлиъ чпиз Аллагьди гьапӏу манна ипӏури гъахьну ва имбударси дурарра гъийихну. 
JHN.6.50	Хъа аьршариан гъафи Уьл дициб дар: шли Думу гъипӏиш, дицир затра йикӏидар. 
JHN.6.51	Узу вуза аьршариан гъафи чӏиви уьл. Шли думу Уьл гъипӏиш, гьадму зат ккудудубкӏрубкьан яшамиш хьиди. Узу туврайи уьл – му йиз беден вуйиз. Узу думу, дюн’яйин уьмур бадали, тувраза.
JHN.6.52	Гьадмуган жугьдари:
JHN.6.52	– Дугъхьан ухьуз ипӏуз Чан беден фици тувуз хьибди?! – кӏуйи, ва дурарин арайиъ яман гьюжат абхъру.
JHN.6.53	Исайи дурариз жаваб тувру:
JHN.6.53	– Гьякьлу вуйи гьякь кӏуразачвуз: эгер учву Инсаниятдин Балин беден дирипӏиш ва Дугъан ифи дурубхъиш, учвуз уьмур рубкьидар. 
JHN.6.54	Йиз беден ипӏруриз ва Йиз ифи убхъруриз гьаргандин уьмур хьибди, ва Узу дицир гъиямат йигъан уьмрихьна чӏиви апӏидиза. 
JHN.6.55	Йиз беден – магьа гьякьди вуйи хураг, Йиз ифи гьякьди вуйи убхъруб ву. 
JHN.6.56	Шли Йиз беден ипӏураш ва Йиз ифи убхъураш, гьадму Узуъ яшамиш хьиди, хъа Узу дугъаъ яшамиш хьидиза. 
JHN.6.57	Узу гьау чӏиви Адашдиантина Узу фици яшамиш шулаш, гьаци Йиз беден ипӏурайидарра Уз’антина яшамиш хьиди. 
JHN.6.58	Аьршариан гъафи Уьл магьа гьамциб ву. Хъа думу ичӏи чюлиъ ичв ата-бабйири гъипӏу завариан гъафи маннасиб дар – хъасин, гьар чан аьжалниинди, дурарра гъийихнийи. Хъа шли аьршариан вуйи гьаму Уьл ипӏураш, гьадгъу зат ккудудубкӏру уьмур хъапӏди.
JHN.6.59	Гьамци аьгъювалар улупуйи Исайи Кафернагьумдин жугьдарин мистаъ.
JHN.6.60	Дугъан ученикарикан гизафдари, му гафар гъеерхьиган, кӏури гъахьну:
JHN.6.60	– Мурар фу аьжайиб гафар ву? Мурар шлихьан аннамиш апӏуз шул!
JHN.6.61	Хъа Исайи, Чан ученикар нарази вуйиб аьгъяди, дурариз гъапи:
JHN.6.61	– Йиз гафари учвук гучӏ капӏрайин? 
JHN.6.62	Хъа учву, Инсаниятдин Бай Учв наънан гъафнуш, гьадина за шули рякъруган гьапӏдичва? 
JHN.6.63	Беден фукӏа дар, анжагъ Рюгь ву уьмур хурайир. Узу учвуз кӏурайи гафариъ уьмрин Рюгь а. 
JHN.6.64	Аммаки ичв арайиъ хътругърударра а.
JHN.6.64	Икибаштӏан, Исайиз гьеле дюн’я ккебгъайиз аьгъяйи: фужар Чахъ хъугъдайиш ва Учв шли масу тувуйиш. 
JHN.6.65	Дугъу давам апӏуру:
JHN.6.65	– Гьаддиз учвуз гъапнийза Узу: анжагъ шлиз Адашди улупнаш, гьадму Узухьна гъиди. 
JHN.6.66	Гьаддихъан Исайин ученикарикан гизафдар Дугъхъан хътакнийи ва Дугъахъди шули гъахьундайи. 
JHN.6.67	Гьадмуган Исайи Чан йицӏикьюрид ученикарихьан гьерхру:
JHN.6.67	– Белки учвузра Узхъан хътакуз ккунди ашулчвуз?
JHN.6.68	– Агъа, – жаваб туву Симон Петри, – учу шлихьна гъягъидихъа? Зат ккудудубкӏру уьмур тувру гафар Увухь хьавухь. 
JHN.6.69	Гьамус учу хъугърача ва аьгъячуз, Уву Аллагьдин Гирамир вуйиб.
JHN.6.70	– Узу дайкӏана учву йицӏикьюридра ктагъур? – гъапи дугъаз жаваб вуди Исайи. – Хъа учвкан сар иблис ву.
JHN.6.71	Исайи му Искариотдиан вуйи Симондин бай Ягьудайикан кӏурайиб вуйи. Дугъу, учв йицӏикьюрикан сар вуйири, хъасин Иса масу тувнийи.
JHN.7.1	Дидхъантина Иса Галилей уьлкейиъ лицури гъахьну, гьаз гъапиш Дугъаз Ягьудия уьлкейиз гъягъюз ккунди адайи, фицики душваъ Думу жугьдарикан бязидариз йикӏуз ккунди айи.
JHN.7.2	Гьадму вахтна жугьдарин Пажарин машквар багахь шулайи. 
JHN.7.3	Ва гьаддиз Исайин чвйири дугъаз кӏуру:
JHN.7.3	– Уву мушв’ан, Уву апӏурайи ляхнар Яв ученикаризра рякъруси, Ягьудия уьлкейиз машквраз гъарах. 
JHN.7.4	Сарира чан гьунарар жиниди апӏури шулдар. Гьарсариз ккунду чибкан адмийириз аьгъю дубхьну. Хъа Уву гьацисдар гьунарар апӏураваки, гъит Увкан вари дюн’яйиз аьгъю ибшри!
JHN.7.5	Дугъан чвйиркьан Дугъахъ хъугъри гъахьундар.
JHN.7.6	Исайи дурариз кӏуру:
JHN.7.6	– Йиз вахт мегьел гъафундар, хъа ичв фуну вахтна вушра хай шуличв. 
JHN.7.7	Му дюн’яйихьан учву даккун апӏуз хьибдар, хъа Узу даккунди ву, фицики Узу дидин вари ляхнар писдар, гунагьвалиндар ву, кӏураза. 
JHN.7.8	Хъа машквраз учву гъарахай. Узу думу машквраз гъягъидарза, Йиз вахт мегьел улубкьнадар.
JHN.7.9	Гьамци дупну, Иса Галилей уьлкейиъ гъузру. 
JHN.7.10	Саки Чан чвйир машквраз гъушхъан, Исара жиниди гьадина гъягъюру.
JHN.7.11	Жугьдарин гьякимари машквран вахтна Иса агуйи. «Наан а гьадму Адми?» – гьерхуйи дурари. 
JHN.7.12	Дугъкан халкьдин арайиъ гизаф гьюжатар ахьнайи: садари, Думу ужур ву, хъа тмундари, Дугъу халкь алдатмиш апӏура, кӏуйи. 
JHN.7.13	Амма гьюкумдрарихьан гучӏбу, Дугъкан ачухъди сарира кӏурдайи.
JHN.7.14	Иса Аллагьдин хулан гьяятдиз дуфну, аьгъювалар улупуз хъюгъган, машквран гьацӏ вахт дубшнайи. 
JHN.7.15	Жугьдар мид’ин мюгьтал духьнайи.
JHN.7.15	– Мугъаз наънан гьамкьан аьгъяйкӏан? – кӏуйи дурари. – Дугъу наанкӏа дурхнадар, аьхир.
JHN.7.16	Исайи гъапи:
JHN.7.16	– Йиз аьгъювалар Йиздар дар, хъа Узу Гьауриндар ву. 
JHN.7.17	Шлиз Дугъан ният тамам апӏуз ккундуш, гьацириз гьаму аьгъюваларикан аьгъю хьибди, дурар Аллагьдихьан вуш, даршиш Узу Йиз Узкан кӏурайидар вуш. 
JHN.7.18	Шли чан-чахьан кӏураш, гьацири чаз хусуси ад гъазанмиш апӏура. Хъа шли чав гьауриз ад гъазанмиш апӏураш, гьацири дугъриди кӏура, ва дугъан кӏваъ кучӏал адар. 
JHN.7.19	Учвуз Къанун Мусайи тувну, гьаци даринхъа? Гьаци вушра, учвкан сарира Къанун тамам апӏурадар. Узу фтин бадали йикӏуз ккундучвуз?
JHN.7.20	– Уву амрихъан душнава! – жаваб туву гъварч духьнайидари. – Шлиз Уву йикӏуз ккунди а?
JHN.7.21	Исайи дурариз жаваб вуди гъапи:
JHN.7.21	– Узу саб аьламат улупайизра, учву вари мюгьтал духьначва. 
JHN.7.22	Мусайи учвуз суннат апӏин гъапну, дугъридан, думу Мусайихьан дар, хъа ата-бабйириланмина дуфнайиб ву, ва учву султ йигъанра кмиди суннат апӏури шулчва. 
JHN.7.23	Мусайин Къанун дючӏрюбгъбан бадали, учву султ йигъанра адмийин суннат апӏураш, Узу султ йигъан адми сагъ гъапӏну кӏури, Уз’ин хъял гьаз иливначва? 
JHN.7.24	Зиълан лишнариинди суд мапӏанай, суд апӏинай дугъри вуйи суддиинди!
JHN.7.25	Ерусалимдиан вуйи бязи агьлари кӏуйи:
JHN.7.25	– Му ихь гьякимари йикӏуз ккайи Адми даринхъа? 
JHN.7.26	Лигайчва, Дугъу ачухъди аьгъювалар улупура ва сарира Дугъаз фукӏара кӏурадар. Мумкин ву, гьякимариз Думу дугъриданра Месигь вуйиб аьгъю гъабхьнушул? 
JHN.7.27	Амма ухьуз, Гьадму Кас наънан вуш, аьгъяхьуз. Хъа Месигь гъафиган, саризра аьгъю хьидар, Думу наънан вуш.
JHN.7.28	Ва гьадмуган, Аллагьдин хулаъ аьгъювалар улупурайиган, Исайи аьхю сесниинди гъапи:
JHN.7.28	– Узура аьгъячвуз, Узу наънан вушра, аьгъячвуз. Гьаци вушра Узу Узхьан гъафир дарза. Шли Узу гьаънуш, Гьадгъахъ хъугъуз хай шулу, аммаки Думу учвуз аьгъдарчвуз. 
JHN.7.29	Хъа Думу Узуз аьгъязуз, фицики Узу Гьадгъухьан гъафир вуза ва Узу Гьадгъу гьаъну.
JHN.7.30	Гьадмуган дурариз Думу дисуз ккун шулу, амма сарира Дугъак кучундар, гьаз гъапиш Дугъан сяаьт дуфнадайи. 
JHN.7.31	Халкьдикан гизафдар Дугъахъ хъугънийи ва дурари кӏуйи: «Месигь гъафиган, Дугъхьан Гьаму Касдихьантӏан артухъ аьламатар улупуз шулинхъа?»
JHN.7.32	Исайикан халкьдин арайиъ гьамцдар гафар-чӏалар деерхьну, фарисйирина жугьдарин аьхюну маллйири Думу дисуз Аллагьдин хулан гъаравлар гьаъру.
JHN.7.33	Гьадму вахтна Исайи халкьдиз кӏурайи:
JHN.7.33	– Сацӏибсана Узу учвухъди гъуздиза, хъасин Узу мина Гьаурихьна хътакидиза. 
JHN.7.34	Узухъ лицури хьидичва, хъа дихъидарчвуз, гьаз гъапиш учвхьан Узу наан шулуш, гьадина гъюз хьибдарчвухьан.
JHN.7.35	Жугьдари чпин арайиъ кӏури гъахьну:
JHN.7.35	– Думу, ухьхьан агуз даршлуси, наана гъягъюз ккайкӏан? Белки Дугъаз, Грек уьлкейин шагьрариз душну, дурарин арайиъ яшамиш шулайи ихь агьалйириз вая грекариз аьгъювалар улупуз ккунди ашул гьа? 
JHN.7.36	Дугъу ухьуз: «Узу агури хьидичва, хъа дихъидарчвуз», ва «Узу наан шулуш, гьадина гъюз хьибдарчвухьан», – гъапи гафариинди Мугъаз фу пуз ккунди айкӏан?
JHN.7.37	Машкврин аьхиримжи, вартӏан машгьур йигъан Исайи, гъудужвну, аьхю дихниинди кӏуру:
JHN.7.37	– Фуж дахаргнаш, гъит гьадму Узухьна гъюри! 
JHN.7.38	Ва фуж Узухъ хъугъраш, гъит гьадгъу убхъри! Бикӏбариъ кӏура: «Дугъан кӏваан чӏиви штарин нирар ахмиш хьиди».
JHN.7.39	Исайи гьамци Гирами Рюгьнакан гъапнийи. Думу Исайихъ хъугънайидариз рукьиди. Думу вахтназ Гирами Рюгь мегьел тувну адайи, гьаз гъапиш Иса сабан Аллагьдин аднаъ ахънадайи.
JHN.7.40	Му гафар гъеерхьиган, халкьдин арайиан сякьюдари кӏуру:
JHN.7.40	– Му дугъриданра Пайгъамбар ву.
JHN.7.40	Хъа жарадари кӏуйи:
JHN.7.40	– Му Месигь ву!
JHN.7.41	– Галилей уьлкейиан Месигь гъюб мумкин вуйинхъа? – къаршуди кӏуйи дурариз. – 
JHN.7.42	Гирами китабариъ, Месигь Давудрин насликан ва Давуд бабкан гъахьи Вифлеем шагьриъ Думу бабкан хьиди, кӏура.
JHN.7.43	Гьамци Исайин гьякьнаан халкьдин арайиъ гьюжат абхънийи. 
JHN.7.44	Дурарикан бязидариз Иса дисуз ккун гъабхьнийи, аммаки сарира Дугъ’ина хил за гъапӏундайи.
JHN.7.45	Хъа Иса дисуз гьау Аллагьдин хулан гъаравлар жугьдарин аьхюну маллйирихьна ва фарисйирихьна кьяляхъ хътакнийи.
JHN.7.45	– Думу гьаз дидисну гъахундарчва? – гьерху дурари гьаъдарихьан.
JHN.7.46	– Гьадму Касдиси мегьел гьич сарира саб вахтнара кӏури гъахьундар! – жаваб тувнийи гъаравлари.
JHN.7.47	– Гьаяман, Дугъу учвура алдатмиш гъапӏуншалчву гьа? – гъапи дурариз фарисйири. – 
JHN.7.48	Гьюкумдрарикан Дугъахъ гьич фужкӏа хъугънинхъа? Ясана фарисйирикан фужкӏа? 
JHN.7.49	Дугъахъ хъугърудар Къанун аьгъдру авамар ву ва дурар Аллагьдин нянайикк ккайидар ву!
JHN.7.50	Хъа дурарин арайиъ улихьна вахтари Исайихьна гъафи Никодим кӏуру кас айи, ва дугъу дурариз гъапи:
JHN.7.51	– Ихь Къанунди ихтияр туврайинхъа, сабан адмийихъ хъпебехъди ва дугъу ву тахсир гъапӏнуш аьгъю дарапӏди, дугъан суд апӏуз?
JHN.7.52	– Гьаяман, увура Галилей уьлкейиан вушала гьа? – гъапи дурари. – Уву Гирами бикӏбар аьгъю апӏин ва яв уву гъавриъ ахъдива Галилей уьлкейиъ гьич сар пайгъамбарра бабкан дархьуб.
JHN.7.53	Ва дурар алдагъну хъасин хулариз гъягъюру.
JHN.8.1	Хъа, Иса Елион дагъдиина гъягъюру. 
JHN.8.2	Гвачӏнин ухди Думу хъана Аллагьдин хулаъ ачмиш шулу. Дугъан багахь халкь уч хьуз хъюгъру ва Исайи, деъну, аьгъювалар улупуру.
JHN.8.3	Гьадму вахтна Къанундин мялимарина фарисйири Исайихьна, кьяппавал апӏури гъидису дишагьли хуру ва думу халкьдин улихь дерккну, 
JHN.8.4	дурари Исайиз кӏуру:
JHN.8.4	– Мялим! Гьаму дишагьли кьяппавал апӏурайи вахтна дидиснайир ву. Му чан жилирихъди дарди, жарарихъди хъайи. 
JHN.8.5	Мусайи чан Къанундиъ мицисдариин гъван уьлюбх дупна. Хъа Уву фу кӏурава?
JHN.8.6	Му, Иса ахтармиш апӏбан ва Дугъак тахсир кипбан бадали, саб багьна абгуз ккунди гьерхрайиб вуйи.
JHN.8.6	Амма Исайи, ис алахъну, дурариз саб фикирра тутрувди, тӏуб’инди жилиин фу-вуш бикӏури гъахьну. 
JHN.8.7	Исайи Чахьан гьерхри хътадакрайиган, кӏул за дапӏну, дурариз кӏуру:
JHN.8.7	– Учвкан шли затра гунагь гъапӏундарш, гъит гьадгъу сарпирди му дишагьлийиина гъван гатӏабхьри! 
JHN.8.8	Ва хъана, Чан кӏул ис дапӏну, жилиин бикӏувал давам апӏуру.
JHN.8.9	Му гафар гъеерхьиган, аьхюдарилан хъюгъну, душв’ин алидар са-сарди гьудучӏвну гъягъюру ва аьхириъ Исана гьадму дишагьли гъузру. 
JHN.8.10	КӀул за дапӏну, Исайи дугъхьан гьерхру:
JHN.8.10	– Эй дишагьли, увук тахсир кипрайидар наши? Уву сарикьан тахсиркар гъапӏундарин?
JHN.8.11	– Сарикьанра, йиз аьхю кас, – пну, жаваб туву дугъу.
JHN.8.11	– Узура уву тахсир апӏурадарза; гъарах ва сану гунагь ляхнар мапӏан, – гъапи Исайи.
JHN.8.12	Кьандиси халкьдихъди Иса хъана улхуру:
JHN.8.12	– Узу му дюн’яйиз акв вуза. Фуж Узухъди гъахьиш, дицир мучӏушнаъ улдугну хьидар, дицирихъди уьмрин акв хьибди.
JHN.8.13	– Уву Яв Увкан шагьидвал апӏурава, – кӏуру фарисйири. – Яв шагьидвал гьякьюб дар.
JHN.8.14	Исайи жаваб тувру:
JHN.8.14	– Эгена Узу Йиз Узкан шагьидвал апӏури удучӏвураш, Йиз гафарихъ хъугъуз хай шулу, фицики Узуз аьгъязуз Узу наънан гъафнуш ва наана гъягъюраш. Хъа учвуз, Узу наънан гъафнуш ва наана гъягъюраш, аьгъдарчвуз. 
JHN.8.15	Учву сар-сарин, инсанарин уьлчмейиинди суд апӏурачва, хъа Узу саринра суд апӏурадарза. 
JHN.8.16	Эгерки Узу ичв суд апӏуйишра, Йиз суд гьякьюб хьибдийи, фицики Узу сар дарза, Узухъди Узу гьау Адашра хъазухъ. 
JHN.8.17	Хъа ичв Къанундиъра, кьюр касдин шагьидвалихъ хъугъуз хай шул, кӏури дибикӏнавучв. 
JHN.8.18	Учу кьюр шагьид вуча: Узу ва Узу гьау Адаш.
JHN.8.19	– Хъа Яв Адаш наан аяв? – гьерху дурари.
JHN.8.19	– Учвуз я Узу, я Йиз Адаш аьгъдарчвуз, – гъапи Исайи. – Эгер учвуз Узу аьгъяйиш, Йиз Адашра аьгъю шуйчвуз.
JHN.8.20	Му гафариинди Исайи, Аллагьдин хулан гьяятдиъ, садакьйир иврушван гъвалахъ дийигъну, аьгъювалар улупури, гъапнийи. Гьаци вушра Думу сарира гъидисундайи, гьаз гъапиш Дугъан сяаьт сабан улубкьнадайи.
JHN.8.21	Ва хъана Исайи гъапнийи:
JHN.8.21	– Багарихьди Узу гъягъюраза. Учву Узу агуз хъюгъдичва, аммаки ичв гунгьариъди йихидичву. Узу гъушушваз, учвхьан гъюз хьибдар.
JHN.8.22	– «Узу гъушушваз учвхьан гъюз хьибдар», – гъапиган, Мугъан фу кӏуру гаф вуйкӏан? – кӏурайи жугьдари чиб-чпигъ. – Дугъаз Учв йикӏуз ккундайкӏан дарш?
JHN.8.23	Исайи гъапи:
JHN.8.23	– Учву исккан вуйи дюн’яйиан вучва, хъа Узу заълан вуза. Учву гьаму дюн’яйиан вучва, хъа Узу му дюн’яйиан дарза. 
JHN.8.24	Узу учвуз гъапунзачвуз:
JHN.8.24	«Гунгьариъди йихидичву!» Узу Гьарганур Аллагь вуйибдихъ эгер учву хътругъиш, учву вари гунгьариъди йихидичву!
JHN.8.25	– Гьаци вуйиган Уву Фуж вува? – гьерхру дурари.
JHN.8.25	– Узу учвуз гьарган бинайиан кӏурайи Гьадмунур вуза, – жаваб туву Исайи. – 
JHN.8.26	Учвкан, Узхьан гизафдар пуз ва ичв суд апӏуз шуйзухьан. Амма Узу, гьаму дюн’яйиз Узу Гьаурихьан фу гъеебхьнуш, анжагъ гьадму кӏураза, хъа Узу Гьаур гьякьлу ву.
JHN.8.27	Дугъу Чан Адашдикан кӏурайибдин дурар гъавриъ ахъундайи.
JHN.8.28	Исайи давам гъапӏу:
JHN.8.28	– Учву Инсаниятдин Бай за гъапӏиган, гьадмуган аьгъю хьибдичвуз, Узу Гьарганур вуйиб, ва Узу Йиз Узлан фукӏара дарапӏруб: Узу анжагъ Адашди улупуб кӏураза. 
JHN.8.29	Хъа Узу Гьаур Узухьди хьа – Дугъу Узу сарди гъитнадар, фицики Узу гьарган Дугъаз ккуниб апӏураза.
JHN.8.30	Гьаму гафарилантина Дугъахъ гизафдар хъугънийи.
JHN.8.31	Хъасин Исайи Чахъ хъугънайи жугьдариз гъапи:
JHN.8.31	– Эгер учву Йиз Гаф учвуъ гъюбхиш, гьякьикьи Йиз ученикар хьидичва, 
JHN.8.32	гьадмуган учвуз гьякьвал аьгъю хьибдичвуз ва диди учву азад апӏиди.
JHN.8.33	– Учу Ибрагьимдин наслар вуча ва саб вахтнара саризра лукӏар гъашидар дарча! – гъапнийи дурари. – «Азад хьидичва» кӏуруган, гьамдиинди Увуз фу пуз ккунди авуз?
JHN.8.34	Исайи дурариз жаваб туву:
JHN.8.34	– Гьякьлу вуйи гьякь кӏуразачвуз: гьарсар шли гунагь апӏураш, гунагьвалин лукӏ ву. 
JHN.8.35	Лукӏ гьарган (девлетуйин) хизандиъ яшамиш шули гъузидар, хъа бай душваъ яшамиш гьарган хьиди. 
JHN.8.36	Фила учвуз Бали азадвал тувиш, анжагъ гьадмуган учву азад адмийир хьидичва. 
JHN.8.37	Учву Ибрагьимдин тум вуйиб Узуз аьгъязуз, гьаци вушра учвуз Узу йикӏуз ккундачвуз, фицики Йиз Гаф учвуъ убчӏвнадар. 
JHN.8.38	Учвуз Йиз Адашдихь гъябкъюбдикан кӏуразачвуз, хъа учву учвуз ичв адашдикан гъеебхьуб тамам апӏурачва.
JHN.8.39	– Ич адаш – Ибрагьим! – жаваб туву дурари.
JHN.8.39	Исайи дурариз кӏуру:
JHN.8.39	– Эгена учву Ибрагьимдин чан гьякь баяр вуйиш, учву Ибрагьимдиси апӏрийчва. 
JHN.8.40	Хъа учвуз Узу йикӏуз ккундачвуз. Чаз Аллагьдикан деебхьнайи гьякьвал учвуз улупурайи Гьадму Адми йикӏуз ккундачвуз! Гьамци гъапӏнийинхъа Ибрагьимди?! 
JHN.8.41	Ваъ, учву ичв адашдиси апӏурачва!
JHN.8.41	– Учу Къанундиинди вуйи баяр вуча! – наразивалиъ ахъу дурар. – Ич сар адаш вуйич – Аллагь!
JHN.8.42	Исайи дурариз жаваб туву:
JHN.8.42	– Эгер ичв адаш Аллагь вуйиш, учвуз Узу ккунди хьидийчвуз, фицики Узу Аллагьдихьан гъафир вуза ва Гьадгъахьна гъягъюраза. Узу Узхьан дуфнадарзаки – Гьадгъу Узу гьаъну. 
JHN.8.43	Учву Йиз Гаф кьабул апӏурадарчва? 
JHN.8.44	Ичв адаш иблис ву, ва учву ичв адашдин интӏи тӏулар тамам апӏуз шад вучва. Хъа думу гьарган адмийир пуч апӏрур ву, ва дугъаз гьякьвал душман ву, гьаз гъапиш дугъаъ гьякьвал адар. Дугъу кучӏал апӏурайиган, кучӏал дугъан багъри чӏал ву, гьаз гъапиш думу кучӏлях ву ва кучӏларин адаш ву. 
JHN.8.45	Хъа Узу учвуз гьякь кӏуруган, учву Узухъ хъугърадарчва. 
JHN.8.46	Учвкан шлихьан Узу, гунагьвал апӏурава, кӏури, дисуз шул? Ва эгер Узу учвуз гьякь кӏураш, гьаз учву Узухъ хъугърадарчва? 
JHN.8.47	Фуж Аллагьдинур вуш, гьадму Аллагьдин гафарихъ хъпехъура. Учву Аллагьдин даруган, гьаддиз учву Узухъ хъпехъурадарчва.
JHN.8.48	– Дюзди кӏура учухь: Уву самариялужви вува ва амрихъан душнайир вува, – гъапи Дугъаз жугьдари.
JHN.8.49	Исайи жаваб туву:
JHN.8.49	– Узу амрихъан душнадарза: Узу Йиз Адашдин гьюрмат уьбхюраза, хъа учву Узу нянайиз хурачва. 
JHN.8.50	Узу Узуз аднахъ хъергнайир дарза, Жарар а – Гьадмунур ву хъергнайир ва суд Апӏрур. 
JHN.8.51	Гьякьлу вуйи гьякь кӏуразачвуз: шли Йиз Гаф чаъ гъюбхиш, аьсрариъ гьацириз аьжал рябкъидар.
JHN.8.52	– Магьа учуз гьамус якьинтӏан аьгъю гъабхьунчуз, Уву амрихъан душнайир вуйиб, – жаваб туву дурари. – Ибрагьим гъакӏну, пайгъамбрарра гъийихну. Хъа Уву: «Шли Йиз Гаф чаъ гъюбхиш, аьсрариъ гьацириз аьжал рябкъидар!» кӏурава. 
JHN.8.53	Дугъриданна дукӏнайи ич аба Ибрагьимтӏан Уву артухъур вуна? Ясана – гъийиху пайгъамбрартӏан? Хъа Уву Фуж вуди гьисаб апӏурава?
JHN.8.54	Исайи жаваб туву:
JHN.8.54	– Эгер Узу Йиз ад апӏураш, Йиз ад фукӏара дар. Хъа Узу Йиз Адашди адлу апӏура – учву ичв Аллагь вуйич КӀурайири. 
JHN.8.55	Учвуз Думу гьич саб вахтнара аьгъюр дайчвуз, хъа Узуз Думу аьгъязуз. Эгер Узуз Думу аьгъюр дарзуз, гъапнийиш, Узура учвусир кучӏлях вуди гъахьнухьидийи. Хъа Узуз Думу аьгъязуз ва Узу Дугъан гафниин алза. 
JHN.8.56	Ичв аба Ибрагьим Узу дюн’яйиз гъюру йигъ рябкъидиз пну, шадвали ацӏру. Дугъаз му йигъ гъябкъну ва шадра гъахьну.
JHN.8.57	– Яв сабан хьуцӏур йискьан дубхьнадарив, хъа Увуз Ибрагьим гъяркъюнвуз?! – чӏигъар апӏуз хъюгъю жугьдари.
JHN.8.58	Исайи жаваб туву:
JHN.8.58	– Гьякьлу вуйи гьякь кӏуразачвуз: Ибрагьим хьайиз Узу Айир ва Вуйир вуза.
JHN.8.59	Гьадмуган дурар, Исайиз йивуз, гъванарихъан хъчӏихуру. Саки Иса гьитӏикӏуру ва гьадрарин кьялгъянтина Аллагьдин хул’ан удучӏвуру.
JHN.9.1	Рякъди гъягъюрайи Исайиз, бабкан гъашихъанмина кур вуйи сар кас рякъюру.
JHN.9.2	– Мялим, му гьаз кур вуди бабкан гъахьну? – гьерхру Дугъхьан ученикари. – Шли гунагь гъапӏну: мугъу чав, даршиш мугъан абйир-бабари?
JHN.9.3	– Я мугъу, ясана мугъан абйир-бабари гунагь ляхин гъапӏундар, – жаваб туву Исайи. – Мугъан курвал гьаддиз вуки, Аллагьдин кьувват гьаддиинди улупбан бадали. 
JHN.9.4	Сабан йигъ имиди ухьу Гьадгъан, Узу Гьаурин ляхнар дапӏну ккунду. Гьамус йишв хьибди, гьадмуган сарихьанра лихуз хьибдар. 
JHN.9.5	Сабан Узу дюн’яйиъ имиди, Узу дюн’яйиз акв вуза.
JHN.9.6	Гьамци дупну, Исайи жил’ина туту гатӏабхьну, шурш ругдик кибикьну, гьадму батӏур, кур вуйирин уларикан ктатуру 
JHN.9.7	ва кӏуру:
JHN.9.7	– Душну Силам (му «гьаънайир» кӏуру гаф ву) дагрик яв маш жибкӏ. Думу гъягъюру, жикӏуру ва, рябкъюз хъюгъну, хътакуру.
JHN.9.8	Думу садакьа ккун апӏури дяркънайи дугъан гъуншйири ва жара адмийири кӏури гъахьну:
JHN.9.8	– Фици? Му гьаму адми, садакьа ккун апӏури деънайир даринхъа?
JHN.9.9	– Ав, му гьадму ву, – жаваб тувуйи садари.
JHN.9.9	– Ваъ, думу гьаци, гьадгъахъна гъушур ву, – кӏуйи жарадари.
JHN.9.9	– Му гьякьди узу вуза, – гъапнийи чав гьадму адмийи.
JHN.9.10	– Хъа увуз фици рябкъюри гъабхьунвуз? – гьерху дурари.
JHN.9.11	– Иса ччвур али сар адмийи йиз уларикан батӏур кадатну, «Душну Силам дагрик яв маш жибкӏ», гъапунзуз. Узу гъушунза, гъижибкӏунза ва рябкъюз хъюгъюнзуз, – жаваб туву дугъу.
JHN.9.12	– Наши Думу? – гьерху дурари.
JHN.9.12	– Аьгъдарзуз, – гъапи сагъ гъашири.
JHN.9.13	Гьадму адми, улихьнаси кур вуйир, фарисйирихьна хъади гъюру.
JHN.9.14	Хъа Исайи курин улар сагъ гъапӏу йигъ султ йигъ вуйи. 
JHN.9.15	Фарисйирира дугъхьан, дугъан улар фици сагъ гъахьнуш, гьерхру.
JHN.9.15	– Дугъу йиз уларикан батӏур ктатну, узу машар гъижикӏунза ва гьамус рябкъюразуз, – жаваб туву дугъу.
JHN.9.16	– Думу Адми Аллагьдихьан хьуз мумкин дар, гьаз гъапиш Дугъу султ йигъандин аьдат уьбхюрадар, – кӏури, гьадмуган аьрз гъапӏу фарисйирикан садари.
JHN.9.16	– Гунагькар касдихьан мицдар аьламатар апӏуз шулинхъа? – кӏуйи тмундари.
JHN.9.16	Ва гьамци, фарисйирин арайиъ гьюжат абхъру. 
JHN.9.17	Курди гъаширихьан хъана гьерхру:
JHN.9.17	– Уву кӏурава, Дугъу увуз рябкъювал тувну. Яв хиялиан Думу Фуж ву?
JHN.9.17	– Пайгъамбар, – жаваб туву дугъу.
JHN.9.18	Жугьдарин агъсакълариз адми кур вуди хьувалихъ ва дугъахьна рябкъювал кьяляхъ гъювалихъ гьапӏнура хъугъуз ккунди адайи. Гьаддиз рябкъюз хъюгъюрин абйир-бабариз дих дапӏну гьерхру:
JHN.9.19	– Му ичв бай вуйин? Учву кӏурачва, думу кур вуди бабкан гъахьну. Хъа фици дугъаз гьамус рябкъюра?
JHN.9.20	– Учуз му ич бай вуйиб аьгъячуз ва кур вуди бабкан гъахьибра аьгъячуз, – жаваб туву абйир-бабари. – 
JHN.9.21	Хъа гьамус дугъаз фици рябкъюраш ва шли дугъаз рябкъювал тувнуш, гьамунуб учуз аьгъдарчуз. Чахьан гьерхай. Думу аьхюр ву, чахьан ктибтуз шулуки.
JHN.9.22	Абйир-бабари, жугьдарин гьякимарихьан чпиз гучӏруган, гьамциб жаваб тувнийи. Фицики дурари, Иса Месигь ву кӏури хъугърур гьарсар мистхьан ярхла апӏуз кьарар адабгънайи. 
JHN.9.23	Гьаддиз дугъан абйир-бабари:
JHN.9.23	«Сарун думу аьхюр ву, чахьан гьерхай», – гъапнийи.
JHN.9.24	Ва магьа кьюбпи ражарира, кур вуди гъаши адмийиз дих дапӏну, дугъаз кӏуру:
JHN.9.24	– Гьякьтӏан пидарза дупну, ху апӏин! Учуз аьгъячуз Гьадму Кас гунагькар вуйиб.
JHN.9.25	– Узуз Думу гунагькар вуйин-дарин аьгъдарзуз, – жаваб туву дугъу. – Саб аьгъязуз: узу кур вуйза, хъа гьамус рябкъюразуз.
JHN.9.26	– Дугъу увкан гьапӏну? – хъана гьерху дурари. – Дугъу яв улар фици арццну?
JHN.9.27	– Узу учвуз гъапунзачвуз, хъа учвуз хъпехъуз ккун гъабхьундарчвуз, – жаваб туву дугъу. – Учвуз сабансана хъпехъуз ккунди айчвуз? Гьаяман, учвузра Дугъан ученикар хьуз ккундашалчвуз-гьа?
JHN.9.28	– Дугъан ученик уву вува-гьа, – кӏури хъжагъуру дурар дугъаз. – Хъа учу Мусайин ученикар вуча. 
JHN.9.29	Учуз Аллагь Мусайихъди гъулхуб аьгъячуз, хъа Думу наънан гъядяхъюр вушра, аьгъдарчуз.
JHN.9.30	– Мюгьтал шлу ляхин вуки, учвуз Думу наънан вуш аьгъдарди хьуб, хъа Дугъу узуз рябкъювал тувунзуз, – жаваб вуди гъапи думу адмийи.
JHN.9.31	– Хъа ухьуз аьгъяхьуз Аллагь гунагькрарихъ хъпебехъруб, хъа анжагъ гьадрарихъди хъа Думу: Чав ккун гъапӏдарихъди ва Чан ниятар тамам апӏрударихъди. 
JHN.9.32	Дюн’я ккебгъхъанмина гъеебхьуб дархьуз, сар шли-вуш бабкан шлугантӏан кур вуйириз рябкъювал тувуб. 
JHN.9.33	Эгер Думу Аллагьдихьан гъафир дайиш, Дугъхьан фукӏара мициб апӏуз хьибдайи!
JHN.9.34	– Уву, вари гунгьариъди бабкан гъашири, гьамус учуз улупурана! – кӏури, вари дугъ’ина алжагъуру ва думу утӏурккуру.
JHN.9.35	Исайиз думу утӏурккуваликан аьгъю шулу ва, дагну, гьерхру:
JHN.9.35	– Уву Инсаниятдин Балихъ хъугърана?
JHN.9.36	– Йиз аьхюр, йип Думу Фуж вуш, узу Дугъахъ хъугъдиза, – гъапи дугъу.
JHN.9.37	– Увуз Думу гъяркъюнвуз ва магьа Дугъахъди гафарра апӏурава, – кӏуру дугъаз Исайи.
JHN.9.38	– Хъугъурза, Агъа! – дупну, думу Дугъан улихь, кьамкьариина ис духьну, икрам апӏуру.
JHN.9.39	Исайи гъапи:
JHN.9.39	– Узу му дюн’яйиз дярябкърайидариз рябкъри дупну, хъа рябкъюрайидар кур хьпан бадали, суд апӏуз дуфнайир вуза.
JHN.9.40	Исайин багахь дугъужвнайи фарисйири Дугъаз кӏуру:
JHN.9.40	– Саки Уву учура кур вуйидар гьисаб апӏурадарва аьхир?
JHN.9.41	Исайи жаваб туву:
JHN.9.41	– Эгер учву кур вуйидар вуйиш, учву апӏурайи гунгьариъ ичв тахсир адархьидийи; хъа учву кӏурачва: «учуз рябкъюрачуз», гьаддиз ичв гунагь учв’ин гъубзра.
JHN.10.1	– Гьякьлу вуйи гьякь кӏуразачвуз: фуж марччаринишваъ урчӏариан дарди, фици-вуш жараси учӏвруш, думу тӏафал ва тӏарашчи ву. 
JHN.10.2	Хъа фуж урчӏарианди учӏврур, гьадму марччарин лижан габан ву. 
JHN.10.3	Гъаравли дугъаз урар арццру. Марччар дугъан дихнахъ хъпехъуру. Дугъу чан марччариз ччвурариинди кӏуру ва чӏатинди адауру. 
JHN.10.4	Дугъу чандар вари адаъган, думу дурарин улихьди гъягъюру, хъа марччар дугъан кьяляхъди гъюру, гьаз гъапиш дурариз дугъан дих аьгъя. 
JHN.10.5	Жарадарихъди дурар гъягъидар, дурар дугъхьан гьергди, гьаз гъапиш дурариз жарарин дих таниш дар.
JHN.10.6	Исайи дурариз гьаму тахалус ктибтуру, хъа Дугъу чпиз фтикан гъапнуш, фарисйир гъавриъ ахъундайи.
JHN.10.7	Исайи давам апӏуру:
JHN.10.7	– Гьякьлу вуйи гьякь кӏуразачвуз: марччариз урчӏар – Узу вуза.
JHN.10.8	Вари Узу гъяйиз гъафидар тӏафлар ва тӏарашчйир вуйи. Саки марччар дурарихъ хъпехъундар. 
JHN.10.9	Урчӏар – Узу вуза. Фуж Уз’антина учӏвиш, дюрхну хьиди. Гьацир Урчӏаризди учӏвди ва дилинтина удучӏвиди, гьацириз чаз ипӏруб алишв бихъиди. 
JHN.10.10	Хъа тӏафал саб апӏуз гъюри шулу: гьитӏибкӏбан бадали, йибкӏбан ва пуч апӏбан бадали. Узу гъафунза гьацдариз уьмур хьади, варибдиъ – абцӏу уьмур. 
JHN.10.11	Узу гъяни Габан вуза. Дицир ужур габни марччар бадали чан уьмур тувру. 
JHN.10.12	Хъа гъирагъдилан дуфнайир – думу габан дар, дицириз марччар жарадар ву – жанавар лижахьна багахь шулайиб гъябкъюбси, марччара гатӏахьуру ва гьергрира ву. Жанаври дурар дисуру ва чӏяргъюру. 
JHN.10.13	Дицир габан дар, хъа гъирагъдилан, гьякъи тувну, хъитнайир ву; дицир марччарин гъайгъушнаъ шулдар. 
JHN.10.14	Узу ужур Габан вуза: Узуз Йиз марччар аьгъязуз ва Узура Йиз марччариз аьгъя. 
JHN.10.15	Адашдиз Узу фици аьгъяш, гьаци Узуз Адашра аьгъязуз. Узу Йиз уьмур марччарихъанди тувдиза. 
JHN.10.16	Узуз жара марччарра азуз, гьаму марччаринишв’ан дарудар. Узу гьадрара хъади дуфну ккунду, Йиз дихнахъ дурар хъпехъиди, гьадмуган саб лиж хьибди ва сар Габан хьиди! 
JHN.10.17	Узу Адашдиз гьаддиз ккундуки, Узу уьмур туврайиган, тазакӏултӏан думу гъадабгъуз. 
JHN.10.18	Йиз уьмур сарира дадабгъидар, Узу Йиз хушниинди думу тувраза. Думу тувуб Йиз ихтиярнаъ, думу, кьяляхъ гъадабгъубра Йиз ихтияриаъ айиз. Думу гьаци Узуз Йиз Адашди улупунзуз.
JHN.10.19	Хъана гьаму гафари жугьдарин арайиъ гьюжатар ирчру. 
JHN.10.20	Дурарикан гизафдари кӏуйи:
JHN.10.20	– Думу амрихъан душна ва гьарзади улхура. Дугъахъ гьаз хъпехъурачва?
JHN.10.21	– Му улхбар жинар кайириндар дар, – кӏури, къаршу удучӏвуйи тмундар. – Жинар кайирихьан кур вуйириз рябкъювал тувуз шулинхъа?
JHN.10.22	Кьюрд улубкьуру. Ерусалимдиъ Аллагьдин хал таза апӏбан машквар вуйи. 
JHN.10.23	Иса Аллагьдин хулан гьяятдиъ Сулейман пайгъамбрин айвандихъ лицурайи. 
JHN.10.24	Жугьдари, Дугълан илтӏикӏну, Дугъхьан гьерхру:
JHN.10.24	– Уву фукьан вахтназ ич сабур ахтармиш апӏури гъузуз ккава? Йип учуз дюзди, Уву Месигь вуна?
JHN.10.25	– Узу учвуз гъапунзачвуз, хъа учву Узухъ хъугърадарчва. Узу Йиз Адашдин ччвурнахъан апӏурайи ляхнар – магьа Узкан шагьидвал апӏурайидар. 
JHN.10.26	Амма учву Узухъ хъугърадарчва, фицики учву Йиз марччарикан дарчва. 
JHN.10.27	Йиз марччариз Йиз дих ебхьуру ва Узуз дурар аьгъязуз, дурар Узухъди гъюру. 
JHN.10.28	Узу тувдиза дурариз гьаргандин уьмур, дурар аьсрариъра йихдар, дурар Узхьан сарира гьитӏикӏдар. 
JHN.10.29	Йиз Адаш варидартӏан зурба ву. Гьаддиз дурар Йиз Адашдихьан сарихьанра дадагъуз хьибдар, 
JHN.10.30	хъа Узуна Йиз Адаш сар вуча.
JHN.10.31	Жугьдар хъана Исайиз йивуз гъванарихъан хъчӏихуру.
JHN.10.32	– Йиз Адашдихьан Узу учвуз гизаф ужудар ляхнар улупунзачвуз, – гъапи Исайи. – Гьадрарикан фунубдин гьякьнаан Узуз йивуз ккунди ачвуз?
JHN.10.33	– Учуз, Уву ужудар ляхнар гъапӏну кӏури, йивуз ккунди адарчуз, хъа Аллагьдикан рихшанд апӏурайиган. Уву вуйир адми, хъа Увкан Аллагь апӏурава.
JHN.10.34	Исайи жаваб туву:
JHN.10.34	– Ичв Къанундиъ дибикӏнадаринхъа: «Узу гъапунза: учву аллагьар вучва?» кӏури. Хъа гьякь дибикӏна. 
JHN.10.35	Эгер Аллагьди Чан Гаф шлихьна гьапӏнаш, Дугъу дурариз аллгьар кӏура. 
JHN.10.36	«Узу Аллагьдин Бай вуза», гъапну кӏури, фици учвхьан Узуз пуз шулчвухьан: «уву рихшанд апӏурава», кӏури. Шлиз кӏурачва гьаци? Узуз? Адашди гирами дапӏну, гьаму дюн’яйиз гьаънайириз?! 
JHN.10.37	Эгер Узу Йиз Адашди апӏурайи ляхнар апӏурадарш, гьадмуган Узухъ мухъугъанай! 
JHN.10.38	Хъа эгер Узу дурар апӏураш, учвхьан Узухъ хътругъуз шулчвухьан, саки Йиз ляхнарихъкьан хъугъай! Гьадмуган, учвуз аьгъю хьибдичвуз ва: Узуъ – Йиз Адаш, хъа Узу – Дугъаъ айибдин гъавриъ хьидичва.
JHN.10.39	Гьадмуган дурариз Иса хъана дисуз ккун шулу, амма Думу дурарин хиларигъян гъютӏурччвуру.
JHN.10.40	Хъасин Иса, Ярдан нирихъ Ягь’яйи улихьди штуан апӏури гъаши йишвариз гъягъюру ва душваъ саб кьадар вахтна гъузру. 
JHN.10.41	Дугъахьна гизаф адмийир гъюйи.
JHN.10.41	«Ягь’яйи саб аьламатра улупундайи, – кӏуйи дурари, – хъа Исайикан гъапидар вари гьякь ву». 
JHN.10.42	Ва гьадушваъ гизафдар Дугъахъ хъугънийи.
JHN.11.1	Сар адми иццру шулу. Дугъаз Лазар кӏуйи. Думу Мар’ямна чан чи Марфа яшамиш шулайи Вифания гъул’ан вуйи. 
JHN.11.2	Мар’ям, Агъайин ликарикан ягъ ктатури, дурар чан кушарихьди кжикури гъаши дишагьли вуйи. Ари Мар’ямдин чве Лазар иццру гъахьнийи.
JHN.11.3	Чйири Исайихьна гьамци кӏури хабар дебккуз гьаънийи: «Агъа, гьадмунур, Увуз ккунирнур, кетӏерццна». 
JHN.11.4	Гьаддикан аьгъю дубхьну, Исайи кӏуру:
JHN.11.4	– Му иццрушин аьжалихьна дар, думу Аллагьдин ад бадали ва гьаддилантина Аллагьдин Бали Чан адлувал улупбан бадали, вуйиб ву.
JHN.11.5	Исайиз Марфа, дугъан чи Мар’ям ва Лазар ккунидар вуйи. 
JHN.11.6	Гьаци, Лазар иццурайибдикан гъеебхьнушра, Иса кьюд йигъансана Учв айишваъ гъузру. 
JHN.11.7	Хъасин Дугъу Чан ученикариз кӏуру:
JHN.11.7	– Гъачай, Ягьудия уьлкейиз кьяляхъ гъягъюрхьа.
JHN.11.8	– Я Мялим! – кӏуру Дугъаз ученикари, – жугьдариз Ув’ин гъван уьлюбхну, улихьнаси йикӏуз ккунди айи, хъа Уву хъана дина гъягъюрана?
JHN.11.9	Исайи дурариз гъапи:
JHN.11.9	– Йигъаъ йицӏикьюб сяаьт адаринхъа? Фуж йигъну гъяруш, дицир хъарсну алдакидар, фицики гьадгъаз му дюн’яйин акв рябкъюра. 
JHN.11.10	Хъа эгер дицир йишвну гъяруш, хъарсну алдакиди, гьаз гъапиш акв ади шулдар.
JHN.11.11	Гьамци дупну, Исайи давам апӏуру:
JHN.11.11	– Ихь дуст Лазар гъаахну. Узу думу хъиргуз гъяраза.
JHN.11.12	– Агъа, сарун думу нивкӏуз душнаш, сагъ хьиди, – кӏуру Дугъаз ученикари.
JHN.11.13	Исайиз гьамдиинди Лазар дукӏнайиваликан пуз ккунди айи, хъа дурари, думу аьдати нивкӏуз душна кӏури, фикир дапӏнайи. 
JHN.11.14	Гьадмуган Исайи дурариз ачухъди кӏуру:
JHN.11.14	– Лазар гъакӏну. 
JHN.11.15	Хъа учву бадали Узу гьадушваъ адарди хьуб’ин шад вуза. Гьаци дубхьнайиган, учву хъугъдичва. Сарун гъачай гьадгъахьна гъягъюрхьа!
JHN.11.16	«КӀвятӏях» кӏуру лакӏам хъайи Фомайи чан юлдшариз кӏуру:
JHN.11.16	– Гъачай, Мялимдихъди сатӏиди ухьура йихурухьа!
JHN.11.17	Дина гъафи Исайиз, Лазар дукӏну накьвдиъ ади юкьуд йигъ вуйиб аьгъю шулу. 
JHN.11.18	Вифания Ерусалимдихьан шубуб километртӏан манзилнаъ адайи, 
JHN.11.19	ва дина гьадрарихъди Марфайихьнана Мар’ямдихьна чвуччвун дердер зигуз гизаф жугьдар дуфнайи. 
JHN.11.20	Иса гъюрайибдикан гъеебхьубси, Марфа дишлади Дугъан улихьна гъягъюру, хъа Мар’ям хулаъ имийи.
JHN.11.21	– Агъа, эгер Уву мушваъ айиш, йиз чве йикӏидайи! – гъапи Марфайи Исайиз. – 
JHN.11.22	Саки узуз аьгъязуз, хъа гьамус вушра, Уву Аллагьдикан фу ккун гъапӏишра, Дугъу Увуз тувди.
JHN.11.23	– Яв чве хъана гъудужвиди, – гъапи дугъаз Исайи.
JHN.11.24	– Гъиямат йигъан вари чӏиви шлуган, думура гъудужвруб аьгъязуз, – жаваб туву Марфайи.
JHN.11.25	Исайи гъапи:
JHN.11.25	– Узу вуза чӏиви хьувал ва уьмур. Фуж Узухъ хъугъраш, гьеле гъачӏишра, яшамиш хьиди. 
JHN.11.26	Хъа гьарсар, яшамиш шулади Узухъ хъугънайир аьсрариъра йикӏидар. Уву гьамдихъ хъугъурна?
JHN.11.27	– Ав, Агъа, – жаваб туврайи дугъу, – узу хъугъурза: гьаму дюн’яйиз гъюз ккади айи ва, магьа дуфнайи Месигь, Аллагьдин Бай, Уву вува.
JHN.11.28	Гьамци дупну, Марфайи, Мар’ямдиз жиниди дих дапӏну, кӏуру:
JHN.11.28	– Мялим гьамшваъ а, Дугъу увуз дих апӏура.
JHN.11.29	Му гафар гъеерхьубси, Мар’ям гъудужвну, Дугъахьна гъягъюру.
JHN.11.30	Иса мегьел гъулаъ учӏвнадайи ва Учв Марфайи къаршуламиш гъапӏушв’ин илмийи.
JHN.11.31	Мар’ямдихъди хулаъ ади ва думу ккарцури гъаши жугьдар, Мар’ям тяди кади гъудужвну чӏатна удучӏвуб дябкъну, думу накьвдихъна ишуз гъягъюра, кӏури, хиял дапӏну, дурарра дугъан кьяляхъди гъягъюру. 
JHN.11.32	Хъа Мар’ям, Иса хьайишвахьна дуфну, Думу гъяркъюбси Дугъан ликарикк ккархьру ва кӏуру:
JHN.11.32	– Я Агъа, эгер Уву мушваъ айиш, йиз чве йикӏидайи.
JHN.11.33	Мар’ям ва дугъахъди гъафи жугьдар дердлуди ишури дябкъну, кӏван деринаризкьан Чазра язухъ дубхьнайи Исайи гьерху:
JHN.11.34	– Думу наан кивначва?
JHN.11.34	– Гъач учу улупидича, – гъапи дурари.
JHN.11.35	Иса ишуру.
JHN.11.36	– Лигайчва, фици Мугъаз думу ккундуш! – гъапи жугьдари чпин арайиъ.
JHN.11.37	– Мугъу кур вуйириз рябкъювал тувну, – гъапи шли-вуш дураригъян сари, – Белки Дугъхьан Лазарра чӏиви шлуси апӏуз шул?
JHN.11.38	Иса хъана артухъ пашманвалиинди накьвдихьна гъюру. Накьв дюрхъсиб вуйи. Душвазди учӏврушвахь гъван гьипнайи.
JHN.11.39	– Гъван гьадабгъай! – кӏуру Исайи.
JHN.11.39	– Агъа, душваъ майтин ниъ абхънашул, фицики думу кивхъан юкьуд йигъ улдубчӏвна, – кӏуру Дугъаз дукӏнайирин чи Марфайи.
JHN.11.40	Исайи дугъаз кӏуру:
JHN.11.40	– Узу увуз гъапундайин: «Эгер уву хъугъри гъузиш, Аллагьдин гьунар рябкъидивуз», – кӏури?
JHN.11.41	Гъван гьадабгъуру. Исайи улар зина заъру ва кӏуру:
JHN.11.41	– Адаш, Увуз баркаллагь кӏураза, Увуз Узу ерхьбаз. 
JHN.11.42	Увуз Узу гьарган ерхьурайиб аьгъязуз. Гьамушв’ин али халкь Узу Уву гьаънайибдихъ хъугъри пну, ачухъди кӏурайиб вуйиз!
JHN.11.43	Ва гьамци дупну, Исайи зарбди дих гъапӏу:
JHN.11.43	– Лазар, удучӏв!
JHN.11.44	Хилар-ликар кафнаригъян гъидиржнайи, машниинра ирин чарч илипнайи Лазар накьвдиан удучӏвуру.
JHN.11.44	– Думу гъюдурчай, гъит гъарахри! – гъапи дурариз Исайи.
JHN.11.45	Мар’ямдихьна гъафи ва Исайи гъапӏуб гъябкъю жугьдарикан гизафдар Дугъахъ хъугънийи. 
JHN.11.46	Хъа дурарикан, фарисйирихьна душну, Исайи гъапӏубдикан ктибтрударра гъидихънийи.
JHN.11.47	Жугьдарин аьхюну маллйирна фарисйир чпин собрандиз уч гъаши:
JHN.11.47	– Ухьу гьапӏну ккунду? – кӏуйи дурари. – Му касди гизаф аьламатар улупура. 
JHN.11.48	Эгер Думу мици гъитиш, вари Гьадгъахъ хъугъди ва римлуйир гъафиган, дурари ихь гьюкуматра ва ихь халкьра терг апӏиди.
JHN.11.49	Каяфа кӏуру ва гьадму йисан жугьдарин маллйирин аьхюр вуди кадагънайи дурарикан сари кӏуру:
JHN.11.50	– Учву сабдинра гъавриъ ахърадарчва! Я кас, учвуз гьаз аьгъдарчвуз: учвуз ужу хьибди, эгер вари халкьдихъанди сар адми гъачӏиш, вари жугьдар йихайиз?
JHN.11.51	Мурар Каяфайин хусуси гафар дайи: гьадму йисан думу жугьдарин маллйирин аьхюрра вуди, дугъу пайгъамбриси гъапнийи, Иса халкьдихъанди йикӏиди кӏури, 
JHN.11.52	ва неинки гьаму халкьдихъанди, хъа гьацира вари дюн’я вуйибси дарагънайи Аллагьдин веледар сабвалихъна хпан бадалира.
JHN.11.53	Гьадму йигъхъан дурари Иса фици пуч апӏуруш, фикир апӏуз хъюгъру.
JHN.11.54	Гьаддиз Иса жугьдарин арайиъ ашкарди лицури гъахьундар, ва гьадлин Думу, ичӏи чюлин гъирагъдихъ хъайи Ефраим кӏуру шагьриз душну, гьадушваъ Чан ученикарихъди гъузру.
JHN.11.55	Жугьдарин Пасхайин машквар багахь шулайи. Уьлкейин варишвариан, чпи машквар хьайиз улихьна гунгьарихьан марцц апӏбан бадали, гьациб аьдат тамам апӏуз гизафдар Ерусалимдиз дуфнайи. 
JHN.11.56	Дурари, Иса агури, Аллагьдин хулаз уч духьну, чиб-чпигъ кӏуйи: «Фици хиял апӏурачва? Думу Пасхайин машквраз гъюрдайкӏана?»
JHN.11.57	Аьхюну маллйирина фарисйири Иса дисбан бадали, гьар шлиз Думу айишв аьгъю гъабхьири гьаддикан чпиз хабар дебккуб буйругъ тувру.
JHN.12.1	Пасхайин машквар ккебгъуз йирхьуд йигъ ккимиди, Иса Чав чӏиви гъапӏу Лазар яшамиш шулайи Вифанияйиз гъюру. 
JHN.12.2	Дурари Дугъан сагълугънаан хураг гьязур апӏуру. Марфа суфрайихъ Исайин гъайгъушнаъ айи. Суфрайихъ хъайидарихъди Исайин багахь Лазарра деънайи. 
JHN.12.3	Мар’ямди, нард гьарин гизаф багьа вуйи марцци ягъ дубхну, Исайин ликарикан ктатуру ва Дугъан ликар чан кушарихьди кжикуру. Вари хал аьтринсиб ицци ниърахьди абцӏру.
JHN.12.4	Исайин ученикарикан сари, хъасин Агъа масу туврури, Искариотдиан вуйи Симондин бай Ягьудайи кӏуру:
JHN.12.5	– Гьаму ягъ, шубудварж арсран пулихъ масу тувну, пул касибариз пай апӏуз гьаз шулдайихъа?
JHN.12.6	Дугъу мици, касибарин гъаннаъ ади ваъ, хъа учв тӏафал вуди хьпаз лигну гъапиб вуйи, гьаз гъапиш дугъахь уртахъ вуйи пулин мажник хьайи ва саспиган, чан тямягьяр гьуркӏуз, гьадму пуликан харж апӏуйи.
JHN.12.7	Гьадмуган Исайи кӏуру:
JHN.12.7	– Думу сикинди гъитай! Дугъу му ягъ Узу накьвдик кивру йигъаз гьязур дапӏнайиб ву. 
JHN.12.8	Касибар гьарган учвухъди хьиди, хъа Узу учвухъди гьарган хьидарза.
JHN.12.9	Жугьдарикан гизафдариз Иса душваъ айиб аьгъю дубхьну, Дугъу чӏиви гъапӏу Лазаризра лигуз кади, дурар Исайихьна гъюру. 
JHN.12.10	Гьадмуган маллйирин аьхюдари Лазарра йикӏбан къарар адабгънайи, 
JHN.12.11	гьаз гъапиш гьадгъулантина, кавхйирна маллйир гъитну, гизаф жугьдар Исайихъ хъугънийи.
JHN.12.12	Хъайигъан машквраз гъафи халкь, Иса Ерусалимдиз гъюруб деебхьну, 
JHN.12.13	хурмайин гьарин кюлерра хьади, Исайин улихьна, гьамцдар чӏигъар апӏури, удубчӏвуру:
JHN.12.13	Агъайин ччвурнахъ гъюрайи Израилин Паччагьдиз
JHN.12.13	уж’вал ибшри!
JHN.12.14	Иса, саб гъудугъ дибихъну, гьаддиин элеуру, фицики Гирами китабариъ дибикӏна: 
JHN.12.15	«Гучӏ мапӏан, Сиондин риш! Лиг, яв Паччагь увухьна жигьил даждиинди гъиди».
JHN.12.16	Исайин ученикар сифте мидин гъавриъ ахъундайи, хъа кьанди Иса Аллагьдин аднаъ гъашиган, Иса гьамци гъюваликан Гирами китабариъ дибикӏнайиб дурарин кӏваина гъафнийи, ва гьаци дурари Думу къаршуламишра гъапӏнийи.
JHN.12.17	Лазар чӏиви апӏруган, Исайихъди хъайидари дидин гьякьнаан варидариз ктибтури гъахьну, 
JHN.12.18	гьаддиз халкьди Иса гьамци тебрик апӏури къаршуламиш гъапӏнийи, гьаз гъапиш варидариз гьадму аьламат улупур Думу вуйибдикан деебхьнайи. 
JHN.12.19	Хъа фарисйири чиб-чпиз кӏуйи:
JHN.12.19	– Рябкъюранчвуз, фукӏа-мукӏа апӏуз ухьу кьувватсуз ву. Вари Гьадгъахъди гъягъюра!
JHN.12.20	Аллагьдиз икрам апӏуз машквраз гъафидарин арайиъ грекарра айи. 
JHN.12.21	Дурари, Галилей уьлкейиъ айи Вифсайдайиан вуйи Филип кӏуру касдихьна дуфну, гьамци кӏури саб тӏалаб апӏуру:
JHN.12.21	– Я ич аьхюр, учуз Иса рякъюз ккунди ачуз.
JHN.12.22	Филипди душну Андрейиз, хъа дурар кьюридра Исайихьна душну, Дугъаз мидкан ктибтуру.
JHN.12.23	Исайи гъапи:
JHN.12.23	– Аллагьдин аднаъ шлу Инсаниятдин Балин сяаьт улубкьну! 
JHN.12.24	Гьякьлу вуйи гьякь кӏуразачвуз: сабан дяхнин удар жил’ина абхъну дарчӏиш, думу гьаци сабди гъубзди, хъа гъабчӏиш, диди бегьем мягьсул хибди.
JHN.12.25	Шлиз чан уьмур багьади вуш, гьацири думу пуч апӏура, хъа шлиз гьаму дюн’яйиин чан уьмур даккунди вуш, гьацири думу ккудудубкӏру уьмриз уьбхюра. 
JHN.12.26	Фуж Йиз гъуллугънаъ аш, гъит гьацир Йиз шилнаъди гъюри! Ва Узу наан аш, гьадушваъ Йиз гъуллугъчира хьиди. Фуж Йиз гъуллугънаъ аш, гьацир Йиз Адашди за апӏиди.
JHN.12.27	Гьамус Йиз юкӏв гъалабну абцӏна! Фу пну ккунду Узу? Пидикӏан: «Я Адаш! Узу гьаму гьялнаккан уьрх!» Саки Узу му дюн’яйиз гьаддиз дуфназа – гьаму гьял бадали! Адлу апӏин Яв ччвур, Адаш!
JHN.12.28	Гьадму арайиъ завариан дих атӏабгуру:
JHN.12.28	– Адлу гъапӏунза ва хъана адлу апӏидиза!
JHN.12.29	Гьадушвахъ дугъужнайи халкь думу дихнахъ хъпехъурайи. Садари, завар гъарахну кӏурайи; тмундари, Дугъахъди малайик гъулхну, кӏуйи.
JHN.12.30	Исайи дурариз жаваб вуди кӏуру:
JHN.12.30	– Му дих Узуз вуйиб дайи, хъа думу халкь бадали вуйи! 
JHN.12.31	Му дюн’яйин суд апӏру вахт, магьа, хъубкьнура ву. Гьамус му дюн’яйин гьякимдар (иблис) тина утӏуккну хьиди! 
JHN.12.32	Хъа Узу жилилан за гъахьиган, Узу варидарихьди Узухьинди иб тувуз гъитдиза.
JHN.12.33	Гьаму гафариинди Дугъу дурариз, Учв фициб аьжалиинди йикӏуруш, улупнийи.
JHN.12.34	– Учуз Гирами китабариан Месигь гьарган учухъди шлуваликан аьгъячуз, – гъапи халкьди. – Увхьан фици пуз шулвухьан, Инсаниятдин Бай завариз зигиди, кӏури? Ва фуж ву, Думу Инсаниятдин Бай?
JHN.12.35	Исайи дурариз кӏуру:
JHN.12.35	– Сацӏиб вахтнаътӏан акв учвухъди гъубзидар. Гьаци вуйиган, Учву мучӏушну ккадраъбан бадали, сабан акуди имиди, гъарахай. Фицики фуж мучӏушнаъди гъяраш, гьацириз учв наанди илтӏикӏнашра, аьгъдар. 
JHN.12.36	Хъа сабан учвуз аку апӏурамиди, аку аквнахъ хъугъай ва аквнан веледар хьидичва!
JHN.12.36	Гьаму гафар дупну, Иса гъягъюру ва дурарихьан жин шулу. 
JHN.12.37	Дугъу дурарин улихь гьамкьан аьламатар гъапӏнушра, аммаки дурар, дидизра дилигди, Дугъахъ хъугъдайи. 
JHN.12.38	Гьамци Ишая пайгъамбри дупнайи гафар тамам духьну ккундийи. Дугъу гъапнийи:
JHN.12.38	«Учхьан гъеебхьубдихъ фуж хъугъну, Агъа? Шлиз ачухъ гъабхьнухъа Агъайин кьудрат?»
JHN.12.39	Ва гьаддиз дурар хъугъуз удукьрудар дайи, хъана Ишаяйи кӏуруганси:
JHN.12.40	«Аллагьди дурарин улар кур гъапӏнийи, дурарин фикир хъунти гъапӏнийи, гьаци вуйиган, улар ади дярябкърудар ва фикирниинди гъавриъ адрахърудар. Гьаци ккундарш, Узухьинди илтӏикӏрийи, ва Узу дурар сагъ апӏидийза».
JHN.12.41	Ишаяйи му гафар, чаз улихьмиди Исайин адлувал гъябкъиган, гъапидар вуйи.
JHN.12.42	Агъсакъларин арайиъра кмиди Исайихъ хъугънайидар цӏиб адайи, хъа дурари дидкан, фарисйири чпи мистариан утӏруккбан бадали, ачухъди кӏурдайи. 
JHN.12.43	Адмийирин тярифар дурариз Аллагьдин адлувалтӏан зина вуйи.
JHN.12.44	Исайи аьхю дихниинди гъапи:
JHN.12.44	– Фуж Узухъ хъугъраш, гьацир Узухъ хъугърадар, хъа Узу Гьаурихъ хъугъра. 
JHN.12.45	Шлиз Узу рякъюраш, гьацириз Узу Гьаур рякъюра. 
JHN.12.46	Узу акв вуза ва Узухъ хъугъру гьарсар мучӏушнаъ гъудрузбан бадали дюн’яйиз дуфназа. 
JHN.12.47	Эгер шлиз Йиз гафар деерхьну, дурар тамам дарапӏиш, Узу гьацирин суд апӏидиза, гьаз гъапиш Узу дюн’яйиз суд апӏуз ваъ, хъа думу уьбхюз дуфнайир вуза. 
JHN.12.48	Узу шли нигь апӏураш ва Йиз Гаф кьабул апӏуз даккнириз, гьамустӏанра судья а: Узу дупнайи Гаф – магьа судья, гъиямат йигъан суд апӏрур! 
JHN.12.49	Фицики Узу Йиз Узхьан гъапиб дариз – му Узу гьау Адашдин, Узуз вуйи амур ву, фу кӏуруш ва фици кӏуруш. 
JHN.12.50	Узуз аьгъязуз: Дугъан амур – му зат ккудудубкӏру уьмур ву. Узу анжагъ Узуз Адашди йип гъапиб кӏураза.
JHN.13.1	Жугьдарин Пасхайин машквар багахь шулайи. Исайиз, Чав му дюн’я дипну, Адашдихьна хътакру вахт улубкьнайиб аьгъяйи. Му дюн’яйиъ Чандар вуйидар Дугъаз ккундийи, ва гьамус Дугъу дурарихьна вуйи Чан масанвалин кьувват улупуз гьял гъапӏнийи.
JHN.13.2	Иблисди Искариотдиан вуйи Симондин бай Ягьудайин кӏваъ Иса масу тувбан ният гьамустӏанра ивнайи. 
JHN.13.3	Хябяхъдин уьл ипӏру вахтна Исайи, Адашди вари Чан хилиъ ивнайиб аьгъяди ва Учв Аллагьдихьан дуфнайиб, Аллагьдихьна хътакурайиб аьгъяди, 
JHN.13.4	гъудужвну, Чан зиълан палат илдибтуру ва, дастамал гъадабгъну, Чан кьял’ан идибтӏуру. 
JHN.13.5	Хъасин легниъ шид убзну, Иса ученикарин ликар жикӏуз хъюгъру ва кьял’ан идибтӏнайи дастамлихьди кжикуру. 
JHN.13.6	Гьамци Иса Петрихьнакьан хъуркьру. Ва Петри Дугъаз кӏуру:
JHN.13.6	– Я Агъа! Увуз йиз ликар жикӏуз ккунди айвуз?!
JHN.13.7	– Узу гьапӏраш, уву сабан гъавриъ адарва, – жаваб туву Исайи. – Кьанди аннамиш апӏидива.
JHN.13.8	– Йиз ликар жикӏуб?! Гьич хьибдар! – кӏуру Петри.
JHN.13.8	– Эгер Узу дижрикӏиш, сарун уву Йизур дарва! – гъапи Исайи.
JHN.13.9	– Агъа! Дици вуш, неинки ликар, гьацира – хилар, кӏулра! – гьевеслуди кӏуру Петри.
JHN.13.10	– Вари жан дижибкӏнайидарин анжагъ ликар жикӏубтӏан лазим дар, дицир марцциди ву аьхир. Учвура марцциди вучва. Аммаки учвкан вари марццидар дар, – гъапи Исайи.
JHN.13.11	Исайиз Учв масу туврур аьгъяйи, гьаддиз Дугъу: «Учвкан вари марццидар дар», гъапнийи. 
JHN.13.12	Хъа дурарин ликар гъижикӏган, алабхьну палат, хъана гъюн йивну суфрайихъ дахъиган, Дугъу кӏуру:
JHN.13.12	– Узу учвуз гьапӏнуш, гьаддин гъавриъ гъахьунчва? 
JHN.13.13	Учву Узуз «Агъа», «Мялим» кӏуручва ва гьякьди кӏурира ачва, гьаз гъапиш Узу якьинди гьадму хьузра вуза. 
JHN.13.14	Гьаци вуйиган, эгер Узу – Агъайи ва Мялимди – ичв ликар гъижикӏнуш, учвура чиб-чпин ликар жикӏури ккунду. 
JHN.13.15	Узу гъапӏиганси, гьаци учвура апӏбан бадали, Узу учвуз мисал улупунза.
JHN.13.16	Гьякьлу вуйи гьякь кӏуразачвуз: гъуллугъчи чан аьхюртӏан артухъ дар ва Гьаънайирра Учв Гьауртӏан артухъ дар. 
JHN.13.17	Ва гьамус учвуз му аьгъю дубхьнайиган, эгер гьаци апӏури гъашиш, бахтаврар хьидичва. 
JHN.13.18	Узу учвкан варидарикан кӏурадарза: Узуз аьгъязуз Узу кадагънайидар. Саки Гирами китабариъ дидикӏнайи му гафар кӏулиз удучӏври: «Узухъди уьл гъипӏур Узуз къаршу удучӏвну». 
JHN.13.19	Му хьайиз, мидиз улихьна Узу учвуз кӏураза. Гьаци вуйиган, му ляхин улубкьиган, учву Узу Гьадму – Гьарган Айир – вуйибдихъ хъугъдичва. 
JHN.13.20	Гьякьлу вуйи гьякь кӏуразачвуз: Узу Гьаърайир шли кьабул апӏураш, гьацири Узу кьабул апӏура, хъа шли Узу кьабул апӏураш, гьацири Узу му дюн’яйиз Гьаур кьабул апӏура.
JHN.13.21	Гьамци дупну, Иса яман гъалабулугъназ гъюру.
JHN.13.21	– Гьякьлу вуйи гьякь кӏуразачвузки, – гъапи Дугъу, – учвкан сари Узу масу тувди.
JHN.13.22	Думуган ученикар, Думу шликан улхурайкӏан кӏури, гъавриъ адарди, сар-сарихьинди лигури гъузру. 
JHN.13.23	Исайин юкӏв али ученикарикан сар Чан гъвалахъ гъюн йивну дахънайи. 
JHN.13.24	Симон Петри дугъаз, Мялим шликан улхураш Дугъхьан гьерх кӏури, ишарат апӏуру. 
JHN.13.25	Ва ученик Исайихьнаси хъиркӏну, гьерхру:
JHN.13.25	– Я Агъа! Думу фуж ву?
JHN.13.26	– Узу уьл кубсну шлихьна тувиш, гьадму ву, – гъапи Исайи.
JHN.13.26	Дугъу уьлин кьацӏ гъабраъ хурагнак кубсну, Искариотдиан вуйи Симондин бай Ягьудайихьна тувру. 
JHN.13.27	Гьаму кьацӏ хилиз гъадабгъубси Ягьудайиъ шейтӏан убчӏвру.
JHN.13.27	– Яв апӏуз ккайиб ухди апӏин, – кӏуру дугъаз Исайи.
JHN.13.28	Суфрайихъ хъайидар саркьан, Исайи дици гьаз гъапнуш, гъавриъ ахъундайи. 
JHN.13.29	Хъа Ягьудайихь чпин уртахъ пул хьайиган, дурарикан сякьюдари: Исайи дугъаз: «ухьуз машквраз фукӏа гъадабгъ» вая «касибариз фукӏа тув», кӏурайиси фикир апӏуру. 
JHN.13.30	Уьл гъибису Ягьуда дишла хул’ан удучӏвуру.
JHN.13.30	Йишв вуйи.
JHN.13.31	Думу удучӏвиган Исайи гъапи:
JHN.13.31	– Магьа гьамус Инсаниятдин Бализ Чан ад гъабхьну. Дугъан ад – Аллагьдин ад ву. 
JHN.13.32	Эгер Дугъан ад Аллагьдин ад вуш, Аллагьдира Думу Чан адназ гъадагъиди ва зат хъугъужвидар. 
JHN.13.33	Эй Йиз лижан веледар! Узуз учвухъди хьуз дицикьан вахт имдар. Учву Узу агури хьидичва – му жарадариз гъапиб Узу учвузра кӏураза: «Узу гъярушваз учвхьан гъюз хьибдар». 
JHN.13.34	Узу учвуз цӏийи табшуругъ тувраза: сари-сар ккун апӏинай, Узу учву ккун гъапӏиганси, гьаци учвура сари-сар ккун апӏинай. 
JHN.13.35	Эгер ичв арайиъ масанвал ади гъабшиш, Учву Йиз ученикар вуйиб вардариз аьгъю хьибди.
JHN.13.36	– Агъа, Уву наана гъягъюрава? – гьерху Дугъхьан Симон Петрийи.
JHN.13.36	– Узу гъягъюрайишваз сабан увхьан Узухъди гъюз хьибдарвухьан, – жаваб туву Исайи. – Хъа хъасин гъидива.
JHN.13.37	– Я Агъа! – кӏуру Петри. – Узхьан Увухъди гьамус гъюз гьаз шулдар? Увхъанди йикӏузра узу гьязур вуза!
JHN.13.38	Исайи гъапи:
JHN.13.38	– Узхъанди йикӏузра?! Гьякьлу вуйи гьякь кӏуразавуз: даттли уьъйир дапӏну ккудубкӏайиз, шубуб ражари Узу аьгъюр дарзуз пидива!
JHN.14.1	Исайи варидариз кади кӏуру:
JHN.14.1	– Гъит ичв юкӏвариан шаклувалар удучӏври! Учву Аллагьдихъ хъугърачва, гьаци Узухъра хъугъай! 
JHN.14.2	Йиз Адашдин ужагъдиъ гизаф хулар а. Эгер гьаци дайиш, Узу учвуз мидкан пидайза. Узу учвуз душваъ йишв гьязур апӏуз гъягъюраза. 
JHN.14.3	Узу гъушиган, учвуз йишв гьязур апӏидиза. Узу наан шулуш, учвура гьадушваъ хьпан бадали, Узу хътакидиза ва учву Узухьна гъахидиза. 
JHN.14.4	Хъа Узу наана гъягъюраш, дина рякъ учвуз аьгъячвуз.
JHN.14.5	– Агъа, Уву наана гъягъюраш, учуз аьгъдарчуз, – кӏурайи Фомайи. – Гьаддиз учуз дина рякъ наънан аьгъю шул?
JHN.14.6	Исайи жаваб туву:
JHN.14.6	– Узу вуза Рякъ, Узу вуза Гьякь ва Уьмур. Анжагъ Узхьанминатӏан Адашдихьна гъягъюз шулдар. 
JHN.14.7	Эгер учвуз Узу аьгъяш, Адашра аьгъячвуз. Гьамусдихъантина учвуз Думу аьгъячвуз ва гъяркънура вучвуз!
JHN.14.8	– Я Агъа! – кӏуру Филипди. – Учуз Адаш улуп ва сарун учуз фукӏара лазим дарчуз.
JHN.14.9	– Узу учвухъди гьамкьан вахтна хъади, увуз Узу гьамусра аьгъю гъахьундарнуз, Филип? – жаваб туву Исайи. – Шлиз Узу гъяркънуш, гьадгъаз Адашра гъяркъну. Уву фици: «учуз Адаш улуп», кӏурава?
JHN.14.10	– Узу Адашдиъ, Адаш Узуъ айибдихъ уву хъугърадарна? Узу учвуз кӏурайи гафар Узхьан кӏурайидар дариз, хъа дурар кӏурайир Узуъ айи Адаш ву, Чан ляхнар апӏурайи. 
JHN.14.11	Узухъ хъугъай: Узу – Адашдиъ, ва Йиз Адаш Узуъ а. Узухъ хъугъдарш, Узу апӏурайи ляхнарихъкьана хъугъай. 
JHN.14.12	Гьякьлу вуйи гьякь кӏуразачвуз: фуж Узухъ хъугъраш, гьацири Узу апӏурайи ляхнар апӏиди ва Узутӏан артухъдира кади апӏиди, фицики Узу Адашдихьна гъягъюраза. 
JHN.14.13	Йиз ччвур дибисну учву ккун гъапӏуб вари Узу тамам апӏидиза, ва Адашди Чан ад Чан Бал’антина улупиди. 
JHN.14.14	Эгер учву Йиз ччвурназ дих гъапӏиш ва фу ккун гъапӏишра, Узу тамам апӏидиза.
JHN.14.15	Эгер учвуз Узу ккундуш, Узу учвуз фу табшурмиш гъапӏнуш, гьадму тамам апӏинай. 
JHN.14.16	Узу Адашдикан ккун апӏидиза ва Дугъу учвухьна жарар – Хъюгърур гьаъди. Думу аьсрариз учвухъди гъузди. 
JHN.14.17	Думу Хъюгърур – Гьякьвалин Рюгь ву. Му дюн’яйихьан Думу кьабул апӏуз хьидар, гьаз гъапиш Думу рякърур дар ва аьгъюр дар. Анжагъ учвуз аьгъячвуз Думу, Думу учвухъди хъа ва учвуъ а. 
JHN.14.18	Узу учву йитимарди гъитидарзачву, хъана учвухьна хътакидиза. 
JHN.14.19	Сацӏиб вахтналан дюн’яйиз Узу сарун рякъидар, хъа учвуз Узу рякъюри хьидичвуз: гьаз гъапиш Узу яшамиш шулаза ва учвура яшамиш хьидичва. 
JHN.14.20	Ва гьадму йигъан учвуз аьгъю хьибдичвуз, Узу Йиз Адашдиъ шулайиб, учву – Узуъ, хъа Узу – учвуъ. 
JHN.14.21	Шли Узхьан вуйи табшуругъар тамам апӏураш, гьадму ву Узу ккунир. Шлиз Узу ккундуш, Йиз Адашра гьадгъу ккун апӏиди. Гьацир Узузра ккун хьидизуз ва гьацирин улихь ачмиш шули хьидиза.
JHN.14.22	– Я Агъа! – кӏуру Искариотдиан дару Ягьудайи, – Уву, имбуну дюн’яйиз ктарди, учуз фици ачмиш хьидива?
JHN.14.23	Исайи жаваб туву:
JHN.14.23	– Шлиз Узу ккундуш, гьадгъу Йиз Гаф уьбхиди. Ва гьадмуган дицир Йиз Адашдизра ккун хьиди, гьадмуган Узуна Думу сатӏиди гьацирихьна гъидича ва гьадгъаъ яшамиш хьидича. 
JHN.14.24	Шлиз Узу ккундарш, Йиз гафар уьрхидар. Учвуз ебхьурайи Гаф Йизуб дариз аьхир, хъа Узу гьау Адашдинуб ву. 
JHN.14.25	Узу учвуз му гьеле учвухъди хъамидитӏан гъапунза. 
JHN.14.26	Узу бадали Адашди учвуз гьаърайи Хъюгърури – Гирами Рюгьну учвуз вариб улупиди ва Узу учвуз гъапиб вари кӏваин апӏидичвуз. 
JHN.14.27	«Мясляаьт ибшри!» – Узу кӏуразачвуз гъярайири. Узу учвуз Йиз мясляаьт тувразачвуз. Узу учвуз, инсанари туврубсиб мясляаьт туврадарзачвуз. Ичв кӏваан дердер адаай! Гучӏ мапӏанай! 
JHN.14.28	Узу учвуз «гъягъюраза» гъапиб учвуз гъеебхьунчвуз, ва: «Узу учвухьна хътакидиза», гъапнура вуза. Эгер учвуз Узу ккундийиш, Узу Адашдихьна гъярайибдиин учву шад хьидийчва, фицики Йиз Адаш Узутӏан артухъ ву. 
JHN.14.29	Узу гьамус гьаму вари улубкьайиз улихьна вари гъапунза, ва гьадмуган, гьаму улубкьиган, учву Узухъ хъугъдичва! 
JHN.14.30	Сарун Узхьан учвухъди артухъ гафар апӏуз хьибдарзухьан: сарун му дюн’яйин гьякимдар багахь духьна. Йиз зиин дугъаз гьюкум адар. 
JHN.14.31	Аммаки му дюн’яйиз аьгъю дубхьну ккунду: Узуз Йиз Адаш ккундайиб. Магьа гьаддиз Дугъу Узуз гъапиб вари тамам апӏураза. Гъудужвай, гъягъюрхьа гьамушв’ан!
JHN.15.1	Узу халис тӏумтӏин шир вуза, хъа Йиз Адаш тӏумутӏчи ву. 
JHN.15.2	Уз’ин али бегьер дархру гьарсаб кюл Дугъу ктабтӏуру, хъа бегьер хруб, диди хъанара артухъди бегьер хпан бадали, марцц апӏуру. 
JHN.15.3	Узу учвуз улупу Гафналантина учву сарун марццидар вучва. 
JHN.15.4	Узу учвуъ шлуганси, учву Узуъ йихьай. Кюлихьан чав-чаланди бегьер хуз шулдар, думу ширнан пай вуди ккунду. Гьаци учвура Узуъ духьну ккунду. 
JHN.15.5	Узу – шир, хъа учву – кюлер. Анжагъ гьадмунури, Узу чаъ айиганси, фуж Узуъ аш, бегьем бегьер хури шулу. Узу хътарш, учвхьан фукӏа апӏуз шулдар. 
JHN.15.6	Хъа фуж Узуъ адарш, дурар, багъдиан гатӏахьну, ерццурайи кюлерси ву; дурар уч апӏиди, цӏигъна гатӏахьиди ва ургиди. 
JHN.15.7	Хъа эгер Узу учвуъ ва Йиз гафар учвуъ аш, учвуз фу ккундуш, гьадму тӏалаб апӏинай, учвуз вари тувди! 
JHN.15.8	Йиз Адашдин ад бадали аьхю бегьер хибдичва ва Йиз ученикар хьидичвкан. 
JHN.15.9	Узу Адашди фици ккун гъапӏнуш, гьаци Узура учву ккун гъапӏунза. Йиз масанвалиинди яшамиш йихьай! 
JHN.15.10	Эгер Узу учвуз табшурмиш гъапӏуб учву тамам апӏури гъашиш, Йиз масанвалиъ яшамиш хьидичва. Гьаци Узура гъапӏунза: Узуз Йиз Адашди табшурмиш гъапӏуб Узу тамам гъапӏунза ва Адашдин масанвалиъди яшамиш шулаза.
JHN.15.11	Узу учвуз му гьаддиз гъапунза: Йиз шадвал ичвуб хьпан бадали, учву кьикьнягъди ацӏну шлуси. 
JHN.15.12	Магьа Йиз учвуз вуйи табшуругъ: Узу учву ккун гъапӏиганси, сари-сар ккун апӏинай. 
JHN.15.13	Дустарихъанди уьмур тувубтӏан артухъ масанвал дюн’яйиъ адар. 
JHN.15.14	Эгер Узу учвуз табшурмиш гъапӏуб учву тамам апӏуруш, учву Узуз дустар вучва. 
JHN.15.15	Сарун Узу учвуз Йиз гъуллугъчйир пну дих дарапӏарза – гъуллугъчийиз чан аьхюри гьапӏраш аьгъдар аьхир. Узу учвуз Йиз дустар пну дих апӏураза. Йиз Адашдихьан аьгъю гъапӏуб, Узу учвуз вари ктибтунза. 
JHN.15.16	Узу ктагъур учву дарчва, гьаму Узу вуза учву ктагъур, гьаму Узу вуза учву дюн’яйиз улупнайир, ва бегьер туврудар (учву вучва) – варитӏан ужуб бегьер. Ва гьадмуган Йиз Адашди учвуз, учву ккун гъапӏуб, вари тувди. 
JHN.15.17	Магьа Узу учвуз табшурмиш апӏурайиб: сари-сар ккун апӏинай.
JHN.15.18	Эгер учву дюн’яйиз даккунди вуш, учвутӏан Узу ухди даккун гъашиб аьгъю йибхьай. 
JHN.15.19	Учву му дюн’яйиндар вуди ккундийи, диди учву чандарси ккун апӏидийи. Хъа учву му дюн’яйиндар даруган, гьаддиз учву дюн’яйиз даккунди ву (яна, Узу учву кадагъну му дюн’яйихьан жара гъапӏунзачву). 
JHN.15.20	КӀваин апӏинай, Узу учвуз гъапундайин: «гъуллугъчи чан аьхюртӏан артухъ дар?» Эгер Узу утӏуккуйиш, учвура утӏурккури хьиди. Эгер Йиз гафар тамам апӏуйиш, ичвра тамам апӏури хьиди. 
JHN.15.21	Амма гьамрар вари учву Йиздар вуйиган апӏиди, гьаз гъапиш дурариз Узу Гьаур аьгъдар. 
JHN.15.22	Эгер Узу дюн’яйиз гъафундайиш ва дурарихъди гъулхундайиш, дурар тахсиркрар хьидайи. Хъа гьамус дурарин чпи гьякь вуча кӏурайивализ бин имдар. 
JHN.15.23	Шлиз Узу даккунди вуш, гьацириз Йиз Адашра ккундар. 
JHN.15.24	Эгер сарихьанра апӏуз даршлу ляхнар Узу гъапӏундайиш, гьадмуган дурар тахсиркрар хьидайи. Хъа гьамус дурариз Узу гъапӏдар вари гъяркъну, ва гьаци вушра дурариз Узура, Йиз Адашра даккунди ву. 
JHN.15.25	Саки гьаци дубхьну ккундийи, дурарихь хьайи Къанундиъ дибикӏнайи «Саб багьнара адарди Узу даккунди ву» кӏуруб тамам хьпан бадали. 
JHN.15.26	Саки учвухьна Хъюгърур гъафиган, яна Адашдихьан гъюрайи Гьякьнан Рюгь, Узу учвухьна Адашдихьан гьаъдиза – ва Думу Йиз шагьид хьиди. 
JHN.15.27	Ва учвура Йиз шагьидар вучва, фицики садпи йигъланмина Узухъди хъачва.
JHN.16.1	Учву хъугъвалихъан хътадахъбан бадали, Узу учвуз гьамрар гъапунзачвуз. 
JHN.16.2	Учву мистариан утӏурккури хьиди. Гьациб вахт гъибдики, учву йикӏрудари, чпи гьаци апӏбиинди, Аллагьдин гъуллугънаъ ача кӏури, фикир апӏиди. 
JHN.16.3	Дурари дици гьаддиз апӏидики, гьаз гъапиш дурариз я Узу, я Йиз Адаш аьгъдар. 
JHN.16.4	Хъа Узу учвуз гьамрар, вахт улубкьиган, Узу дурарикан ктитуб ичв кӏваина гъюбан бадали, гъапунзачвуз. Сифте ражари дидкан учвуз гъапундайза, гьаз гъапиш учвухъди хъайза.
JHN.16.5	Хъа гьамус Узу Гьаурихьна гъяраза. Учвкан сарикьан: «Уву наана гъягъюрава?» – пну гьерхрадарчва, 
JHN.16.6	гьаз гъапиш Узу учвуз вари ктибтиган, ичв юкӏвар пашман духьнайичв. 
JHN.16.7	Хъа Узу гьякь кӏуразачвуз: учвуз уж’вал бадали гъяраза. Эгер Узу дурушиш, Хъюгърур учвухьна гъидар. Хъа Узу гъушиш, Думу учвухьна гьаъдиза. 
JHN.16.8	Дугъу, гъафиган, дюн’яйин агьлариз дурар гунагьвалин, дугъривалин ва Аллагьдин суддин дюзди гъавриъ адрувал улупиди. 
JHN.16.9	Узухъ хътругъруган, дурар гунагьвалин дюзди гъавриъ адар. 
JHN.16.10	Узухьинди даруган, дурар дугъривалин дюзди гъавриъ адар, гьаци вуйиган, Узу Адашдихьна гъяраза, ва учвуз Узу сарун рякъидарчвуз. 
JHN.16.11	Гьаму дюн’яйин гьюкумдариин гьамустӏанра гъалиб духьнашра, дурар Аллагьдин суддин дюзди гъавриъ адар. 
JHN.16.12	Узхьан учвуз хъана гизафдарикан пуз шуйзухьан, аммаки учвхьан дурарин гьаму ражари сабан гъавриъ ахъуз хьибдарчвухьан. 
JHN.16.13	Учвухьна Гьякьвалин Рюгь гъафиган, Дугъу учву дюз рякъди гъахиди, рюгьнан метлеб – гьубкӏну вуйи гьякьвал ву, фицики Дугъу кӏурайиб Чахьан дар. Дугъу анжагъ Чаз гъеебхьубдикан пиди, Дугъу учвуз гъюз ккимбубдикан хабар дебккди. 
JHN.16.14	Дугъу Узу адлу апӏиди, гьаз гъапиш Дугъу, Узхьан гъадабгъну, думу учвуз ачухъ апӏиди. 
JHN.16.15	Вари Адашдиз айиб Йизуб ву. Магьа гьаддиз Узу: „Дугъу, Узхьан гъадабгъну, учвуз тувди“, гъапунза.
JHN.16.16	Багарихьди Узу сарун рякъидарчвуз, цӏиб вахтналан хъана рякъидичвуз.
JHN.16.17	Ученикарикан сакьюдари чиб-чпигъ кӏури гъахьну:
JHN.16.17	– Мугъан фикирнаъ фу ади мици кӏурайкӏан? Мугъу кӏура: «Багарихьди Узу учвуз сарун рякъидарчвуз, хъа сацӏиб вахтналан хъана рякъидичвуз». Ва гьамцира кӏура: «Гьаз гъапиш Узу Адашдихьна гъяраза». 
JHN.16.18	Хъа мидин фици гъавриъ ахъди – «багарихьди?» Му фтикан улхураш, ухьу гъавриъ адархьа.
JHN.16.19	Исайиз аьгъяйи, дурариз Чахьан фтикан гьерхуз ккунди айиш ва гьаддиз Чав кӏуру:
JHN.16.19	– Учву чиб-чпихьан гьерхрачва, Узу Йиз хиялнаъ фу ади мици: «багарихьди» ва «учвуз Узу сарун рякъидарчвуз, хъа цӏиб вахтналан хъана рякъидичвуз» – кӏурайкӏан кӏури? 
JHN.16.20	Гьякьлу вуйи гьякь кӏуразачвуз: ишидичва ва дердер зигидичва, хъа миди вуйи дюн’я шад хьибди. Учву пашман хьидичва, амма ичв пашманвал шадвализ хьибди. 
JHN.16.21	Бицӏир апӏурайи дишагьли аьзабнакк шулу, фицики дугъан сяаьт улубкьна, хъа бицӏир гъапӏуриз аьзабар гьархру – дюн’яйиз цӏийи инсан хьуб’ин думу шад шулу. 
JHN.16.22	Гьаци учвура гьамус пашман вучва, саки учву Узуз хъанара рякъиди ва гьадмуган ичв юкӏвар шадвали ацӏди, му ичв шадвал сарихьанра дадабгъуз хьибдар. 
JHN.16.23	Ва гьадму йигъан учву Уз’хьан сабдиканра гьерхидарчва. Гьякьлу вуйи гьякь кӏуразачвуз: Йиз ччвур дибисну, учву Йиз Адашдихьан фу тӏалаб гъапӏишра, Дугъу тувдичвуз. 
JHN.16.24	Учву мегьел фукӏара Йиз ччвурнахъан тӏалаб гъапӏундарчва. Гьамус тӏалаб апӏинай – хьибдичвуз, ва учву шадвалихьди ацӏдичву!
JHN.16.25	Мугагьназ Узу учвуз тахалусариинди кӏури гъахьунза, хъа гьамус Узу учвуз, тахалусариинди дарди, Адашдикан ачухъди дупну ккуни вахт улубкьура. 
JHN.16.26	Гьадму йигъан учву, Йиз ччвур дибисну, Дугъкан тӏалабар апӏидичва. Узу кӏуразачвуз, учвхъанди Адашдиз ккарагидиза, дупну. 
JHN.16.27	Ичв Узухьна вуйи ккунивализ дилигну ва Узу Аллагьдихьан дуфна кӏури ичв хъугънайивализ дилигну, Адашдиз Чаз учву ккунду. 
JHN.16.28	Узу му дюн’яйиз Адашдихьан гъафунза ва гьамус, дюн’я дипну, Дугъахьна хътакураза.
JHN.16.29	– Ари гьамус Уву, тахалусариинди дарди, ачухъди кӏурава, – гъапи Дугъаз ученикари. – 
JHN.16.30	Увуз вари аьгъюбдин учу гьамус гъавриъ ахъунча. Увхьан гьерхайизра кмиди Уву жавабар туврава. Магьа гьаддиз Уву Аллагьдихьан дуфнайибдихъ хъугърача.
JHN.16.31	– Аьхирки хъугъунчва? – гъапи жаваб вуди дурариз Исайи. – 
JHN.16.32	Хъебехъай, Узу сарди гъитну, учву вари хулариз гьергру сяаьт улубкьура. Амма Узу сар дарза, гьаз гъапиш Узухъ Йиз Адаш хъазухъ. 
JHN.16.33	Узу му гафар, Узуъ учву мясляаьт абгри пну, гъапидар вуйиз. Му дюн’яйиъ учвуз дердер алахьидичвуз, аммаки миж макадабтӏанай: Узу му дюн’яйиин гъалиб гъахьунза.
JHN.17.1	Му гафар гъапиган, Исайи завузди кӏул за апӏру ва кӏуру:
JHN.17.1	– Я Адаш! Йиз сяаьт улубкьну. Яв Бай адлу апӏин, Яв Бали Уву адлу апӏбан бадали. 
JHN.17.2	Вари яшамиш шлубдин зиин Уву Дугъаз гьюкум тувунва. Уву Дугъахьна гьаъдариз гьаци Гьадгъура гьаргандин уьмур тувди. 
JHN.17.3	Хъа гьаргандин уьмур – му Уву, сар вуйи, гьякьлу вуйи Аллагь, ва Уву гьау Иса Месигь аьгъю апӏувал ву. 
JHN.17.4	Узуз Уву табшурмиш гъапӏу ляхин тамам дапӏну, Узу Уву жилиин адлу гъапӏунзаву. 
JHN.17.5	Ва гьамус, дюн’я ккебгъайиз улихьна, Узу Увухъди хъайиган, Узуз фици ад айиш, гьациб адниинди Узу адлу апӏин, эй Адаш. 
JHN.17.6	Уву, му дюн’яйиан адагъну, Узухьна туву адмийириз Яв ччвур ачмиш гъапӏунза. Думу адмийир, Явдар вуйидар, Уву Узуз тувунва. Дурари Яв Гаф гъюбхну. 
JHN.17.7	Гьамус дурар, Уву Узуз тувуб вари Явуб вуйивалин, аьхирки, гъавриъ ахъну. 
JHN.17.8	Уву Узухьди гьау гафар, Узу дурарихьна тувунза ва дурар дурари кьабул гъапӏну. Узу Увхьан дуфнайивалин дурар якьинтӏан гъавриъ ахъну ва Уву Узу гьаувалихъ хъугъну. 
JHN.17.9	Узу гьадрарин гьякьнаан ккарагураза: Узу вари дюн’яйихъанди ккарагурадарза, хъа Уву Узухьна тувдарихъандитӏан, гьаз гъапиш дурар Явдар ву, 
JHN.17.10	фицики вари Узуз айиб Явуб ву, ва вари Увуз айиб Йизуб ву. Гьадрариантина Узу Йиз ад улупунза. 
JHN.17.11	Узу сарун му дюн’яйиъ гъузрадарза, Узу Увухьна хътакураза, хъа дурар му дюн’яйиъ гъузра. Эй гирами Йиз Адаш! Яв ччвурнан кьувватниинди – Уву Узуз тувунва гьадму ччвур – дурар уьрх, Увуна Узу сар вуйиганси, дурарра сарси хьпан бадали. 
JHN.17.12	Яв ччвурнан кьувватниинди – Уву Узуз тувунва гьадму ччвур – чпихъди хъайи вахтна Узу уьрхюри гъахьунза дурар. Узу гъюрхюнза дурар: аьжалихьна улупнайи сартӏан гъайри фужкӏара гъакӏундар, гьамци Гирами бикӏбарин Гаф тамам дубхьну ккундийи. 
JHN.17.13	Хъа Узу гьамус Увухьна гъюраза. Узу сабан жилиин илмиза, му вари Узу гьаддиз кӏураза, Йиз абцӏну вуйи шадвал Узухъди дурарира пай апӏбан бадали. 
JHN.17.14	Узу Яв Гаф дурариз улупунза, гьаддиз му дюн’яйи дурар даккун гъапӏну, гьаз гъапиш дурар му дюн’яйиан даруган, Узу му дюн’яйиан даруганси. 
JHN.17.15	Узу Увкан дурар му дюн’яйилан гъадагъуб ккун апӏурадарза, Узу ккун апӏураза, дурар писвалихьан уьрхюб. 
JHN.17.16	Узу му дюн’яйиан даруганси, дурар му дюн’яйиан дар. 
JHN.17.17	Гьякьвалин кьувватниинди дурар Яв гъуллугъниина жалб апӏин, Гьякьвал – му Яв Гаф ву. 
JHN.17.18	Уву Узу дюн’яйиз фици гьаънуш, Узура дурар му дюн’яйиз гьаунза. 
JHN.17.19	Гьадрар бадали, Узу Увуз дугъриданра дурар Явдар хьпахъди бахш гъахьунза. 
JHN.17.20	Анжагъ Узу гьадрарихъандитӏан ккарагурадарза, гьадрари гъапи Узкан вуйи гафналантина Узухъ хъугънайидарихъандира ккарагураза. 
JHN.17.21	Гъит дурар вари саб хилди ишри, Уву Узуъ фици шулаш, хъа Узу Увуъ фици шулаш, гъит гьадрар Ухьуъ ишри. Ва гъит дюн’яйиз Узу Уву гьаънайивал аьгъю ибшри. 
JHN.17.22	Уву Узуз туву ад Узу дурариз тувунза, Увуна Узу сар вуйиси, дурарра саб хилди хьпан бадали. 
JHN.17.23	Узу дурариъ шулаза ва Уву Узуъ шулава. Гъит дурарра ижмиди сабхилди гъузри! Ва гъит дюн’яйиз аьгъю ибшри Узу Уву гьаувал ва, Увуз Узу ккуниганси, Увуз дурарра ккунивал. 
JHN.17.24	Я Адаш! Узуз ккундузуз, Уву Узуз тувдар Узу шлушваъ Узухъди духьну. Гъит дурариз Уву Узуз туву Йиз ад рябкъри. Фицики дюн’я арайиз хайиз Уву Узу ккун гъапӏунва. 
JHN.17.25	Эй гьякьлу вуйи Йиз Адаш! Дюн’яйи Уву аьгъю гъапӏундар, Узуз Уву аьгъязуз, хъасин Узу Уву гьауб дурариз аьгъю гъабхьну. 
JHN.17.26	Увуз Узу ккуни масанвал гьадрариъра, Узу гьадрариъ фици аш, гьаци хьпан бадали, Узу дурариз Яв ччвур ачмиш гъапӏунза ва апӏидира вуза.
JHN.18.1	Гьамци ккарагбалан кьяляхъ, Иса, Чан ученикарра хъади, Кедрон кӏуру дерейиантина багъдиъ айи йишваз гъягъюру. Дурар сатӏиди багъдиъ учӏву. 
JHN.18.2	Иса масу тувуз ккуни Ягьудайиз му йишв аьгъюб вуйи – Исана ученикар дина кми-кмиди уч шуйи. 
JHN.18.3	Ва магьа, римлуйирин эскрарин десте ва гьацира жугьдарин маллйирин аьхюдарина фарисйири гьау Аллагьдин хулан гъаравларра хъади, Ягьуда мина гъюру. Дурар вари яракъламиш духьнайи: дурарихь цӏа кайи гакӏвларна фанисар хьайи.
JHN.18.4	Исайи, Чаин улубкьруб аьгъяди, дурарин улихьна удучӏвну гьерхру:
JHN.18.4	– Учву фуж агурачва?
JHN.18.5	– Назаретдиан вуйи Иса, – жаваб туву дурари.
JHN.18.5	– Гьадму Узу вуза, – кӏуру Дугъу.
JHN.18.5	Масу туврайи Ягьудара гьадрарихъди хъайи. 
JHN.18.6	Исайи: «Гьадму Узу вуза» гъапибси, дурар кьяляхъ шулу ва жил’ина ахьру.
JHN.18.7	– Учву фуж агурачва? – хъанара гьерхру дурарихьан Исайи.
JHN.18.7	– Назаретдиан вуйи Иса, – кӏуру дурари.
JHN.18.8	– Узу учвуз гъапунзачвузки: Гьадму Узу вуза, – гъапи Исайи. – Эгер учвуз Узу лазим вуш, гьаму адмийир деетай.
JHN.18.9	Исайи гьаци гъапнийи, гьаз гъапиш Чав дупнайи гьаму гафар: «Уву Узуз тувдарикан, Узу фужкӏара пуч гъапӏундарза», кӏурудар тамам духьну ккундийи.
JHN.18.10	Гьадмуган ханжал хьайи Петри, думу уьчӏюбгъну, маллйирин аьхюрин гъаравшиз йивну, дугъан иб ктабтӏуру. Гъаравшиз Малх кӏуйи.
JHN.18.11	– Ханжал чан халариъ ив! – гъапи Исайи Петриз. – Му аьзабарин зах Узуз Адашди тувунзуз. Мегер Узхьан думу дурубхъди гъибтуз шулин?
JHN.18.12	Гьадмуган Аллагьдин хулан гъаравлари Иса дисуру ва йитӏуру. 
JHN.18.13	Сифте Думу гьадму йисан маллйирин аьхюр вуйи Каяфайин язна Гьаннайихьна хуру. 
JHN.18.14	Эгер вари халкьдин ерина сар адми гъачӏиш ужу шул, дупну, жугьдариз насигьят тувур гьадму Каяфа вуйи.
JHN.18.15	Симон Петрна сарсан ученик Исайин кьяляхъди гъушнийи. Му ученик, маллйирин аьхюрихъди танишур вуйи ва думу Исайихъди кавхайин гьяятдиъ учӏвнийи. 
JHN.18.16	Хъа Петр урарин чӏатинди гъузру. Хъасин гьадму кавхайиз таниш ученик удучӏвну, урарихъ хъайи гъараваш шурахъди дулхну, Петрра гьяятдизди аъру. 
JHN.18.17	Ва гьамшвахь му шуру Петриз кӏуру:
JHN.18.17	– Хъа уву, гъаписи даршул, гьатму адмийин ученик дарна?
JHN.18.17	– Ваъ, – пну жаваб туву Петри.
JHN.18.18	Аьхъюди вуйи. Гъаравшари ва гъараваш дишагьлийири, алапӏрушвахь цӏа алапӏну, мани апӏуз хъюгъю. Петрра дурарин багахь дугъужвнайи ва мани апӏурайи.
JHN.18.19	Кавхйири Исайихьан Дугъан ученикарикан ва Дугъу улупурайи аьгъюваларикан гьерхрайи.
JHN.18.20	– Узу варидарин улихь ачухъди гъапунза, – жаваб туву Исайи. – Вари жугьдар гъюру мистаъ Узу гьарган аьгъювалар улупури гъахьунза. Узу фукӏара гьитӏибкӏну, жиниди улупундарза. 
JHN.18.21	Гьаци вуйиган, Узхьан гьаз гьерхрачва? Узу фтикан гъапнуш, ебхьурайидарихьан гьерхай. Дурариз аьгъя, Узу фу гъапнуш.
JHN.18.22	Дугъу гьамци гъапиган, багахь дийигънайи гъаравларикан сари Исайин машнягъян йивуру ва кӏуру:
JHN.18.22	– Фици гафар апӏурава кавхайихъди?!
JHN.18.23	– Эгер Узу фу-вуш жараси гъапнуш, йип Узу фтин дюз дарш, – гъапи Исайи. – Хъа эгер гьякь кӏураш, гьаз Узуз йивурава?
JHN.18.24	Гьадмуган Гьаннайи, Иса йитӏну имиди, маллйирин аьхюр вуйи Каяфайихьна гьаъру.
JHN.18.25	Хъа Симон Петр чаз мани апӏури дугъужвнамийи.
JHN.18.25	– Ич хиялиан, увура Дугъан ученикарикан вуйва? – гьерхру дугъхьан.
JHN.18.25	– Ваъ, – жаваб туву Петри.
JHN.18.26	– Уву дайнахъа узуз багъдиъ Дугъахъди гъяркъюр? – гьерхру Петри иб кдабтӏу гъуллугъчийин багахьлуйи.
JHN.18.27	Петри хъана дарза кӏуру, ва гьадму сяаьт даттли уьъйир апӏуру.
JHN.18.28	Гьирин ухди Иса, Каяфайин хул’ан адаъну, Римдин гьюкумдарин дараматариз хуру. Жугьдар, чпи чиркин духьну, Пасхайин машквар апӏуз хьибдар кӏури, дараматдиъ учӏвундайи. 
JHN.18.29	Гьаддиз гьякимдар Пилат учв дурарихьна удучӏвуру.
JHN.18.29	– Учву узухьна духнайи му Кас фтин тахсир апӏурачва? – гьерху дугъу.
JHN.18.30	– Эгер Думу тахсиркар дайиш, учу Думу Увухьна суд апӏуз дархрийча, – жаваб туву дурари.
JHN.18.31	– Думу учвухьна гъадагъай ва ичв закондиинди суд апӏинай, – гъапи Пилатди.
JHN.18.31	– Учуз фужкӏара аьжализ тувуз ихтияр адарчуз, – гъапи дурари.
JHN.18.32	Гьамци гъабхьнийи, гьаз гъапиш Исайи, Чав улихьмиди Учв фициб аьжалиинди йикӏуруш, гъапи гафар тамам духьну ккундийи.
JHN.18.33	Пилат дараматдиз хътакуру ва, Исайизра дих дапӏну, гьерхру:
JHN.18.33	– Уву «жугьдарин Паччагь» вуна?
JHN.18.34	– Гьаци уву кӏурана, даршиш думу увуз Узкан жарадари гъапиб вуйин? – гьерху Исайи.
JHN.18.35	– Узу жугьуд вуйинхъа? – хътӏурччву Пилат. – Гьаму Яв ватанагьлийири ва кавхйири Уву узухьна тувну. Уву гьациб фу гъапунва?
JHN.18.36	– Йиз Паччагьлувал му дюн’яйиан дар. Эгер Йиз Паччагьлувал гьаму дюн’яйиан вуйиш, Йиз гъуллугъчйири, Узу жугьдарин хилиъ адрахъбан бадали, чпихьан шлуб апӏидийи. Ваъ, Йиз Паччагьлувал мушв’ан дариз, – гъапи Исайи.
JHN.18.37	– Гьаци вуйиган, фици-вушра Уву Паччагь вуна? – гьерху гьадмуган Пилатди.
JHN.18.37	– Узу паччагь ву, уву кӏурава. Узу гьаддиз бабкан гъахьунза ва гьаддиз дюн’яйиз гъафунза: гьякьвал улупбан бадали. Шлиз ккундуш гьякьвал, гьарсариз Йиз дих ебхьура, – гъапи Исайи.
JHN.18.38	– Хъа гьякьвал фу ву? – гьерху Пилатди. Ва гьамци дупну, думу хъана жугьдарихьна удучӏву.
JHN.18.38	– Узуз му Касдик гьич саб тахсирра бихъурадарзуз, – гъапи дугъу.
JHN.18.39	– Учвуз гьациб аьдат ачвуз: Пасхайин машквраз дидиснайидарикан сар деетуб. Узу учвуз дидиснайидарикан сар Пасхайиз деетурза. «Жугьдарин Паччагь» деетурза, ккундунучвуз?
JHN.18.40	– Думу ваъ! Варава деет! – хъана дурари чӏигъар апӏуз хъюгъю.
JHN.18.40	Варава гъачагъ вуйи.
JHN.19.1	Гьадмуган Пилатди, Иса хъади душну, Думу урччвуз гъитру. 
JHN.19.2	Эскрарира, зазарикан таж дапӏну, Дугъан кӏул’ин улубкӏуру ва гъюнарихъ аку-уьру халат хъипру. 
JHN.19.3	Дурар Дугъахьна гъюйи ва кӏуйи:
JHN.19.3	– Яшамиш ишри «жугьдарин Паччагь!» – ва гьамци кӏури, Дугъан машнягъян йивуйи.
JHN.19.4	Хъана Пилат удучӏвуру.
JHN.19.4	– Мугъак узуз гьич саб тахсирра бихъурадарзуз, учвуз аьгъю хьпан бадали, магьа узу Думу ичв улихьна адаураза, – гъапи Пилатди.
JHN.19.5	Ва гьадмуган, зазарикан гъапӏу таж ва аку-элвен халат хъади, дурарихьна Иса удучӏвуру.
JHN.19.5	– Магьа Думу Адми! – гъапи дурариз Пилатди.
JHN.19.6	Хъа кавхйирина гъаравлари, Иса гъяркъюбси, чӏигъар апӏуру:
JHN.19.6	– Хачриина Думу! Хачриина!
JHN.19.6	– Думу учву гъадагъну, дариз зигай! – кӏуру дурариз Пилатди. – Узуз Мугъак саб тахсирра бихъурадарзуз.
JHN.19.7	– Учуз закон ачуз, – гъапи жугьдари, – закондиинди Думу дукӏну ккунду, гьаз гъапиш Дугъу, Учв Аллагьдин Бай вуза, гъапну.
JHN.19.8	Му гафар гъеерхьиган, Пилатдиз хъана артухъди гучӏ шулу. 
JHN.19.9	Думу хъана дараматдиз хътакуру ва Исайихьан гьерхру:
JHN.19.9	– Уву наънан вува?
JHN.19.9	Амма Исайи фукӏара гъапундар.
JHN.19.10	– Гафар апӏуз ккундарнуз? – кӏуру Пилатди гьадмуган. – Увуз аьгъдарнузхъа, Уву деетувал йиз гьюкмиъ айиб ва Уву хачриин дариз зигувалра йиз гьюкмиъ айиб?
JHN.19.11	Исайи жаваб туву:
JHN.19.11	– Йиз зиин яв гьич саб гьюкумра даршлийи, эгер увуз думу зиълан тувнадайиш. Ва гьаддиз Узу яв хилиз масу тувурин гунагь хъана зурбабуб ву.
JHN.19.12	Гьаму гафарин кьяляхъ Пилат Иса азад апӏуз чарйир агбахъ шулу. Хъа жугьдари чӏигъар апӏуру:
JHN.19.12	– Эгер уву Думу деетиш, уву Цезар-паччагьдин дуст дарва! Фуж учв паччагь вуза кӏурайир, думу Цезар-паччагьдиз къаршу гъедергурайир ву!
JHN.19.13	Гьамцдар гафар гъеерхьу Пилат, Исара адаъну, суд апӏрушв’ин деъру. Думу йишваз «Гъвандин тахт» кӏуру, жугьуд чӏалниинди: «Гаввафа».
JHN.19.14	Му ляхнар Пасхайин машквар ккебгъайиз улихьна, жвуми йигъан лисунган шулайидар вуйи.
JHN.19.14	– Лигай, магьа ичв паччагь! – гъапи Пилатди.
JHN.19.15	– Жвартӏ апӏин Думу! Жвартӏ! Хачриина! – гьарйир гъапӏу дурари.
JHN.19.15	– Гьаци вуйин? Ичв паччагь узу дариз зигну ккундунчвуз? – кӏуру Пилатди.
JHN.19.15	Цезарилан гъайри, учуз жара паччагь адарчуз! – жаваб туву дурари.
JHN.19.16	Ва гьадмуган Пилатди, аьхирки, Иса дариз зигбан бадали жугьдарихьна тувру. Эскрарира, Иса дидисну, хъади гъахуру.
JHN.19.17	Дугъу «Унтӏаъ» (жугьуд чӏалниинди «Голгофа») кӏуру йишвахьнакьан Чаинди Чав карсру хачра дубхну ккундийи. 
JHN.19.18	Гьадушв’ин Думу кьумарихьди хачрак карсру, хъа Дугъахъди кьюрсана – сар арччул, гьатмунурсана гагул терефнахъанди карсру, хъа Иса – дурарин кьялаъ.
JHN.19.19	Пилатди хачрак дибикӏнайи табличкара кебхуз буйругъ тувру. Душвак дибикӏнайи: «Назаретдиан вуйи Иса, жугьдарин паччагь».
JHN.19.20	Му бикӏуб гизаф жугьдари гъурхнийи, Иса дариз дизигнайишв шагьрихьан ярхлаъ адайи: ва душвак жугьуд, латин ва грек чӏалариинди дибикӏнура айи. Жугьдарин кавхйири Пилатдиз гъапи:
JHN.19.21	– «Жугьдарин паччагь» кӏури мибикӏан. «Гьаму адмийи учв жугьдарин паччагь вуза кӏура», – пну, бикӏ.
JHN.19.22	– Узу, фу дибикӏнаш, дибикӏназа, – жаваб туву Пилатди.
JHN.19.23	Иса дариз гъизигхъан, эскрари, Дугъан халат гъадабгъну, юкьубишваз пай апӏуру – гьарсар эскриз саб. Дурари Исайин балахунра (кӏанккан алабхьру ккуртт) гъадабгъуру. Думу гъибирхушв ктарди заълансина дубхнайиб вуйи.
JHN.19.24	– Му чӏябгъидархьа, шлиз удубчӏвуруш, тупут ипиш ужу шул, – гъапи дурари чиб-чпин арайиъ. Гьамци, Гирами китабариъ дидикӏнайи му гафар тамам гъахьнийи: «Йиз палтар дурари чпин арайиъ пай гъапӏнийи, Узу алабхьнайибдин тупут ипнийи». Чан гьаци эскрари апӏузра гъапӏнийи.
JHN.19.25	Иса керхнайи хачран багахь Дугъан дада, дадайин чи, Клеопдин шив Мар’ям ва Магдалайиан вуйи Мар’ям дийигънайи. 
JHN.19.26	Чан дада ва душвахь хьайи Чан юкӏв али сар ученик дяркъну, Исайи дадайиз кӏуру:
JHN.19.26	– Дишагьли, магьа яв бай. – 
JHN.19.27	Хъасин ученикдизра кӏуру:
JHN.19.27	– Магьа яв дада.
JHN.19.27	Гьаддихъанмина ученикди Исайин дада чахьна гъадагъуру.
JHN.19.28	Исайи, вари ляхнар Гирами китабариъ дидикӏнайиси духьнайиб аьгъяди, кӏуру:
JHN.19.28	– Дахаргназу!
JHN.19.29	Душвахь чяхрин сиркейихьди абцӏнайи гажин хьайи. Иссоп рукнан кюлигъ чяхрин сирке дизибгнайи мачалкасиб гъивну, эскрари Дугъан кӏвантӏарихьна хуру.
JHN.19.30	Исайи, сиркейикан дубхъну, кӏуру:
JHN.19.30	– Тамам гъабхьну!
JHN.19.30	Ва, кӏул кибхну, Дугъу рюгь туву (Аллагьдиз).
JHN.19.31	Му жвуми йигъан гъабхьиб вуйи, ва жугьдарин гьякимариз дариз дизигнайидарин майтар султ йигъаз хачарик керхну гъитуз ккунди адайи, фицики гьаму султ йигъан дурарин аьхю вуйи Пасхайин машквар ккебгърайи. Гьаддиз дурари Пилатдикан, керхнайидарин ликар дюргъну, дурар хачракан ктагъуб тӏалаб гъапӏнийи. 
JHN.19.32	Гьадмуган эскрар дуфну, Исайихъди дариз гъизигдарикан сарпирин ликар уьргъюру, хъасин – кьюрпирин. 
JHN.19.33	Хъа Исайихьна гъафиган, лигуруш, Думу дукӏнайи, ва гьаддиз Дугъан ликар дюрюргъди гъитру.
JHN.19.34	Дукӏну ашра, эскрарикан сари Дугъан гъвалаъ жида убччвру, ва дишла ифина шид удубчӏвуру.
JHN.19.35	Му вари чан хусуси улариинди гъябкъю адмийи, учвура хъугъбан бадали ктибтура. Дугъан шагьидвал гьякьлуб ву, чав гьякь кӏурайивал дугъаз аьгъя. 
JHN.19.36	Гьамци Гирами китабариъ дибикӏнайибра тамам гъабхьнийи:
JHN.19.36	«Дугъан гьич саб кӏурабра дюбгъну хьибдар». 
JHN.19.37	Гирами китабарин жара йишваъра кӏура: «Шлиъ жида убччвнуш, Гьадгъаз лигури хьиди».
JHN.19.38	Мидин кьяляхъ, жугьдарин гьякимарихьан гучӏури жиниди, Исайин ученик гъаши Аримафеяйиан вуйи Юсуф кӏурури Пилатдикан, Исайин беден ктабгъуз ихтияр тӏалаб апӏуру. Пилатди ихтияр тувиган, дугъу, душну, беден хачракан ктабгъуру. 
JHN.19.39	Мина, саб фулан йишвну жиниди Исайихьна гафар апӏуз гъафи девлету кас Никодимра гъюру. Дугъу варж литр ицци ниъ хъайи ягъарна, мирра рукнанна алоэ укӏан кибикьнайи ччим хуру. 
JHN.19.40	Жугьдарин накьвдик кивруган, аьдат вуйиси, дурари Исайин беден гьадму ягъар дизигнайи ирин кафнигъян гъибиржуру. 
JHN.19.41	Иса дариз гъизигу йишвахь багъ хьайи, хъа багъдиъ саркьан мегьел кивнадру накьв айи. 
JHN.19.42	Султ йигъан улихь хьайи йигъ вуди хьпаз ва накьв багахь хьайивализ дилигну, душваъ Иса кивру.
JHN.20.1	Гьяфтайин садпи йигъан гвачӏнин ухди, мучӏуди имиди, Магдалайиан вуйи Мар’ям накьвдихьна гъюру ва, дугъаз накьвдин айитӏинди учӏврушвахь гьипнайи гъван гьидипнади рябкъюру. 
JHN.20.2	Думу жаргъури дуфну, Симон Петризна ва Исайин ккунди гъаши жара ученикдиз кӏуру:
JHN.20.2	– Агъа накьвдиан гъурхну, аьгъдарчуз наана гъурхнуш.
JHN.20.3	Петрна гьадму ученик накьвдихьна жаргъуру. 
JHN.20.4	Дурар кьюридра ккажагъуру, хъа Петртӏан тмуну ученик зарбди жаргъуйи, ва думу накьвдихьна сарпирди хъуркьру. 
JHN.20.5	Думу ис алахъну лигуру, фу лигурва: душваъ (майит диврушв’ин) кафнартӏан адар, амма думу накьвдин айитӏ учӏвундайи.
JHN.20.6	Дугъахьна Симон Петрра хъуркьру. Думу накьвдиъ учӏвру – душваъ дугъаз дипнайи кафан ва 
JHN.20.7	Исайин кӏул илибтӏнайи чӏулар рякъюру. Му чӏулар кафнихьан тина йишвахь дидиржну дирчнайи. 
JHN.20.8	Сифте накьвдихьна хъуркьу тму ученикра айитӏна учӏвру. Мурар гъяркъиган, думура хъугъру. 
JHN.20.9	Аммаки дурар сабан Гирами китабариъ дибикӏнайибдин гъавриъ адайи. Хъа дурариъ, Иса чӏиви хьиди, кӏури дибикӏна.
JHN.20.10	Ученикар хулаз хътакуру.
JHN.20.11	Хъа Мар’ям чӏатинди дугъужвнайи ва ишурайи. Ва, ишурамиди, ис алахъну, накьвдизди лигуру, 
JHN.20.12	дугъаз, Исайин беден алди гъабши йишв’ин лизи ккурттар али кьюр малайик рякъюру: сар кӏулихъ жвурнахъинди, тмунур ликар гъашишвахъинди деънайи.
JHN.20.13	– Эй дишагьли, гьаз ишурава? – гьерху малайикари.
JHN.20.13	– Йиз Агъа гъурхну, хъа наана вуш, аьгъдарзуз, – жаваб туву дугъу.
JHN.20.14	Гьаму гафар кӏурамиди Мар’ям кьяляхъинди илтӏикӏуру, фу лигурва: чан улихь Иса дийигъна. Аммаки думу му Иса вуйибдин гъавриъ ахъундайи.
JHN.20.15	– Эй дишагьли, гьаз ишурава? – кӏуру дугъаз Исайи. – Фуж агурава?
JHN.20.15	Мар’ямди, му багъбанчи вушул пну хиял дапӏну, Дугъаз кӏуру:
JHN.20.15	– Йиз аьхюр, эгер уву Думу гьашв’ан адагъну гъурхнуш, йип узукна, наан дитнуш, узу Думу гъадагъурза.
JHN.20.16	– Мар’ям! – кӏуру Исайи.
JHN.20.16	Мар’ям илдицуру.
JHN.20.16	– Раввуни! (Жугьуд чӏалниинди: «Мялим»), – пну, чӏигъ апӏуру Мар’ямди.
JHN.20.17	– Узук мукучан! – кӏуру дугъаз Исайи. – Узу сабан Йиз Адашдихьна хъадакнадарза. Уву, душну, Йиз чвйириз: «Узу Йиз Адашдихьна ва ичв Адашдихьна, Йиз ва ичв Аллагьдихьна хътакураза», кӏура, йип.
JHN.20.18	Магдалайиан вуйи Мар’ям ученикарихьна гъюру ва дурариз кӏуру:
JHN.20.18	– Узуз Агъа гъяркъюнзуз!
JHN.20.18	Ва дугъу чаз Исайи гъапиб кӏуру.
JHN.20.19	Гьяфтайин гьадму садпи йигъан хябяхъган Исайин ученикар, жугьдарин гьякимдрарихьан гучӏбу раккнарра хъяркьну, саб хулаъ уч духьнайи. Мушваъ Иса учӏвру ва дурарин арайиъ дугъужвуру:
JHN.20.19	– Мясляаьт учвуз! – гъапи Дугъу. 
JHN.20.20	Дугъу Чан хиларна гъвал улупуру. Агъа гъяркъю ученикар шад шулу.
JHN.20.21	– Мясляаьт учвуз! – текрар апӏуру Дугъу. – Адашди Узу фици гьаънуш, гьаци Узу учвура гьаъраза.
JHN.20.22	Гьамци дупну, Дугъу дурариин уф илитуру ва кӏуру:
JHN.20.22	– Гирами Рюгь кьабул апӏинай! 
JHN.20.23	Учву шлин гунгьарилан хил алдабгъиш, гьадгъан алдабгъну хьибди, хъа шлиин гъитиш, гьадрариин гунагь гъубзди.
JHN.20.24	„КӀвятӏях“ кӏуру лакӏам хъайи йицӏикьюрикан Фома кӏуру сар, Иса ачмиш шлуган, дурарихъди хътайи.
JHN.20.25	– Учуз Агъа гъяркъюнчуз! – кӏуру дугъаз тмуну ученикари.
JHN.20.25	– Дугъан хилариин кьумари гъиту урхъар дярякъди, дурариъ узу йиз тӏуб удрубччвди ва йиз хил Дугъан гъвал’ан жидайи идипу зийниъ идривди, мидихъ хътругъарза! – жаваб туву дугъу.
JHN.20.26	Саб гьяфтайилан Исайин ученикар хъанара уч шулу. Му ражари дурарихъди Фомара хъайи. Раккнар хъяркьнашра, хулаъ Иса учӏвру ва, дурарин кьялаъ дийигъну, кӏуру:
JHN.20.26	– Мясляаьт учвуз!
JHN.20.27	Хъасин Фомайиз кӏуру:
JHN.20.27	– ТӀуб гьачӏабкк! Магьа Йиз хилар. Хил гьачӏабкк ва гъвалак зийниъ убччв! КӀвахъни махьан, аммаки хъугъ!
JHN.20.28	– Йиз Агъа ва йиз Аллагь! – гьарайниинди гъапи Фомайи.
JHN.20.29	– Уву хъугъунва, гьаз гъапиш Узу гъяркъюнвуз? Аммаки хушбахтаврар ву гьадрар, Узу дярякъди, хъугъдар! – кӏуру дугъаз Исайи.
JHN.20.30	Исайи дурарин улихь гьаму китабдиъ дидикӏну адру хъана гизаф аьламатарра улупну. 
JHN.20.31	Аммаки гьаму вари дибикӏнайиб, учву Иса Месигь вуйибдихъ, Думу Аллагьдин Бай вуйибдихъ хъугъри пну ва Дугъахъ хъугъбиинди учвуз зат ккудудубкӏру уьмур хьпан бадали дибикӏнайиб ву.
JHN.21.1	Хъасин Тивериад гьюлин гъирагъдихъ Иса Чан ученикариз хъана ачмиш шулу. Думу магьа гьамци гъабшиб ву. 
JHN.21.2	Симон Петр, КӀвятӏях кӏуру лакӏам али Фома, Галилей уьлкейиъ айи Кана шагьриан вуйи Нафанаил, Зеведейин кьюрид баяр ва Исайин кьюр жара ученикар – вари сатӏиди уч шулу.
JHN.21.3	– Узу балугъар дисуз гъяраза, – кӏуру дурариз Симон Петри.
JHN.21.3	– Учура увухъди гъюрча, – кӏуру имбударира.
JHN.21.3	Дурар душну люткейиъ эъру, аммаки думу йишван дурари фукӏара гъибисундайи. 
JHN.21.4	Хъа аку хьуз хъюбгъиган, гъирагъдихъ Иса дугъужвнайи. Саки му Иса вуйибдин ученикар гъавриъ ахънадайи.
JHN.21.5	– Дустар, лисуз фукӏа-мукӏа гъибисунчва? – гьерхру дурарихьан Исайи.
JHN.21.5	– Ваъ, – жаваб туву дурари.
JHN.21.6	– Чул люткейин арччулну гъвалхъанди ккипай, ва дисидичва, – кӏуру Дугъу.
JHN.21.6	Дурари чул ккипру – гизаф балугъар ади хьпаз, дурарихьан чул ккадабгъуз шуладайи.
JHN.21.7	– Му Агъа ву! – кӏуру Петриз Исайин юкӏв али сар ученикди. Му Агъа ву пну гъеебхьубси, Петр чан гъяцӏли жандиин али плащдин канчӏар зина ккаъну, йитӏну, штузди урсру. 
JHN.21.8	Хъа тмуну ученикар, балугъари абцӏнайи чулра хъчӏюбхюри, люткейиъди гъирагъдихъна гъюру. Гъирагъдихъна ярхла дайи – варж метркьан. 
JHN.21.9	Гъирагъдихъна ктучӏвиган, дурариз кархьнайи аржлар рякъюру, дурариин балугъ илипнайи ва гъвалахъ уьлра хъайи.
JHN.21.10	– Учву гъидистарикан сякьюбсана балугъ акъинай, – кӏуру дурариз Исайи.
JHN.21.11	Симон Петри, люткейихьна душну, чӏатху балугъарихьди абцӏнайи чул хъчӏюбхюру. Дидиъ варжна хьуцӏурна шубуб балугъ айи. Ва гьамкьан гизаф балугъар ади гъахьнушра, чул гъячӏябгъюндайи.
JHN.21.12	– Деай гьириндин уьл ипӏуз, – кӏуру дурариз Исайи.
JHN.21.12	Ученикарикан сарира Дугъхьан, Думу фуж вуш, гьерхундайи. Думу Агъа вуйиб дурар дишла гъавриъ ахънийи. 
JHN.21.13	Исайи дуфну, гъадабгъну уьл, дурариз пай апӏуру, ва балугъра пай апӏуру. 
JHN.21.14	Гьаму Иса, дукӏну чӏиви гъахьихъанмина, Чан ученикариз ачмиш шули шубубпи раж вуйи.
JHN.21.15	Дурари гьирин уьл ипӏбалан кьяляхъ, Исайи Симон Петриз кӏуру:
JHN.21.15	– Я Югьаннайин бай Симон, увуз Узу гьамраризтӏан гизаф ккундунуз?
JHN.21.15	– Ав, Агъа, узуз Уву ккуниб Увузра аьгъявуз, – жаваб туву Петри.
JHN.21.15	– Йиз ччилар уьрх, – кӏуру Исайи. 
JHN.21.16	Кьюбпи ражарира Исайи Петрихьан гьерхру:
JHN.21.16	– Я Югьаннайин бай Симон, увуз Узу ккундунуз?
JHN.21.16	– Ав, Агъа, узуз Уву ккуниб Увузра аьгъявуз, – жаваб туву Петри.
JHN.21.16	– Йиз марччарин гъайгъу зиг.
JHN.21.17	Ва шубубпи ражарира Исайи дугъаз кӏуру:
JHN.21.17	– Я Югьаннайин бай Симон, увуз Узу ккундунуз?
JHN.21.17	Дугъу, Учв ккундунуз кӏури шубубпи ражнура гьерхиган, Петриз иццру апӏуру.
JHN.21.17	– Я Агъа, Увуз вари аьгъявуз, – кӏуру дугъу Исайиз. – Узуз Уву ккуниб Увуз аьгъявуз.
JHN.21.17	– Йиз марччар уьрх, – кӏуру Исайи. – 
JHN.21.18	Гьякьлу вуйи гьякь кӏуразавуз: уву жигьилди айиган, яв чӏул уву идибтӏну, увуз ккунишваз гъягъюйва. Хъа кьаби гъашиган, хилар гьатӏарццидива, жарари яв чӏул идибтӏиди ва увуз даккнишваз хъади гъахидиву.
JHN.21.19	Гьаму гафариинди Исайи, Петри фициб аьжалиинди Аллагь адлу апӏуруш, думу учв гъавриъ ахъбан бадали, дугъаз чаз гъапнийи. Ва гьадму гафарихъан Петриз кӏуру:
JHN.21.19	– Узухъди гъач!
JHN.21.20	Петр кьяляхъинди илдицуру ва дугъаз Исайин юкӏв али ученик рякъюру. Дугъу хябяхъдин уьл ипӏурайи вахтна Исайихьнаси гьачӏарккну: «Агъа, Уву шли масу тувди?» – кӏури гьерху гьадму ученик вуйи. 
JHN.21.21	Ва думура чпихъди гъюрайиб дяркъну, Петри Исайихьан гьерхру:
JHN.21.21	– Я Агъа, хъа мугъкан фу хьибди?
JHN.21.22	– Узуз думу, Узу хъадакну гъяйизкьан, яшамиш шули гъузну ккунди шул. Хъа яв фу хъаяв дугъахъ? – жаваб туву Дугъу. – Уву Узухъди гъач!
JHN.21.23	Магьа гьаддиз гъардшарин арайиъ, думу ученик йикӏрур дар, кӏуру хабар арабгънийи. Аммаки Исайи, думу йикӏидар кӏури гъапундайи. Дугъу анжагъ: «Узуз думу, Узу хъадакну гъяйизкьан, яшамиш шули гъузну ккунди шул. Хъа яв фу хъаяв дугъахъ?» – гьамцитӏан гъапундайи. 
JHN.21.24	Думу гьадмуну ученик вуйи, гьаму вариб ктибтур ва гьаму вари гъибикӏур. Ва ухьуз аьгъяхьуз, дугъан шагьидвал гьякьлуб вуйиб.
JHN.21.25	Исайи хъанара гизаф жара ляхнарра гъапӏну. Эгер дурар вари хъайи-хъайиси дикӏури гъашиш, вари дюн’яйиъра гьадмукьан кьадар китабариз йишв гьудрубкӏрийи.
ACT.1.1	Йиз сабпи китабдиъ, Феофил, узу Исайи гъапӏу вари ляхнар ва улупу аьгъювалар ктитунза, 
ACT.1.2	Дугъан уьмур, Дугъу Чан ученикарикан ктагъу вакилариз Гирами Рюгьналантина насигьятар тувну, Учв аьршариз удучӏвайиз, лап эвелиан хъюгъну улупунза. 
ACT.1.3	Учв дукӏну чӏиви гъахьихъантинара, Иса швнубсабан дурарин улихьна гъюри гъахьну ва Дугъу, Учв чӏиви хьувал усбат апӏури, хайлин шагьидвалар улупну. Учв чӏиви гъахьихъантина ягъчӏвур йигъандин арайиъ Чан вакилариз ачмиш шули, Дугъу дурариз Аллагьдин Паччагьлугъдикан ктибтури гъахьну.
ACT.1.4	Саб ражари, вакиларихъди уьлихъ хъайи вахтна, Исайи дурариз амур апӏуру:
ACT.1.4	– Ерусалим мидипанай, хъа Адашди тувурза гъапибдиз ккилигури гъузай, фицики Дугъу, учвуз Узкан гъеебхьубси, гьамци дупна: 
ACT.1.5	«Ягь’яйи инсанар штуан апӏури гъахьну, хъа учву багарихьди Гирами Рюгьниинди цӏийи алаидичву».
ACT.1.6	Хъасин дурар вари сабишв’ина уч гъашиган, вакилари Исайихьан гьерхнийи:
ACT.1.6	– Я Агъа! Уву гьамус Израилиз паччагьлугъвал дебккрадарнахъа?
ACT.1.7	Исайи дурариз жаваб тувру:
ACT.1.7	– Адашди Чан гьюкмиъ тӏаънайи вахтарна муддатар аьгъю хьувал ичв ляхин дар. 
ACT.1.8	Гирами Рюгь учв’ина гъафиган, кьувватну ацӏдичву ва Йиз шагьидар, сифте Ерусалимдиъ хъа вари Ягьудияна Самария уьлкйириъ, ва гьацира тап дюн’яйин тмуну кӏулизкьан, хьидичва.
ACT.1.9	Гьамци дупну, Иса, дурариз рякъюри, аьршариз за гъахьну ва дифру Думу дурарихьан ккеркру. 
ACT.1.10	Дурар дикъатниинди завариз лигури имиди, дурарин улихьна лизи ккурттар али кьюр жви ачмиш шулу. 
ACT.1.11	Дурари гъапну: «Галилей уьлкейин агьалйир! Завариз лигури, мушв’ин гьаз дийигъначва? Учвуз, Думу фици аьршариз за гъахьнуш, гъяркъюнчвуз. Ва гьадму Иса, учвуз аьршариз за шули гъяркъиганси, кьяляхъра гъиди».
ACT.1.12	Хъасин вакилар шагьрихьан саб километр манзилиъ айи Елион дагъдилан Ерусалимдиз хътаркуру. 
ACT.1.13	Чпи дергнайишваз дуфну, дурар заан хулаз удучӏвуру. Душваъ Петр, Югьан, Якьубна Андрей, Филипна Фома, Варфолемейна Матта, Алфейин бай Якьуб, Женгчи кӏуру лакӏам хъайи Симон ва Якьубдин бай Ягьуда айи. 
ACT.1.14	Дурар вари сатӏиди ккарагурайи. Дурарихъди Исайин дада Мар’ям, Дугъан чвйир ва гьацира сакьюр дишагьлйир хъайи.
ACT.1.15	Сакьюд йигълан Исайихъ хъугънайидар сабишв’ина уч шулу (душваъ вари варжна къар касдихьнакьан айи). Петри, ученикарин арайиъ дийигъну, кӏуру:
ACT.1.16+ACT.1.17	– Эй йиз гъардшар! Гирами китабариъ Гирами Рюгьну Давудрин мелзналан дупнайиб улубкьну ккунду: ухьухъди зегьмет дизигнайи, ухькан сар вуйи Ягьудайи, Иса дисуз ккеънайидар хъади гъиди, дибикӏна. (
ACT.1.18	Ягьудайи Иса масу тувну гъибису пулихъ хутӏил гъадабгъну. Думу душв’ин кӏулихъди алдакну гъакӏну ва дугъан айитӏишвар чӏатна адахьну. 
ACT.1.19	Му ляхин Ерусалимдиъ яшамиш шулайидариз варидариз аьгъю шулу ва му хутӏлиз жугьуд чӏалниинди Акелдама кӏуру, яна «Ифдин хутӏил»). 
ACT.1.20	Мяълийирин китабдиъ мидин гьякьнаан гьамци дибикӏна:
ACT.1.20	«Дугъан жил ичӏи ибшри,
ACT.1.20	душв’ин фужкӏа яшамиш даришри». Ва хъанара:
ACT.1.20	«Дугъан йишв
ACT.1.20	жара касди бисри».
ACT.1.21+ACT.1.22	Гьаддиз ухьу Иса чӏиви хьувалин шагьид гъаши сар жара кас кадагъну ккунду. Думура, Ягь’яйи адмийир штуан апӏуз хъюгъю вахтналан ккебгъну, Иса, ухьухъди хъади гъаши вахтра кади, тап аьршариз удучӏвайизкьан, гьарган ухьухъди гъашир духьну ккунду.
ACT.1.23	Хъа дурари кьюр кас улупуру: Варсава вая Юст кӏури шлу Юсуф ва Матта. 
ACT.1.24	Хъасин вакилари ккарагури гъапнийи:
ACT.1.24	– Я Агъа, Увуз гьар касдин кӏваъ айиб аьгъявуз. Гьаму кьюрикан Уву фуж ктагъуруш, 
ACT.1.25	яна учв гъягъюз лайикь гъахьи йишваз гъушу Ягьуда гьадахъу вакилвал шли гъабхуруш, учуз улуп.
ACT.1.26	Хъа дурари тупут ипу, ва Аллагьдин амриинди думу Маттайиз удубчӏву. Гьамци Маттайикан, миди вуйи йицӏисариканси, Исайин вакил шулу.
ACT.2.1	Хьуцӏдарин машквраз вари Исайин вакилар сабишв’ина уч гъахьнийи. 
ACT.2.2	Сабпну завариан тӏурфансиб микӏлан сес шулу ва вакилар айи хал абцӏру. 
ACT.2.3	Дурарин улихьна цӏин мелзарстар гъядахьну, жара шули, гьаруриина саб алабхъуру. 
ACT.2.4	Хъа вари Гирами Рюгьнахъди ацӏру, ва жара чӏалариинди улхуз хъюгъру, фицики гьаци хьувал дурариз Гирами Рюгьну бахш гъапӏнийи.
ACT.2.5	Гьадму вахтна Ерусалимдиъ дюн’яйин жюрбежюр юрдариан вуйи динагьли жугьдар яшамиш шулайи. 
ACT.2.6	Гьадму сес гъабшиган, дурар уч шулу ва гизаф мюгьтал шулу, гьаз гъапиш вакиларикан гьарсар дурариз чан чӏалниинди улхурайиси гьибгърайи.
ACT.2.7	Вари гьяйран ва аьламат духьнайи:
ACT.2.7	– Мегер гьаму улхурайи касар вари Галилейин агьалйир вуйин? – кӏури, чиб-чпин арайиъ гьерхрайи. – 
ACT.2.8	Дици вуш, ухьуз дурар ихь бабан чӏалариинди улхурайиси гьаз гьибгърайкӏан? 
ACT.2.9	Ихь арайиъ Парфияйин, Мидияйин, Эламдин ва Месопотамияйин, Ягьудияйин, Каппадокияйин, Понтайин ва Асияйин агьалйирра айихь, 
ACT.2.10	Фригияйинна Памфилияйин, Египетдин ва Киринеяйиз багахь юрдариан ва Римдин агьалйирра, 
ACT.2.11	гьацира Критдин, Аравияйин агьалйирра, жугьдарра, дин кьабул гъапӏу аллагьсузарра айихь – вушра ухьуз варидариз Аллагьдин зурба ляхнарикан дурари ихь багъри чӏалариинди ктитурайиганси ебхьурахьуз.
ACT.2.12	Гьамци вари гьяйран духьнайи ва, дубхьнайибдин гъавриъ адрахъди, «Му фу ляхин вуйкӏан?» кӏури, чиб-чпигъ гьерхрайи. 
ACT.2.13	Хъа бязидари кялхъбахъди: «Дурари гизаф чяхир дубхънайи гьял ву», – кӏурайи.
ACT.2.14	Гьадмуган Петри, йицӏисаридра хъади гъудужвну, халкьдихьинди илдицну, кӏуру:
ACT.2.14	– Эй жугьдар ва Ерусалимдиъ яшамиш шулайи вари агьалйир! Узу учву му ляхнин гъаври тӏаъдиза. Йиз гафарихъ дикъатлуди хъебехъай! 
ACT.2.15	Учву фикир апӏурайиси, учу пиянди адарча, фицики гьеле гвачӏниндин сяаьт урчӏвубтӏан дар. 
ACT.2.16	Хъа учву гъурхуб Яил пайгъамбрилантина дибикӏнайиб ву:
ACT.2.17	«Гьаци хьибди аьхиримжи йигъари, –
ACT.2.17	кӏура Аллагьди, –
ACT.2.17	Узу Йиз Рюгь вари инсанариина улурзидиза.
ACT.2.17	Ичв баярина шубари
ACT.2.17	аьяндар гафар пиди
ACT.2.17	ва ичв живанариз аьламатнан рякъбар рякъиди,
ACT.2.17	хъа ичв кьабидариз
ACT.2.17	фагьумлу нивкӏар рякъиди.
ACT.2.18	Ав, гьадму йигъари Узу Йиз Рюгь
ACT.2.18	Йиз лукӏариина:
ACT.2.18	гьам жилариина, гьамсана хпариина улурзидиза,
ACT.2.18	ва дурарира хьуз ккайиб улихьмиди кӏури хьиди.
ACT.2.19	Узу завариин ва жилариин
ACT.2.19	гьамцдар аьламатнан лишнар:
ACT.2.19	ифи, цӏа ва кумран дифар – улупидиза.
ACT.2.20	Ригъ – мучӏу,
ACT.2.20	хъа ваз ифиси уьру хьибди,
ACT.2.20	Агъайин зурба ва адлу йигъ улубкьайиз.
ACT.2.21	Агъайин ччвур дибисну ккарагу
ACT.2.21	гьарсар кас уьрхиди».
ACT.2.22	Эй Израилин агьалйир! Гьаму йиз гафарихъ хъебехъай: Назаретдиан вуйи Исайихь Аллагьдин гьюкум хьайи. Аллагьди Чан гьюкум Гьадгъуантина гъапӏу аьламатнан, аьжайиб ва зурба ляхнариинди улупну. Му учвузра аьгъячвуз, фицики гьадму ляхнар ичв улихь гъашидар ву. 
ACT.2.23	Аллагьди улупнайиганси Тувнайир учву, кьумариинди хачрак карсну, къанунсузарин хилариинди гъакӏунчва. 
ACT.2.24	Хъа Аллагьди, аьжалин кьюкьяр дармадагъин дапӏну, Думу чӏиви гъапӏну, фицики Думу аьжалихьан дерккуз гъабхьундайи.
ACT.2.25	Фицики Давудри Исайикан гьамци кӏура:
ACT.2.25	«Узуз Агъа гьарган йиз улихь хьади рякъюразуз.
ACT.2.25	Дугъу, йиз арччул хилихъ дийигъну,
ACT.2.25	узу уьрхюрайи.
ACT.2.26	Мид’ин йиз юкӏв шад гъабхьну,
ACT.2.26	йиз мелзну гьарган Яв тяриф апӏура.
ACT.2.26	Йиз беденра кмиди архаинвалиъ а,
ACT.2.26	ва узу умуд ктабтӏурадарза,
ACT.2.27	фицики Уву йиз рюгь жегьеннемдиъ гъидрибтарва
ACT.2.27	ва Яв Марцци Кас накьвдиъ утӏуз гъитидарва.
ACT.2.28	Уву узуз уьмрин рякъ ачухъ гъапӏунва,
ACT.2.28	Уву йиз улихь хьайивали узу шадвали ацӏди».
ACT.2.29	Эй йиз чвйир! Узхьан учвуз ихь абйирин аба Давудрин гьякьнаан саб шак адарди пуз шулзухьан: думу гъакӏну ва думу киву накьв гъийин йигъазкьан имихьухь. 
ACT.2.30	Учв пайгъамбар вуди хьпаз дилигну, дугъаз, учв али тахтниина чан насларикан сар дитуз Аллагьди аьгьт дапӏнайиваликан аьгъяйи.
ACT.2.31	Дугъаз Месигь гъачӏихъан чӏиви шлубдиканра аьгъяди гъабхьну, фицики дугъу гьамци кӏура:
ACT.2.31	«Месигь гъийихдарин паччагьлугъдиъра гъитдар,
ACT.2.31	ва Дугъан беденра накьвдиъ убтӏидар».
ACT.2.32	Аллагьди гьадму Иса чӏиви гъапӏну, ва учу вари мидин шагьидар вуча.
ACT.2.33	Гьамус Думу аьршариин Аллагьдин арччул хилихъ деъна. Дугъу Адашдихьан тувурза дупнайи Гирами Рюгь кьабул гъапӏну ва Гьадму, учвуз рябкъюрайиси ва ебхьурайиси, уч’ин улурзну.
ACT.2.34	Давуд аьршариз за гъапӏундаршра, дугъу гьамци дупна: «Агъайи йиз Агъайиз гъапну: 
ACT.2.35	„Сабан Узу Яв душмнар Яв ликарикк дахьайизкьан, Йиз арччул хилихъ деъ“».
ACT.2.36	Гьаци вуйиган, аьгъю йибхьайки, эй Израилин халкь, Исайикан Аллагьди Агъа ва Месигь гъапӏну, хъа учву Думу кьумариинди хачрак карсунчва!
ACT.2.37	Му гафар гъеерхьиган, дурарин лап кӏваз тясир гъапӏнийи ва Петризна миди вуйи вакилариз дурари гьамци гъапнийи:
ACT.2.37	– Хъа учу гьамус гьапӏча, гъардшар?
ACT.2.38	Петри дурариз кӏуруки:
ACT.2.38	– Ичв гунгьар гардандиъ дидисну, уьмур дигиш апӏинай. Ва ичв гунгьарилан хил алдабгъбан бадали, гьарсар кас Месигь Исайин ччвурнахъан штуан йихьай: гьадмуган учвуз Гирами Рюгь пешкеш хьиди. 
ACT.2.39	Му, учвузси, ичв веледаризра, сабан Аллагьдихьан ярхла вуйидаризра, Агъа Аллагьди, Чахьна дих дапӏнайидаризра кади, тувнайи гаф ву.
ACT.2.40	Петри «аьрбатанди яшамиш шулайидарихьан ихтият йихьай» кӏури ва хъана жара гизаф гафариинди дурариз ихтият хьуз дих апӏури гъахьну.
ACT.2.41	Дугъан гафар кьабул гъапӏдар штуан гъахьнийи; хъа гьадму йигъан хъугънайидарин кьадар шубуд агъзур кас шулу. 
ACT.2.42	Дурари, гьаммишан вакиларин аьгъюваларихъ хъпехъури, чпин арайиъ сюгьбатар гъахури, сатӏиди ипӏури ва ккарагури, чпин вахт адапӏури шуйи.
ACT.2.43	Аллагьдихьан варидариз гучӏуйи, ва Аллагьди вакиларилантина дурариз аьхючӏвеъ аьламатар ва аьжайиб лишнар улупнийи.
ACT.2.44	Хъугънайидар вари сатӏиди гъузнайи, ва вариб дурарин уртахъди вуйи. 
ACT.2.45	Дурари чпин мал-мулк масу туври ва дарвал кайидариз пай апӏури гъахьну. 
ACT.2.46	Дурар гьар йигъан Аллагьдин хулаз уч шуйи ва уьлра кмиди чпин хулариъ сатӏиди ипӏуйи, сари-сариз разивалиинди хураг гьиври, шадди яшамиш шуйи. 
ACT.2.47	Гьацира дурари, Аллагьдин тяриф апӏури, вари халкь чпихъди ужуди хьуб’ин шадвал хъапӏри гъахьну. Ва гьар йигъан, Аллагьдихъ хъугънайидарихьна, гунгьариккан азад гъаши касар артухъ шуйи.
ACT.3.1	Сабан Петрна Югьан лисхъан, сяаьт шубуб шулайиган, ккарагуз Аллагьдин хулаз гъягъюрайи. 
ACT.3.2	Дурариз учв бабкан гъашихъанмина ликар ккурсуз даршлу сар ликур рякъюру. Думу, чан дустари хури, гьар йигъан Аллагьдин хулан «Уччву урнарихъ» кӏурушвахь дитри шуйи. Дугъу дина гъюрудариз садакьа ча кӏури шуйи.
ACT.3.3	Дугъу, Аллагьдин хулан урнарихьна гъафи Петрна Югьан дяркъну, дурариз садакьа ча кӏуру. 
ACT.3.4	Дурар дугъаз дикъатниинди лигуру ва Петри кӏуру:
ACT.3.4	– Учухьинди лиг.
ACT.3.5	Думура, чаз фукӏа тувур кӏури, дурарихьинди лигуру. 
ACT.3.6	Амма Петри дугъаз гъапи:
ACT.3.6	– Узухь арс, ясана гъизил хьтарзухь, хъа узуз айиб тувдизавуз: Назаретдиан вуйи Месигь Исайин гьюкмиинди кӏураза: гъудужвну гъарах!
ACT.3.7	Гьамци дупну, Петри, дугъан арччулну хил дибисну, дугъаз за хьуз кюмек апӏуру. 
ACT.3.8	Гьадмуган ликурин ликар мюгькам шулу ва думу гъедергну лицуз хъюгъру. Хъасин думу, ергури ва Аллагьдин тярифар апӏури, дурарихъди Аллагьдин хулаъ учӏвру. 
ACT.3.9	Варидариз думу, фици Аллагьдин тярифар апӏури гъягъюраш, рякъюру ва 
ACT.3.10	думу, садакьа ча кӏури, «Уччву урнарихъ» деъну шлу ликур вуйиб аьгъю шулу. Дугъан ликар сагъ хьувалиин адмийир русвагь духьнайи.
ACT.3.11	Гьадму ликар сагъ гъаши кас Петрихьанна Югьандихьан гьудудучӏври гъахьнийи, хъа гьаму арайиъ мюгьтал духьнайи вари халкь Сулеймандин айван кӏурушвахь дурарихьна уч хьуз хъюгъру. 
ACT.3.12	Му гьял дябкъну, Петри кӏуру:
ACT.3.12	– Израилин агьалйир, мид’ин гьаз аьламат духьначва? Гьаз учву учуз, му касдин ликар ич кьувватниинди ва ужувлиинди сагъ дапӏнайиси, лигурачва? 
ACT.3.13	Му Аллагьди гъапӏуб ву: Ибрагьимдин, Исакьдин ва Якьубдин Аллагьди, ихь абйирин Аллагьди Чан Гъараваш Иса адлу гъапӏну. Хъа учву Думу йикӏуз гъитунчва ва, Пилатдиз Думу азад апӏуз ккун гъабшиган, Думу нигь гъапӏунчва. 
ACT.3.14	Марцци ва Гьякьлу вуйи Кас нигь дапӏну, адми гъачӏи гъачагъ азад апӏувал тӏалаб гъапӏунчва. 
ACT.3.15	Учву уьмур Туврайир гъакӏунчва. Ари Гьадму Аллагьди, гъачӏихъан, чӏиви гъапӏну, ва учу мидин шагьидар вуча. 
ACT.3.16	Му кас Исайин кьувватниинди сагъ духьнайир ву, фицики учу Исайин кьувватнахъ хъугънача. Учвуз гьаму кас аьгъячвуз ва Исайихьан вуйи хъугъували думу сагъ апӏувал магьа гъябкъюнчвуз!
ACT.3.17	Амма узуз аьгъязузки, йиз чвйир, му ляхнар ичв аьхюдаризси учвузра аьгъдарди хьувалиан гъапӏдар вуйичв. 
ACT.3.18	Аллагьди чан пайгъамбрарин мелзналан Месигьдин аьзабарикан улихьмиди гъапну ва гьаци гъапӏнура ву. 
ACT.3.19	Гьаци вуйиган, ичв тахсрар гардандиъ дисай ва, ичв гунгьарилан хил алдабгъбан бадали, Агъайихьинди илтӏикай. 
ACT.3.20	Гьадмуган Агъайи учвуз шадвалар тувиди ва учвухьна гьязур духьнайи Иса Месигь гьаъди.
ACT.3.21	Думу аьршариин Аллагьди Чан марцци пайгъамбрарин мелзналан дупнайи вари ляхнар тамам апӏайизкьан гъузди. 
ACT.3.22	Фицики Муса пайгъамбри дупна: «Ичв Аллагь вуйи Агъайи ичв чвйирин арайиан, узуси, Пайгъамбар адаиди. Дугъу учвуз фу гъапишра, тамам апӏинай. 
ACT.3.23	Ва гьадму Пайгъамбрихъ хъпебехъу гьарсар кас Аллагьдин халкьдин арайиан адаиди ва терг апӏиди». 
ACT.3.24	Ав, Шамуил пайгъамбрилан ккебгъну, дугъхъанмина гъахьи вари пайгъамбрари гьамцдар йигъар улуркьбакан улихьмиди кӏури гъахьну. 
ACT.3.25	Пайгъамбрари улихьмиди дупнайи йикьрар, Аллагьди ичв абйирихъди гъийитӏдар, учвуз дурукьна. Аллагьди Ибрагьимдиз гъапнуки: «Яв тумралантина дюн’яйин вари инсанариз ужувлар хьиди». 
ACT.3.26	Аллагьди сифте учвухьна, ичв чӏуру рякъяриан адаъну, учвуз ужувлар хьпан бадали, Чав чӏиви гъапӏу Чан Гъараваш Иса гьаъна.
ACT.4.1	Петрна Югьан халкьдихъди улхурайи вахтна, дурарин багахьна маллйир, Аллагьдин хулан гъаравларин аьхюдарна саддукйир гъафнийи. 
ACT.4.2	Петрина Югьанди халкьдиз Исайилантина гъачӏидар чӏиви хьуваликан аьгъювалар улупура кӏури, дурариз гизаф хъял кайи. 
ACT.4.3	Дурари, Петрна Югьан дидисну, сарун хябяхъ хьпаз лигну, гвачӏиндизкьан гъаравликкди уьрхюру. 
ACT.4.4	Аьгъювалар гъеерхьдарикан гизафдар хъугънийи. Дурарин кьадар хьуд агъзурихьнакьан вуйи.
ACT.4.5	Хъайигъан гьякимар, агъсакълар ва аьлимар Ерусалимдиъ уч шулу. 
ACT.4.6	Душваъ аьхюну малла Гьаннай, гьацира Каяфа, Югьан, Александр ва жугьдарин аьхюну маллайин тухмиан вуйи жарадарра айи. 
ACT.4.7	Дурари, Петрна Югьан хъади духну, дурарихьан гьерхну:
ACT.4.7	– Фициб кьувватниинди вая фуну ччвурнахъан учву гьамци гъапӏунчва?
ACT.4.8	Гьадмуган, Гирами Рюгьнахьди ацӏну, Петри дурариз кӏуру:
ACT.4.8	– Эй халкьдин гьякимдрарна Израилин кавхйир! 
ACT.4.9	Эгер учву аьжуз адмийиз уж’вал гъапӏну кӏури ва, думу фици сагъ гъахьнуш, пуб гъи учкан жаваб тӏалаб апӏураш, 
ACT.4.10	учвуз варидариз ва вари Израилин халкьдиз аьгъю ибшри, му, учву дариз гъизигу ва Аллагьди чӏиви гъапӏу Назаретдиан вуйи Месигь Исайин гьунарниинди думу ичв улихь сагъ духьну, дийигъна.
ACT.4.11	Думу,
ACT.4.11	устйири нигь дапӏну
ACT.4.11	ва хъасин мурччван кӏулин гъван гъаши, Гъван ву.
ACT.4.12	Фицики заварин кӏанакк инсанариз тувнайидарикан, ухьуз уьрхювал тувру, сарун жара ччвур ккадар.
ACT.4.13	Жугьдарин гьякимдрариз Петринна Югьандин дирбаш’вал дябкъну, дурар гъурхдар дару ва аьдати адмийир вуйивалин гъаври ахъну, гьаддиин мюгьтал духьнайи. Дурар Исайихъди гъахьидар вуйиб аьгъю гъабхьнийи. 
ACT.4.14	Исайин вакиларин гъвалахъ сагъ дапӏнайи адми дийигънайиган, сарун артухъ дурарихьан гаф пуз гъабхьундайи. 
ACT.4.15	Петризна Югьандиз диванханайиан удучӏвуз буйругъ тувну, гьякимдрари чпин арайиъ мясляаьт апӏуру:
ACT.4.16	– Ухьу мурарикан гьапӏхьа, фицики Ерусалимдиъ яшамиш шулайи гьарсар касдиз му аьхю аьламат гьадрари гъапӏуб ачухъди аьгъя, ва ухьхьан му гъапӏундар пуз шулдар. 
ACT.4.17	Амма му аваза хъанара ярхлаз дарабгъбан бадали, Исайикан гьич сарихъдира дулухуз дурариз гъадагъа апӏидихьа.
ACT.4.18	Ва дурариз дих дапӏну, Исайикан сарун саризра фукӏа дарпуб ва аьгъювалар улулупуб гъадагъа апӏуру. 
ACT.4.19	Хъа Петрина Югьанди дурариз жаваб тувру:
ACT.4.19	– Учву саб фикир апӏинай: Аллагьдин улихь Аллагьдихътӏан учвухъ артухъ хъпехъуб дугъри вуйинхъа? 
ACT.4.20	Учхьан учуз гъябкъюбдиканна гъеебхьубдикан дарпиди гъитуз шулдарчухьан.
ACT.4.21	Дурар, хъана гучӏар ккаъну, деетну. Гьаз гъапиш дурариз жаза тувуз гьякимарихьан багьна абгуз гъабхьундайи, фицики гъабхьибдиз лигну, вари халкьди Аллагьдин ад апӏурайи. 
ACT.4.22	Сагъ гъаши касдин ягъчӏвур йистӏан артухъ вуйи.
ACT.4.23	Деету Петрина Югьанди, чпиндарихьна дуфну, аьхюну маллйирина кавхйири чпиз фу гъапнуш, ктибтуру. 
ACT.4.24	Мурар деерхьну, заварихьинди илдицну, Аллагьдиз варидари кӏуру:
ACT.4.24	– Я Гьякимдар Аллагь, Уву зав, жил, гьюл ва дюн’яйиъ айи гьарсаб яратмиш гъапӏунва! 
ACT.4.25	Ич аба ва Яв лукӏ Давудрин мелзниинди Гирами Рюгьналанмина Уву гъапунва:
ACT.4.25	«Гьаз жара миллетар гьяясуз шулу?
ACT.4.25	Гьаз дурариъ кӏулиз удудучӏвру ниятар а?
ACT.4.26	Дюн’яйин паччгьар ва гьякимдрар
ACT.4.26	дяви апӏуз гьязур духьна,
ACT.4.26	Агъайиз ва Дугъан Месигьдиз
ACT.4.26	къаршу вуди сабишв’ина уч духьна».
ACT.4.27	Фицики дугъриданра мурар вари, Гьиродна Понтий Пилат Израил халкьдихъди ва жара миллетарихъди гьаму шагьриъ Уву Месигьди ктагъу Яв Гирами Гъаравашдиз къаршу вуди уч гъахьну. 
ACT.4.28	Чпин ляхнар кӏулиз адагъуз уч гъашидариинди Яв кьастниинди ва гьюкмиинди улупнайи ляхнар кӏулиз удучӏвну. 
ACT.4.29	Гьамус Уву лиг, Агъа, учуз гучӏар ккаъри, дурари фйир кӏураш, Яв лукӏариз Яв гаф гучӏ дарди пуз кюмек апӏин. 
ACT.4.30	Аьзарлуйир сагъ апӏури, аьламатар ва аьжайиб лишнар улупури, Яв Гирами Гъараваш Исайин ччвурнахъди Яв кьувват улуп.
ACT.4.31	Ккарагбахъан, дурар али йишв тӏубччвуру ва дурар Гирами Рюгьнахъди ацӏру. Гьаддиз дурари Аллагьдин Гаф аьшкьниинди пуз хъюгънийи.
ACT.4.32	Вари хъугънайидар саб юкӏвси ва саб жанси гъахьнийи. Дурарикан сарира чаз айи мал-мутмуйиз, йизуб ву, кӏурдайи, хъа вариб дурарин уртахъуб вуйи. 
ACT.4.33	Вакилари зурба кьувватниинди Агъа Иса чӏиви хьуваликан шагьидвал апӏури гъахьну. Дурариин Аллагьдин уж’вал алди гъабхьну. 
ACT.4.34	Дурарин арайиъ дарвал кайидар адайи, фицики мулкар вая хулар-йишвар айидари, дурар масу туври, пул хури шуйи. 
ACT.4.35	Хъа пул вакиларихьна тувуйи, ва дурари, шлиз фтин дарвал каш, гьубкӏбан бадали пай апӏуйи.
ACT.4.36	Месела, Киприъ бабкан гъаши сар левит Юсуфди (вакилари дугъаз Варнав кӏуйи, яна «Ккарцрур») 
ACT.4.37	чан хутӏил масу тувну, дидихъ гъадабгъу пул дубхну, вакиларихьна тувнийи.
ACT.5.1	Ананай кӏуру сар касдина дугъан шив Сапфирайи чпин мулк масу тувру. 
ACT.5.2	Хъасин гъадабгъу пуликан, хпиризра аьгъяди, саб пай гьитӏибкӏуру ва имбуб дубхну вакиларихьна тувру. 
ACT.5.3	Гьадмуган Петри дугъаз кӏуру:
ACT.5.3	– Ананай, гьаз яв кӏван аьхювал апӏуз иблисдихьди гъитунва, гьаз, Гирами Рюгьназ кучӏал дапӏну, жилихъ туву пуликан гьитӏибкӏунва? 
ACT.5.4	Масу тувайиз думу жил явуб дайинхъа? Ва гъадабгъу пулра яв ихтиярнаъ адайинхъа? Мициб ляхин фици фикриз гъафнияв?! Уву адмийириз ваъ, хъа Аллагьдиз кучӏал гъапӏунва.
ACT.5.5+ACT.5.6	Гьаму гафар гъеерхьу Ананай алдакуру ва алишв’ин йикӏуру. Хъа дуфну жигьилари, думу кивуз гьязур апӏуру, хъасин кивуз адагъуру. Ва мидкан гъеебхьдарин гучӏбаан зегьле гъябгъюру.
ACT.5.7	Мина шубуб сяаьтналан гъабшибдикан хабар адру Ананайин шив гъюру. 
ACT.5.8	Петри дугъхьан гьерхру:
ACT.5.8	– Йип узуз, учву хутӏил гьаму кьиматнахъ масу тувинчвахъа?
ACT.5.8	Дугъу: «Ав, гьадмукьандиз тувунча» пну, жаваб тувру.
ACT.5.9	Гьадмуган Петри дугъаз кӏуру:
ACT.5.9	– Учв’ан Агъайин Рюгь ахтармиш апӏуз фици удубкьунчвуан?! Гьатмагьа яв жилир кивдар, кьяляхъ хъадакну, урчӏарихъна дуфна. Дурари яв майитра гъабхиди.
ACT.5.10	Му дишагьли сабпну Петрин ликариккинди алдакуру ва йикӏуру. Хулаъ учӏву жигьилариз думура дукӏну рякъюру ва, духну, жилирин гъвалахъ кивру. 
ACT.5.11	Вари хъугънайидарик ва мидкан гъеебхьдарик зарбди гучӏ кабхънийи.
ACT.5.12	Вакилари халкьдин арайиъ гизаф аьламатарна аьжайиб лишнар гъапӏнийи. Дурар гьарган вари сатӏиди Сулеймандин айвандихъ хъади шуйи. 
ACT.5.13	Жарадарикан гьич сарихьанна вакиларин багахь хьуз шули гъабхьундар. Халкьди дурарин ад апӏуйи. 
ACT.5.14	Агъайихъ хъугънайи халкьдин – гьам жиларин, гьам дишагьлийирин – кьадар артухътӏан артухъ шулайи. 
ACT.5.15	Аьзарлуйирра кмиди, кючейиз адагъуйи, ахнар-леъфариин дитуйи, дилинтина гъягъруган, Петрин сиринкьан кубкӏри кӏури. Фицики дурар сагъ хьпан бадали гьадмура чӏяаьн шул пну, дурари миж кивуйи. 
ACT.5.16	Ерусалимдин аьтрафарихъ хъайи шагьрариан аьзарлуйир ва жинар кучӏвнайидар хури, инсанарин аьхю дестйир гъюз хъюгъюйи, ва вари сагъ шулира гъахьну.
ACT.5.17	Гьадмуган маллйирин аьхюр ва дугъахъ хъайи саддукйир гъанихвалиан тӏуркӏури гъахьну ва 
ACT.5.18	дурари вакилар, дидисну, жямяаьтлугъ дустагъдиъ итру. 
ACT.5.19	Хъа Агъайин Малайикди, йишвну дустагъдин урчӏар арццру ва, дурар адаъну, кӏуру:
ACT.5.20	– Душну Аллагьдин хулаъ халкьдиз цӏийи уьмрикан вари кидибтай.
ACT.5.21	Му гафар деерхьну, дурар акв мялум шулайи вахтна Аллагьдин хулаъ учӏвру ва халкьдиз аьгъювалар улупуз хъюгъру. Маллйирин аьхюри ва дугъахъди хъайидари, вари диванбегйирна Израилин сихларин вари кавхйир суддиз уч апӏуру, хъасин суддин гъаравлар дустагъдиз вакилар хуз гьаъру.
ACT.5.22	Вакилар хуз гъафидариз дустагъдиъ фужкӏара дихъурдар ва, хъадакну, гъафидари кӏуру:
ACT.5.23	– Учуз дустагъ мюгькамди хъябкьну ва гъаравларра урчӏарихъ дийигънади гъяркъюнчуз, амма раккнар арцциган, учуз душваъ касра гъидихъундарчуз.
ACT.5.24	Му гафар гъеерхьиган, аьхюну маллйир ва Аллагьдин хулан гъаравларин аьхюр, му фу хабар вуйкӏан кӏури, мюгьтал духьну гъузнийи. 
ACT.5.25	Хъасин сари дуфну кӏуру:
ACT.5.25	– Учву дустагъдиъ иту адмийир Аллагьдин хулаъ а ва халкьдиз дурари аьгъювалар улупура!
ACT.5.26	Гьадмуган гъаравларин аьхюри, чан эскрарихъди душну, вакилар хъади гъюру. Вакилариз гуж апӏуз эскрариз гучӏуйи, фицики халкьди дурариин гъван уьлюбхюб мумкин вуйи.
ACT.5.27	Дурари вакилар диванбегйирин улихь дерккру. Гьадмуган маллйирин аьхюри дурарихьан гьерхру:
ACT.5.28	– Учу учвуз Гьадму Касдин гьякьнаан аьгъювалар улупуб ижмишнаан къадагъа гъапӏундайинхъа? Хъа магьа, учву Ерусалим вуйиси Дугъкан аьгъювалар рагъурачва ва Думу йикӏбан тахсир уч’ин илипуз ккунди ачвуз.
ACT.5.29	Петри ва вакилари жаваб тувру:
ACT.5.29	– Учу адмийиризтӏан Аллагьдиз артухъди мютӏюгъ духьну ккунду. 
ACT.5.30	Учву Иса, дариз дизигну, гъакӏунчва, амма ихь абйирин Аллагьди Думу, гъачӏихъан, чӏиви гъапӏну. 
ACT.5.31	Аллагьди, Израилин халкьди чпин тахсрар гардандиъ дидисну гунгьарилан хил алдабгъуз гъитбан бадали, Иса Чан арччул хилихъна Аьхюрди ва ухьу Уьрхрюрди за гъапӏну. 
ACT.5.32	Мидин шагьидар Чаз мютӏюгъ шлудариз Аллагьди тувнайи Гирами Рюгь ва учу вуча.
ACT.5.33	Му гафар гъеерхьиган, диванбегйирик яманди хъял кубчӏвру, ва дурариз вакилар йихуз ккун шулу.
ACT.5.34	Къанунчийизси гьюрмат айи, диванбегйирикан Гамалиил кӏуру сар фарисейи, али йишвлан за духьну, вакилар саб геренди суддиан адауз буйругъ тувру. 
ACT.5.35	Хъасин дугъу кӏуру:
ACT.5.35	– Израилин агьалйир! Учву мурарикан гьапӏруш, ужуди фикир апӏинай! 
ACT.5.36	Ичв кӏваин илмиш, сацӏиб улихьнаси, учв зурба кас вуза кӏури, Февда кӏурур гъядяхънийи ва юкьудваржкьан адми дугъахъди гъахьнийи. Хъа думу йивну гъакӏнийи, дугъан терефкрар гъадаргънийи ва жвартӏ гъахьнийи. 
ACT.5.37	Дугъан кьяляхъ, агьалйир гьисаб апӏру вахтна, Галилейиан Ягьуда гъядяхъну, дугъура чахъди хайлин халкь жалб гъапӏну. Думура йивну гъакӏну, хъа дугъахъди гъушдарра вари гьубкьушвахъинди гъарагъну. 
ACT.5.38	Гьаддиз лигну, гьамус кӏуразачвуз: гьадму касарихьан гьудучӏвай ва дурар сикинди гъитай. Фицики эгер му ляхин инсанарин терефнаан вуйиб вуш, думу кӏулиз удубчӏвидар. 
ACT.5.39	Хъа эгер Аллагьдин терефнаан шулайиб вуш, учвхьан думу дебккузра хьибдарчвухьан, учву Аллагьдиз къаршудира хьуз мумкин ву.
ACT.5.40	Диванбегари дугъан насигьят кьабул апӏуру. Хъасин вакилариз дих дапӏну, дурар дурччвну, сарун Исайикан аьгъювалар улупуз гъадагъа дапӏну, деетуру. 
ACT.5.41	Вакилар кӏуруш, чпи Иса себеб вуди жазайикк ккуркьуз лайикьлу хьуб’ин шад духьну, суддиан удучӏвну гъягъюру. 
ACT.5.42	Гьар йигъан Аллагьдин хулаъ ва адмийирин хулариъ халкьдиз Иса Месигьдикан аьгъювалар улупури, дурари Ужувлан хабар рабгъуру.
ACT.6.1	Вакиларин терефкрар артухъ хьпахъ, бинайиан грек чӏал’инди улхурайи жугьдари Ерусалимдин жугьдарикан аьрзар апӏуз хъюгъру. Дурари, гьар йигъан Ерусалимдин жугьдари кюмек пай апӏру вахтна, Ерусалимдиан дару ачӏни хпариз фикир туври шулдар, кӏуйи.
ACT.6.2	Гьадмуган йицӏикьюр вакили, вари ученикариз дих дапӏну, кӏуру:
ACT.6.2	– Учу Аллагьдин гаф гъибтну, кюмек пай апӏуб ужу дар. 
ACT.6.3	Гьаци вуйиган, гъардшар, ичв арайиан ухьуз аьгъюдар, Гирами Рюгьну ва фагьумлували ацӏнайи ургур кас кадагъай. Дурар гьадму гъуллугъниин дерккдихьа. 
ACT.6.4	Хъа учу ккарагури ва Ужувлан хабар рабгъури хьидича.
ACT.6.5	Му теклифниин вари рази шулу. Дурари хъугъвали ва Гирами Рюгьну ацӏнайи Стефан кӏуру кас, гьацира Филип, Прохор, Никанор, Тимон, Пармен ва улихьди аллагьсуз вуди гъаши Антиохияйиан вуйи Николай ктагъуру. 
ACT.6.6	Мурар вакиларин улихь дерккнийи ва, Аллагьдиз ккарагну, дурариин хилар иливнийи.
ACT.6.7	Гьамци Аллагьдин гаф рабгъури, Ерусалимдиъ хъугънайидарин кьадар артухъ шулайи, маллйириканра гизафдар Аллагьдихъ хъугъри гъахьнийи.
ACT.6.8	Хъугъвалиъ ва кьувватнаъ айи Стефанди халкьдин арайиъ зурба вуйи аьламатар ва аьжайиб лишнар улупуйи. 
ACT.6.9	Киринеяйиан, Александрияйиан, Киликияйиан, Асияйиан вуйидар ва Азадлуйирин мистан терефкрар Стефандихъди гьюжатнаъ учӏвру. 
ACT.6.10	Амма дурарихьан Стефандин фагьумлувал ва дугъак кайи Гирами Рюгь ккагъуз гъабхьундар. 
ACT.6.11	Гьаддиз дурари пул тувну бязи адмийир: «Учуз, дугъу фици Муса пайгъамбризна Аллагьдиз люкьнар апӏурайиш, гъеебхьунчуз» кӏури, пуз алауру. 
ACT.6.12	Дурари гьамци халкьдик, тухмарин кавхйирик ва аьлимарик гъалабулугъ кипру ва, алархьну дидисну, Стефан аьхю суддиз хуру. 
ACT.6.13	Душваз кучӏлин шагьидарра хъади гъюру, ва дурари кӏуру:
ACT.6.13	– Му касди сикин дарди Аллагьдин хулаз ва Къанундиз люкьнар апӏура. 
ACT.6.14	Учуз дугъу, Назаретдиан вуйи Исайи Аллагьдин хал дабгъиди ва Мусайи ухьуз тувнайи аьдатар гьюдюхиди кӏури, гъеебхьунчуз.
ACT.6.15	Суддиъ деънайидари Стефандин машналан ул алдабгъурадайи, фицики дурариз дугъан маш малайикдин машси рябкъюрайи.
ACT.7.1	Гьадмуган жугьдарин аьхюну маллайи гьерхру:
ACT.7.1	– Му гафар гьякь вуйин?
ACT.7.2	Стефанди жаваб тувру:
ACT.7.2	– Хъебехъай, чвйир ва абйир! Ихь аба Ибрагьимдиз, гьеле чав Харрандиъ бин апӏайиз улихьна, яна учв Месопотамияйиъ яшамиш шулайи девриъ, кьудратлу Аллагь ачмиш гъахьну 
ACT.7.3	ва гьамци гъапну: «Яв багъри юрд ва яв багахьлуйир гъитну, Узу улупу уьлкейиз гъарах». 
ACT.7.4	Ибрагьимдира, халдеялуйирин уьлке дипну, Харрандиъ бин гъапӏну. Дугъан адаш кечмиш гъашихъан, Аллагьди Ибрагьим гьамусяаьтди учву яшамиш шулайи уьлкейиз гъюз гъитну. 
ACT.7.5	Аллагьди дугъаз ирс вуди жилин саб чӏукӏкьан тувундар, амма думуган Ибрагьимдиз веледар адайишра, гележегдиъ дугъазна дугъан веледариз жил тувуз гаф тувру. 
ACT.7.6	Аллагьди дугъаз гъапну: «Яв веледар яд ругариина гъафи гъурабйир хьиди ва дурар юкьудварж йисан лукӏарди аьзабнакк ва зулмикк ккади гъузди. 
ACT.7.7	Дурар лукӏариз илтӏикӏу халкьдин узу диван апӏидиза, ва дурари, гьадму юрд дипну, гьамина дуфну, гьаму ругдиин Узуз икрам апӏиди». 
ACT.7.8	Аллагьди, Ибрагьимдихъди йикьрар йибтӏбан лишан вуди, суннат апӏбан аьдат дугъаз багъиш гъапӏну. Гьаддиз лигну, Ибрагьимдикан Исакьдин адаш гъашиган, дугъу миржидпи йигъан Исакьдин суннат гъапӏну. Исакьдикан Якьубдин адаш гъашиган, дугъура гьаци Якьубдин суннат гъапӏну, дидхъантина Якьубди чан баяринна суннат гъапӏну, хъа дурарикан гележегдиъ йицӏикьюб сихлин ата-бабйир гъахьну.
ACT.7.9	Дурари, чпин чве Юсуфдиин бахил духьну, думу Египет уьлкейиз йисирвализ масу тувру. Хъа думу Аллагьдин кӏваин илмиди гъахьну. 
ACT.7.10	Аллагьди думу вари завалариккан уьрхюру, дугъаз зурба фагьумлувал ва Египетдин паччагь дугъахьна ужуди янашмиш хьувал тувру. Паччагьди дугъкан вари Египетдин ва чан хусуси хулан гьякимдар гъапӏнийи. 
ACT.7.11	Египетдиъна Ханаан юрднаъ гаш’вал абхъру, ва вари агьалйир зурба аьзабарикк ккуркьру. Ихь абйириз ипӏруб дибрихъри гъабхьну. 
ACT.7.12	Египетдиъ уьл а, кӏури деебхьну, Якьубди дина ихь абйир гьаънийи. Му дурари Египетдиз гъапӏу сабпи сиягьят вуйи. 
ACT.7.13	Дурар гьадина кьюбпи ражари гъушиган, Юсуф чан чвйириз ачмиш шулу, ва Египетдин паччагьдиз Юсуфдин тухум аьгъю шулу. 
ACT.7.14	Хъа Юсуфди чан адаш ва вари багахьлуйир хъади гъюз адми гьаъру. Дурар вари ургцӏурна хьур кас вуйи. 
ACT.7.15	Якьуб Египетдиз гъюру ва ихь абйир душваъ чпин аьжал хъубкьайиз яшамиш шулу. 
ACT.7.16	Гъачӏихъан, дурарин майтар багъри юрднаъ айи Сихем кӏуру шагьриз духну, Ибрагьимди Хаморин баярихьан арсрахъ гъадабгъу накьвдиъ ивру.
ACT.7.17	Аллагьди Ибрагьимдиз тувнайи гаф тамам апӏру вахт багахь хьубахъ, Египетдиъ айи жугьдарин кьадар гъюблан-гъюбаз артухъ шули гъабхьну. 
ACT.7.18	Аьхириъ Египетдин тахтниина, Юсуф аьгъдру жара паччагь гъафнийи.
ACT.7.19	Дугъу ихь халкь аьмал кади ишлетмиш гъапӏну ва ихь абйириз гужар тувну. Дурарин бицӏидар, пуч хьубан бадали, чӏурариз гатӏахьуз мажбур апӏури гъахьну. 
ACT.7.20	Гьадму вахтна Муса бабкан шулу. Думу Аллагьдиз кьабул шлу бай гъахьну. Думу шубуб вазли чан адашдин хулаъ дадайин мухрихъ шулу, 
ACT.7.21	хъа думу гатӏахьиган, паччагьдин шуру гъадагъуру ва чахь, чан байси, тербияламиш апӏуру. 
ACT.7.22	Мусайиз Египетлуйирин гьадмугандин илмар аьгъю гъахьну. Думу улхбариъ дилавар, ляхнариъ бажаранлу кас вуди гъахьну.
ACT.7.23	Мусайин ягъчӏвур йис гъабхьиган, гъардашлугъ жугьдариин улукьуз дугъан кӏваз гъюру. 
ACT.7.24	Чан гъардшарикан сарик Египетдин агьали кялхъради ва дугъаз йивуради дяркъну, дугъхъанди духьну, Мусайи египетлу йивну йикӏуру.
ACT.7.25	Мусайи, чан халкьдиз чалантина Аллагьди азадвал гьапӏрайивалин дурар гъаври ахъуршул пну, фикир гъапӏнийи, амма дурар гъаври ахъундайи. 
ACT.7.26	Хъайигъан дугъаз хабарсузди чиб-чпик кархьнайи кьюр жугьуд рякъюру ва дугъаз дурар, гьамци кӏури, мясляаьтнахъна хуз ккун шулу: «Эй инсанар, учву гъардшар вучва, гьаз учву сари-сариз гиран ктапӏурачва?» 
ACT.7.27	Амма чан багахьлуйиз гиран ктапӏурайири, Мусайиз хъизигну, кӏуру: «Уву ич аьхюрди ва диванбегиди шли дерккунву? 
ACT.7.28	Накь Египетлуси, узура йивну йикӏуз ккунди ануз?» 
ACT.7.29	Му гафар гъеерхьиган, Муса Египетдиан гьергну, Мадиам юрднаъ гъурабайиси чаз бин ккебгъру. Душваъ дугъаз кьюр байра шулу.
ACT.7.30	Ягъчӏвур йис улдучӏвхъан, ичӏи чюлиъ Синай дагъдиин дугъаз чан улихь убгурайи зазун рукчин ялавнягъ малайик рякъюру. 
ACT.7.31	Му гъяркъю Муса мюгьтал шулу. Хъа ужуди тамаши апӏбан бадали рукчиз багахь хьуз хъюгъиган, дугъаз Агъа Аллагьдин сес ебхьуру: 
ACT.7.32	«Узу яв абйирин Аллагь, Ибрагьимдин Аллагь, Исакьдин Аллагь ва Якьубдин Аллагь вуза!» Гучӏбаан гукӏни духьнайи Муса рукчиз лигуз даршули гъахьну. 
ACT.7.33	Гьадмуган Агъайи дугъаз кӏуру: «Яв ликарилан илдит, фицики уву дийигънайишв Аллагьдиз гирами жил ву. 
ACT.7.34	Узуз Египетдиъ Йиз халкьдиз зулмар апӏуради рябкъюразуз, дурарин сузйирин агьузар ерхьуразуз ва дурар азад апӏуз жилиина кудучӏвназа. Гьаци вуйиган, Узу уву хъана Египетдиз гьаъразаву».
ACT.7.35	«Уву ич аьхюрди ва диванбегиди шли дерккну» пну, жугьдари нигь гъапӏур гьадму Муса ву. Убгурайи зазун рукчигъ Аллагьдин малайик гъяркъю, Аллагьди малайикдилантина жугьдарин гьякимдарди ва азад апӏрурди гьаурра гьадму Муса ву. 
ACT.7.36	Ягъчӏвур йисан Египет жилариин Уьру гьюлихъ ва ичӏи чюлиъ аьламатар ва аьжайиб лишнар улупури, дурар Египетдиан адаурра гьадму Муса ву. 
ACT.7.37	Израилин баяриз: «Ичв Агъа Аллагьди учвухьна ичв чвйирин арайиан, узуси, Пайгъамбар гьаъди» гъапирра гьадму Муса ву. 
ACT.7.38	Ичӏи чюлиъ уч гъашиган, Израилин халкьдихъ хъайир, чахъди Синай дагъдиин малайик гъулхур, чӏиви гафар кьабул гъапӏур, дурар ухьухьна рукьуз гъитур, ихь абйирихъди хъади гъаширра гьадму Муса ву. 
ACT.7.39	Ихь абйириз дугъахъ хъебехъну хьуз ккун гъабхьундар, думу нигь дапӏну, Египетдиз хътакуз ккун гъабхьну. 
ACT.7.40	Дурари Гьарундиз гъапну: «Ухьу дина хъади гъягъюз ухьуз идолар кадаъ, фицики ухьу Египетдиан адау Мусайихъди фу гъабхьнуш, аьгъдархьуз». 
ACT.7.41	Гьадмуган дурари идол вуди кӏарисиб кадапӏну, дидиз гъурбнар хури ва чпи гъапӏубдикан шадлугъар апӏури гъахьну. 
ACT.7.42	Аллагьди дурарихьан маш гьадабгъуру, ва дурари завун идолариз гъурбнар хури икрамар апӏуру. Пайгъамбрарин Китабдиъ гьамци дибикӏнайиси гъабхьну:
ACT.7.42	«Израилин халкь!
ACT.7.42	Ягъчӏвур йисан ичӏи чюлиъ
ACT.7.42	урккру ва ургру гъурбнар
ACT.7.42	учву Узуз хури гъахьунчвахъа?
ACT.7.43	Ваъ, учву икрам апӏбан бадали,
ACT.7.43	учвухьди Молохдин чадур,
ACT.7.43	ичв Ремфан-идолин хяд,
ACT.7.43	ичв ктау идолар гъахури гъахьунчва.
ACT.7.43	Гьаддиз лигну, Узу учву
ACT.7.43	Вавилон сяргьятарилан тина гьаъдиза».
ACT.7.44	Ихь абйири, ичӏи чюлиъ лицурайи вахтна, йикьрарнан гирами Чадур гъабхури гъахьну. Думу Чадур Мусайи, Аллагьди чаз улупу чешнейиинди гъапӏну. 
ACT.7.45	Ихь абйири Гъисайин хиликкди чпин абйирилан гъурубкьу гьадму чадур гъабхури гъахьну. Дурари, Аллагьди улихьди жара халкьар ултӏуркку жил гъибисну. Гьамци Давудрин йигъар улукьайиз гъабхьнийи. 
ACT.7.46	Давуд Аллагьдиз ккунир гъахьну. Думу, Якьубдин Аллагьдиз хал дивбан бадали, ккарагну.
ACT.7.47	Хъа Агъайиз хал Сулейманди дивру. 
ACT.7.48	Анжагъ Варитӏанзаанур хилариинди диву дараматариъ яшамиш шлур дар, фицики, пайгъамбри дупнайиганси:
ACT.7.49	«Аьршар Йиз тахт вуйиз,
ACT.7.49	хъа жил – Йиз ликарин кӏан.
ACT.7.49	Фициб хал Узуз дивуз шулчвухьан? –
ACT.7.49	кӏура Агъайи, –
ACT.7.49	Ясана Йиз эргвал йивру йишв наан а?
ACT.7.50	Му вари Узу яратмиш гъапӏуб даринхъа?»
ACT.7.51	Эй, Аллагьдиз юкӏвар бахш апӏуз ва Дугъахъ хъпехъуз даккни фурсачйир! Учву гьарган Гирами Рюгьназ къаршу удучӏвурачва, учву ичв абйирсдар вучва. 
ACT.7.52	Ичв абйири пайгъамбрарикан фуж утӏурккундар? Дурари Гьякьлур гъюваликан улихьмиди хабар гъапӏу пайгъамбрарра гъийихну, гьамус гьадму Гьякьлур учву масу тувну гъакӏунчва! 
ACT.7.53	Аллагьдин малайикари учвуз туву Къанундиз мютӏюгъ гъахьундарчва.
ACT.7.54	Му гафарихъ хъпехъурайи жугьдарин гьякимдрари хъюлу ургури, силбари жакьракьар апӏурайи. 
ACT.7.55	Гирами Рюгьнахъди ацӏнайи Стефан завузди лигуру, ва дугъаз Аллагьдин гьяйбатна Дугъан арччулну хилихъ дийигънайи Иса рякъюру. 
ACT.7.56	Дугъу кӏуру:
ACT.7.56	– Магьа, узуз атӏарццнайи аьршарна Аллагьдин арччул терефнаъ Инсаниятдин Бай рякъюразуз.
ACT.7.57	Гьякимдрари чӏигъар апӏури, чпин ибариъ тӏубар урччву. Хъасин дугъ’ин алархьу. 
ACT.7.58	Дурари, Стефан шагьрин гъирагъдихъна духну, дугъ’ин гъван уьлюбхюз хъюгъру. Кучӏлин шагьидари Саул кӏуру сар жигьилихь чпин палтар уьрхюз гъитнийи. 
ACT.7.59	Дурари Стефандиин гъван уьлюбхнайиган, Стефанди ккарагури гъапи:
ACT.7.59	– Я Агъа Иса! Йиз рюгь кьабул апӏин!
ACT.7.60	Хъасин кьамкьариина ис духьну, зарбди чӏигъ апӏуру:
ACT.7.60	– Я Агъа! Дурарин гьаму гунгьилан хил алдабгъ!
ACT.7.60	Гьамци дупну, дугъан нефес улдубтӏуру.
ACT.8.1	Стефан йикӏбиин Саул рази гъахьнийи. Гьадму йигъан Ерусалимдиъ айи хъугънайидарихъ зурбади хъергбар ккергънийи ва дурар, вакилар ктарди, вари Ягьудия ва Самария уьлкйир вуйиси гъарагънийи.
ACT.8.2	Стефандиз вафалу вуйидари, дугъ’ин ишлар дапӏну, думу накьвдик кивнийи.
ACT.8.3	Хъа Саули, хъугънайидар терг апӏуз ккунди, гьардин хулариъ учӏври, жилар, хпар дисури, дустагъдиъ итуйи.
ACT.8.4	Чпин йишвариан утӏурккну, гьар йишвариъ гъадаргъу хъугънайидари Ужувлан хабар рабгъуйи. 
ACT.8.5	Гьаци, Филип Самария кӏуру шагьриз гъюру ва Месигьдикан аьгъювалар улупуру. 
ACT.8.6	Дугъан гафар деерхьну, дугъу гъапӏу аьламатар дяркъну, халкьди сабхилди Филипди гъапиб аннамиш апӏуз хъюгъру. 
ACT.8.7	Гьаз гъапиш, дугъу гизафдариан чӏигъар апӏурайи жинар адаъну ва аьхючӏвеъ паралич кайидар, ликудар сагъ гъапӏну. 
ACT.8.8	Ва гьадму шагьриъ зурба шадвал абхънийи.
ACT.8.9	Самарияйиъ улихьдира сюгьюрчивалар апӏру ва мид’инди вари мюгьтал апӏру сар Симон кӏуру кас айи. Дугъу учв зурба касси улупуйи. 
ACT.8.10	Дугъахъ хъпехъу варидари кӏури шуйи:
ACT.8.10	– Му касдиъ «Зурба Кьувват» кӏуру аллагьдин кьудрат а. 
ACT.8.11	Дугъу хайлин вахтна инсанар чан сюгьриинди гьяйран апӏруган, дугъахъ хъугъри шуйи. 
ACT.8.12	Хъа халкьар Аллагьдин Паччагьлугъдикан ва Месигь Исайикан аьгъювалар улупурайи Филипдихъ хъпехъуз хъюгъиган, жилар ва хпар штуан шулу. 
ACT.8.13	Гьадму Симонра хъугънийи ва, штуан духьну, гьарган Филипдихъди шули гъахьну. Дугъу улупурайи аьламатар ва аьжайиб лишнар рякъюри, думу учвра гьяйран шуйи.
ACT.8.14	Самарияйин агьалйири Аллагьдин Гаф кьабул гъапӏну, кӏури гъеебхьу Ерусалимдиъ айи вакилари, дурарихьна Петрна Югьан гьаъру. 
ACT.8.15	Дурар, дина дуфну, тазади хъугънайидари Гирами Рюгь кьабул апӏри пну, ккарагуру. 
ACT.8.16	Фицики дурар Агъа Исайин ччвурнахъди штуан духьнашра, Гирами Рюгь дурарикан сарира кьабул дапӏнадайи.
ACT.8.17	Гьадмуган Петрина Югьанди дурариин хилар иливуру ва Гирами Рюгь кьабул апӏуру. 
ACT.8.18	Вакилари хилар иливиган, дурари Гирами Рюгь кьабул гъапӏуб дябкъну, Симонди вакилариз пул теклиф апӏури, 
ACT.8.19	кӏуру:
ACT.8.19	– Узу шлиин хил иливишра, дугъу Гирами Рюгь кьабул апӏруси, узузра гьациб гьюкум чавайчва.
ACT.8.20	Петри дугъаз кӏуру:
ACT.8.20	– Яв пул кӏулик кубкӏрияв, гьаз гъапиш уву Аллагьдин багъиш пулихъ гъадабгъуз ният гъапӏунва. 
ACT.8.21	Ич ляхнарин иштиракчи хьуз лайикь дарва, фицики яв юкӏв Аллагьдин улихь дугъри дар. 
ACT.8.22	Гьаддиз яв чӏуру ният гардандиъ бис, дидлан хил алдабгъбан бадали Аллагьдиз ккараг, белки, Дугъу увлан хил алдабгъур. 
ACT.8.23	Гьаз гъапиш рякъюразузки, яв жан кьутӏкьли бахилвалихьди абцӏна ва уву гьякьсузвали йисир дапӏнаву.
ACT.8.24	Гьадмуган Симонди жаваб туву:
ACT.8.24	– Учву гъапибдикан фукӏара уз’ин улулубкьбан бадали, Агъайиз ккарагай.
ACT.8.25	Петрна Югьан, Исайикан шагьидвал дапӏну ва Агъайин гаф аьгъювалиинди улупну, Ерусалимдиз хътакуру. Гъюру рякъюъди дурари Самария уьлкейин гъуларикан гизафдариъ Исайикан Ужувлан хабар рабгъуру.
ACT.8.26	Агъайин малайикди Филипдиз кӏуру:
ACT.8.26	– Гьязур духьну, кьиблайихъинди, Ерусалимдиан Газа кӏурушваз ичӏи чюлиантина гъябгъюрайи рякъюхъна гъарах.
ACT.8.27+ACT.8.28	Филип, гьязур духьну, гъягъюру. Дугъаз рякъюъ Эфиопияйин, Кандакия ччвур али паччагь дишагьлийин девлет уьбхру, бегларикан вуйи эфиоп хасижви алахъуру. Думу Ерусалимдиз икрам апӏуз душну хътакурайир вуйи. Дугъу, фургъниъ деъну, Ишая пайгъамбрин китаб урхурайи. 
ACT.8.29	Гьадмуган Гирами Рюгьну Филипдиз кӏуру:
ACT.8.29	– Фургънихьна душну, гьаддихъди гъуз.
ACT.8.30	Дидихьна гъушиган, Филипди, дугъу Ишая пайгъамбрин китаб урхури деебхьну, гьерхру:
ACT.8.30	– Урхурайибдин гъаври ахърана?
ACT.8.31	– Узу фици гъаври ахъзахъа? Узу шликӏа гъаври тӏаърайинхъа? – жаваб тувру дугъу ва Филипдиз фургъниз чан гъвалахъна теклиф апӏуру.
ACT.8.32	Дугъу Гирами китабариан гьамцдар гафар урхурайи:
ACT.8.32	– Думу убккуз гъабхурайи марччси вуйи
ACT.8.32	ва ултӏубкъурайи марччлихънин улихь
ACT.8.32	сессуз агълижиси
ACT.8.32	Дугъу Чан ушв абццундайи.
ACT.8.33	Думу инсан вуди гьисаб апӏурдайи.
ACT.8.33	Думу гьякь вуйи диван апӏбахьан
ACT.8.33	мягьрум апӏури гъахьну.
ACT.8.33	Фуж Дугъан заманайиндарин ниятарин гъаври ахъди?
ACT.8.33	Фицики дюн’яйиин Дугъан уьмур кьатӏ гъапӏну.
ACT.8.34	Хасижвуву Филипдихьан гьерхру:
ACT.8.34	– Узу увкан пуб ккун апӏураза: мушваъ пайгъамбри шликан кӏура – чакан, даршиш жарарикан?
ACT.8.35	Гьадмуган Филипди, мушваъ Исайикан кӏура, дупну, Гирами китабдин гьадму йишвлан ккебгъну, Ужувлан хабар ктибтуз хъюгъру.
ACT.8.36	Рякъ давам апӏури, дурар штухъна гъюру ва хасижвуву Филипдихьан гьерхру:
ACT.8.36	– Магьа шидра: узуз штуан хьуз фти машат апӏидихъа? [
ACT.8.37	]
ACT.8.38	Дугъу фургъун дебккуз буйругъ тувру, кьюридра штуъ учӏвру ва Филипди думу штуан апӏуру.
ACT.8.39	Хъа штуан удучӏвган, Агъайин Рюгьну Филип гьадагъуру, хасижвуваз думу сарун гъяркъюндайи ва дугъу шадди рякъ давам апӏуру. 
ACT.8.40	Филип, кӏуруш, Аштод шагьриъ ади шулу. Дугъу, шагьриан шагьриз гъягъюри, Къайсарияйиз гъяйизкьан, Ужувлан хабар рабгъури гъахьну.
ACT.9.1	Му арайиъ Саул, Агъайин ученикариз гучӏар ккаъри, дурар йихуз ккунди хъергнайи. Думу жугьдарин маллйирин аьхюрихьна гъягъюру. 
ACT.9.2	Дугъхьан Саули Дамаскдиъ айи жугьдарин мистариз вуйи кагъаз бисуру. Диди душваъ, жилар вушра, хпар вушра, Исайин терефкрар алахьиган, дурар дидисну, йитӏну, Ерусалимдиз хуз ихтияр тувуйи. 
ACT.9.3	Думу Дамаскдиз багахь шулайиган, сабпну завариан аквну ккаъру. 
ACT.9.4	Думу жил’ина алдакуру ва чаз кӏурайи сес ебхьуру:
ACT.9.4	– Саул, Саул! Уву Узухъ гьаз хъергнава?
ACT.9.5	Дугъу: «Агъа, Уву фуж вува?» – пну гьерхиган, Агъайи жаваб тувру:
ACT.9.5	– Узу уву хъергнайи Иса вуза. 
ACT.9.6	Гъудужвну, шагьриз гъарах ва уву душваъ, фу дапӏну ккундуш, пидивуз.
ACT.9.7	Дугъахъ хъайи адмийирин мюгьталвалиан чӏал гъибиснийи, фицики дурариз, сес ебхьурашра, фужкӏа рякъюрадайи. 
ACT.9.8	Жилилан за гъахьи Саулиз, улар арцциган, фукӏара рябкъюри гъабхьундар. Думу дугъахъ хъайидари, хилхъан дидисну, Дамаскдиз хъади гъюру. 
ACT.9.9	Думу шубуд йигъан дярякъри, дирипӏри ва дурубхъри гъахьнийи.
ACT.9.10	Дамаскдиъ Ананай кӏуру Исайин ученик айи. Агъайи дугъаз аьжайиб рякъбиинди гъапнийи:
ACT.9.10	– Я Ананай!
ACT.9.10	Дугъу:
ACT.9.10	– Гьай Агъа! – пну, жаваб тувру.
ACT.9.11	Агъайи дугъаз кӏуру:
ACT.9.11	– Гъудужвну, «Диш кюче» кӏуру кючейиз гъарах ва Ягьудайин хулаъ Тарсдиан вуйи Саул кӏуру кас гьерх, думу гьамусяаьт ккарагура.
ACT.9.12	Дугъаз аьжайиб рякъбиинди, дугъан улар сагъ апӏуз дуфну, дугъ’ин хил иливури Ананай кӏуру кас рякъюру.
ACT.9.13	Ананайи жаваб тувру:
ACT.9.13	– Я Агъа! Гьадму касди Ерусалимдиъ Яв халкьдиз гъапӏу чӏуру ляхнарикан гизаф деебхьназуз. 
ACT.9.14	Гьаминара думу, жугьдарин аьхюну маллйири гьаъну, Увухъ хъугънайидар вари дисуз дуфнайир ву.
ACT.9.15	Хъа Агъайи дугъаз кӏуру:
ACT.9.15	– Гъарах, фицики паччгьарин, жугьдарин ва жара халкьарин арайиъ Йиз ччвур адлу апӏуз думу кас Узу кадагъунза. 
ACT.9.16	Узу дугъаз, Йиз ччвурнахъди фукьан аьзаб дизигну ккундуш, улупидиза.
ACT.9.17	Ананайи, душну, гьадму хулаъ Саулиин хил иливну, дугъаз кӏуру:
ACT.9.17	– Саул чве, мина гъюру рякъюъ увуз гъяркъю Агъа Исайи узу, яв улар сагъ апӏбан ва Гирами Рюгьну ацӏбан бадали, гьаъназу.
ACT.9.18	Гьамци гъапибси, дугъан уларилан ханцӏ алдабхъиганси шулу ва дугъаз рябкъюз хъюбгъру, хъасин думу штуан шулу. 
ACT.9.19	Хъа дугъу уьл ипӏуру ва дугъахьна кьувват гъюру.
ACT.9.20	Дугъан Дамаскдиъ ученикарихъди садшвнуд йигъ шулу, хъасин дугъу Иса Аллагьдин бай вуйиваликан, жугьдарин мистариз гъягъюри, аьгъювалар улупури гъахьну. 
ACT.9.21	Дугъан гафар гъеерхькьандар вари мюгьтал шуйи ва кӏуйи:
ACT.9.21	– Му кас Ерусалимдиъ Исайиз ккарагурайидар вари терг апӏурайи гьадму Саул дайинхъа? Думу мина, дурар дидисну, жугьдарин маллйирин аьхюдарихьна гъахуз дуфнайир дайинхъа?
ACT.9.22	Хъа Саулин кьувват артухътӏан-артухъ шулайи ва дугъу, Иса Месигь вуйивал тасдикь апӏури, Дамаскдиъ яшамиш шулайи жугьдар русвагь апӏурайи.
ACT.9.23	Хайлин йигъар улдучӏвхъан, жугьдари думу йикӏуз йикьрар апӏуру. 
ACT.9.24	Дурар йигъ-йишвди шагьрин урнарихъ дугъаз ккеъну шуйи, аммаки Саулиз дурарин кьастнакан аьгъю шулу. 
ACT.9.25	Ученикари, йишвну дуфну, думу жагваъди шагьрин цаллансина чӏатинди эрхру.
ACT.9.26	Саул Ерусалимдиз гъафиган, дугъаз Исайин ученикарик ктикьуз ккун шулу, амма дурариз дугъхьан гучӏури гъахьну, фицики дурар, му Исайин ученик ву пну, дугъахъ хъугъри адайи. 
ACT.9.27	Гьадмуган Варнавди думу вакиларихьна хуру ва дурариз, Саулиз Агъа фици гъяркънуш, Агъайи дугъаз фу гъапнуш, Саули Дамаскдиъ фици дирбашди Исайикан аьгъювалар улупнуш, ктибтуру. 
ACT.9.28	Дидхъантина Саул дурарихъди гъузру ва Ерусалимдиъ, азадди лицури, Агъа Исайикан ачухъди аьгъювалар улупури шулу. 
ACT.9.29	Думу грек чӏалниинди улхру жугьдарихъди гьюжатариъ шулу, хъа дурари думу йикӏуз кьаст апӏуру. 
ACT.9.30	Гъардшариз мидкан аьгъю дубхьну, думу, Къайсарияйиз духну, гьадушв’ан багъри Тарсдиз рякъюъ аъру.
ACT.9.31	Гьамци вари Ягьудия, Галилей ва Самария уьлкйир вуйиси хъугънайидар саламат ва хъугъувалиъ мюгькам шули гъахьну. Агъайихьан гучӏ’вал хьади ва Гирами Рюгьну кюмек апӏури, вакиларин ученикарин кьадар артмиш шули гъабхьну.
ACT.9.32	Шагьриан шагьриз гъягъюри, Петр Лидда кӏуру шагьриъ айи хъугънайидариин улукьуру. 
ACT.9.33	Душваъ дугъаз Эней кӏуру, ришвуз даршули, миржид йисан ахниъ ахънайи сар кас дихъуру. 
ACT.9.34	Петр дугъаз кӏуру:
ACT.9.34	– Эней! Месигь Исайи уву сагъ апӏура. Яв ахниккан гъудужв!
ACT.9.34	Энейра дишла гъудужвуру. 
ACT.9.35	Лиддайиъ ва Сарондиъ айидариз варидариз му рябкъюру ва дурар Агъайихъ хъугъру.
ACT.9.36	Яффайиъ Тавифа (грек чӏалниинди Доркас, яна «Жейран») кӏуру сар хъугънайи дишагьли айи. Дугъу, ужувлар апӏури, касибариз садакьйир тувуйи. 
ACT.9.37	Гьадму йигъари думу кетӏерццну йикӏуру. Думу, дижикӏну, зиин хулаъ гъитру. 
ACT.9.38	Хъа Лидда Яффайихьан ярхлаъ дархьбаз лигну, Петр Лиддайиъ айиваликан деебхьну, ученикари дугъахьна: «Кьан дарапӏди гъач», – кӏури, кьюр кас гьаъру.
ACT.9.39	Петр, гьязур духьну, дурарихъди гъюру. Петр гъафиган, думу зиин хулазди гъахуру ва ачӏни хпар ишури дугъан гъаншариз гъюру. Дурари чпиз Тавифайи гъидирху ккурттар улупуру. 
ACT.9.40	Петри дурар хул’ан адауру ва, кьамкьариина ис духьну, ккарагуз хъюгъру. Хъасин гъачӏирихьинди илдицну, кӏуру:
ACT.9.40	– Тавифа, гъудужв!
ACT.9.40	Дишагьлийи улар арццру ва, Петр дяркъну, за духьну деъру. 
ACT.9.41	Хил гьачӏабккну, Петр дугъаз гъудужвуз кюмек апӏуру. Хъасин вари хъугънайидариз ва ачӏни хпариз дих дапӏну, дурариз чӏиви духьнайир улупуру. 
ACT.9.42	Мидкан вари Яффайиз аьгъю шулу, ва гизафдар Агъайихъ хъугъру. 
ACT.9.43	Хъа Петр дидхъантина хайлин йигъари Яффайиъ гъидкьарин уста Симондихь гъузнийи.
ACT.10.1	Къайсарияйиъ Корнилий кӏуру сар кас яшамиш шули гъахьну. Думу Италияйин кьушмарин юзбаши вуйи. 
ACT.10.2	Думу, чан вари хизанси, Аллагьдихьан гучӏури шлур ва Аллагьдиз вафалу жви вуйи. Дугъу жумартвалиинди касибариз садакьа тувуйи ва гьаммишан Аллагьдиз ккарагуйи. 
ACT.10.3	Аьжайиб рябкъбиинди йигъну, сяаьт шубуб шулайи арайиъ, дугъаз Аллагьдин малайик чан улихьна дуфну ачухъди рякъюру. Малайикдира дугъаз: «Корнилий!» – пну, дих апӏуру. 
ACT.10.4	Дугъу, гучӏра дубхьну, малайикдихьинди дилигну: «Фу кӏурава, Агъа?» – пну, гьерхру. Малайикди дугъаз жаваб тувру:
ACT.10.4	– Яв ккарагбар ва яв садакьйир Аллагьди кӏваин гъюрхну. 
ACT.10.5	Гьамус, Яффайиз гьаъну, Петр кӏурайи Симондиз дих апӏуз гъит. 
ACT.10.6	Думу гьюлихъ хал хъайи гъидкьарин уста Симондихь дергна.
ACT.10.7	Малайик гьудучӏвиган, Корнилийи чан кьюр гъаравшиз ва Аллагьдин рякъюъ айи сар эскриз дих апӏуру 
ACT.10.8	ва, дурариз гъабшибдикан кидибтну, дурар Яффайиз гьаъру.
ACT.10.9	Хъайигъан лисун шули, дурар шагьриз багахь шулайи вахтна, Петр ккарагуз гъваин улучӏвуру. 
ACT.10.10	Дугъаз гаш шулу ва дугъу уьл ипӏуз кьатӏъ апӏуру. Хураг гьязур апӏури имиди, думу аьжайиб гьялназ гъюру. 
ACT.10.11	Дугъаз, аьршар атӏарццну, юкьбиб пӏипӏарихъанна шли-вуш дибиснайиси аьхю суфрасиб саб шейъ жилиина ис шули рябкъюру. 
ACT.10.12	Дид’ин гьар жюрейин жилилан гъягъру гьяйванатар, битӏар-чурчлар ва завун ничхрар алди рякъюрайи. 
ACT.10.13	Петрихьна сес шулу:
ACT.10.13	– Гъудужвну, дурккну итӏин, Петр! – кӏури.
ACT.10.14	Петри:
ACT.10.14	– Дициб дарапӏарза, Агъа, гьаз гъапиш саб вахтнара чӏуру ва марцц дару мутму гъипӏур дарза, – жаваб тувру.
ACT.10.15	Дугъаз думу сесну кьюбпи ражари кӏуру:
ACT.10.15	– Аллагьди марцц гъапӏуб марцц даруб вуди гьисаб мапӏан.
ACT.10.16	Гьамци шубуб ражари текрар шулу, хъасин дишла вари хъана завариз зигуру.
ACT.10.17	Петри, гъябкъюбдин мянайикан фагьум апӏури имиди, Корнилийи гьау адмийир, Симондин хулар гьерхри, дугъан урнарихьна дуфну дийигъуру. 
ACT.10.18	Дурари зарбди гьерхру:
ACT.10.18	– Петр кӏуру Симон гьаму хулариъ дергнайин?
ACT.10.19	Петри гъябкъюбдикан фагьум апӏури имиди, Рюгьну дугъаз кӏуру:
ACT.10.19	– Узухъ хъебехъ, уву шубур касди агура. 
ACT.10.20	Гъудужв, улдучӏв ва, саб фикирра кадарди, дурарихъди гъарах, фицики дурар Узу гьаъназа.
ACT.10.21	Петри, улдучӏвну, гьадму касариз кӏуру:
ACT.10.21	– Учву агурайир узу вуза. Учву гьаз дуфнайидар вучва?
ACT.10.22	Дурари жаваб тувру:
ACT.10.22	– Учу юзбаши Корнилийи, вари жугьдари гьюрмат апӏурайи гьякьлу ва Аллагьдихьан гучӏру касди, гьаунчу. Марцци малайикди дугъаз, увуз чан хулаз дих апӏуз ва яв гафарихъ хъпехъуз, амур дапӏна.
ACT.10.23	Хулаз теклиф дапӏну, Петри дурар хялижв апӏуру. Хъайигъан рякъ’ин духьну, Петр дурарихъди гъягъюру, ва Яффайиан сакьюдар гъардшарра дугъахъди хъахьру.
ACT.10.24	Хъайигъан думу Къайсарияйиз хъуркьру. Корнилий, чан майиларна багахьлу дустар уч дапӏну, дурариз ккилигурайи.
ACT.10.25	Петр хулаъ учӏвруган, улихьна удучӏву Корнилийи, дугъан ликарикк дахъну, икрам апӏуру.
ACT.10.26	– Гъудужв! Узу анжагъ увусир инсан вуза – кӏури, Петри думу за апӏуру.
ACT.10.27	Дугъахъди сюгьбат апӏури, Петр хулаъ учӏвиган, дугъаз душваъ аьхючӏвеъ халкь уч духьну рякъюру. 
ACT.10.28	Петри дурариз кӏуру:
ACT.10.28	– Учвуз аьгъячвузки, жугьудриз жара миллетдиндарихъди ттикӏуб вая дурариин улуркьуб гъадагъа вуйивал. Аммаки Аллагьди узуз гьич сар адмикьана кифир, ясана марцци дарур вуйиб гьисаб дарапӏуб табшурмиш гъапӏунзуз. 
ACT.10.29	Гьаддиз лигну, узуз теклиф гъапӏумитӏла, чӏалкьан дарпиди мина гъафунза. Гьаци вуйиган, учвхьан гьерхраза: узуз гьаз дих дапӏначва?
ACT.10.30	Гьадмуган Корнилийи кӏуру:
ACT.10.30	– Юкьуд йигъ мидиз улихьна, лисхъан сяаьт шубуб шули, гьаму вахтна, узу йиз хулаъ ккарагурайза. Сабпну йиз улихь аку палтар али сар кас ачмиш гъахьну 
ACT.10.31	ва дугъу узуз гьамци гъапну: «Корнилий, яв ккарагувал аьршариз деебхьна ва уву касибариз туву садакьйир Аллагьди кӏваин дюрхна. 
ACT.10.32	Гьаци вуйиган, Яффайиз Петр кӏуру Симон хъади гъюз адми гьаъ, думу гьюлихъ яшамиш шулайи гъидкьарин уста Симондин хулаъ хялижвди дергна». 
ACT.10.33	Узура дишлади увухьна гьаунза, ва гъюб ужу гъапӏунва. Гьамус ухьу вари Аллагьдин улихь дийигънахьа, ва Агъайи увуз йип гъапибдихъ хъпехъуз учу гьязур вуча.
ACT.10.34	Гьадмуган Петр дурариз кӏуру:
ACT.10.34	– Дугъриданна аьгъю гъабшизуз, Аллагь адмийирин машназ дилигрур вуйиб. 
ACT.10.35	Дугъу Чахьан гучӏрур ва гьякь вуйир, фуну миллетдин адмийир вушра, кьабул апӏура. 
ACT.10.36	Дугъу Месигь Исайин мелзналантина Израилин халкьдиз мясляаьтнан ужуб хабарнакан гаф гьапӏну. Думу варидарин Агъа ву. 
ACT.10.37	Улихьнаси Ягьудияйиъ гъаши гьядисйирикан, Ягь’яйи Галилейиъ улупу штуан апӏувалихъан ккергъу гьядисйирикан аьгъячвуз. 
ACT.10.38	Гирами Рюгь ва кьувват туву, Аллагьди Месигь гъапӏу Назаретлу Исайикан аьгъячвуз. Аллагь гьарган Исайихъди гъахьну ва Иса варишвариъ ужувлар апӏури ва иблисдин гьюкмикк ккайикьандар вари сагъ апӏури, лицури гъахьну. 
ACT.10.39	Учу Дугъу Ерусалимдиъ ва вари жугьдарин уьлкейиъ гъапӏкьан ляхнарин шагьидар вуча. Думу, гакӏвлин хачрак кьумарихьди карсну, гъакӏну. 
ACT.10.40	Хъа дукӏну шубудпи йигъан Аллагьди Думу чӏиви гъапӏну, ва Думу инсанарихьна ачмиш шуйи. 
ACT.10.41	Анжагъ Думу варидариз ваъ, хъа Аллагьди улихьмиди ктагъу шагьидариз, яна Думу чӏиви гъашихъан, Дугъахъди ипӏури-убхъури гъаши учузтӏан, улупну, ачухъ гъапӏундар. 
ACT.10.42	Аллагьди чӏивидарин ва гъийихдарин зиин Диванбеги вуди дерккнайир гьадму Кас вуйиваликан инсанариз аьгъювалар улупуз ва дидин шагьидвал апӏуз учуз амур гъапӏну. 
ACT.10.43	Вари пайгъамбрари, Дугъахъ хъугъу гьарсарин гунгьарилан Дугъан ччвурнахъан хил алдабгъиди кӏури, Дугъкан шагьидвал апӏури гъахьну.
ACT.10.44	Петр улхури имиди, дугъахъ хъпехъурайидариина Гирами Рюгь гъюру. 
ACT.10.45	Петрихъди гъафи суннат дапӏнайи хъугънайидар, Аллагьди Чан Гирами Рюгь жугьуд дарударизра тувбиин мюгьтал духьнайи. 
ACT.10.46	Фицики дурариз гьадрари фици, жара чӏалариинди улхури, Аллагьдин аьхювалин тяриф апӏураш, ебхьурайи. Гьадмуган Петри кӏуру:
ACT.10.47	– Мурариз ухьузси Гирами Рюгь багъиш гъабхьну. Гьаддиз штухъди штуан хьуз дурариз шлихьан гъадагъа апӏуз шул?
ACT.10.48	Ва дугъу дурар Месигь Исайин ччвурнахъан штуан хьуз гъитру. Хъасин дурарира Петрикан чпихъди сакьюдар йигъари гъузуб тӏалаб апӏуру.
ACT.11.1	Вари Ягьудия уьлке вуйиси Исайин вакилариз ва гъардшариз, жугьуд дарударира Аллагьдин Гаф кьабул гъапӏну кӏури, ебхьуру. 
ACT.11.2	Ва Петр Ерусалимдиз гъафиган, жугьдари дугъаз тягьнйир гъивнийи:
ACT.11.3	– Уву суннат дапӏну адрударин хулариз гъягъюри ва дурарихъди уьлихъ деъри гъахьунва!
ACT.11.4	Гьадмуган Петри вари гъаши ляхнар хъайи-хъайиси ктитуз хъюгъру:
ACT.11.5	– Яффа шагьриъ, ккарагурайи вахтна, аьжайиб рябкъбиинди юкьуб пӏипӏнахъан дибиснайиси саб аьхю суфрасиб аьршариан йиз улихьинди ибхри гъябкъюнзуз. 
ACT.11.6	Узуз дид’ин жилилан гъягъру гьяйванатар, нахшрар, битӏар-чурчлар ва завун ничхрар гъяркъзуз. 
ACT.11.7	Хъасин гьамцдар гафар кӏурайи сес гъеебхьунзуз: «Петр! Гъудужвну, дурккну итӏин!» 
ACT.11.8	Хъа узу жаваб тувза: «Затра дициб дарапӏарза, Агъа, фицики гьич саб вахтнара чӏуру ва марцциб дару мутму гъипӏур дарза». 
ACT.11.9	Сесну зав’ан кьюбпи ражари гъапизуз: «Аллагьди марцц гъапӏуб марцциб даруб вуди гьисаб мапӏан». 
ACT.11.10	Гьамци шубуб ражари гъабхьнийи, ва хъана вари аьршариз гъизигнийи. 
ACT.11.11	Му арайиъ дишлади узу дергнайи хуларихьна Къайсарияйиан узухьна гьаънайи шубур кас гъафнийи. 
ACT.11.12	Ва Гирами Рюгьну узуз, шаклу даршиди, гьадрарихъди гъягъюз амур гъапӏнийи. Узухъди гьаму йирхьрид гъардшарра гъафну. Учу Корнилийин хулаз гъафунча. 
ACT.11.13	Дугъура учуз, чаз фици марцци малайик гъяркънуш ва малайикди фу гъапнуш, ктибтнийчуз: «Яффайиъ айи Петр кӏуру Симон хъади гъюз адмийир гьаъ. 
ACT.11.14	Дугъу увуз уву ва вари яв хизан уьрхру гафар пидивуз», – кӏури.
ACT.11.15	Узу улхуз хъюгъиган, сифте ухь’инси, дурариина Гирами Рюгь гъафнийи. 
ACT.11.16	Ва йиз кӏваина думуган Агъайи гъапи гафар гъафнийиз: «Ягь’яйи инсанар штуан гъапӏну, хъа учву Агъайи Гирами Рюгьнахьди цӏийи апӏидичву». 
ACT.11.17	Гьаци вуйиган, эгер Аллагьди, Агъа вуйи Месигь Исайихъ хъугъу ухьузси, жугьуд дарударизра Гирами Рюгь багъиш гъапӏнуш, Аллагьдиз машат апӏуз узу фуж вухъа?
ACT.11.18	Му гафар гъеерхьиган, дурари гьерхбар дерккру.
ACT.11.18	– Рябкъюрайиганси, Аллагьди жугьуд дарударизра цӏийи уьмур бадали чпин тахсрар гардандиъ дисуз ихтияр тувну, – кӏури, дурари Аллагьдин ад апӏуру.
ACT.11.19	Хъа Стефандин вахтари, зулмар дапӏну, утӏуркку хъугънайидар, жугьдаризтӏан дарди Ужувлан хабар рабгъури, Финикия, Кипр ва Антиохияйихънакьан хъуркьнийи. 
ACT.11.20	Хъа Киприан ва Киринеяйиан вуйи хъугънайидарикан сакьюдари, Антиохияйиз дуфну, жугьуд дарударихъдира сюгьбатар апӏури, Агъа Исайикан Ужувлан хабар улупури гъахьнийи. 
ACT.11.21	Дурарихъди Агъайин кьудрат хъайи ва гьаддиз гизафдар, хъугъну, Агъайихьинди илтӏикӏнийи.
ACT.11.22	Мидкан аваза Ерусалимдин хъугънайидарихьна рубкьуру ва дурари Антиохияйиз Варнав гьаъру. 
ACT.11.23	Аллагьди му адмийириз уж’вал дапӏну дябкъну, дина гъафи Варнав шад шулу, ва Аллагьдиз кӏваантӏан вафалу хьувалиъ дугъу дурар ижми гъапӏнийи. 
ACT.11.24	Фицики думу Гирами Рюгьну ва хъугъвали ацӏнайи кас вуйи. Натижайиъ лап гизаф халкь Агъайин терефкрар шулу.
ACT.11.25	Хъасин Варнав Тарсдиз Саул агуз гъягъюру 
ACT.11.26	ва, дагну, Антиохияйиз кьяляхъ хъади гъюру. Душваъ дурар сад йисан гъузнийи ва, хъугънайидар уч шлушваз Варнавна Саул гъюри, дурариз аьгъювалар улупури шуйи. Гьаддихъанмина гьадму Антиохияйиъ Исайин ученикариз сифте вуди «христианар», Яна «Месигьдин терефкрар» пуз хъюгъну.
ACT.11.27	Гьадму вахтна Ерусалимдиан Антиохияйиз пайгъамбрар гъюру. 
ACT.11.28	Дурарикан, Гирами Рюгьну гьевесламиш дапӏнайи сар Агав кӏурури, вари дюн’яйиъ зурба гаш’вал абхъди кӏури, хабар дебккнийи, ва гьаци Клавдийи паччагьвал апӏурайиган гъабхьнура вуйи. 
ACT.11.29	Думуган Исайин ученикари, гьарури чаан удукьрубкьан, Ягьудия уьлкейиъ айи чпин гъардшариз кюмек апӏуз кьатӏъ гъапӏнийи. 
ACT.11.30	Дурари, кюмек уч дапӏну, Варнавдихьди ва Саулихьди хъугънайидарин аьхюдарихьна хътапӏнийи.
ACT.12.1	Гьадму вахтари паччагь Гьирод хъугънайидарикан сакьюдарихъ хъергуз хъюгъру. 
ACT.12.2	Дугъу буйругъ тувну, Югьандин чве Якьуб ханжлихъди йивну йикӏуру. 
ACT.12.3	Хъа му ляхин жугьдариз хушди дябкъну, Петрра дисуру. Му Лавшарин машкварган гъабшиб вуйи. 
ACT.12.4	Петр дидисну, дустагъдиъ итру ва ю-юкьурди эскрар айи юкьуб дестейиз думу, нубатар апӏури, гъаравликк уьрхюз буйругъ тувру, фицики дугъу Пасхайин машкврахъан Петр халкьдин улихьна диван апӏбан бадали адагъуз ният дапӏнайи. 
ACT.12.5	Петр дустагъдиъ ул алдадабгъри уьрхюрайи, хъа хъугънайидар дугъхъанди Аллагьдиз ккарагурайи.
ACT.12.6	Гьиродди думу халкьдихьна адауз ккайи йигъ хьайиз йишвну, Петр, кьюр эскрин арайиъ зунжрарихьди дитӏнайир, даахнайи. Хъа дустагъ урнарихъ хъайи гъаравлари уьбхюрайи. 
ACT.12.7	Сабпну дустагъдиз Агъайин малайик гъюру ва душвайишв аквну абцӏру. Петрик хил кучну, «Ухди гъудужв!» – пну, малайикди думу хъиргру. Ва дугъан хилариин али зунжрар алдахьуру. 
ACT.12.8	Хъа малайикди Петриз кӏуру:
ACT.12.8	– Юкьв’ан идибтӏ ва ликариин алахь.
ACT.12.8	Петри гьаци гъапӏиган, малайикди кӏуру:
ACT.12.8	– Чуха хъипну, узухъди гъач.
ACT.12.9	Малайикди апӏурайи му ляхнар, гьякьикьатдиъ дарди, аьжайиб рябкъбиинди шулайидарси гьигъри, Петр дугъан кьяляхъди удучӏвуру.
ACT.12.10	Сабпи ва кьюбпи жергейин гъаравларихьан гьудучӏвну, дурар шагьриз гъягъру урнарихьна гъюру. Хъа чиб-чпилан арццу урнариан дурар удучӏвуру. Саб кючейиан удучӏвиган, малайик сабпну дургру ва Петр сарди гъузру. 
ACT.12.11	Чан фикрихъна гъафи Петри кӏуру:
ACT.12.11	– Гьамус дугъриданра, Агъайи, Чан малайик гьаъну, узу Гьироддин хилккан ва жугьдари уз’ина хуз ккайи вари бала-кьазйириккан уьрхюб гъябкъюнзуз.
ACT.12.12	Му аьгьвалат аннамиш дапӏну, Петр Маркра кӏуру Югьандин дада Мар’ямдин хуларихьна гъюру. Душваъ хайлин халкь уч духьну, ккарагурайи. 
ACT.12.13	Петр урнарик кучиган, Рода кӏуру гъараваш риш удучӏвуру ва дугъу, думу фуж вуш, гьерхру. 
ACT.12.14	Хъа Петрин сес аьгъю дубхьну, шадвалиан урнар арццуз гьархну, думу хулаъ архьру, ва, урнарихъ Петр дийигъна пну, хабар тувру. 
ACT.12.15	Дугъаз: «Уву яв фикирнахъ хъана?» – кӏуру, амма шуру чан гафар гьякь вуйиб хъана тасдикь апӏуру. Дурари шураз: «Думу Петрин рюгь вушул», – кӏуру. 
ACT.12.16	Петри урнар урччвуб давам апӏури шулу ва, урнар арццну, чпиз Петр гъяркъиган, вари мюгьтал шулу.
ACT.12.17	Хили ишара дапӏну, дурариз ккебехъ дупну, Петри, учв Агъайи дустагъдиан фици адаънуш, ктибтуру, хъа кӏуру: «Мидкан Якьубдиз ва миди вуйи гъардшариз кидибтай». Хъасин дилин думу жара йишваз гъягъюру.
ACT.12.18	Йигъ улубкьуради, эскрарин арайиъ, Петр нашдикӏан кӏури, аьхю гъалмагъал абхъру. 
ACT.12.19	Гьиродди Петр агури гъахьну, амма дугъаз думу гъидихъундар, ва дугъу, эскрарихьан силис гъадабгъну, дурар дариз зигуз буйругъ тувру. Хъасин Гьирод Ягьудия уьлкейиан Къайсарияйиз гъягъюру ва саб кьадар вахтна гьадушваъ гъузру.
ACT.12.20	Гьироддиз Тирин ва Сайдайин агьалйирикан гизаф хъял кайи. Дурари Гьироддин дахъру хулан гъуллугъчи Власт чпин терефназди илтӏикӏну, дугъан кюмекниинди вари паччагьдихьна дуфну, дугъкан мясляаьт гъитуб ккун апӏуру, гьаз гъапиш дурарин уьлке Гьироддин вилаятдикан итӏру сурсатариинди асиллу вуйи.
ACT.12.21	Гюрюшмиш шуз улупнайи йигъан Гьирод, паччагьвалин палтар алди, тахтниин деъру ва халкьдихъди улхуз хъюгъру. 
ACT.12.22	Халкьди дугъаз: «Му инсандин ваъ, хъа Аллагьдин сес ву!» – кӏури, чӏигъар апӏури гъахьну. 
ACT.12.23	Хъа Гьиродди му гафар лайикь вуйидарси кьабул апӏуру, амма Аллагьдин ад гъапӏундар. Мидиз лигну Аллагьдин малайикди дугъаз йивуру, йикӏуру ва думу мялхъвяри хътитӏуру.
ACT.12.24	Аллагьдин Гаф рабгъури, хъугънайидарин кьадар артухъ шулайи. 
ACT.12.25	Варнавна Саул, Ерусалимдиъ чпиз туву табшуругъ тамам дапӏну, чпихъди Марк кӏуру Югьан хъади, Антиохияйиз хътакуру.
ACT.13.1	Антиохияйин хъугънайидаригъ гьамцдар пайгъамбрар ва мялимар гъяйи: Варнав, КӀаруч кӏуру Симеон, Киринеяйиан вуйи Луций, юкьур паччагьдикан сар Гьироддихъди сатӏиди тербияламиш гъапӏу Манаил ва Саул. 
ACT.13.2	Дурари Агъайиз гъуллугъ апӏури, ушвар дидиснайи вахтна, Гирами Рюгьну кӏуру:
ACT.13.2	– Узуз Варнавна Саул жара апӏинай, гьаз гъапиш дурари Узу чпиз пуз ккайиб тамам апӏиди.
ACT.13.3	Дурари ушвар дидисну, ккарагну, Варнавдиинна Саулиин хилар иливну, деетуру.
ACT.13.4	Гирами Рюгьну гьаъну, дурар Селевкияйиз гъюру, хъа душв’ан Киприина сирнав апӏуру. 
ACT.13.5	Саламиндиз дуфну, дурари жугьдарин мистариъ Аллагьдин Гаф рабгъуру. Дурарихъди кюмек апӏури, Югьаннара хъайи.
ACT.13.6	Вари Кипр вуйибси душну, тму кӏулихъ хъайи Пафосдиз гъурукьган, дурариз Варисус (Елима) кӏуру сар жугьуд сюгьюрчи – кучӏлин пайгъамбар, гьахъру. 
ACT.13.7	Думу Кипр вилаятдин аьхюр вуйи фагьумлу кас Сергий Павелин гъуллугъчи вуйи. Сергий Павели, Варнавна Саул хъади гъюз гъитну, дурарикан Аллагьдин Гаф ктибтуб ккун апӏуру. 
ACT.13.8	Хъа Елимайи (ччвурнан мяна «сюгьюрчи» ву) гьар жюрейин манигъвалар апӏури, Сергий Павел хъугъувалихьан ярхла апӏуз чарйир зигуйи. 
ACT.13.9	Гьадмуган учвра Павел вуйи Саули, Гирами Рюгьнахьди ацӏну, дугъахьинди ижмиди дилигну, 
ACT.13.10	кӏуру:
ACT.13.10	– Агь хаинвалина писвали абцӏнайи иблисдин бай, дугъривалин душман! Уву Агъайин диш рякъяр цӏаркувал фила ккутӏдива? 
ACT.13.11	Узухъ хъебехъ! Гьамус Агъайи магьа ув’ин хил иливна, кур духьну, саб вахт хьайиз, ригъ рябкъидарвуз.
ACT.13.11	Сабпну дугъан улариин дерин мучӏушин улубчӏвуру ва думу, учв хъади гъярур агури, минди-тинди илтӏикӏури, лицуру. 
ACT.13.12	Му гьядиса дябкъну, Агъайин аьгъювалариин аьламат духьну, Сергий Павел хъугъру.
ACT.13.13	Павел ва дугъахъди хъайидар, Пафосдиан сирнав гъапӏдар, Памфилияйиъ айи Пергия шагьриз гъюру, хъа Югьан дурарихьан жара духьну, Ерусалимдиз хътакуру. 
ACT.13.14	Пергияйиантина дурари чпин рякъ давам апӏури, Писидияйин Антиохияйиз гъюру. Султ йигъан дурар, жугьдарин мистаз дуфну, душваъ деъру. 
ACT.13.15	Мусайин къанун ва пайгъамбрарин китабар урхбалан кьяляхъ, мистан аьхюдари дурарихьна гьамци пуз гьаъру:
ACT.13.15	– Гъардшар, эгер ичв халкьдиз тувру насигьят аш, йипай.
ACT.13.16	Гьадмуган гъудужвну, хил за дапӏну, Павели кӏуру:
ACT.13.16	– Израилин халкь ва Аллагьдихьан гучӏрудар, хъебехъай! 
ACT.13.17	Израилин халкьдин Аллагьди ихь абйир ктагъну ва Дугъу ихь халкь, дурар гьеле Египетдиъ гъурабйирди имиди, заан гъапӏну ва Чан кьудратлу хил’инди гьадму ругарилан алдаъну. 
ACT.13.18	Ва ягъчӏвур йисандин арайиъ ичӏи чюлиъ дурарин тӏулар аьх апӏури гъахьну. 
ACT.13.19	Хъасин Ханаан вилаятдиъ ургуб халкь тӏанкь дапӏну, Дугъу израиллуйириз гьадрарин жил ирс вуди тувну. 
ACT.13.20	Му ляхнар вари 450 йисандин арайиъ гъашидар ву. Хъасин Дугъу дурариз Шамуил пайгъамбриина гъяйизкьан, халкьдин аьхюдарди судйир тувнийи. 
ACT.13.21	Хъасин дурари паччагь ккун гъапӏнийи, ва Аллагьди Вениаминдин тухмиан паччагьди Кишдин бай Саул тувнийи. Дугъу ягъчӏвур йисан паччагьвал гъапӏнийи. 
ACT.13.22	Саул ултӏуккну, Аллагьди Давуд паччагьди дерккну. Дугъкан дугъу гьамци шагьидвал гъапӏну: «Ессейин бай Давуд Йиз кӏваз хуш гъахьнийиз. Узу амур гъапӏкьандар вари дугъу тамам апӏиди». 
ACT.13.23	Ари Давудрин насларикан, Чав гаф тувиганси, халкь Уьрхрур – Иса, Израилиз бахш гъапӏну.
ACT.13.24	Иса гъяйиз улихьна Ягь’яйи Израилин халкьдиз, чпин тахсрар гардандиъ дидисну, штуан апӏбан аьгъювалар улупнийи.
ACT.13.25	Аьршариан табшурмиш дапӏнайиб тамам апӏури, Ягь’яйи гъапнийи: «Узу фуж вуди гьисаб апӏурачва? Узу Месигь дарза, Думу йиз кьяляхъди гъиди. Узу Дугъан шаламарин гъахмйир гъядарчузкьан лайикьур дарза».
ACT.13.26	Эй йиз гъардшар, Ибрагьимдин наслин веледар ва Аллагьдихьан гучӏрудар! Му, ухьу уьрхбан бадали, дапӏнайи гаф вуйи. 
ACT.13.27	Ерусалимдин агьалйири ва дурарин аьхюдари, Иса уьрхювал Туврур вушул пну, кьабул гъапӏундайи ва Думу жазайикк ккитнийи. Гьамци дурари пайгъамбрари гьар султ йигъан кӏурайи гафар тамам гъапӏнийи. 
ACT.13.28	Дурариз Иса йикӏбан бадали тахсир гъибихъундаршра, Пилатдикан Думу йикӏуб тӏалаб гъапӏнийи. 
ACT.13.29	Вари Гирами китабариъ Исайикан дибикӏнайиси дурарин тамам гъабшиган, Дугъан беден, дарикан кадабгъну, накьвдиъ ивнийи. 
ACT.13.30	Аммаки Аллагьди Думу чӏиви гъапӏнийи. 
ACT.13.31	Хайлин йигъари Чахъди Галилейиан Ерусалимдиз гъафидариз Думу ачмиш шули гъахьнийи. Хъа гьамус дурар халкьдин улихь Дугъан шагьидар ву.
ACT.13.32	Аллагьди ихь абйириз тувнайи гаф ухьуз, дурарин баяриз, Иса чӏиви апӏбиинди тамам апӏбакан Ужувлан хабар учвуз деебтурача. 
ACT.13.33	Мидкан Гирами китабарин кьюбпи шиъриъ дибикӏна:
ACT.13.33	«Уву Йиз Бай вува,
ACT.13.33	гьамус Узу Яв Адаш гъахьунза».
ACT.13.34	Иса гъачӏихъан, дутӏну, ругдиз илтӏитӏикӏбан бадали, Аллагьди Думу чӏиви гъапӏну, ва мидкан гьамци дупна:
ACT.13.34	«Узу Давудриз гаф туву
ACT.13.34	гирами ва шаксуз ужувлар
ACT.13.34	учвуз тувдиза».
ACT.13.35	Фицики Мяълийирин китабдин жара йишваъ Аллагьди дупна:
ACT.13.35	«Уву Яв Гирамир
ACT.13.35	ругдиз илтӏикӏуз
ACT.13.35	гъидритара».
ACT.13.36	Чан вахтна Давуд Аллагьдин гъуллугънаъ духьну, кечмиш гъахьну, думу чан абйирин накьваригъ кивну ва ругдиз илтӏикӏну. 
ACT.13.37	Хъа Аллагьди гъачӏихъан чӏиви гъапӏу гьадму Кас ругдиз илтӏикӏундар. 
ACT.13.38	Ва гьаддиз, гъардшар, учвуз аьгъю йибхьайки, ичв гунгьарилан хил алдабгъувал Исайилантина дебккначвуз. 
ACT.13.39	Мусайин къанундиинди учву гьякьлу апӏуз даршлуган, варибдиъ гьарсар хъугънайир Исайилантина гьякьлу апӏиди. 
ACT.13.40	Гьаддиз, пайгъамбрари дупнайи исихъайи гафар учв’ин улулуркьбан бадали, ихтият йихьай:
ACT.13.41	«Хъебехъайчва, шаклу шулайидар,
ACT.13.41	мюгьтал йихьай ва дург йихьай,
ACT.13.41	фицики Узу ичв йигъари
ACT.13.41	учву хътругърусиб ляхин апӏидиза.
ACT.13.41	Учву дидихъ, шликӏа
ACT.13.41	гъаври аишра, хъугъидарчва».
ACT.13.42	Варнавна Павел мист’ан удучӏвурайиган, дурари хъа султ йигъанна гьамдикан ктибтуб ккун апӏуру. 
ACT.13.43	Алдагъиган, жугьдарин ва жара миллетдин хъугънайидарикан гизафдар Павелинна Варнавдин кьяляхъди гъягъюру. Мурари халкьдихъди сюгьбатар гъахури, дурар Аллагьдин гьякь рякъюъ гъузуб ижми апӏуру.
ACT.13.44	Гъюру султ йигъан шагьрин, сакьюдар ктарди, вари агьалйир Аллагьдин гафнахъ хъпехъуз уч гъахьнийи. 
ACT.13.45	Гизаф халкь гъябкъиган, жугьдар хъюлу ацӏну, Павели кӏурайи гафариз къаршу удучӏвуз ва дугъаз люкьнар апӏуз хъюгъру. 
ACT.13.46	Гьадмуган Павелина Варнавди дурариз дирбашди кӏуру:
ACT.13.46	– Жарадаризтӏан сифте учвуз Аллагьдин Гаф улупну ккундийи. Хъа думу кьабул дарапӏбиинди гьаргандин уьмрихьан ичв учву мягьрум апӏураш, учу гьамус жугьуд дарударихьинди илдицидича. 
ACT.13.47	Агъайи гьамци табшурмиш гъапӏунчуз:
ACT.13.47	«Уву вари дюн’я уьбхбан бадали,
ACT.13.47	Узу Увкан жара миллетариз чирагъ гъапӏунза».
ACT.13.48	Му гафар гъеерхьиган, жугьуд дарудар шад гъаши ва дурари Агъайин гафнан тяриф апӏуз хъюгъю; ва гьаргандин уьмриз кадагънайидар хъугънийи. 
ACT.13.49	Гьамци вари вилаятдиъ Агъайин Гаф рабгъурайи.
ACT.13.50	Хъа жугьдарин маллйири дурариин диндихъ хъайи гьюрматлу дишагьлийир ва шагьрин кӏулиъ айи адмийир алауру. Дурар Павелихъна Варнавдихъ хъергру ва дурар шагьриан утӏурккуру. 
ACT.13.51	Павелна Варнав, чпин ликарик кайи бишируг гьадму адмийириина кутӏубччвну, Иконияйиз гъягъюру.
ACT.13.52	Вари ученикар гьаммишан шадвали ва Гирами Рюгьну ацӏну шулу.
ACT.14.1	Иконияйиъ Павелна Варнав, аьдат вуйиси, жугьдарин мистаз гъюру ва дурари душваъ ижмивалиинди аьгъювалар улупуру. Жугьдарикан ва жара миллетарикан гизафдар Исайихъ хъугънийи. 
ACT.14.2	Хъа хътругъу жугьдари, Варнавдизна Павелиз къаршу вуди, жугьуд дарударик хъял капӏру.
ACT.14.3	Вушра, Варнавна Павел, душваъ кьаназ гъузну, Агъайикан дирбашди аьгъювалар улупури гъахьну. Агъайи дурарин хиларилантина Чан ужувлан шагьидвал вуди хайлин аьламатар ва аьжайиб лишнар улупури гъахьну. 
ACT.14.4	Шагьрин агьалйир кьюб дестейиз пай гъахьнийи: садар жугьдарихъанди, тмундар Исайин вакиларихъанди. 
ACT.14.5	Жугьуд дарударинна жугьдарин аьхюдари Павелна Варнав, гъван уьлюбхну, урччвуз кьаст гъапӏиган, 
ACT.14.6	вакилар, мидкан хабар дубхьну, Ликаонияйин шагьрар вуйи Листра, Дервия ва дурарин аьтрафарихъинди гъушнийи.
ACT.14.7	Дурари душвариъра Ужувлан хабар рабгъури гъахьну.
ACT.14.8	Листрайиъ, ликарик паралич кади, бабкан гъахьихъанмина сабанна дилицу кас айи. 
ACT.14.9	Му кас Павелин гафарихъ хъпехъурайи. Павел дугъахьинди гъилигнийи. Дугъаъ сагъ хьуз хъугъвал айивал Павелиз гъябкънийи 
ACT.14.10	ва зарбди гъапнийи:
ACT.14.10	– Ликриина гъудужв!
ACT.14.10	Думу гъедергну лицуз хъюгъру. 
ACT.14.11	Гьадмуган, Павели гъапӏуб гъябкъиган, адмийири ликаон чӏалниинди чӏигъ апӏуру:
ACT.14.11	– Ухьухьна инсанарин суратнаъди аллагьар дуфна.
ACT.14.12	Дурари Варнавдиз Зевс, хъа Павелиз Гермес кӏурайи, фицики дурарикан гизафси улхрур Павел вуйи.
ACT.14.13	Шагьрин гъирагъдихъ Зевсдиз икрам апӏру мист хъайи. Му мистан гъуллугъчийи, кюкйирин кунцӏарна йицар хьади, шагьрин урнарихъна йицар хъаъну гъюру. Дугъазра халкьдихъди, Павелизна Варнавдиз икрам апӏбан лишан вуди, йицар дурккну гъурбан апӏуз ккунди айи. 
ACT.14.14	Мидкан гъеебхьу Варнавна Павел, хъюл’ан чпин палтар дячӏяргъну, чӏигъар апӏури, халкьдихьна жаргъуру:
ACT.14.15	– Эй инсанар, учву гьапӏрачва? Учу аллагьар дарча! Учу учвусдар инсанар вуча! Учу учвухьна, учву идоларихьан маш гьибицну, завар-жилар, гьюлер ва дурариъ айикьандар вари яратмиш гъапӏу чӏиви Аллагьдихьинди илтӏикӏбан бадали, учвухьна Исайикан Ужувлан хабар хьади дуфнайидар вуча. 
ACT.14.16+ACT.14.17	Улихьди Аллагьди, ужувлар апӏури, Чакан учвуз гьаммишан кӏваин апӏури гъахьнушра, Дугъу гьарсаб халкьдиз чан рякъ дибисну гъягъюз ихтияр туври гъахьну. Дугъу, учвуз ужуб бегьер тувуз, мархьар гьаъри гъахьну. Дугъу учвуз ипӏуз ужуб тувра ва ичв юкӏвар шадвали ацӏра.
ACT.14.18	Вари гьамцдар гафар гъапнушра, Павелихьанна Варнавдихьан йицар гъурбан апӏбахьан халкь саб гужа-гуждитӏан дерккуз удукьундайи.
ACT.14.19	Вакилари Ужувлан хабар рабгъурайиган, Антиохияйианна Иконияйиан жугьдар дуфну, халкь дурариз гьамци кӏури къаршу адауру:
ACT.14.19	– Вакилари учвуз фукӏара гьякьлуб кӏурадар, хъа вари дурарин кучӏлар ву.
ACT.14.19	Мурарира, гъван уьлюбхну, Павел йивну дитру ва, думу гъакӏуншул пну, хъчӏюхюри, шагьрин гъирагъдихъ духну дитру. 
ACT.14.20	Ученикар дугълан илтӏишган, Павел гъудужвуру ва шагьриз гъягъюру. Хъайигъан думу, Варнавра хъади, Дервияйиз гъягъюру.
ACT.14.21	Гьаму шагьриъ дурари, аьгъювалар улупури, чпиз хайлин ученикар гъазанмиш апӏуру. Хъасин дурар Листрайиз, Иконияйиз ва Антиохияйиз хътакуру. 
ACT.14.22	Душвариъ дурари чпин ученикарин юкӏвар хъугъвалиъ ижми хьпан бадали, дурар гьевеслу апӏуйи. Дурари гьамци кӏуйи:
ACT.14.22	– Ухьуз Аллагьдин Паччагьлугъдиъ учӏвайиз гизаф аьзабар алахьиди.
ACT.14.23	Хъасин хъугънайидарин гьарсаб жямяаьтдиъ аьхюр ктагъбалан кьяляхъ, Павелина Варнавди, ккарагну ва ушвар дидисну, чпи хъугънайи Аллагьдиина дурар аманат апӏуру.
ACT.14.24	Писидияйиантина душну, дурар Памфилияйиз гъюру 
ACT.14.25	ва Пергдиъ аьгъювалар улупуру. Хъасин дурар Атталияйиз ктучӏвуру. 
ACT.14.26	Хъа дилин дурар Аллагьдин амриинди чпи гъапӏу ляхнар апӏуз гьау Антиохияйиз сирнав апӏуру.
ACT.14.27	Дина дуфну, вари хъугънайидар уч дапӏну, дурари Аллагьди чпиз гъапӏу вари ляхнарикан ва Агъайи жугьуд дарударизра хъугъувалихьна раккар арццбакан ктибтуру. 
ACT.14.28	Хъа дурар душваъ чпин ученикарихъди кьаназ гъузнийи.
ACT.15.1	Сабцӏиб вахтналан Антиохияйиз Ягьудияйиан гьапӏрудар-вуш гъафи адмийири гъардшариз кӏуйи: «Эгер учву Мусайин аьдатниинди суннат дарапӏиш, уьрхюз хьибдарчвухьан». 
ACT.15.2	Павелна Варнав дурарихъди рази гъахьундар, ва мидин кӏуллан дурарин арайиъ ярхи гьюжат абхъру. Гьадмуган Павелна Варнав ва сакьюдар жарадар му месэла бадали Ерусалимдиз вакиларихьна ва хъугънайидарин аьхюдарихьна гьаъру.
ACT.15.3	Гьамци хъугънайидари дурар рякъюъ аънийи. Финикияйианна Самарияйиантина гъягъюрайиган, дурари, фици жугьуд дарудар хъугъувалихъна гъафнуш, ктитури гъахьну, ва мид’ин гъардшар шад шуйи. 
ACT.15.4	Ерусалимдиз хъуркьиган, дурар хъугънайидарин аьхюдари шадвалиинди кьабул апӏуру. Павелина Варнавди Аллагьди чпиинди гъапӏдарикан варибдикан ктибтуру. 
ACT.15.5	Фарисйирин тереф дибиснайи сакьюдар хъугънайидари гъудужвну кӏуру:
ACT.15.5	– Жугьуд дарударин суннат апӏуб лазим ву ва дурариз Мусайин Къанун уьбхюз табшурмиш дапӏну ккунду.
ACT.15.6	Вакиларна хъугънайидарин аьхюдар му месэла гьял апӏбан бадали уч шулу. 
ACT.15.7	Гизаф улхбалан кьяляхъ Петр гъудужвну кӏуру:
ACT.15.7	– Гъардшар! Учвуз аьгъячвузки, Аллагьди сифте кӏул’ан ухькан узу ктагъну ва жугьуд дарудариз йиз мелзналантина Ужувлан хабар ебхьруси ва хъугъвалихъна гъюруси гъапӏну. 
ACT.15.8	Инсанарин юкӏвар аьгъю Аллагьди, дурариз ухьузси Гирами Рюгь багъиш дапӏну, дурар кьабул апӏувал улупну. 
ACT.15.9	Дугъу, хъугъувалиинди дурарин юкӏвар марцц дапӏну, ихьна дурарин арайиъ саб фаркьвалла гъибтундар. 
ACT.15.10	Гьаци вуйиган, Исайин ученикариин я ухьхьан, я ихь абйирихьан гъабхуз дарши гъагъ иливури, гьаз учву Аллагь ахтармиш апӏурачва? 
ACT.15.11	Хъа Агъа Исайин ужувлиинди гьадрарси ухьура уьрхрувалихъ хъугъурхьа.
ACT.15.12	Уч духьнайидар вари ккебехъуру. Варнавдина Павели чпилантина Аллагьди жугьуд дарударин арайиъ улупу аьламатариканна аьжайиб лишнарикан ктитуру ва ккебехънайидар хъебехъури гъузру. 
ACT.15.13	Дурарин улхуб ккудубкӏиган, Якьуб улхуз хъюгъру:
ACT.15.13	– Гъардшар, узухъ хъебехъай!
ACT.15.14	Сифтейиан жугьуд дарудар чан халкь вуди кьабул дапӏну, Аллагьди дурариз фици уж’вал гъапӏнуш, Симонди ухьуз ктибтунхьуз.
ACT.15.15	Гьамдихъди пайгъамбрарин гафарра, дидикӏнайиси, дюзди гъюра:
ACT.15.16+ACT.15.17+ACT.15.18	«Агъайи, гьаму арайиз
ACT.15.16+ACT.15.17+ACT.15.18	Хурайири кӏура:
ACT.15.16+ACT.15.17+ACT.15.18	„Хъасин Узу хътакидиза,
ACT.15.16+ACT.15.17+ACT.15.18	ва ккадабхънайи Давудгъярин хал,
ACT.15.16+ACT.15.17+ACT.15.18	дидин харабйир за дапӏну, цӏийи алаъну,
ACT.15.16+ACT.15.17+ACT.15.18	жугьуд дарударра кади,
ACT.15.16+ACT.15.17+ACT.15.18	Йиз ччвурнахъ хъугърайидарси вари инсаният
ACT.15.16+ACT.15.17+ACT.15.18	Агъайихьна гъюз
ACT.15.16+ACT.15.17+ACT.15.18	гьялак хьпан бадали,
ACT.15.16+ACT.15.17+ACT.15.18	тазатӏан арайиз хибдиза“.
ACT.15.16+ACT.15.17+ACT.15.18	Дюн’я ккебгъхъанмина
ACT.15.16+ACT.15.17+ACT.15.18	му аьгъюб вуйи».
ACT.15.19	Гьаддиз узу Аллагьдихьинди илдицу жугьуд дарудариин ухьу читинвалар илилирчуб лазим вуди гьисаб апӏураза. 
ACT.15.20	Ухьу дурариз, идолариз гъурбан дапӏнайи хураг мипӏанай, кьяппавалар мапӏанай, бугъмиш дубхьну гъабчӏибдин йикк мипӏанай ва ифи мубхъанай кӏури, кагъаз дибикӏну ккунду. 
ACT.15.21	Фицики дегьзаманайин насларихъанмина гьарсаб шагьриъ Мусайин къанундикан улупрудар ва гьар султ йигъан мистариъ Къанун урхури шлу адмийир а.
ACT.15.22	Хъасин вакиларина аьхюдари, вари хъугънайидарихъди мясляаьт дапӏну, чпин арайиан саршвнур гъардаш кадагъну, дурар Павелихъдина Варнавдихъди Антиохияйиз гьауб кьатӏъ апӏуру. Дурари гъардшарин арайиъ гьюрмат айи Сила ва Варсава кӏуру Ягьуда ктагъуру, 
ACT.15.23	ва дурарихьди гьамциб кагъаз хътапӏуру:
ACT.15.23	– Вакиларина хъугънайидарин аьхюдари, ичв гъардшари Антиохияйиъ, Сирияйиъ ва Киликияйиъ айи жугьуд дару гъардшариз саламар гьаъра. 
ACT.15.24	Ич арайиан гъушу бязидари, ич терефнаан чпиз гьич саб табшурмиш апӏувалра адарди, учвухьна дуфну, чпин гафариинди ичв арайиъ гъалабулугъ ипбакан хабрар деерхьначуз.
ACT.15.25	Учу варидарин разивалиинди сакьюр кас кадагъну, ич юкӏв али Варнавдихъдина Павелихъди учвухьна гьауз кьатӏъ гъапӏунча. 
ACT.15.26	Му касари ихь Агъа Месигь Исайин ччвурнахъ чпин уьмур гьяйиф гъапӏундар. 
ACT.15.27	Гьацира учвухьна Ягьудана Сила гьаърача, дурари учвуз учу гъибикӏуб гафарииндира пиди. 
ACT.15.28	Фицики Гирами Рюгьназ ва учуз учву вартӏан метлеблу саб ляхнихъантӏан хътауз ккунди адарчуз: 
ACT.15.29	идолариз гъурбан дапӏнайи хураг мипӏанай, ифи мубхъанай, кьяппавалар мапӏанай, бугъмиш дапӏну гъабчӏибдин йикк мипӏанай. Гьамрар вари тамам апӏури гъашиш, ужу хьибдичвуз. Сарун сагъ-саламатди гъузай.
ACT.15.30	Гьамци гьау вакилари, Антиохияйиз дуфну, хъугънайидар уч дапӏну, дурарихьна кагъаз тувру. 
ACT.15.31	Дурари му кагъаз урхуру ва кюмекнан хабриин шад шулу. 
ACT.15.32	Ягьудана Сила, чпи пайгъамбрарра вуди хьпаз дилигну, хъугъувалиин ижми хьуз дурариз кюмек апӏури, дурарин улихь кьаназ гъулхнийи. 
ACT.15.33	Душваъ сацӏиб гъузхъан, Ягьудайизна Силайиз ягъурлувал ккун дапӏну, дурар гьаъдарихьна кьяляхъ гъягъюз гъитру. [
ACT.15.34	]
ACT.15.35	Хъа Павелна Варнав Антиохияйиъ гъузру. Гизаф жарадарихъди дурари, душваъ аьгъювалар улупури, Агъайин гафнан Ужувлан хабар рабгъуру.
ACT.15.36	Сацӏиб вахтналан Павели Варнавдиз кӏуру:
ACT.15.36	– Гъач хъана ухьу, Агъайин Гаф гъарабгъу гьарсаб шагьриъ айи ихь гъардшариин улуркьну, дурар фици яшамиш шулаш, лигухьа.
ACT.15.37	Варнавдиз Марк кӏуру Югьанра чахъди гъадагъуз ккун шулу. 
ACT.15.38	Амма Павели, Памфилияйиъ чпихъан хътаку ва аьхиризкьан чпин ляхниъ иштирак дарши Марк кӏуру Югьан хъади дурушиш ужу шул, пну, фикир апӏуру.
ACT.15.39	Гьамци дурарин арайиъ гьюжат абхъру ва гьаци Павелна Варнав чиб-чпихьан жара шулу. Варнавди, Маркра гъадагъну, Киприз сирнав апӏуру. 
ACT.15.40	Павели, кӏуруш, Сила ктагъуру. Гъардшари думу, Агъайиина аманат дапӏну, рякъюъ тӏаъру. 
ACT.15.41	Думу, гъардшарин хъугъувал мюгькам апӏури, Сирияйиъ ва Киликияйиъ лицури гъахьну.
ACT.16.1	Дилин Павел Дервияйиз, хъасин Листрайиз гъюру. Душваъ Тимофей кӏуру сар ученик айи. Дугъан дада хъугънайи жугьуд дишагьли вуйи, хъа адаш грек вуйи. 
ACT.16.2	Листрайиъ ва Иконияйиъ айи гъардшар дугъкан ужуди улхури шуйи. 
ACT.16.3	Павелиз Тимофей чахъди рякъюъ учӏвну ккунди айи. Гьаддиз дугъу Тимофейин суннат гъапӏнийи. Мид’инди Павелиз душваъ айи жугьдариз хуш шлуб апӏуз ккунди айи, фицики дурариз варидариз Тимофейин адаш грек вуйиб аьгъяйи. 
ACT.16.4	Ва дурари, шагьрариан шагьрариз гъягъюри, хъугъвалиина гъафидариз Ерусалимдиъ вакилари ва хъугънайидарин аьхюдари адагъу къарар, дурар тамам апӏруганси, ктитури гъахьну. 
ACT.16.5	Гьамци хъугънайидар хъугъувалиъ мюгькам шули ва дурарин кьадар йигълан-йигъаз артухъ шули гъахьну.
ACT.16.6	Павел ва дугъахъди хъайидар Фригияна Галатия уьлкйириантина гъягъюру, амма Гирами Рюгьну дурарихьди Асия уьлкейиъ аьгъювалар улупуз гъитундар. 
ACT.16.7	Мисия уьлкейин сяргьятарихъна дуфну, дурариз Вифания юрдназ гъягъюз ккун шулу, амма Гирами Рюгьну дурариз манигъвал апӏуру. 
ACT.16.8	Гьамци, Мисияйиъ удручӏвди, дурар Троада шагьриз гъюру.
ACT.16.9	Йишвну Павелиз Македония уьлкейин касди, чан улихь дийигъну аьжайиб саягъниинди:
ACT.16.9	– Македонияйиз дуфну, учуз кюмек апӏин, – кӏури, миннат апӏуради рябкъюру.
ACT.16.10	Му гъябкъюбси, учу дишлади Македонияйиз гъягъюз кьатӏъ гъапӏунча, фицики Аллагьди дурариз Ужувлан хабар гъайибхай кӏура, пну, фикир гъапӏунча. 
ACT.16.11	Троадайиан гимийиъди рякъюъ учӏвну, дилин сифте Самофракия островдиина, хъайигъан Неапол шагьриз гъафунча.
ACT.16.12	Дилинра учу Римдиан гъафидар яшамиш шулайи Македонияйин сабпи пайнан Филипия шагьриз гъафича, ва душваъ садшвнуд йигъ гъабхьнийич. 
ACT.16.13	Султ йигъан шагьриан нирихъна удучӏвнийча. Душвахъ, аьдат вуйиси, гъудгнар апӏру хал хъайи. Гьадина уч духьнайи дишагьлийирихъди деъну, сюгьбатар апӏурайча. 
ACT.16.14	Душваъ Фиатир шагьриан вуйи багьа уьру парчайин алвер апӏру Лидия кӏуру сар дишагьлира айи. Думу гьякь вуйи Аллагьдихъ хъугънайир вуйи. Павелихъ хъпехъурайи вахтна, Агъайи дугъан юкӏв ачмиш апӏуру, ва думу Павелин гафарихъ хъугънийи. 
ACT.16.15	Думу ва дугъан вари хуландар штуан гъахьихъан, дугъу учкан тӏалаб апӏуру:
ACT.16.15	– Эгер учву узу дугъриданра Агъайихъ хъугънайир вуди гьисаб апӏураш, йиз хулаъ яшамиш йихьай.
ACT.16.15	Учура рази гъашича.
ACT.16.16	Саб ражари учу гъудгнар апӏру хулаз гъягъюрайиган, фал китуз шлу жин кайи ва фал китбиинди эйсйириз зурба хайир хурайи лукӏ риш алахъунчуз. 
ACT.16.17	Павелинна ич кьяляхъди гъюри, дугъу, гьамци кӏури, чӏигъар апӏури гъахьну:
ACT.16.17	– Му касар Варитӏанзаану Аллагьдин гъуллугъчйир ву! Дурари ухьуз уьрхивалихьна рякъ улупура!
ACT.16.18	Гьамци думу шуру гизаф йигъари кӏури гъахьну. Павелихьан аьх апӏуз дархьиди, шурахьинди илдицну, дугъак кайи фалин жиндиз кӏуру:
ACT.16.18	– Месигь Исайин ччвурнахъан увуз амур апӏураза: дугъ’ан удубчӏв!
ACT.16.18	Думу жинра дишлади шур’ан удубчӏвуру.
ACT.16.19	Хъа дугъан эйсйириз чпин хайир хътабтӏурайиб дябкъну, дурари, Павелна Сила дидисну, гужниинди базар али майдандиина гьякимарихьна гъахуру. 
ACT.16.20	Дурарихьна гъахидари кӏуру:
ACT.16.20	– Му касар жугьдар ву ва дурари ихь шагьриъ гъалабулугъ ипра. 
ACT.16.21	Дурари ухьу, римлуйири, кьабул вая тамам апӏуз лайикь дару аьдатар рагъура.
ACT.16.22	Халкьра Павелизна Силайиз къаршу шулу. Хъа гьякимари дурар, палтар илдитну, маргълихьди урччвуз буйругъ тувру. 
ACT.16.23	Дурар, гизаф дурччвну, дустагъдиъ итру, хъа дустагъчийиз дурар ижмишнаан гъаравликк уьрхюз буйругъ тувру. 
ACT.16.24	Мициб буйругъ гъадабгъу дустагъчийира дурар дустагъдиъ айи вартӏан айитӏ дустагъдиъ уржру ва дурарин ликар урхъар айи ацӏу кьулиъ ивну рукьарихьди йитӏуру.
ACT.16.25	Гьацӏишвар багахь шулади, Павелина Силайи, ккарагури, Аллагьдин адназ мяълийир апӏурайи. Дустагъдиъ айи дидиснайидар дурарихъ хъпехъурайи. 
ACT.16.26	Гьаму арайиъ сабпну жилар гьаци зарбди гъутӏурччвнийики, саки дустагъдин шибритӏарра ришвруси. Гьадму сяаьт вари раккнарра арццру ва вари дидиснайидариин али рукьарра алдахьуру. 
ACT.16.27	Нивкӏ’ан хъиргу дустагъдин гъаравулиз, вари раккнар арццнади дябкъну, ханжал уьчӏюбгъну учв йикӏуз ккун шулу, фицики дугъу, дидиснайидар гьергну пну, хиял гъапӏнийи. 
ACT.16.28	Хъа Павели: «Уву увуз хатӏа мапӏан, учу вари гьамшваъ имича», – пну, зарбди чӏигъ апӏуру.
ACT.16.29	Гъаравли, акв апӏруб хуз гъитну, Павелна Сила айи йишвазди архьру ва, гучӏбаан гукӏни духьну, думу дурарин улихь жил’ин дахъру. 
ACT.16.30	Хъасин гъаравулчийи, дурар чӏатна адаъну, кӏуру:
ACT.16.30	– Эй йиз худйир, узу уьрхбан бадали гьапӏну ккунду?
ACT.16.31	Дурари дугъаз жаваб туву:
ACT.16.31	– Агъа вуйи Месигь Исайихъ хъугъ, Аллагьди уву ва яв хуландар уьрхиди.
ACT.16.32	Хъасин дурари гъаравулчийиз ва дугъан хулаъ айидариз варидариз Агъайин Гафнакан аьгъювалар улупуру. 
ACT.16.33	Гъаравулчийи, дурар чан хулаз гъахи йишван, дурарин зийнар жикӏуру, хъасин дишлади думу ва дугъан хуландар штуан шулу. 
ACT.16.34	Чан хулаз гъахи Павелизна Силайиз дугъу хураг гьивнийи, хъа дугъу ва дугъан хуландари Аллагьдихъ хъугъбиин шадвал апӏури шулу.
ACT.16.35	Гвачӏин улубкьиган, шагьрин гьякимари:
ACT.16.35	– Дустагъ дапӏнайидар деетай, – пну, дустагъдиз чпин чархачйир гьаъру.
ACT.16.36	Дустагъдин гъаравулчийи мидкан Павелиз кӏуру:
ACT.16.36	– Гьякимари, узухьна учву деетри пну, адмийир гьаъна. Гьаци вуйиган, гьамус архаинвалиинди удучӏвну гъарахай.
ACT.16.37	Амма Павели дурариз кӏуру:
ACT.16.37	– Учу суд дарапӏди, Римдин ватандашар вуйибдизра дилигди, вари халкьдин улихь дурччвну, дустагъдиъ итнийи. Хъа гьамус жиниди деетурайин? Ваъ. Гъит чпи гъюри, чпи учу адаъри.
ACT.16.38	Чархачйири му гафар, гьякимарикна гъапиган, Павелна Сила Римдин ватандашар вуйиб гъеебхьиган, гьякимариз гучӏ шулу. 
ACT.16.39	Гьаддиз дурари, дуфну, Павелинна Силайин улихь чпилан хил алдабгъувал ккун апӏуру ва, дустагъдиан адаъну, дурарикан шагьриан удучӏвну гъягъюб тӏалаб апӏуру. 
ACT.16.40	Дурар, дустагъдиан удучӏвдар, Лидияйин хулаз гъюру. Душваъ гъардшарихъди дяркъну, дурарин юкӏвар аьшкьлу дапӏну, шагьриан рякъюъ учӏвру.
ACT.17.1	Амфипол ва Аполлония кӏуру шагьрариантина душну, Павелна Сила жугьдарин мист айи Фессалоникайиз гъюру. 
ACT.17.2	Павел, дина дуфну, чан аьдатниинди шубуд султ йигъан жугьдарихъди Бикӏбарикан улхуру. 
ACT.17.3	Дугъу, Месигь сифте дукӏну, хъасин чӏиви духьну ккунийи кӏури, мидкан гъаврикк ккаъри ва му усбат апӏури гъахьну. Дугъу кӏуру:
ACT.17.3	– Гьадму Месигь узу учвуз улупурайи Иса ву.
ACT.17.4	Дурарикан сакьюдар Аллагь кӏваъ уьрхру грекар ва хайлин адлу дишагьлийир хъугънийи ва Павелинна Силайин терефназ гъафнийи.
ACT.17.5	Хъа хъугъну адру жугьдари, хъюл’ан базариин али алчагъ адмийир уч дапӏну, гъварч шулу ва вари шагьрик гъал кипру. Халкьдин улихьна адаъбан бадали, дурари, Ясондин хулаз дуфну, Павелна Сила агуру. 
ACT.17.6	Дурар душваъ дидрихъди, Ясонна жара гъардшар шагьрин гьякимарихьна гъахуру. Халкьди гьамцдар чӏигъар апӏурайи:
ACT.17.6	– Вари дюн’яйиъ гъалабулугъ ипнайи гьаму касар гьамус гьаминара дуфна, – 
ACT.17.7	хъа Ясонди дурар чан хулаъ кьабул гъапӏну. – Дурар, Римдин паччагьтӏан хъана жара сар Иса паччагь а кӏури, Римдин паччагьдин гьюкмиз къаршу удучӏвура.
ACT.17.8	Мициб хабарну халкьдик ва шагьрин гьякимарик гъалабулугъ кипру. 
ACT.17.9	Дурари Ясон ва имбу хъугънайидар, чпи азад апӏбан бадали, пул тувуз мажбур апӏуру, ва хъасин дурар деетуру.
ACT.17.10	Гъардшари гьадму йишван дишла Павелна Сила Верия кӏуру шагьриз гьаъру. Дина гъафибси, дурар жугьдарин мистаз гъягъюру. 
ACT.17.11	Мушван адмийир Фессалоникайиндартӏан фикирлудар вуйи: дурари Агъайин Гаф лап аьшкьниинди кьабул гъапӏнийи. Павелина Силайи кӏурайиб гьякь вуш аьгъю апӏбан бадали, гьар йигъан Бикӏбар ахтармиш апӏури гъахьнийи. 
ACT.17.12	Натижайиъ жугьдарикан гизафдар, хъа гьацира хайлин грекар ва адлу дишагьлийирна жилар хъугъувалиина гъафнийи.
ACT.17.13	Фессалоникайин жугьдар, Павели Верияйиъра Аллагьдин Гаф рабгъурайиваликан аьгъю дубхьну, гьадина дуфну, халкьдик гъалабулугъ кипуз ва дугъ’ин алауз хъюгъру. 
ACT.17.14	Гьадмуган гъардшари тяди Павел гьюлин гъирагъдихъна гьаъру, хъа Силана Тимофей гьадушваъ гъузру. 
ACT.17.15	Павелихъди гъушдари думу Афинайизкьан гьаъру. Дилин хътакурайидарихь Силайизна Тимофейиз «Шлубкьан ухди узухьна гъачай», – кӏури, Павели дибикӏнайи кагъаз хьайи.
ACT.17.16	Силайизна Тимофейиз ккилигурайи Павелин рюгь убгури гъабхьну, гьаз гъапиш дугъаз шагьур идолари абцӏну гъябкънийи. 
ACT.17.17	Мидкан дугъу мистаъ жугьдарихъдина Аллагь кӏваъ айи грекарихъди ва гьар йигъан базар – майдандиин алахьурайидарихъди сюгьбатар апӏури гъахьну. 
ACT.17.18	Сакьюдар эпикурчйир ва стоикар вуйи философар дугъахъди гьюжатнаъ учӏвру. Дурарикан сакьюдари: «Му лягълягъиз фу пуз ккунди айкӏан?», тмундари: «Думу, рякъру гьялариан, яд аллагьарикан улупурайир вуйкӏан?» – кӏури шуйи. Дурари мици гьаддиз кӏурайи, гьаз гъапиш Павели Исайикан ва Думу чӏиви хьуваликан Ужувлан хабар рабгъурайи. 
ACT.17.19	Дурари Павел Ареопаг тепейиин уч шлу мажлисназ духну, дугъхьан гьерхру:
ACT.17.19	– Уву рагъурайи гьадму аьгъювалар фу вуш, учуз аьгъю апӏуз хай даршулин? 
ACT.17.20	Фицики ич ибарихъна саб аьжайиб хабар гъюра; гьаддиз учуз, му фу вуш, аьгъю дубхьну ккунди ачуз.
ACT.17.21	Афинайин агьалйирин ва душваъ яшамиш шулайи гъурабйирин пише чпин вахт, сюгьбатар апӏури вая гьар жюрейин цӏийишнар гьял апӏури, адапӏувал вуйи.
ACT.17.22	Павели, Ареопаг мажлисдин улихь дийигъну, гъапнийи:
ACT.17.22	– Афинайин агьалйир! Рябкъюразузки, учву гизаф идолар кьабул апӏурачва, 
ACT.17.23	фицики узу шагьриантина гъягъюрайиган ва ичв гирами йишвариз лигурайиган, «Мялум дару аллагьдиз» кӏури дибикӏнайи гъурбан апӏру йишвра гъябкъюнзуз. Магьа учву, Учв фуж вушра аьгъдарди, икрам апӏурайи Аллагь, узу учвуз ачмиш апӏурайи Гьадму Аллагь ву.
ACT.17.24	Дюн’я ва дидиъ айикьандар вари яратмиш гъапӏу Гьадму Аллагь заваринна жиларин Агъа хьпаз лигну, Думу инсанарин хилариинди гъапӏу дараматариъ яшамиш шуладар. 
ACT.17.25	Дугъаз инсанарин хилариинди апӏурайи кюмек ккундар, гьаз гъапиш Дугъаз гьич фтинкӏа игьтияж адар. Дугъу чав инсанариз гьарсаб тувра: уьмурра, нефесра ва гьаци вари миди вуйи ужувларра. 
ACT.17.26	Аллагьди сифте сар кас, хъа дугълантина дюн’яйин вари инсаният арайиз гъабхну. Дурар яшамиш шлу вахтар ва йишвар улупну. 
ACT.17.27	Аллагьдин метлеб халкьари Учв агуб вуйи. Мумкин ву, дурар Дугъахьна рукьузра, дурари Думу агузра. Думу ухькан гьарурин багахь хьа. 
ACT.17.28	Фицики ухьу Гьадгъуинди яшамиш шули, лицури ва нефес хътабгъури ахьа. Ичв шаирарикан сасдари гъаписи: «Ухьу Дугъан веледар вухьа».
ACT.17.29	Гьаци вуйиган, ухьу Аллагьдин веледар вуди, Аллагь гъизилиз, арсраз вая гъвандиз, инсандин устадвалиинди ва хиялниинди яратмиш дапӏнайи суратназ ухшар ву пну, фикир дапӏну ккундар. 
ACT.17.30	Аллагьди ихь аьгъдруваларин вахт ихь тахсир вуди гьисаб апӏурадар, хъа гьамус Дугъу варишвариъ вари адмийириз чпин тахсрар гардандиъ дисуб амур апӏура. 
ACT.17.31	Фицики Дугъу вари дюн’яйин гьякьди суд апӏру йигъ улупна. Чав улупнайи Инсанди гьадму суд апӏиди. Аллагьди, Думу, гъачӏихъан, чӏиви дапӏну, варидариз шагьидвал тувну.
ACT.17.32	Гъачӏихъан чӏиви хьубкан деебхьну, дурарикан бязидар: «Мидкан хъа ражари ктибтара» пну, кялхъюз хъюгъру. 
ACT.17.33	Гьаци вуйиган, Павел дурарихьан гьудучӏвну гъягъюру. 
ACT.17.34	Хъа сакьюдари, дугъахъ хъугъну, дугъан тереф бисуру. Дурарин арайиъ Дионисий кӏуру Ареопаг мажлисдин иштиракчи, Дамар кӏуру дишагьли ва хъана жарадарра айи.
ACT.18.1	Дидхъан Павел, Афинайиан удучӏвну, Коринфдиз гъюру. 
ACT.18.2	Душваъ дугъаз Понт юрднаан вуйи Акила кӏуру сар жугьуд дихъуру. Думу чан шив Прискилайихъди Италияйиан удучӏвну дуфнайир вуйи, фицики Римдин паччагь Клавдийи вари жугьдариз Римдиан удучӏвну гъягъюз буйругъ дебккнайи. Павел дурариин улуркьуз гъафнийи. 
ACT.18.3	Дурари чадрар дирхурайиб, яна Павели чав улихьди апӏури гъаши кеспи апӏурайиб, аьгъю гъабшиган, дурарихъди гъузну, лихуз хъюгъру. 
ACT.18.4	Гьар султ йигъан дугъу мистаъ, жугьдарна грекар хъугъувалиина хури, аьгъювалар улупури гъахьну.
ACT.18.5	Силана Тимофей Македонияйиан гъафиган, Павели чан вари вахт жугьдариз Иса Месигь вуйивал улупбаз харж апӏури гъахьну. 
ACT.18.6	Дурари, мид’ин рази даршули, дугъаз люкьнар апӏури гъахьну, хъа дугъу чан ликарик кайи бишируг гьадму адмийириина кутӏубччвну, гъапи:
ACT.18.6	– Учву ичв уьмрин тахсиркрар хьидичва. Ичв кӏул’ина гъюрубдин узу жаваб тувидарза. Гьамус узу жугьуд дарударихьна гъягъюраза.
ACT.18.7	Хъа думу удучӏвну, мистан гъвалахъ хъайи, Аллагь кӏваъ уьрхюрайи Юст кӏуру касдин хулаз гъюру. 
ACT.18.8	Мистан аьхюр вуйи Криспдира, чан вари хизандихъди, Агъайиина хъугъувал гъабхнийи. Гьацира Павелихъ хъпехъу коринфлуйирикан гизафдари, хъугъувалиина дуфну, чпи штуан апӏуз гъитру.
ACT.18.9	Сад йишван Агъайи аьжайиб рябкъбаъ Павелиз гъапну:
ACT.18.9	– Гучӏ мапӏан! Адмийирихъди улхбар давам апӏин ва меккебехъан. 
ACT.18.10	Фицики Узу увухъди хъаза ва гьич сарихьанра увуз писвал апӏуз хьибдар, гьаз гъапиш му шагьриъ Йиз адмийир гизаф айиз.
ACT.18.11	Павел душваъ, агьалйириз Аллагьдин Гаф улупури, йисна гьацӏаъ гъузру.
ACT.18.12	Гьадму вахтна Ахая уьлкейин гьякимдар Галлион вуйи. Магьа жугьдар сатӏиди Павелиин алархьуру ва думу суддиз хуру. Дурари гьамци кӏуйи:
ACT.18.13	– Гьаму касди адмийириз, Къанундин къайдйирихъди дарди, Аллагьдиз икрам апӏуз улупура.
ACT.18.14	Павели ушв абццайизра, Галлионди жугьдариз кӏуру:
ACT.18.14	– Эгер саб чӏуру ляхин вая хатӏа дубхьнайиш, узуз учвухъ, жугьдарихъ, хъпехъуз себеб шуйзуз. 
ACT.18.15	Хъа ляхин ялгъуз гъапи гафариъна, ччвурариъна, ичв къанунариъ аш, му месэла учву гьял апӏинай. Узуз му ляхнин диванбеги хьуз ккундарзуз.
ACT.18.16	Гьамци дупну, дугъу дурар диванханайиан утӏурккуру. 
ACT.18.17	Варидари, мистан аьхюну малла Сосфен дидисну, думу диванханайин улихь урччвуз хъюгъру, хъа мидкан Галлиондиз гьич вижнара ктайи.
ACT.18.18	Коринфдиъ хъана хайлин йигъари гъузу Павели, гъардшар душваъ гъитну, Акилана Прискилла хъади Сирияйиз сирнав апӏуру. Кенхерея портнаъ Павели, чав Аллагьдиз Гаф тувиганси, чан кӏул алдапӏуру. 
ACT.18.19	Дурар Эфесдиз гъафиган, Павели Прискилана Акила душваъ гъитну, учв жугьдарихъди сюгьбатар апӏбан бадали, мистаз гъюру. 
ACT.18.20	Дурари дугъкан чпихъди шлубкьан кьаназ гъузуб тӏалаб апӏуру, хъа Павел рази гъахьундайи. 
ACT.18.21	Удучӏвну гъягъруган, «Эгер Аллагьди амур гъапӏиш, узу учвухьна хъадакну гъидиза», – пну, Павел Эфесдиан, баркаллагь дупну, гъягъюру.
ACT.18.22	Къайсарияйиъ гимийиан эдеъну, думу Ерусалимдиз рякъюъ учӏвру ва, дина гъафири, душван хъугънайидар тебрик апӏуру, хъасин Антиохияйиз гъягъюру. 
ACT.18.23	Душваъ сацӏиб вахтна гъузбалан кьяляхъ, дугъу чан рякъ давам апӏуру ва, Галатияйиъна Фригияйиъ шагьриан шагьриз гъягъюри, душвариъ вари ученикарин хъугъувал мюгькам апӏури гъахьну.
ACT.18.24	Душваъ Аполлос кӏуру Александрия шагьриан вуйи Бикӏбарин гъаври айи ва ушвниъ ужуб чӏал айи жугьуджви айи. Думу сабан Эфесдиз гъафнийи. 
ACT.18.25	Думу Агъайин рякъярин гьякьнаан гъаврикк ккайи кас вуйи. Анжагъ Ягь’яйи штуан апӏбакантӏан деебхьнадашра, дугъу Исайин гьякьнаан аьшкьлуди ва дюзди аьгъювалар улупури шуйи. 
ACT.18.26	Мидкан дугъу мистаъ дирбашди улхуз хъюгъру. Хъа Прискилайина Акилайи, дугъан гафар гъеерхьиган, думу чпин хулаз духну, Аллагьдин рякъюн гьякьнаан хъанара дишди гъаврикк ккаъру. 
ACT.18.27	Хъа дугъаз Ахаяйиз гъягъюз ккун гъабшиган, гъардшари, дугъаз ягъур ибшри дупну, душван ученикариз, думу кьабул апӏри, пну, кагъазра бикӏуру. Аполлос дина гъафиган, Аллагьдин ужувналан хъугъдариз дугъу аьхю кюмекар апӏуру. 
ACT.18.28	Иса Месигь вуйивал Бикӏбариинди улупури, дугъу вари халкьдин улихь жугьдар дюз дарувал ужуди улупуйи.
ACT.19.1	Аполлос Коринфдиъ айи вахтна Павел, жюрбежюр йишвариантина душну, Эфесдиз ктахъуру. Душваъ дугъаз сакьюдар ученикар алахьуру. 
ACT.19.2	Дугъу дурарихьан гьерхру:
ACT.19.2	– Хъугъувалиина гъафиган, учву Гирами Рюгь кьабул гъапӏунчва?
ACT.19.2	Дурари дугъаз:
ACT.19.2	– Учуз Гирами Рюгьнакан гьич гъеебхьнукьан дарчуз, – пну, жаваб тувру.
ACT.19.3	Павели дурариз:
ACT.19.3	– Учву шлин штуан апӏувал кьабул гъапӏунчва? – пну, гьерхру.
ACT.19.3	Дурари:
ACT.19.3	– Ягь’яйин штуан апӏувал, – пну, жаваб тувру.
ACT.19.4	Павели кӏуру:
ACT.19.4	– Ягь’яйин штуан апӏувал тахсрар гардандиъ дисбан бадали апӏурайиб вуйи. Дугъу инсанариз чан кьяляхъди Гъюз Ккайирихъ, яна Исайихъ, хъугъуз дих апӏури гъахьну.
ACT.19.5	Ягь’яйин ученикариз мидкан гъеебхьиган, дурар Агъа Исайин ччвурнахъан штуан шулу. 
ACT.19.6	Хъа Павели дурариин хилар иливиган, дурариина Гирами Рюгь гъафнийи ва дурар, жа-жара чӏалариинди улхури, пайгъамбарвалин гафар пуз хъюгъру. 
ACT.19.7	Дурар вари йицӏикьюр касдихьнакьан вуйи.
ACT.19.8	Павели, мистаз гъягъюри, шубуб вазлин арайиъ, жугьдарихъди сюгьбатар гъахури, Аллагьдин Паччагьлугъ айивал тасдикь апӏури, хъуркьувалиинди аьгъювалар улупуйи. 
ACT.19.9	Хъа дурарикан сакьюдар хъугъбаккан кӏул ккадабгъури, халкьдин улихь Агъайин рякъярикан чӏуруди улхури гъахьну. Гьаддиз Павел дурарихьан гьудучӏвну гъюру ва, чахъди ученикар гъадагъну, Тиран кӏуру касдин мектебдиъ гьар йигъан сюгьбатар гъахуру. 
ACT.19.10	Гьамци кьюд йис гъябгъюру ва вари жугьдаризна Асияйиъ яшамиш шулайи грекариз Агъа Исайин Ужувлан хабарнакан гъеебхьнийи.
ACT.19.11	Аллагьди Павелин хилариинди гизаф аьламатар улупури гъахьну, 
ACT.19.12	гьаддиз дугъан хил кубкӏу ягълухъар, ккурттарра кмиди, аьзарлуйир сагъ апӏбан бадали, ишлетмиш апӏуйи ва дурар сагъра шуйи. Дурариан гьацира жинарра удучӏвуйи.
ACT.19.13	Шагьриан шагьриз гъягъюри, жинар утӏурккурайи бязи жугьдарин сюгьюрчйирра кмиди, жинар кайидариз гьамци кӏури, Исайин ччвур бисуз чалишмиш шули гъахьну:
ACT.19.13	– Увуз Чан гаф Павели улупурайи Исайин ччвурниинди амур апӏураза: удубчӏв гьаму касдиан.
ACT.19.14	Мурар жугьдарин аьхюну малла Скевайин ургур бай вуйи. 
ACT.19.15	Хъа сабан жинди дурариз:
ACT.19.15	– Иса аьгъюр вузуз, Павелра аьгъязуз, хъа учву фужар вучва? – кӏуру.
ACT.19.16	Ва гьадмуган жин кайи гьадму кас дурариин алархьуру ва дугъу дурар урччвуру. Дурариин али палтар гъячӏяргънийи, ва дурар гьадму хул’ан гъяцӏалди ва зийнар духьну утӏурччвнийи.
ACT.19.17	Хъа мидкан Эфесдиъ яшамиш шулайи вари жугьдаризна грекариз аьгъю шулу, ва дурарик гучӏ кабхъру, ва Агъа Исайин ччвурназ хъанара артухъ гьюрмат апӏуз хъюгъру. 
ACT.19.18	Хъугъувалиина гъафидарикан гизафдари, Павелихьна дуфну, чпи гъапӏу гунагь ляхнар ачухъ апӏуйи ва гардандиъ дисуйи. 
ACT.19.19	Хъа сюгьюрчйир-фалчйирикан гизафдари, чпин китабар уч дапӏну, варидарин улихь ургуру. Гъургдарин кьимат гьисаб гъапӏиган, 50 агъзур арсран манатдихьна удубчӏвнийи.
ACT.19.20	Гьамци Агъайин Гаф яркьуди рабгъуйи ва кьувватнаъ убчӏвуйи.
ACT.19.21	Вари гьаму гьядисйир гъашихъан, Павели Македонияйиан ва Ахаяйиантина Ерусалимдиз гъягъюз кьатӏъ гъапӏнийи. Дугъу: «Душваъ сабцӏиб вахтназ гъузну, хъасин узу Римра дябкъну ккунду», – гъапнийи. 
ACT.19.22	Чан кюмекчйирикан кьюр кас – Тимофейна Эраст – Македонияйиз гьаъну, думу саб кьадар вахтназ Асияйиъ гъузнийи.
ACT.19.23	Гьадму вахтна Агъайин Гафназ гизафдар къаршу гъудужвнийи. 
ACT.19.24	Эфесдиъ Димитрий кӏуру сар арсран уста яшамиш шулайи. Дугъу арсракан Артемида-аллагьдин бицӏи хулар дапӏну масу тувуйи. Му кеспи кайи устйири аьхю пулар гъазанмиш апӏури шуйи. 
ACT.19.25	Димитрийи дурарна жара кеспйир кайи устйир уч дапӏну, дурариз кӏуру:
ACT.19.25	– Эй дустар, учвуз аьгъячвузки, ихь кеспийи ухьуз ужуб хайир хура. 
ACT.19.26	Мидихъди сабси учвуз рябкъюрачвузки ва ебхьурачвузки, гьадму Павел кӏурури, инсандин хилариинди гъапӏдар аллагьар дар, кӏури, неинки Эфесдиъ, хъа вари Асияйиъ айи адмийир рякъ’ан адаура ва инсанар гьаддихъ хъугъуз гъитра. 
ACT.19.27	Хъа миди ухь’ина бала хура, неинки ихь пише зат имдарди ккадабхъбиинди, хъа гьацира зурба вуйи Артемида-идолин дараматдин саб жюрейинна мяна гъубзидар. Вари Асияйи ва вари дюн’яйи икрам апӏурайи Артемидайин адлувал дубгди.
ACT.19.28	Му гафар гъеерхьиган, хъюлу ацӏну, дурари: «Эфесдин Артемида зурба ву!» – кӏури, чӏигъар апӏуз хъюгъру. 
ACT.19.29	Шагьриъра бегьем гъалабулугъ абхъру. Павелин юлдшар Гай ва Аристарх кӏуру кьюр Македонияйин агьалйирра хъади, тамашйир улупрушвахьна вари гъажаргънийи. 
ACT.19.30	Павелиз, душваз дуфну, уч духьнайи халкьдин улихьна удучӏвуз ккун гъабхьнийи, хъа ученикари гъитундайи. 
ACT.19.31	Дугъан дустар вуйи му вилаятдин сакьюдар гьякимдрари, дина дурушуб тӏалаб апӏури, дугъахьна адмийир гьаънийи.
ACT.19.32	Му арайиъ уч духьнайидари, саб къайда адарди, гьарури саб кӏури, чӏигъар апӏуйи. Дурарикан гизафдариз, чпи гьаз уч духьнаш, аьгъдайи. 
ACT.19.33	Сакьюдари вари тахсрар сар Александр кӏуру касдиин алаънийи, ва жугьдари думу улихьна удучӏвуз гъитнийи. Хилин ишара дапӏну, дугъаз халкь аьгьвалатнан гъаврикк ккауз ккун гъабши. 
ACT.19.34	Хъа думу жугьуд вуйивал аьгъю гъабшиган, варидари сабхилди чӏигъар гъапӏнийи: «Эфесдин Артемида зурба ву!» ва му гафар текрар апӏури дурарин кьюб сяаьткьан гъабхьнийи. 
ACT.19.35	Шагьрин къайдйир дерккрури, халкь сикин дапӏну, кӏуру:
ACT.19.35	– Эфесдин агьалйир! Эфес зурба вуйи Артемидайин дарамат ва зав’ан абхъу гирами гъван уьрхюрайи шагьур вуйивал шлиз аьгъдар? 
ACT.19.36	Му ляхин шаксуз вуйиган, учву архаин духьну ккун, апӏру ляхин фагьумсузди апӏуз хай даршул. 
ACT.19.37	Хъа учву мина дараматдин фукӏа жин дарапӏдар ва ихь Артемида-аллагьдиз чӏуру гафар дарпидар духначва. 
ACT.19.38	Эгер Димитрийинна дугъахъ хъайи устйирин дурарихьна аьрз аш, мидиз ухьухь диванханйирна диванбегйир ахьуз: гъит дурари сар-сариина гьадина аьрз апӏри. 
ACT.19.39	Эгер дурарихьан жара гьерхруб аш, думу аьдати саягъниинди мажлисди гьял апӏиди. 
ACT.19.40	Даршиш гъи гъабшибдин кӏуллан гъалабулугъ гъитӏибккну, ухьу тахсиркрар апӏбан хатӏавал а. Мициб гъалабулугъ ипбан бадали саб багьнара адархьуз.
ACT.19.41	Гьамци дупну, дугъу халкь алдагъуз гъитру.
ACT.20.1	Гъалмагълар яваш гъашиган, Павел, ученикариз дих дапӏну, дурариз кюмекнан гафар ва баркаллагь дупну, Македонияйиз рякъюъ учӏвру. 
ACT.20.2	Македонияйин ругарилан гъягъруган, дугъу хъугънайидариз хайлин кюмекнан гафар гъапнийи. Хъасин думу Грецияйиз гъюру. 
ACT.20.3	Душваъ думу шубуб вазли гъузру. Думу душв’ан Сирияйиз сирнав апӏуз гьязур шулайи арайиъ, жугьдариз думу йикӏуз ккун шулу. Гьаддиз Сирияйиз Македонияйиантина гъягъюз дугъу кьатӏъ апӏуру. 
ACT.20.4	Дугъахъди Верияйиан вуйи Пирин бай Сосипатр, Фессалоникайиан вуйи Аристархна Секунд, Дервияйиан вуйи Гай, Тимофей ва Асияйиан вуйи Тихикна Трофим хъади шулу. 
ACT.20.5	Дурар, улихьди душну, учуз Троадайиъ ккилигури гъузру. 
ACT.20.6	Хъа учу Пасхайин Лавшарин машквран йигъарихъан Филипияйиан гимийиъди гъушнийча ва хьуд йигълан дурарихъди Троадайиъ сатӏи гъахьнийча. Душваъра саб гьяфтайиъ имича.
ACT.20.7	Элгьет йигъан, ученикар уьл ипӏуз уч гъашиган, Павели дурарихъди сюгьбатар гъахуйи. Хъайигъан гимийиъди рякъюъ учӏвуз ният ади, думу дурарихъди гьацӏишваризкьан сюгьбат давам апӏури гъузру. 
ACT.20.8	Учу деънайи зиин хулаъ гизаф чирагъар кархьнайи. 
ACT.20.9	Павели аьгъювалар улупури имиди, улдаригъ деънайи Евтих кӏуру живан дерин нивкӏуз гъягъюру. Ва, нивкӏуъ айир, шубубпи мертебайиансина ахъру. Хъа думу за гъапӏиган, лигуруш, дукӏнайи. 
ACT.20.10	Павели, исина кудучӏвну, дугъаз дилигну, хабахъна гъадагъуру ва кӏуру: «Пашман махьанай, дугъ’ин жан илмиди», – кӏуру. 
ACT.20.11	Хъа думу, зиина удучӏвну, уьл гьудубтӏну, дипӏну, лап кьаназ, гвачӏиндизкьан учухъди сюгьбатнаъ шулу. Хъасин думу удучӏвну гъягъюру. 
ACT.20.12	Гьадму вахтна жигьил бай хулаз чӏивиди хуру, ва мид’ин вари гизаф рази гъахьнийи.
ACT.20.13	Учу улихьди гимийиъди, Павел дидиъ итузра ккади, Асс шагьриз сирнав гъапӏунча. Дугъаз Ассдиз яягъди гъягъюз ккунди, дугъу гьациб буйругъ тувнийчуз. 
ACT.20.14	Думу учуз Ассдиъ алахъиган, думура гимийиъ итну, Митилена шагьриз гъафунча. 
ACT.20.15	Хъайигъан, дилин сирнав апӏури, Хиос островдихьан ярхла дарди гими дебккча. Хъайигъан Сомос островдиинра улуркьну, сад йигълан Милит шагьриз гъафича.
ACT.20.16	Асияйиъ энгел дархьбан бадали, Павели Эфесдиз дурушуз кьаст апӏуру, гьаз гъапиш думу Ерусалимдиз, эгер удукьуруш, Хьуцӏударин машквар улубкьайиз хъуркьуз гьялакди вуйи.
ACT.20.17	Милитдиан дугъу, Эфесдин хъугънайидарин аьхюдар гъюри пну, дина адми гьаъру. 
ACT.20.18	Хъа гъафиган, дурариз кӏуру:
ACT.20.18	– Узу Асияйиз гъафи йигъхъанмина вари вахтна учвухъди хъайивал аьгъячвуз. 
ACT.20.19	Жугьдари уз’ина гъахи писвалариз дилигди, узу, дамагъар ктарди ва уларилан нивгъ рубзури, Агъайиз гъуллугъ апӏури гъахьунза. 
ACT.20.20	Узу вари халкьдин улихь ва ичв хулариъ уж’вал хру варибдикан учвуз аьгъювалар улупури гъахьунза. 
ACT.20.21	Жугьдаризна грекариз узу Аллагьдин улихь тахсрар гардандиъ дисувалин ва ихь Агъа Исайихъ хъугъвалин жавабдарвалиинди шагьидвал гъапӏунза. 
ACT.20.22	Хъа гьамус, Гирами Рюгьнан амриз мютӏюгъ шули, узу Ерусалимдиз душну ккунду. Хъа душваъ йиз кӏул’ина фу гъюрушра, аьгъдарзуз. 
ACT.20.23	Ялгъуз саб аьгъязуз, Ерусалимдиъ узуз аьзабарна дустгъар ккилигура, Гирами Рюгьну дидкан узуз гьар шагьриъ хабар тувра. 
ACT.20.24	Хъа узу бадали йиз уьмур гьяйиф дарзуз, йиз метлеб узу Агъа Исайихьан кьабул гъапӏу гъуллугъ тамам апӏуб ва жавабдарвалиинди инсанарин улихь Аллагьдихьан вуйи багъиш’валикан Ужувлан хабарнан шагьидвал апӏуб вуйиз. 
ACT.20.25	Ва хъана аьгъязуз, узу ичв арайиъ Аьршарин Паччагьлугъдикан аьгъювалар улупури, сарун рякъидарчвуз. 
ACT.20.26	Гьацира учвуз гъи кӏураза, учвкан фуж пуч гъашиш, дидин тахсиркар узу хьидарза, 
ACT.20.27	фицики узу, учвхьан гьич фукӏара гьитӏитӏибкӏди, Аллагьдин ниятарикан аьгъювалар улупури гъахьунза.
ACT.20.28	Ичв ва вари хъугънайидарин гъанаъ йихьай. Исайи Чан ифдиинди гъазанмиш дапӏну, Аллагьдихъ хъугънайидарин ва учв’ина Гирами Рюгьну аманат гъапӏдарин гъайгъу зигай. 
ACT.20.29	Узуз аьгъязуз, узу учвхьан гъушиган, яман жанаврар дуфну, дурари сюрйириз инсаф апӏидар.
ACT.20.30	Ичв арайиъра гьацдар адмийир хьидики, дурари, ученикар чпихъинди илтӏикӏуз, нягьякьвалихъинди улхиди. 
ACT.20.31	Гьаддиз ихтиятди гъузай. Узу шубуд йисан йишвди-йигъди, уларилан нивгъ рубзури, ккарагури, учвуз мидкан аьгъювалар улупури гъахьунза. Му вари кӏваин гъибтай. 
ACT.20.32	Гьамус, гъардшар, учву Аллагьдиина ва Дугъан хайирнан Гафниина аманат апӏуразачву. Дугъхьан учву хъугъувалиин мюгькам апӏуз ва Чан ужувлакк ккайидарихъди учвузра ирс тувуз удукьуру. 
ACT.20.33	Узу учвухъди хъайиган, саринна я арс, я гъизил, я багьа палат ккун гъапӏундарза. 
ACT.20.34	Учвуз ужуди аьгъячвуз, йиз ва узухъди хъайидарин игьтияжар гьуркӏуз гьаму йиз хилар кюмек гъахьнийиз. 
ACT.20.35	Уз’ан удукьруси учвуз улупунза, узуси зегьмет зигури, саилариз кюмек апӏури, учвура духьну ккунду. Агъа Исайин гафар кӏваин апӏинай, фицики Дугъу Чав дупна: «Гъадабгъубтӏан тувуб хушбахтаварвал ву».
ACT.20.36	Гьамци дупну, думу, кьамкьариина ис духьну, варидарихъди ккарагуру. 
ACT.20.37	Варидари, ишури, дугълан хабар алдагъури, макар апӏуйи, 
ACT.20.38	фицики дурар гизаф пашман духьнайи, иллагьки дугъан: «Сарун узу учвуз рякъидарчвуз», кӏуру гафариин. Хъасин дурари думу гимийихьна рякъюъ тӏаънийи.
ACT.21.1	Дурарихьан жара духьну, учу гимийиъди дишди Кос, хъайигъан Родос кӏуру островариина, хъа дилин Патара шагьриз гъафнийча. 
ACT.21.2	Финикияйиз гъябгъру гими дабгну, дидиъ эъну, рякъюъ учӏвча. 
ACT.21.3	Киприн кафари терефнахъантина душну, учу Сирияйиз гъафича ва Тир шагьриъ дергча, фицики душваъ гимийиан гъагъар адагъну ккундийи. 
ACT.21.4	Душваъ учуз ученикар гъидихъчуз ва дурарихъди саб гьяфта адапӏча. Гирами Рюгьнан амриинди дурари Павелиз, Ерусалимдиз мягъян, кӏури гъахьну. 
ACT.21.5	Ич душваъ шлу вахт ккудубкӏиган, учу дилин удучӏвну, ич рякъ давам гъапӏча. Ученикари, чпин хпарна веледар хъади, учу шагьриантина рякъюъ тӏаънийи, хъа гьюлин гъирагъдихъна гъафиган, учу кьамкьариина ис духьну, ккарагнийча.
ACT.21.6	Дурарикан гьарурихъди, баркаллагь дупну, учу гимийиз за гъашича, хъа дурар чпин хулариз хътаку.
ACT.21.7	Учу, рякъ давам апӏури, Тириан Птолемаида шагьриз гъафича ва душваъ гъардшар тебрик дапӏну гъафи йигъ гьадрарихъди адапӏча. 
ACT.21.8	Хъайигъан рякъюъ учӏвну, учу Къайсарияйиз гъафича ва Ерусалимди кадагънайи ургур гъардшикан сар вуйи Ужувлан хабар рабгъру Филипдин хулаъ дергча. 
ACT.21.9	Дугъаз швуваз душну адру, пайгъамбарвалин гафар кайи юкьур риш айи. 
ACT.21.10	Учу душваъ сакьюдар йигъар адаъхъан, дина Ягьудияйиан Агав кӏуру пайгъамбар гъафнийи. 
ACT.21.11	Учухьна дуфну, дугъу, Павелин чӏул гъадабгъну, дидихъди чан ликарна хилар йитӏну, гъапнийи:
ACT.21.11	– Гирами Рюгьну гьамци дупна: «Ерусалимдин жугьдари му чӏулин эйси магьа гьамци йитӏиди ва аллагьсузарин хилиз тувди».
ACT.21.12	Му гафар гъеерхьиган, учу ва душваъ айи адмийир вари Павелиз, Ерусалимдиз мягъян кӏури, ккарагуз хъюгъча. 
ACT.21.13	Гьадмуган Павели жаваб тувру:
ACT.21.13	– Учву гьапӏрачва? Гьаз, ишури, йиз юкӏв дар апӏурачва? Узу, йитӏуб гъубзри, хъа гьацира Агъа Исайин ччвурнахъ Ерусалимдиъ йикӏузра гьязур вуза.
ACT.21.14	Думу, учу кӏурайибдихъинди илтӏикӏуз дархьиган, «Гъит Агъайин амур ибшри», – пну, гъитча.
ACT.21.15	Гьадму йигъарихъан гьязур духьну Ерусалимдиз гъушча. 
ACT.21.16	Къайсарияйиан сакьюдар ученикарра учухъди гъафнийи. Дурари учу ухдихъанмина ученик вуйи кипржви Мнасондихьна хъади гъафнийи. Учу гьадгъахь дергча. 
ACT.21.17	Ерусалимдиз гъафиган, гъардшари учу хушниинди кьабул гъапӏнийи. 
ACT.21.18	Хъайигъан Павел учухъди Якьубдин хулаз гъафнийи. Душваъ вари хъугънайидарин аьхюдар уч духьнайи. 
ACT.21.19	Павели, дурариз салам тувну, жугьуд дарударин арайиъ Аллагьди чан хилариинди гъапӏу вари ляхнарикан хъайи-хъайиси ктибтуру. 
ACT.21.20	Мидкан гъеебхьиган, дурари Аллагьдин ад апӏуру ва Павелиз кӏуру:
ACT.21.20	– Гъардаш, увуз хъугъувалиина дуфнайи швнуд-сад агъзур жугьуд гъяркъюнвуз, амма дурар вари Къанун уьбхбан ижми терефкрарди ими. 
ACT.21.21	Уву жугьуд дарударин арайиъ айи вари жугьдариз, дурари ихь аьдатар дюрюхри, веледарин суннат дарапӏри, Мусайин къанунар кӏули дурухри пну, аьгъювалар тувра, кӏури, дурариз увкан деебхьна. 
ACT.21.22	Гьаци вуйиган ухьу гьапӏхьа. Дурариз, икибаштӏан, уву гъюбкан ебхьиди. 
ACT.21.23	Гьаддиз учу кӏуруб апӏин: ич арайиъ Аллагьдиз ху дапӏнайи юкьур кас а. 
ACT.21.24	Дурарихъди душну, марцц хьпан аьдат тамам апӏин. Дурарихьан чпин кӏулар ултӏукъуз шлуганси, дурари гъапӏу харжарин пул уву тув. Гьадмуган варидариз увкан кӏурайиб гьякь дарувал ва увура къанундиз мютӏюгъ шулайивал аьгъю хьибди.
ACT.21.25	Хъугъувалиина гъафи жугьуд дарударикан гъулхиш, дурариз учу, идолариз гъурбан гъапӏу йикк, бугъмишди гъабкӏибдин йикк дирипӏри, ифи дурубхъри ва кьяппавал дарапӏри пну, кагъаз хътапӏунча.
ACT.21.26	Гьамци хъайигъан Павели, гьаму касар чахъди хъади душну, марцц хьпан аьдат тамам апӏуру. Хъасин, марцц хьпан йигъар фила ккудуркӏуруш ва дурарикан гьарурихъанди гъурбнар фила апӏуруш, аьгъю апӏбан бадали, Аллагьдин хулаз гъюру.
ACT.21.27	Аьдатниинди дерккнайи ургуд йигъ улдубчӏвиган, Асияйиан вуйи жугьдариз думу Аллагьдин хулаъ ади рякъюру. Дурари халкьдик гъалабулугъ кипру ва, гьамци чӏигъар апӏури, думу дисуру:
ACT.21.28	– Израилин агьалйир! Кюмекназ гъачай! Му жви инсанар къанундиз, ихь халкьдиз ва ихь Аллагьдин хулаз къаршу вуди дих апӏурайи кас ву. Мидихьна мугъу, Аллагьдин хулаз грекарра хъади дуфну, ихь гирами йишв чиркин гъапӏну.
ACT.21.29	Дурариз, улихь йигъари шагьриъ дугъахъ Эфесдиан вуйи Трофим хъади гъяркъган, Павели думура Аллагьдин хулаз хъади дуфнайиси гьибгънайи.
ACT.21.30	Шагьриъ гъалабулугъ абхъру, варишварихъанди адмийир, жаргъури дуфну, уч хьуз хъюгъру. Дурари Павел, дидисну, гужназ Аллагьдин хул’ан адагъуру ва дишла раккнар хъяркьру. 
ACT.21.31	Дурариз Павел йикӏуз ккун гъабхьиган, кьушмарин аьхюрихьна, вари Ерусалимдик гъал кабхъна пну, хабар гъябгъюру. 
ACT.21.32	Дугъу, эскрарна юзбашйир гъадагъну, гьадина гьяракат апӏуру. Аьхюрна эскрар гъяркъиган, дурари Павел урччвувал дебккру. 
ACT.21.33	Гьадмуган аьхюри, дуфну, думу дидисну, кьюриз думу зунжрари йитӏуз буйругъ тувру ва гьерхру:
ACT.21.33	– Му фуж ву? Мугъу фу гъапӏну?
ACT.21.34	Халкьдин арайиан сари саб, тмунури саб кӏури, чӏигъар апӏурайи. Дурарин гъугънагъян гъаври ахъуз даршиган, аьхюри Павел эскрарин йишваз гъахуз гъитру. 
ACT.21.35	Павел умбрарихьна гъахиган, эскрари гьадлантина думу хилариинди гъахуру, гьаз гъапиш халкьдин гъварчну думу парчйир апӏуб мумкин вуйи. 
ACT.21.36	Дурари, дугъахъ хъергну:
ACT.21.36	– Думу йивну йикӏай! – кӏури, чӏигъар апӏурайи.
ACT.21.37	Эскрари чав гьадрарин йишваъ аърайиган, Павели кьушмарин аьхюрихьан гьерхру:
ACT.21.37	– Увхьан гьерхуз хай шулин?
ACT.21.37	Дугъу жаваб тувру:
ACT.21.37	– Увуз грек чӏал аьгъявузки! 
ACT.21.38	Дици вуш, багарихьди гъалабулугъ гъитӏибккну, ичӏи чюлиз юкьуд агъзур гъачгъар адау Египетжви уву вуна?
ACT.21.39	Хъа Павели жаваб тувру:
ACT.21.39	– Узу Киликияйиан вуйи жугьуд вуза, аьгъю Тарс шагьрин ватандаш вуза. Увкан миннат вуйиз, узухь халкьдихъди улхуз гъит.
ACT.21.40	Гьадмуган дугъу ихтияр тувру. Павелира, умбриина за духьну, халкьдиз хилин ишара апӏуру. Хъа вари яваш гъашиган, думу жугьуд чӏалниинди улхуз хъюгъру.
ACT.22.1	«Гъардшарна абйир, гьамус узу тахсиркар дарувалихъ хъебехъай». 
ACT.22.2	Павел чпихъди жугьуд чӏалниинди улхуради деебхьну, дурар хъанара яваш шулу. Гьадмуган дугъу кӏуру:
ACT.22.3	– Узу Киликияйиъ айи Тарсдиъ бабкан гъахьи жугьуд вуза, хъа узу мушваъ, гьаму шагьриъ тербияламиш гъашир вуза. Йиз мялим Гамалиили узу ихь абйирин къанунар дишди уьрхрурси тербияламиш гъапӏну. Учву гъи фици вуш, узура гьаци кӏваантӏан Аллагьдин гъуллугъниин алди гъахьнийза. 
ACT.22.4	Агъайин рякъюъди гъягъюрайидар йихури, жилар ва дишагьлийир дисури, дустагъ апӏури гъахьнийза. 
ACT.22.5	Мидкан аьхюну маллйирихьан ва кавхйирин мажлисдихьан шагьидвал апӏуз шулу. Дамаскдиъ айи жугьуд дустариз вуйи кагъаз узухьна гьадрари тувунзухьна. Узура, душван хъугънайидар, рукьари йитӏну, Ерусалимдиз духну, жаза гьадабтӏуз, гьадина гъушунза. 
ACT.22.6	Хъа рякъюъ, Дамаскдиз багахь шулайиган, лисун шулайи арайиъ саб дупну завариан узу зурба вуйи аквну ккаунзу. 
ACT.22.7	Узу жил’ина алдакза, ва узуз гьамци кӏурайи дих гъеебхьзуз: «Эй Саул! Саул! Уву Узухъ гьаз хъергнава?» 
ACT.22.8	Узу гьерхза: «Уву фуж вува, Агъа?» Дугъу узуз жаваб туву: «Узу уву хъергнайи Назаретдиан вуйи Иса вуза». 
ACT.22.9	Узухъди хъайидариз акв гъябкънийи, хъа узухъди улхурайи дих дурари аннамиш гъапӏундайи. 
ACT.22.10	Гьадмуган узу гъапунза: «Узу гьапӏну ккунду, Агъа?» Агъайи узуз гъапунзуз: «Гъудужвну, Дамаскдиз гъарах, хъа душваъ, уву фу дапӏну ккундуш, пидивуз». 
ACT.22.11	Узуз фукӏа дярябкъди гъабшизуз, фицики зурба аквну кур гъапӏнийзу. Гьаддиз узухъди хъайидари, йиз хил дибисну, Дамаскдиз гъахнийзу.
ACT.22.12	Ва магьа, Аллагь кӏваин али ва къанунариз мютӏюгълу, чакан вари жугьдар ужуди улхру Ананай кӏуру касди, 
ACT.22.13	узухьна дуфну, гъапизуз: «Саул гъардаш! Рябкъюри йихь!» Гьамци гъапибси, узуз думу гъяркъзуз. 
ACT.22.14	Хъа дугъу узуз гъапизузки: «Ихь абйирин Аллагьди Чан ният увуз аьгъю хьпан бадали, Гьякьлур рякъбан бадали ва Дугъан мелзналан дих ебхьбан бадали уву кадагъна. 
ACT.22.15	Уву вари инсанарин улихь увуз гъябкъюбдинна гъеебхьубдин шагьид хьидива. 
ACT.22.16	Гьаци вуйиган, уву фтиз ккилигурава? Гъудужвну, штуан йихь, Агъа Исайихъ хъугъувалиинди яв гунгьарихьан марцц йихь».
ACT.22.17	Узу Ерусалимдиз хътакиган, Аллагьдин хулаъ ккарагурайи вахтна, узуз аьжайибди саб гъябкъзуз. 
ACT.22.18	Узуз гьамци кӏурайи Иса гъяркъзуз: «Тяди Ерусалимдиан гъарах, фицики дурари Йиз гьякьнаан вуйи яв шагьидвал кьабул апӏидар». 
ACT.22.19	Узу Дугъаз гъапиза: «Я Агъа, дурариз, узу фици Увухъ хъугърайи адмийир дустагъ апӏури, урччвури гъахьнуш, аьгъя. 
ACT.22.20	Яв шагьид Стефандин ифи удубзруганра, думу ляхниин рази духьну, дугъаз йивурайидарин палтар уьрхюри, гъаравлиъ гъахьунза». 
ACT.22.21	Гьадмуган Агъайи узуз гъапи: «Гъарах, Узу уву ярхлариз, жугьуд дарударихьна гьаъразаву».
ACT.22.22	Гьамусдиз дурар Павелихъ хъпехъури айи, хъа му гафар гъеерхьиган, чӏигъар апӏуз хъюгъру:
ACT.22.22	– Думу йивну йикӏай! Думу дюн’яйиин яшамиш хьуз лайикь дар!
ACT.22.23	Дурари, чӏигъар апӏури, чпин палтар хътитури, завуз бишируг гатӏабхьуйи. Гьамци дурари чпин хъял улупуйи. 
ACT.22.24	Кьушмарин аьхюри Павел, эскрарин йишваз духну, дугъкан дицдар чӏигъар гьаз апӏураш, аьгъю апӏбан бадали, гъирмажи урччвуз буйругъ тувру. 
ACT.22.25	Хъа Павел урччвбан бадали йитӏурайиган, дугъу гьадушвахь хьайи юзбашийихьан гьерхру:
ACT.22.25	– Суд дарапӏди, Римдин ватандаш урччвуз ихтияр анчвуз?
ACT.22.26	Му гафар гъеерхьиган, юзбашийи, кьушмарин аьхюрихьна душну, кӏуру: «Уву гьапӏрава? Му кас Римдин ватандаш ву!»
ACT.22.27	Кьушмарин аьхюри, Павелихьна дуфну, гьерхру:
ACT.22.27	– Йипа, уву дугъридан Римдин ватандаш вуна?
ACT.22.27	– Ав, – пну, жаваб туву Павели.
ACT.22.28	Кьушмарин аьхюри гьадмуган:
ACT.22.28	– Узу гьаму ватандаш’вал аьхю пуларихъ гъадабгъунза, – гъапи.
ACT.22.28	Хъа Павели кӏуруки:
ACT.22.28	– Хъа узу гьадму ватандаш вуди бабкан гъахьунза.
ACT.22.29	Павелихьан силис гъадабгъуз ккайидар дугъхьан дишлади гьудучӏву. Чав Римдин ватандаш зунжрари йитӏувал аьгъю гъабшиган, кьушмарин аьхюризра гучӏ гъабхьнийи.
ACT.22.30	Хъайигъан кьушмарин аьхюри, жугьдари Павелик фу тахсир кипраш, якьинди аьгъю апӏбан бадали, аьхюну маллйиризна вари аьхю суддиз уч хьуз буйругъ тувру. Павелилан зунжрар алдагъну, думу дурарин улихь дерккру.
ACT.23.1	Аьхю суддиъ айи диванбегйириз дилигну, Павели кӏуру:
ACT.23.1	– Йиз гъардшар! Гъийин йигъ’инакьан узу Аллагьдин улихь намусниинди яшамиш гъахьунза.
ACT.23.2	Му гафар гъеерхьиган, маллйирин аьхюр Ананайи, гъваларихъ хъайидариз, Павелин мучӏмучӏихъан тувай пну, буйругъ тувру. 
ACT.23.3	Хъа Павели дугъаз кӏуру:
ACT.23.3	– Увузра Аллагьди йивидивуз, дабснайи цал! Мушв’ин Къанундиинди йиз диван апӏуз деънайир вува, хъа уву, Къанун чӏюбгъюри, узуз йивуз алаурава.
ACT.23.4	Дугъан гъваларихъ хъайидари Павелиз гъапи:
ACT.23.4	– Аьхюну маллайиз гьацдар гафар кӏурава?
ACT.23.5	Павели:
ACT.23.5	– Гъардшар! Узуз думу аьхюну малла вуйиваликан аьгъдайзуз. Фицики дибикӏна: «Яв халкьдин гьюкумдриз пис гафар мапӏан».
ACT.23.6	Павелиз душваъ уч духьнайидарикан садар саддукйир, тмундар фарисйир вуйиб аьгъю гъабшиган, дугъу зарбди кӏуру:
ACT.23.6	– Гъардшар! Узу фарисейин бай фарисей вуза! Хъа суддиз узу, гъачӏидар чӏиви хьпак йиз умуд ка кӏури, духназу.
ACT.23.7	Дугъу гьамци гъапиган, фарисйиринна саддукйирин арайиъ гьюжат абхъру ва дурар кьюб йишваз пай шулу. 
ACT.23.8	Фицики саддукйири я гъачӏир чӏиви хьувал, я малайикар, я рюгьяр айидар дар, хъа фарисйири гьадрар вари айидар ву, кӏури шуйи. 
ACT.23.9	Варидари чӏигъар апӏуз хъюгънийи, хъа фарисйирикан сакьюдар аьлимари, гьамци кӏури, гьюжат апӏуз хъюгъру: «Учуз му касдик саб чӏуру фикирра бихъурадарчуз. Белки рюгь, ясана малайик дугъахъди гъулхнушул?»
ACT.23.10	Гьюжатар артухъ шулайиган, дурари Павел парчйир дарапӏри пну, кьушмарин аьхюри, эскрариз, душну, думу дураригъян гъядягъну, эскрарин йишваз гъахуз буйругъ тувру.
ACT.23.11	Хъайишван Агъайи, Павелин улихьна ачмиш духьну, кӏуру:
ACT.23.11	– Гучӏ мапӏан, Павел, фицики уву Узкан Ерусалимдиъ фици шагьидвал гъапӏнуш, Римдиъра гьаци шагьидвал апӏидива.
ACT.23.12	Йигъ улубкьуради, жугьдари чпин арайиъ Павел дарчӏикьан гагьди, дирипӏри ва дурубхъри гъузуз ху апӏуру. 
ACT.23.13	Ху гъапӏдарин кьадар ягъчӏвур кастӏан артухъ вуйи. 
ACT.23.14	Дурари, аьхюну маллйирин ва кавхйирин багахьна душну, гьамци кӏуру:
ACT.23.14	– Учу, Павел йивну йикӏайиз, дирипӏри ва дурубхъри гъузарча пну, ху дапӏнача. 
ACT.23.15	Гьаци вуйиган, учву ва аьхю судди, думу ичв улихьна хруси, кьушмарин аьхюрикан, Павелин месэла хъана айибтӏан гьякьлуди ахтармиш апӏуз ккундучуз кӏури, тӏалаб апӏинай. Хъа учу думу мина гъюру рякъюъ йикӏуз ккеъдича.
ACT.23.16	Гьаму кьастнакан Павелин худлиз ебхьуру. Дугъу, эскрарин йишваз дуфну, дидкан Павелиз хабар апӏуру. 
ACT.23.17	Гьадмуган Павели, юзбашйирикан сариз, чахьна дих дапӏну, кӏуру:
ACT.23.17	– Гьаму живан кьушмарин аьхюрихьна гъайих, мугъаз аьхюрикна кӏуру саб хабар аьгъя.
ACT.23.18	Дугъура, живан кьушмарин аьхюрихьна духну, кӏуру:
ACT.23.18	– Дустагъдиъ айи Павели, узуз чахьна дих дапӏну, гьаму живан увухьна гъахуз тӏалаб гъапӏну, гьаз гъапиш мугъаз увуз фу-вуш пуз ккунди а.
ACT.23.19	Кьушмарин аьхюри, живандин хил дибисну, гъирагъдиз гьадаъну, гьерхру:
ACT.23.19	– Увуз фу пуз ккунди авуз?
ACT.23.20	Дугъу жаваб туву:
ACT.23.20	– Жугьдариз, дугъан месэла хъана айибтӏан гьякьлуди ахтармиш апӏуз ккундучуз кӏури, увкан закур Павел аьхю суддиз хувал ккун апӏуз йикьрар дапӏна. 
ACT.23.21	Дурарихъ мехъебехъан, гьаз гъапиш дугъаз ягъчӏвур касдилан зиина адмийир ккеъна. Дурари, думу дарчӏикьан гагьди, дирипӏуз ва дурубхъуз ху дапӏна. Дурар гьамус, гьаци апӏуз, яв разивализ ккилигура.
ACT.23.22	Кьушмарин аьхюрира:
ACT.23.22	– Уву узуз ктибтубдикан саризкьан макӏан – пну, живан деетуру.
ACT.23.23	Хъасин дугъу, чан кьюр юзбашийиз дих дапӏну, кӏуру:
ACT.23.23	– Къайсарияйиз гъягъюз кьюдварж эскер, ургцӏур гьяйвнарин эскрар, кьюдварж ярхи жидйир хьайи эскрар хябяхъдин сяаьт урчӏвубдиз гьязур апӏинай. 
ACT.23.24	Гьацира, Павел гьякимдар Феликсдихьна гъахбан бадали, гьяйвнарра гьязур апӏинай.
ACT.23.25	Хъа дугъу гьамцдар гафар кайи кагъаз гъибикӏнийи:
ACT.23.26	– Яв аьхювал гьякимдар Феликс! Узу, Клавдий Лисийи, увуз саламар хътаураза. 
ACT.23.27	Гьаму кас жугьдари дидисну йикӏуз цӏибтӏан имдайи, хъа узу, думу Римдин ватандаш вуйиб аьгъю дубхьну, думу гъюрхюнза. 
ACT.23.28	Думу тахсиркар апӏбан себеб аьгъю апӏуз ккунди, узу думу суддиз гъахунза. 
ACT.23.29	Лигуруш, дугъак кирчрайи вари тахсрар дурарин чпин хусуси къанунарихъди аьлакьалудар вуйи, хъа думу йикӏуз вая дустагъ апӏуз лайикь вуйи саб тахсирра дугъак ктар. 
ACT.23.30	Хъа му касдиз къаршу вуди чӏуру кьастар дапӏнайиваликан узуз гъапиган, узу думу дишлади увухьна хътаунза ва думу тахсир апӏурайидариз чпин дугъак кирчрайи багьнийир яв улихь ачухъ апӏуз буйругъра тувунза. Сагъ ишриву!
ACT.23.31	Эскрарира, дугъан буйругъ тамам дапӏну, Павел гьадму йигъан хябяхъдиз Антипатридайиз гъахуру. 
ACT.23.32	Хъайигъан гьяйвнарин эскрар, Павелра хъади, Къайсарияйиз рякъюъ учӏвру, хъа миди вуйи эскрар чпин йишваз хътакуру. 
ACT.23.33	Къайсарияйиз гъафиси, Павелихъ хъайи гъаравлари кагъаз гьюкумдрихьна гъабхуру ва Павел дугъан хилиз тувру. 
ACT.23.34	Хъа Феликсди, кагъаз дурхну, Павел фуну юрднаан вуш, гьерхру. Думу Киликияйиан вуйиб аьгъю гъабшиган, 
ACT.23.35	Феликсди Павелиз кӏуру:
ACT.23.35	– Узу увухъ, уву тахсиркар апӏурайидар гъафиган, хъпехъидиза.
ACT.23.35	Ва Павел Гьироддин дараматдиъ гъаравликкди уьрхюз буйругъ тувру.
ACT.24.1	Хьуд йигълан, сакьюдар кавхйир ва Тертулл кӏуру аьрзачи хъади, аьхюну малла Ананай гъюру ва гьюкумдрин улихь Павелиз къаршу вуди дугъан тахсрар ктухуру. 
ACT.24.2	Чаз дих гъапӏиган, Тертулли, Павел тахсирламиш апӏури, гьамци кӏуру:
ACT.24.3	– Аьхю вуйи Феликс, гизаф вахтнан мясляаьт ва халкьдин ужуб дуланажагъ айивалиинди учу увуз буржлу вуча ва му учу разивалиинди кьабул апӏурача. 
ACT.24.4	Хъа уву артухъ инжик дарапӏбан бадали, увуз хас вуйи сабурлувалиинди ич жикъи вуйи аьрзайихъ хъпехъуб ккун апӏурача. 
ACT.24.5	Фицики учу му кас мясляаьт чӏюбгърур, вари дюн’яйиъ жугьдарин арайиъ гъалабулугъар гъитӏирккурайир ва назаретлу кучӏлин диндин кӏул вуйивал ачухъ гъапӏунча. 
ACT.24.6	Митӏланра гъайри, дугъаз Аллагьдин хал чиркин апӏуз ккун гъабхьну, хъа учу думу гъидисунча. [
ACT.24.7	]
ACT.24.8	Дугъхьан силис гъадабгъну, учу дугъак кирчрайи тахсрар увхьан аьгъю апӏуз хьибдивухьан.
ACT.24.9	Вари жугьдари, мурар вари гьякьяр ву кӏури, Тертуллин гафар тасдикь апӏуру.
ACT.24.10	Гьякимдари, ишара дапӏну, чаз улхуз ихтияр тувиган, Павели кӏуру:
ACT.24.10	– Уву гизаф йисари гьаму халкьдин гьякимвал апӏурайивал аьгъяди, узу шадвалиинди узук кирчрайи тахсрар дюз дарувал улупидиза. 
ACT.24.11	Увхьан ахтармиш апӏуз шулвухьанки, узу Ерусалимдиз икрам апӏуз гъафи вахтнахъанмина йицӏикьюд йигътӏан артухъ гъабхьундар. 
ACT.24.12	Гьаму вахтнан айитӏ узу Аллагьдин хулаъ шлихъдикӏа я гьюжатар апӏури, я мистаъ, я шагьрин жара йишваъ халкьдик гъал кипри гъяркъю кас адар. 
ACT.24.13	Ва гьамусра дурарихьан чпи узук кирчрайи тахсрар тасдикь апӏуз шули адар. 
ACT.24.14	Хъа узу гардандиъ бисуразаки, дурари кучӏал дин вуди гьисаб апӏурайи Бикӏубдин бинайиин алди йиз абйирин Аллагьдиз гъуллугъ апӏураза. Узу Къанундиъ улупнайи гьарсабдихъ ва Пайгъамбрарин китабариъ дидикӏнайидарихъ хъугъраза. 
ACT.24.15	Ва, дураринси, йизра Аллагьди гьам гьякьлу, гьамсана гьякьсуз касар, гъачӏихъан, чӏиви апӏбак умуд кайиз. 
ACT.24.16	Гьаддиз Аллагьдин ва инсанарин улихь йиз намус марцци хьпан бадали, узхьан шлукьан чарйир зигураза.
ACT.24.17	Гизаф йисар улдучӏвхъан, узу, йиз халкьдин арайиъ садакьа ва гъурбнар апӏуз Ерусалимдиз хъадакну гъафунза. 
ACT.24.18	Дупну ккундуки, узу марцц апӏру аьдатра тамам апӏури, дурариз Аллагьдин хулаъ гъяркъюнзу. Узу халкьдик гъалабулугъ кипри гъахьундарза. 
ACT.24.19	Мушваъ, эгер узуз къаршуди кӏуруб аш, Асияйиан вуйи жугьдарра яв улихьна дуфну ккундийи. 
ACT.24.20	Ясана гьамусяаьт мушваъ айидари, узу Ерусалимдиъ аьхю суддин улихь дерккиган, узук фицдар тахсрар кирчнуш, гъит йипри. 
ACT.24.21	Дурарихьан пуз шлуб ялгъуз гьамутӏан дар: дурарин кьялаъ дийигъну, узу: «Узу гъачӏидар чӏиви хьпахъ хъугъра кӏури, гъи учву йиз диван апӏурачва», – пну, чӏигъ гъапӏунза.
ACT.24.22	Гьадмуган Агъайин рякъ ужуди аьгъю Феликсди, диван апӏувал дебккну, гьамци гъапи:
ACT.24.22	– Узу яв ляхниз кьушмарин аьхюр Лисий гъафи вахтна лигидиза.
ACT.24.23	Дугъу юзбашийиз Павелиин ул алди гъитуб ва саризра дугъахьна гъюз ва дугъан ярар-дустариз дугъан гъайгъушнаъ хьуз гъадагъа дарапӏуб буйругъ тувру. 
ACT.24.24	Сакьюдар йигъарилан Феликс, чан жугьуд шив Друзиллара хъади дуфну, Павел хуз гъитну, Месигь Исайин хъугъваликан вуйи дугъан улхбарихъ хъпехъуру. 
ACT.24.25	Хъа Павел гьякьваликан, сабурлуваликан ва аьхирзамандихъан шлу дивандикан улхуз хъюгъиган, Феликсдиз гучӏ шулу ва кӏуру: «Гьелелиг гъарах. Хъа вахт гъабшиган, дих апӏидизавуз». 
ACT.24.26	Павели чав деетузди пул тувур, кӏури, Феликсдин миж кайи. Гьаддиз дугъу кми-кмиди Павелиз чахьна дих апӏури ва дугъахъди сюгьбатар гъахури гъахьну. 
ACT.24.27	Кьюд йис улдучӏвхъан, Феликсдин йишв’ин Порций Фест дерккнийи. Жугьдар рази ктаури, Феликсди Павел дустагъдиъ итнийи.
ACT.25.1	Фест гьякимдар духьну шубуд йигълан, думу Къайсарияйиан Ерусалимдиз гъягъюру. 
ACT.25.2	Аьхюну маллйири ва жугьдарин садпи агьлари дугъан улихь Павелин тахсрар ктухуру. 
ACT.25.3	Дурари, гьамци гъапӏиш, ужу хьибди, кӏури, Павел Ерусалимдиз гьауб Фестдикан тӏалаб апӏуру, фицики дурариз думу рякъюъ йикӏуз ккунди айи. 
ACT.25.4	Фестди дурариз, Павел Къайсарияйиъ мюгькамди уьрхюра ва багарихьди учв дина гъягъюрза, кӏури, жаваб тувру.
ACT.25.5	– Гъит ичв аьхюдарикан сакьюдар узухъди гъюри, – гъапи дугъу, – ва думу касдик тахсир каш, гьадушваъ тахсиркар апӏри.
ACT.25.6	Фест дурарихъди ургуд-йицӏуд йигъан гъузру. Къайсарияйиз хътакиган, Фестди, диванбегийин йишв’ин деъну, Павел дина хуз буйругъ тувру. 
ACT.25.7	Хъа думу гъахиган, Ерусалимдиан гъафи жугьдари, Павел кьялаъ тӏаъну, дугъак гизаф аьхю тахсрар кирчру, амма дурарихьан мурар усбат апӏуз гъахьундар. 
ACT.25.8	Павели: «Узу жугьдарин къанундиз, Аллагьдин хулаз, я Римдин паччагьдиз къаршу ляхин гъапӏундарза», – кӏури, учв дурарихьан уьрхюри гъахьну.
ACT.25.9	Хъа Фест жугьдар рази апӏуз чалишмиш шули гъахьну ва гьаддиз Павелиз гьамциб суал тувру:
ACT.25.9	– Увуз, Ерусалимдиз душну, гьадушваъ, увук кирчрайи тахсрариз лигну, узу яв диван дапӏну ккундунуз?
ACT.25.10	Павели жаваб тувру:
ACT.25.10	– Узу гьамусяаьт йиз диван дапӏну ккуни Римдин паччагьдин дивандин улихь дийигъназа. Узу жугьдариз саб чӏуру ляхинра гъапӏундарза, му увуз лап ужуди аьгъявуз. 
ACT.25.11	Эгер узу гьякь дарш ва йикӏбаз лайикь вуйи ляхин гъапӏнуш, узу дидккан кӏул ккадабгъури адарза. Хъа гьаму касари, йиз тахсир адарди, узук тахсрар кирчраш, узу шлихьанкӏа дурарин хилиз тувуз хьибдар. Узу йиз диван Римдин паччагьди апӏуб ккун апӏураза.
ACT.25.12	Мажлисдихъди мясляаьт дапӏну, Фестди жаваб туву:
ACT.25.12	– Уву яв диван Римдин паччагьди апӏуб ккун гъапӏунва, гьаддиз Римдин паччагьдихьна гъягъидива.
ACT.25.13	Сакьюдар йигъарилан паччагь Агриппа, Вереникара хъади, Фест тебрик апӏбан бадали, Къайсарияйиз гъюру. 
ACT.25.14	Дурари душваъ адау сакьюдар йигъарин арайиъ Фестди паччагьдиз Павелин месэлайикан, гьамци кӏури, ктибтуру:
ACT.25.14	– Мушваъ Феликсди дустагъ дапӏну гъитнайи сар кас а. 
ACT.25.15	Узу Ерусалимдиъ айиган, дугъак тахсрар кирчри, жугьдарин аьхюну маллйирина кавхйири дугъан диван апӏуб тӏалаб гъапӏнийи. 
ACT.25.16	Хъа узу, тахсир илипурайириз, тахсрар кирчрайидарихьди машна-машди дяркъну, учв уьрхюз мумкинвал тутрувди, думу аьжализ тувуб римлуйирин аьдат дар, гъапунза. 
ACT.25.17	Гьаддиз, гьадму жугьдар мина гъафиган, узу ляхин кьаназ илдидипди, хъайигъан диванбегийин йишв’ин деъну, гьадму кас дина хуз буйругъ тувунза. 
ACT.25.18	Думу тахсирламиш апӏурайидар гъудужвну гъулхиган, дурарихьан узу ккилигурайи гьич саб тахсирра пуз гъабхьундар. 
ACT.25.19	Дурари дугъахъди чпин диндикан ва гьапӏрур-вуш сар дукӏнайи Исайикан гьюжатар апӏури гъахьну. Павели, думу чӏивир ву, кӏурира тасдикь апӏурайи. 
ACT.25.20	Му ляхниз фици лигуруш аьгъдарди, узу Павелихьан, Ерусалимдиз душну, гьадушваъ яв диван дапӏну ккундунуз, пну, гьерхунза.
ACT.25.21	Хъа Павели чан месэла Римдин паччагь Августди гьял апӏуб тӏалаб апӏбаз лигну, узуз думу Римдин паччагьдихьна гьауз мумкинвал хьайиз, Къайсарияйиъ гъаравликк гъитуз буйругъ тувунза.
ACT.25.22	Агриппайи Фестдиз: «Узузра гьадму касдихъ хъпехъуз ккунди азуз», – гъапиган, Фестди: «Закур уву дугъахъ хъпехъидива», – пну, жаваб тувру.
ACT.25.23	Хъайигъан, Агриппана Вереника гизаф дамахлуди дуфну, кьушмарин аьхюдарихъдина шагьрин адлу агьалйирихъди диванханайиъ учӏвиган, Фестди Павел хуз буйругъ тувру. 
ACT.25.24	Хъасин Фестди кӏуру:
ACT.25.24	– Агриппа паччагь ва вари мушваъ айи агьлар! Учвуз Ерусалимдиъ ва гьамушваъ чакан вари жугьдарин жямяаьтди аьрзар апӏурайи гьаму кас рякъюрачвуз. Дурари, му кас яшамиш духьну ккундар, кӏури, чӏигъар апӏури гъахьну. 
ACT.25.25	Хъа узу, думу йивну йикӏуз лайикьлу вуйи гьич саб тахсир ктар, кӏури, гьисаб апӏураза. Хъа дугъу чан диван Римдин паччагьди апӏуб тӏалаб гъапӏиган, узу думу дугъахьна гьауб кьатӏъ гъапӏунза. 
ACT.25.26	Хъа узу Римдин паччагьдиз якьинди фу бикӏурушра аьгъдруган, гьаддиз думу ичв варидарин улихьна, иллагьки, паччагь Агриппа, яв улихьна хуб буйругъ тувунза. Учву дугъан ляхин ахтармиш апӏбалан кьяляхъ, узу Римдин паччагьдиз му ляхникан фу бикӏуруш ачухъ шул. 
ACT.25.27	Фицики дустагъ дапӏнайи касдин тахсир фтиъ аш, улулупди, гьауб фагьумсуз ляхинси гьибгъразуз.
ACT.26.1	Гьадмуган Агриппайи Павелиз кӏуру:
ACT.26.1	– Гьамус увхьан улхуз шулвухьан.
ACT.26.1	Павелира, чан хил за дапӏну, чан тахсир адруваликан пуз хъюгъру:
ACT.26.2	– Агриппа паччагь! Жугьдари узук кирчрайи вари тахсрарихьан яв улихь жвув уьрхюб аьхю бахт вуди гьисаб апӏураза. 
ACT.26.3	Фицики уву жугьдарин вари аьдатарихъди ва гьюжат али месэлйирихъди таниш вува. Гьаддиз увкан узухъ сабурниинди хъпехъуб тӏалаб апӏурза.
ACT.26.4	Вари жугьдариз, фици узу жигьил вахтнахъанмина йиз халкьдин арайиъ, хъасин Ерусалимдиъ яшамиш шули гъахьнуш, аьгъя. 
ACT.26.5	Дурариз узу ухдихъанмина аьгъя ва, чпиз ккун гъабхьиш, дурарихьан узу фарисей вуди хьуваликан ва ихь диндиз тялукь вуйи ижми саягънан уьмур хъапӏри хьуваликан шагьидвал апӏуз шулу. 
ACT.26.6	Гьамус узу, Аллагьди ихь абйириз туву гафнак умуд кивбаз лигну, 
ACT.26.7	йигъ-йишвди Аллагьдиз гъуллугъ апӏури, ич йицӏикьюб тухми думу гаф тамам хьпак умуд кивбаз лигну, суддин улихь дийигъназа. Магьа гьаму умудназ лигну, Агриппа паччагь, жугьдари узу тахсиркар апӏура. 
ACT.26.8	Уву, Аллагьдихьан гъачӏидар чӏиви апӏуз хьуб мумкин дарубси гьисаб апӏурана? 
ACT.26.9	Сифтейиан узура, Назаретдиан вуйи Исайин гафназ къаршу вуйи гизаф ляхнар апӏуб лазим ву, кӏури, гьисаб апӏуйза. 
ACT.26.10	Узу гьадрар вари Ерусалимдиъ апӏурийза. Мидкан аьхюну маллйирихьан гьюкум гъадабгъну, аьхючӏвеъ Исайихъ хъугърайидар дустагъдиъ ирчунза. Хъа Исайин ученикар йивну йихру вахтна, узу мид’ин рази шуйза. 
ACT.26.11	Узу дурар вари мистариъ, дурарихьди чпин хъугъувал батӏул апӏуз гъитуз чалишмиш шули, жаза туври гъахьнийза. Дурарихьна йиз даккнишин гьадмукьан гъатиб вуйики, узу дурарихъ хъергуз жара шагьраризра кмиди гъягъюйза.
ACT.26.12	Гьациб кьаст ади узу сабан, аьхюну маллйирин гьюкум ва табшуругъар хьади, Дамаскдиз гъушнийза. 
ACT.26.13	Лисун шулайи вахтна, узу рякъюъ айиган, ригъдинтӏан гужли аквну, завариан гъюри, узуна узухъ хъайидар ккаънийи. 
ACT.26.14	Учу вари жил’ина алдакчу, ва узуз узухъди жугьуд чӏалниинди улхурайи гьамциб дих гъеебхьзуз: «Эй Саул, Саул! Уву Узухъ гьаз хъергнава? Аллагьдиз къаршу гъудужвну, жвуваз писвал апӏурава». 
ACT.26.15	Хъа узу: «Уву фуж вува, Агъа?» – пну, гьерхза. Ва Агъайи узуз жаваб туву: «Узу уву хъергнайи Иса вуза. 
ACT.26.16	Ликриина гъудужв. Гьеле увуз гъябкъюб гъубзри, хъа Узу увуз улупуз ккимбубдинра шагьид шлу, Йиз гъуллугъчиди дерккуз увухьна ачухъ духьназа. 
ACT.26.17	Узу уву яв халкьдихьан уьрхидиза ва жугьуд дарударихьна гьаъдизаву. Хъа дурарихьанра увуз зарар тувуз хьибдар. 
ACT.26.18	Уву дурарин улар арццну, дурар мучӏушнахьан аквнахьна, иблисдин гьюкмиккан Аллагьдихьна хидива. Дурарихьан гьамци чпин гунгьарилан хил алдабгъувал ва Узухъ хъугъбиинди Аллагьдин терефназ гъафидарин арайиъ чпиз йишв гъазанмиш апӏуз хьибди».
ACT.26.19	Гьаци вуйиган, паччагь Агриппа, узхьан аьршарин амрихъ хъпебехъди гъузуз гъабхьундарзухьан. 
ACT.26.20	Хъа Дамаскдиъ, гьацира Ерусалимдиъ ва вари уьлкейиъ, хъасин жугьуд дарударин арайиъра, дурари, чпин тахсрар гардандиъ дидисну, Аллагьдихьинди илдицбан бадали ва чпин ляхнариинди му тасдикь апӏбан бадали, аьгъювалар улупуз хъюгъюнза. 
ACT.26.21	Гьамдин кӏуллан жугьдариз, узу Аллагьдин хулаъ айи вахтна, дидисну йикӏуз ккун гъабхьну. 
ACT.26.22	Хъа Аллагьди узуз, гъийин йигъазкьан кюмек апӏура. Дугъан кюмекниинди узу гъи, бицӏидариз ва аьхюдариз шагьидвал апӏури, пайгъамбрари ва Мусайи гьаци хьибди гъапибдилан гъайри, фукӏара жара артухъуб гъапундарза.
ACT.26.23	Месигь йикӏиди ва гъийихдарикан сарпирди, гъачӏихъан, чӏиви хьиди, ва Дугъу гьам жугьдариз, гьамсана жара халкьариз акв хибди.
ACT.26.24	Павел учв уьрхюз улхури имиди, Фестди зарб сесниинди:
ACT.26.24	– Павел, уву деллур вува! Аьхю зигьимлували уву аькьвлиан адаънаву! – кӏуру.
ACT.26.25	– Узу деллур дарза, гизаф гьюрматлу Фест, – жаваб туву Павели. – Узу кӏурайиб гьякьлуб ва фагьумлуб вуйиз. 
ACT.26.26	Паччагь Агриппайиз мидкан аьгъя ва узу дугъахъди ачухъди кӏураза. Узу фикир апӏуразаки, дугъу йиз вари гафариз фикир тутрувди гъидрибтур, фицики мурар вари гизафдариз рякъюри гъашидар ву. 
ACT.26.27	Паччагь Агриппа! Уву пайгъамбрарихъ хъугъурна? Уву хъугърайиб аьгъязуз.
ACT.26.28	Гьадмуган Агриппайи Павелиз кӏуру:
ACT.26.28	– Уву, узу гьамци рягьятди Исайихъ хъугърур хьуз шул кӏури, фикир апӏурана?
ACT.26.29	– Рягьятди вуш вая читинди вуш, му метлеблу дар, – жаваб туву Павели. – Неинки уву, хъа гъи узухъ хъпехъурайидар вари узусдар хьузди, амма зунжрар алдарди, Аллагьдиз ккарагураза.
ACT.26.30	Гьадмуган паччагь, гьякимдар Фест, Вереника ва дурарихъди деънайидар вари гъудужвуру. 
ACT.26.31	Диванханайиан удучӏвну, чпи-чпихъди гьамци улхуру:
ACT.26.31	– Му касди йикӏбаз вая дустагъ апӏбаз лайикьлу вуйи саб чӏуру ляхинра дапӏнадар.
ACT.26.32	Агриппайи Фестдиз гъапи:
ACT.26.32	– Му кас, эгер дугъу Римдин паччагьдин улихь жаваб тувуз ккун дапӏнадайиш, азад апӏузра шуйи.
ACT.27.1	Учу гимийиъди Италияйиз сирнав апӏбанди гъашиган, Павелна сакьюдар жара дидиснайидар Римдин паччагьдин кьушмариан вуйи Юлий кӏуру юзбашийихьна тувнийи. 
ACT.27.2	Учу Адрамития шагьриъ, Асияйин гъирагъарихъна гъябгъюрайи гимийиъ эъну, рякъюъ учӏвча. Учухъди Фессалоникайиан вуйи македонжви Аристархра хъайи. 
ACT.27.3	Хъайигъан учу Сайдайиъ гимийиан эдеъча, ва Юлийи, Павелиз чан дустарихьна гъягъюз ихтияр тувну, ужуб ляхин гъапӏну. Дустарра дугъан гъайгъушнаъ шулу. 
ACT.27.4	Сайдайиан удучӏвну, Киприхьан кьиблайихъинди сирнав гъапӏча, гьаз гъапиш учу микӏлаз къаршуди гъягъюри гъахьнийча. 
ACT.27.5	Киликияйинна Памфилияйин гъирагъарихъантина сирнав дапӏну, Ликия уьлкейин Мира кӏуру шагьриз гъафича. 
ACT.27.6	Душваъ юзбашийи, Италияйиз гъябгъюрайи Александрияйиан вуйи гими дабгну, учу дидиъ иту.
ACT.27.7	Учу гьюлилан явашди садшвнуд йигъан гъягъюри гъашича. Микӏ ич гъаншаризди хъивнади хьпаз лигну, учу гуж-балайиинди Книд шагьриз хъуркьча. Ва, улихь гъягъюрайи терефназди гими хъапӏуз даршиди, Салмона кӏакӏнахьан ярхла даршули, Крит островдихъан кьибла терефназди гъушча. 
ACT.27.8	Гуж-балайиинди учу Ласея шагьрихьан ярхла дарди, Гимйир дийигъру „Хатӏасуз“ кӏурушвахьна гъафича.
ACT.27.9	Гизаф вахт зяя гъабхьнийи, ва сарун гими хъапӏуб хатӏалу дубхьнайи, фицики думугандиз жугьдарин ушварин йигъар улдучӏвнийи. 
ACT.27.10	Павели дурариз гъапнийи: «Узухъ хъебехъай! Узуз рябкъюразузки, ихь сирнав бедбахтвалихъна гъюрайиб. Гимийиъ айи гъагъра, гимира пуч хьиди, хъа ухьура йихуб мумкин ву». 
ACT.27.11	Хъа юзбаши, Павелихъ хъпебехъди, гими хъапӏрурихъна дидин эйсийихъ хъпехъну. 
ACT.27.12	Гимйир дийигъру „Хатӏасуз“ кӏурушв кьюрд адапӏуз хай даруб вуди хьпаз лигну, гизафдари, душваъ дедребккди гимйир дийигъру Финик кӏурушваз рукьуз чалишмиш хьпан ва душваъ кьюрд адапӏбан бадали, сирнав апӏуз кьаст гъапӏнийи. Финик Критдиин али кьибла-ригъалабхъру ва кафари-ригъалабхъру микӏариз къаршу йишв вуйи.
ACT.27.13	Кьиблайихъанди пучӏу микӏ хъивиган, му чпиз ккуниси гъабхьну кӏури, фикир дапӏну, гимичйири, гими дебккру гъагъи гъармах за дапӏну, Критдин гъирагъдихьантина сирнав апӏуру. 
ACT.27.14	Хъа саб бицӏи арайилан островдилан «кафари-ригъгьудубчӏвру» кӏуру кьувватлу микӏ утӏубччвуру. 
ACT.27.15	Гимийихьан микӏлаз къаршу гъябгъюз шуладайи. Гьаддиз учу гагь му, гагь тму терефназ гатӏахьури гъахьну. 
ACT.27.16	Учу Клавда кӏуру саб бицӏи островдин гъвалхъан гатӏахьчу ва саб гуж-балайиинди гимийихъ хъайи лютке кибтӏну мюгькам гъапӏча. 
ACT.27.17	Думу гимийиина за дапӏну, гимийин кӏанкканмина тӏилар ккадагъну, кибтӏну, мюгькам гъапӏча. Сирт кӏуру гъумран гъирагъдин багахь исчӏли йишв’ин гими алабсур кӏури, гучӏури, аьхюну елкан ис гъапӏнийи. Хъана гими микӏлу гъабхуз хъюбгънийи. 
ACT.27.18	Хъайигъан микӏ гужалди хъивган, гимийиан гъагъар гатӏахьуз хъюгъю. 
ACT.27.19	Хъа шубудпи йигъан дурари гьюлиз гимийин алатарра кмиди гатӏахьу. 
ACT.27.20	Гизаф йигъари я ригъ, я хядар дярякъри гъахьнийи. Хъа зурба тӏурфан ккудудубкӏрайиган, учу ккадархьур кӏуру умуд марцциди ктабтӏнийич.
ACT.27.21	Сарикьан фукӏа дирипӏри хайлин йигъар вуйи. Гьадмуган Павели гъудужвну гъапи:
ACT.27.21	– Эй инсанар, учву узухъ хъебехъну ккундийи ва Критдиан удучӏвну ккундайи. Гьаци гъапӏнийиш, му балйир ва зарарар хьидайи. 
ACT.27.22	Хъа узу учвуз ичв юкӏвар ижми апӏуз дих апӏураза, гьаз гъапиш учвкан сар касра йикӏидар, анжагъ гими пуч хьибди. 
ACT.27.23	Фицики сан узуз, узу Чанур вуйи ва узу Чаз гъуллугъ апӏурайи Аллагьдин малайикди гьамци гъапунзуз: 
ACT.27.24	«Гучӏ мапӏан, Павел. Уву Римдин паччагьдин улихь дийигъну ккунду ва, гьаддиз, Аллагьди увухъди гимийиъ айидар вари сагъ-саламатди уьрхюз гаф тувра». 
ACT.27.25	Гьаци вуйиган, гучӏ мапӏанай, дустар, фицики узу Аллагьдихъ ва узуз гъапидар вари кӏулиз удучӏвбахъ хъугъраза. 
ACT.27.26	Ухьу саб островдиина гатӏахьиди.
ACT.27.27	Йицӏиюкьудпи йишв улубкьиган, микӏлу учу Адриатик гьюлилан гъахурайчу. Гьацӏишвар шулайи вахтна гимичйириз багарихь жил хьайивал гьугъубжвнийи. 
ACT.27.28	Гьюлин деринвал гъеебциган, думу ягъчӏвур метрйихьнакьан вуди гъабхьнийи. Сабцӏиб вахтналан хъана гъеебциган, деринвал гьамус сумчӏур метрйихьнакьан дубхьнайи. 
ACT.27.29	Гими гъарзариин алабсуз гучӏури, гимичйири гимийин кьяляхъ йишвлан юкьуб гъагъи гъармах ккирчну, хъа йигъ ухди улубкьри пну, ккарагуз хъюгънийи. 
ACT.27.30	Гимичйири, гимийиан гьергуз ккунди, гъагъи гъармахар гимийин улихь йишвлан ирчру аьмлар апӏури, гьюл’ина лютке илипуру.
ACT.27.31	Хъа Павели юзбашийизна эскрариз гъапи:
ACT.27.31	– Эгер дурар гимийиъ гъудрузиш, учву ккадархьидарчву.
ACT.27.32	Гьаци гъапиган, эскрари люткейин тӏилар кьатӏар апӏуру ва думу гьюлиъ абхъру.
ACT.27.33	Йигъ хьайиз улихьна Павели, гьамци кӏури, варидарихьди уьл ипӏуз гъитру:
ACT.27.33	– Ихь ккадархьбаз ккилигури гъи йицӏиюкьудпи йигъ вуйихь, хъа учву вари гьаму йигъари фукӏа дипӏнадарчва. 
ACT.27.34	Гьаддиз учвкан фукӏа-мукӏа ипӏуб ккун апӏураза, му ичв уьмур уьбхбаз кюмек хьибди. Учву, кӏуллан саб чӏаркьан алдадабхъди, сагъ-саламатди гъуздичва.
ACT.27.35	Гьамци дупну, дугъу уьл гъадабгъну, варидарин улихь Аллагьдиз чухсагъул дупну, кудубтӏну, ипӏуз хъюгъру. 
ACT.27.36	Варидарик юкӏв кубчӏвну, дурарира уьл ипӏуз хъюгъру. 
ACT.27.37	Гимийиъ вари 276 кас айи. 
ACT.27.38	Варидари тухъ хьайиз дипӏну, учу, тахил гьюлиъ абхьри, гими артухъ вуйи гъагънахьан азад апӏуз хъюгъча.
ACT.27.39	Гвачӏин улубкьиган, гимичйириз гъум хъайи гъирагъ рябкъюру. Му жил фунуб вуш аьгъю гъабхьундаршра, дурариз гими душвахь, эгер шулуш, дебккуз ккун шулу. 
ACT.27.40	Гъармахарихъ хъайи тӏилар хъудутӏну ва рулар дудурчну, улхьан елкар дурари микӏ хъайи терефназди гьатӏабццну, гими гъирагъдихьна хъапӏру. 
ACT.27.41	Хъа гими ичӏ адру йишваъ гъумриин алабсубси, дидин хъюхъ гъумраъ абсру ва рибшвузкьан даршули гъубзу, хъа кьяляхъ йишв лепйирин кьувватниинди уьбгъюз хъюбгъру. 
ACT.27.42	Эскрариз сифте, дидиснайидарикан сарихьанкьан гьергуз дархьбан бадали, дурар вари йивну йихуз ккун шулу. 
ACT.27.43	Хъа юзбашийи, Павелин уьмур уьбхбан бадали, дурариз ихтияр тувундар. Дугъу сирнав апӏуз шлудариз, сифте гимийиан гьюлиъ урсну, гъирагъдихъна ктучӏвуз буйругъ тувру. 
ACT.27.44	Хъа имбудариз дугъу тахтйириинди вая фукӏа-мукӏа уьлюбхрубдиинди гъирагъдихъна ктучӏвуз гъитру. Гьамциб саягъниинди вари сагъ-саламатди гъирагъдихъна ктучӏвнийи.
ACT.28.1	Гъирагъдихъна кудучӏвну, хатӏасуз аьгьвалат арайиз гъафиган, учуз му остров Мальта вуйиб аьгъю гъабшичуз. 
ACT.28.2	Душван агьалйири учу кьадарсуз ужуди кьабул гъапӏнийчу. Мархь дубгъну, гьавйир мичӏал хьпаз лигну, дурари, аьхю цӏа алапӏну, учуз цӏихъна дих гъапӏнийи. 
ACT.28.3	Павели саб хаб цӏирцӏар гъварч дапӏну, дурар цӏиин алахьуз хъюгъиган, цӏихьан гьебграйи битӏ дугъан хилккан ккичӏибхуру. 
ACT.28.4	Дугъан хиликк ккебхнайи битӏ дябкъну, душван агьалйири чпин арайиъ гьамци гъапнийи:
ACT.28.4	– Гьаму кас, саб шакра адарди, адми гъачӏир ву, фицики думу гьюлиъ талаф гъахьундаршра, Аллагьдин судди думу чӏивиди гъитрадар.
ACT.28.5	Хъа Павели битӏ, чан хил дутӏубччвну, цӏигъ гъипу ва дугъаз фукӏа зиян гъабхьундайи. 
ACT.28.6	Дурар, Павелин хил аьбгъюр вая думу дишла дукӏну алдакур кӏури, ккилигурайи. Дурар Павелиз кьаназ ккилигури гъузру, хъа дугъаз фукӏара дархьиди рябкъюру. Гьадмуган дурари, чпин фикир дигиш дапӏну, думу аллагь ву пуз хъюгъру.
ACT.28.7	Душвхьан ярхла дарди островдин гьюкумдар Публийин мулкар хьайи. Дугъу учуз чан хулаз теклиф апӏуру ва шубуд йигъан учу ужуди хялижв апӏуру. 
ACT.28.8	Публийин адаш фунин гъагъи уьзур кади ахниъ ахънади шулу. Павел дугъ’ина улукьуз гъягъюру ва, ккарагну, дугъ’ин чан хилар иливну, думу сагъ апӏуру. 
ACT.28.9	Мидхъан, островдиин яшамиш шулайи жара аьзарлуйирра гъюру ва Павели дурарра сагъ апӏуру. 
ACT.28.10	Мальтайин агьалйири учуз гизаф гьюрматар гъапӏнийчуз. Учу рякъюъ учӏвуз гьязур гъашиган, дурари учуз лазим вуйи гьарсабдихъди тямин гъапӏчу.
ACT.28.11	Шубуб вазлилан учу гьаму островдиин кьюрд адапӏурайи «Диоскурар» кӏуру Александрияйин гимийиъди гьюлиз удучӏвунча. Дидин хъюхъниин Диоскурар кӏуру кьюдюхрар вуйи идолар алийи. 
ACT.28.12	Сиракуза шагьриз гъафиган, душваъ шубуд йигъ адапӏча. 
ACT.28.13	Дилин рякъюъ учӏвну, Ригия шагьриз гъафича. Йигъ алдабхъган, кьибла микӏ хъивну кьюдпи йигъаз учу Путеола шагьриз гъафунча. 
ACT.28.14	Душваъ гъардшар гъагча. Дурарин тӏалабниинди дурарихь ургуд йигъан гъузну, хъасин Римдиз гъушча.
ACT.28.15	Душваъ айи гъардшар, учу гъюрайиваликан деебхьну, ич улихьна, хялар дахъру шубуд хулар али Аппийин майдандиина удучӏву. Дурар гъяркъган, Павел гизаф шад гъахьи, ва дугъу Аллагьдиз чухсагъул гъапи. 
ACT.28.16	Римдиъ гъаравулди сар эскерра хъитну, Павелиз азадди яшамиш хьуз ихтияр тувнийи.
ACT.28.17	Шубуд йигълан Павели жугьдарин арайиъ вартӏан гьюрматлу вуйи адмийир сабишв’ина уч гъапӏнийи. Дурар вари уч гъашиган, дугъу дурариз гъапи:
ACT.28.17	– Гъардшар! Узу ихь халкьдиз вая ихь абйирин аьдатариз къаршу вуди фукӏа гъапӏундаршра, узу Ерусалимдиъ римлуйирин хилиз дустагъ дапӏнайирси тувна. 
ACT.28.18	Римлуйири узхьан силис гъадабгънийи ва, узук йикӏбаз лайикьлу вуйи саб тахсирра ктруган, дурариз узу азад апӏуз ккун гъабхьнийи. 
ACT.28.19	Жугьдари мидиз манигъвал гъапӏнийи ва гьадмуган узу Римдин паччагьдихьна гъайих пуз мажбур гъахьнийза. Хъа узу, йиз халкь мидин тахсиркар ву, кӏурадарза. 
ACT.28.20	Гьаддиз узуз, учву дяркъну, сюгьбат апӏуз дих гъапӏунза. Узу, ялгъуз Израилин гележегдихъ хъугънайивализ лигну, зунжрариъ тӏаъна.
ACT.28.21	Дурари Павелиз кӏуру:
ACT.28.21	– Учу яв гьякьнаан Ягьудияйиан сабкьан кагъаз гъадабгъундарча ва душв’ан гъафи гъардшарира увкан саб чӏуру хабарра тувундарчуз. 
ACT.28.22	Хъа учуз, увкан уву фици фикир апӏураш гъеебхьнийиш, ккундийчуз, фицики яв аьгъюваларикан варишвариъ чӏуруди улхурайибдикан хабар вучуз.
ACT.28.23	Дурари мидин гьякьнаан уч шлу йигъ тяйин апӏуру, ва гьадму йигъан Павел дергнайишваз хъанара артухъ жугьдар сатӏи шулу. Дугъура, гвачӏинтӏан хябяхъдиз Аллагьдин Паччагьлугъдикан ктитури ва шагьидвал апӏури, Мусайин къанундинна Пайгъамбрарин китабарин бинайиин алди Исайикан гъапидар вари гьякь вуйивал субут апӏуйи. 
ACT.28.24	Дугъу саб пай уч духьнайидар чан гафариинди умудлу апӏуйи, хъа гьатмундар хъугъдайи. 
ACT.28.25	Чиб-чпин арайиъ сабвалихъна дарфиди, дурар алдагъуз гьязур духьнайи арайиъ Павели дурариз кӏуру:
ACT.28.25	– Гирами Рюгьну ичв абйириз Ишая пайгъамбриланмина гъапи му гафар гьякь вуйиштӏан:
ACT.28.26	«Душну гьадму халкьдиз йип:
ACT.28.26	Учву хъпехъури ва учвуз ебхьури гъашишра,
ACT.28.26	фтинкӏа гъаври ахъидарчву,
ACT.28.26	лигури, рябкъюри гъашишра,
ACT.28.26	фукӏа рябкъидарчвуз.
ACT.28.27	Гьаз гъапиш му халкьдин аькьюл
ACT.28.27	хъунти дубхьна,
ACT.28.27	дурарин ибар кар духьна
ACT.28.27	ва улар кур духьна.
ACT.28.27	Му вари, чпин улариз дярябкъри,
ACT.28.27	ибариз деребхьри,
ACT.28.27	юкӏв гъаври адрабхъри, кӏури
ACT.28.27	ва, чпи сагъ апӏбан бадали,
ACT.28.27	Узухьна дарифри кӏури,
ACT.28.27	гьаци дапӏнайиб ву».
ACT.28.28	Эй жугьдар! Учвуз аьгъю йибхьайки, Аллагьдин уьрхювал жугьуд дарудариз гьапӏнайиб ву, ва дурар Дугъахъ хъпехъиди! [
ACT.28.29	]
ACT.28.30	Павел, саб хал дибисну, чахьна гъафикьандар вари кьабул апӏури, кьюд йисан яшамиш шулу. 
ACT.28.31	Думу Аллагьдин Паччагьлугъдикан аьгъювалар улупури ва дирбашди Агъа вуйи Месигь Исайин Ужувлан хабар рабгъури гъахьну.
JAS.1.1	Аллагьдин ва Агъа Иса Месигьдин лукӏ Якьубдихьан вари дюн’я вуйибси дарагънайи Израилин йицӏикьюб тухмин Аллагьдин адмийириз – саламар!
JAS.1.2	Йиз гъардшар, учв’ин гьар жюре читинвалар алахьруган, учву лап бахтлу касарси гьисаб апӏинай, 
JAS.1.3	фицики, ичв хъугъувал читинвалариантина удубчӏвруган, сабурлувал арайиз гъюруб аьгъячвуз. 
JAS.1.4	Ва гьамциб сабурлували чан ляхин кӏулиз адабгъну ккунду, гьамдиинди учву гьуркӏдар ва тамамдар шулачва, учвуъ камивал хьибдар.
JAS.1.5	Эгер учвкан шлиз аькьюл гьубкӏрадарш, дугъу, гьяйиф ктарди багъиш апӏру ва камивалар дарагру Аллагьдикан тӏалаб апӏри ва Аллагьди дугъаз тувди. 
JAS.1.6	Хъа учву хъугъвал ади тӏалаб дапӏну ккунду, саб шак адарди, фицики, шаклу шлур, микӏру гьипнайи ва ибикьурайи гьюлин лепейиз ухшар ву. 
JAS.1.7	Мицир касди, Агъайихьан фукӏа-мукӏа шулиз кӏури, фикир дарапӏри. 
JAS.1.8	Шаклу вуйири кьюбдикан фикир апӏури шулу, думу чан ляхнариъ ижмир шулдар.
JAS.1.9	Касибвалиъ айи гъардаш Аллагьдин улихь учв заан вуйивалиин фурслуди ккунду. 
JAS.1.10	Хъа девлетлур чан мютӏюгъвалиин фурслуди ккунду, гьаз гъапиш, думу, чӏурдин кюкюси, жвартӏ хьиди. 
JAS.1.11	Ригъ гьудубчӏвуру ва убцрушин абхъру. Убцрушнаан укӏ чубхуру, дидин кюкю алдабхьуру ва дидин уччвувал йибкӏуру. Гьамдиз ухшарди девлетлуйирра, чпин вари ляхнарра хъади, терг хьиди.
JAS.1.12	Читинвалариъ ахърур хушбахтавар ву. Читинвалариан Аллагь ккунди удучӏвуриз, Аллагьдихьан, Чав Гаф тувнайиси, гьаргандин уьмрин таж рубкьиди. 
JAS.1.13	Читинвалариъ ахъру сарира «Му читинвалар Аллагьди гьаънайидар ву» дупну ккундар, фицики Аллагьдин писваларихъди вуйиб гьич фукӏара адар ва саризра читинвалар гьаъдар. 
JAS.1.14	Хъа гьарсар кас чан тямягьяри зигура, хъа ккаъра ва дючӏюркьну гъитра. 
JAS.1.15	Тямягьну, дишагьлийикси, гунагь кибшру ва апӏуру, хъа гунгьи, ликриин гъабшиган, аьжал хуру.
JAS.1.16	Йиз масан гъардшар, учву учвуз кучӏлар апӏрубси мапӏанай. 
JAS.1.17	Гьарсаб ужувлаз апӏурайи ляхин ва гьубкӏну вуйи хъуркьвал заълан, Аллагьдихьан, аьршарин акв арайиз гъабхи Адашдихьан вуйиб ву. Аллагь гьаммишан сабсир ву ва гьюдюхрур дар. 
JAS.1.18	Дугъу Чан гьякь вуйи Гафналантина, Чав халкь гъапӏубдик варибдик варитӏан заан вуйидар хьпан бадали, ухькан Чаз веледар ктаъну.
JAS.1.18	Хъпехъуз ва кӏул ккивуз аьгъю йибхьай.
JAS.1.19	Йиз масан гъардшар, гьаммишан гафар апӏузтӏан – кӏурубдихъ хъпехъуз гьяракатнаъ йихьай ва хъял кубчӏвуз гьялак махьанай, 
JAS.1.20	даршиш, инсандик хъял кайивали Аллагьдиз ккуни дугъривал хурдар. 
JAS.1.21	Гьаци вуйиган, учву апӏурайи ляхнариъ писваларихьанна гьякьсузваларихьан ярхла йихьай ва ичв кӏваъ урзурайи Аллагьдин аьгъювалар мютӏюгълуди кьабул апӏинай, фицики гьаму аьгъювалари ичв рюгьяр уьрхиди. 
JAS.1.22	Аллагьдин гаф тамам апӏинай, хъа эгер учву думу деебхьнутӏан гъибтдарш, учву учвуз кучӏлар апӏурачва. 
JAS.1.23	Эгер шли, Аллагьдин аьгъювалариъ кӏурайидар дарапӏри, деерхьнутӏан гъитрадарш, думу гюзгдиан чан маш рябкъюрайириз ухшар ву. 
JAS.1.24	Думу чаз дилигну гьудучӏвиди ва гьадму гагьди, учв фицир вуш, кӏваълан гьархди. 
JAS.1.25	Хъа, азадвал хру варитӏан заан вуйи Аллагьдин закон кӏваантӏан аьгъю апӏрур ва кӏваълан гьадрапӏри гьаддихъди чан ляхнар кӏулиз адагърур, чан ляхнариъ бахтлу хьиди. 
JAS.1.26	Эгер шли учв дугъри вуза кӏури фикир апӏураш, хъа чан мелзнан эйсивал апӏуз аьгъдарш, дугъу чав чаз кучӏлар апӏура ва дугъан дугъривал файдасуз ву. 
JAS.1.27	Аллагьдизна Аьршарин Адашдиз ккуни чиркин дару марцци дугъривал – касибвалиъ айи ачӏни хпаризна йитимариз кюмек апӏувал ва жвув гьаму дюн’яйин чиркинвалариккан уьрхювал ву.
JAS.2.1	Йиз гъардшар, ихь адлу вуйи Агъа Иса Месигьдихъ хъугъри, адмийир ккунидаризна даккнидариз жара мапӏанай. 
JAS.2.2	Мисалназ, учву уч духьнайишваз багьа палат али ва гъизилин тӏублан хъайи адми гъюру, гьацира – йирси палат али касибра. 
JAS.2.3	Учву багьа палат алириз, артухъ гьюрмат апӏури, гьамци кӏурачва: «Уву гьаму ужударсдар йишварикан гьамунубдиин деъ». Хъа касибдиз кӏурачва: «Гьатушвахьинди гьудучӏв», ясана, «Йиз ликарихъинди деъ». 
JAS.2.4	Учву гьапӏрачва? Учву сарин улихь сар заан апӏурачва ва ичв дюз дару хияларихьди, фунур артухъур вуш, гьял апӏурачва. 
JAS.2.5	Хъебехъай, йиз масан вуйи гъардшар! Аллагьди гьаму дюн’яйин улихь касиб вуйидар кадагънадаринхъа, чпин хъугъувалиъ мюгькам ва, Учв ккунидариз гаф тувнайиси, Чан Паччагьлугъдин ирс рубкьрудар хьпан бадали? 
JAS.2.6	Хъа учву касибар гьясбикк апӏурадарчва! Девлетлуйир даринхъа учвлан гъидикь алдабхъурайидар. Учву судариз хъчӏюхюрайидар гьадрар даринхъа? 
JAS.2.7	Гьадрар даринхъа, учву Чазди кадагънайи Месигьдин ччвур беябур апӏурайидар?! 
JAS.2.8	Эгер учву дугъриданра, Гирами китабариъ улупнайи: «Багахь хьайир жвуваз жвувси ккун апӏин» кӏуру паччагьвалин закондиъ айиси апӏураш, учву дюзди апӏурачва. 
JAS.2.9	Хъа эгер учву сартӏан сар артухъди дисураш, гунагьариъ ахърачва, ва учвуз, закон гъючӏюбгъдаризси, жаза гьадабтӏиди. 
JAS.2.10	Гьаз гъапиш, шли, Къанундиъ улупнайиб вари тамам апӏури, хъа душв’ан саб фукӏа-мукӏа тамам дарапӏди гъибтиш, дицир кас вари Къанун чӏюбгъбаъ тахсиркар ву. 
JAS.2.11	Фицики «кьяппавал мапӏан» гъапи Аллагьди «миликӏан» гъапундаринхъа? Ва гьаддиз, эгер уву кьяппавал апӏурадарш, хъа йивну йикӏураш, Къанун чӏюбгъюрава. 
JAS.2.12	Азадвал тувру Къанундиинди суд апӏурайи адмийинсдар гафар ва ляхнар апӏин. 
JAS.2.13	Фицики Аллагьдин судди жарариз уж’вал дарапӏрурин язухъ апӏидар. Уж’вал судтӏан зиина ву!
JAS.2.14	Йиз гъардшар, фу тӏяаьм ахъа, эгер шли, хъугъраза, кӏураш, хъа ужувлан ляхнар апӏдарш? Мициб хъугъували думу уьрхидар, гьаци дарин? 
JAS.2.15	Эгер чвуччвуз, ясана чуччуз алабхьуз палат, ясана ипӏуз уьл адарш, 
JAS.2.16	хъа учвкан сари: «Гъарах мясляаьтниинди. Яшамиш йихь манишнаъ ва тухъди!» – дупну, фукӏа-мукӏа дугъаз адрубдикан тутрувиш, мушваъ фу шул? 
JAS.2.17	Ари гьамци, эгер хъугъувал лайикь вуйи ляхнариинди улупдарш, хъугъувал дубкӏнайи гьисаб ву.
JAS.2.18	Сари пуз мумкин ву: «Увуз хъугъувал авуз, хъа узуз – ляхнар! Ляхнар дарди яв хъугъувал гьан, улуп узуз! Хъа узу увуз йиз ляхнариъ рябкъюрайи йиз хъугъувал улупидизавуз».
JAS.2.19	Уву Аллагь сар вуйивалихъ хъугърана? Ужуйи апӏурава! Гьеле жинарра хъугъра ва гукӏунди йихура.
JAS.2.20	Эй ичӏи инсан! Увуз ляхнариинди дару хъугъувал файдасуз вуйивал аьгъю дубхьну ккундийвуз? 
JAS.2.21	Хъа ихь абйирин аба Ибрагьим, чан бай Исакь, гъурбан апӏрушв’ина гъахиган, чан ляхнариинди гьякь гъапӏундайинхъа? 
JAS.2.22	Рябкъюрайвуз, дугъан хъугъувал ляхнариинди шуйи ва ляхнарин кюмекниинди дугъан хъугъувал гьубкӏуб гъабхьну. 
JAS.2.23	Ва гьамци, Гирами бикӏбариъ дибикӏнайиб тамам гъабхьну: «Ибрагьим Аллагьдихъ хъугънийи ва, чан хъугъувализ дилигну, думу гьякь гъапӏнийи» ва гьаддиз, дугъаз Аллагьдин дуст гъапнура вуйи. 
JAS.2.24	Рябкъюрайчвуз, Аллагьдин улихь адми, неинки саб хъугъвалиинди, хъа чан ляхнариинди гьякь апӏура. 
JAS.2.25	Гьаци гъабхьну кач’вал кайи Раавдихъдира. Дугъу, чпин шагьур ахтармиш апӏури гъафидар, кьабул дапӏну, жара рякъди гьаиган, думу чан ляхнариз дилигну, гьякь гъапӏундайинхъа?! 
JAS.2.26	Ари гьамци, рюгь адру беден фици дубкӏну шулуш, хъугъувалра, ляхнар даруган, дубкӏна.
JAS.3.1	Йиз гъардшар, вари мялимар хьуз мюхъюгъянай. Ихь, мялимарин, суд ижмиди апӏруб аьгъячвузки, 
JAS.3.2	фицики ухьу варидари гагь-гагь лайикьсуз тӏулар апӏурахьа. Чан мелзниинди чӏуруб даркӏрур гьуркӏу кас ву ва дугъаз чан бедендин эйсивал апӏузра кьувват а. 
JAS.3.3	Эгер гьяйвнин сппаригъ ухьу фури гъипиш, думу ухьуз мютӏюгъ шулу, дидин вари жандин эйвал апӏурхьа. 
JAS.3.4	Гьадмукьан аьхю гимйирра магьа гьаци, пис микӏари гьирчнайидар, саб бицӏи рулиинди хъапӏрури чаз ккунишвахъинди хъапӏра. 
JAS.3.5	Гьамци ихь мелзра, учв ихь бедендин бицӏи пайтӏан даршра, дидхьан зурба ляхнар апӏуз шулу. ЦӀюмгъял кабхъиш, гьадму бицӏи цӏи зурба яркур убгуру! 
JAS.3.6	Мелз – цӏа ву. Ихь жандин имбу паярик гъилигган, дидиъ варитӏан гизаф писвал а. Диди вари жан чиркин апӏура; дидик жегьеннемдин цӏикан цӏа кабхъра ва ихь уьмур убгура. 
JAS.3.7	Адмийи гьубкьу жюрейин гьяйванатар, жакьвар, улчвурхури гъягърудар ва гьюлерин гьяйванатар вердиш дапӏна ва апӏурира а. 
JAS.3.8	Хъа гьич сарихьанра мелз вердиш апӏуз шулдар. Му дебккуз даршлу, агъуйи абцӏнайи завал ву. 
JAS.3.9	Гьамдиинди ухьу ихь Адаш Агъайин тярифар апӏури шулхьа ва гьамдиинди Аллагьдиз ухшар ади халкь дапӏнайи адмийириз агьрарра апӏури шулхьа. 
JAS.3.10	Саб ушвниан удучӏвуру ужувлан гафарра, агьрарра. Йиз гъардшар, дици дубхьну ккундар. 
JAS.3.11	Саб булагъдиан марцци штарра, кьилзи штарра удучӏвури хьуз мумкин вуйинхъа? 
JAS.3.12	Йиз гъардшар, шулин ари, инжирин гьаригъ хифар гъиршри, ясана тӏумтӏарин ширариин инжирар илиршури? Гьаци кьилзи булагъдиан марцци шид удубчӏвуб мумкин дар!
JAS.3.13	Ичв арайиъ фужкӏа дугъридан фагьумлу ва варибдин гъавриъ айи кас адарин? Эгер дицир аш, дугъу чан фагьумлувал гьякь уьмриинди улупну ккунду, фагьумлуйириси кӏул ис дапӏну ккунду. 
JAS.3.14	Хъа эгер ичв юкӏвариъ пис бахилвал аш, ва иблисвалиинди жвуваз хайир абгураш, фурслу махьанай ва гьякьнакан кучӏал макадапӏанай. 
JAS.3.15	Мициб фагьум заълан гъюруб дар, думу му дюн’яйинуб ву; рюгьниинди вуйиб дар, иблисдихьан гъюрайиб ву. 
JAS.3.16	Наан бахилвал ва жвувтӏан даккнивал аш, гьадушваъ къайдасузвал ва гьарсаб пис ляхин а. 
JAS.3.17	Заълан гъюрайи фагьумлувал, сифте нубатнаъ, марцциб ву, гьацира мясляаьт хурайиб ву, аькьюллуб ву, аьлакьайихъна хруб ву, рягьимлувалихьди ва ужувлан ляхнарихьди абцӏна, диди адмийир ккунидаризна даккнидариз жара апӏдар ва машназ лигдар. 
JAS.3.18	Ислягьвал бадали мясляаьтниинди лихрудари гьякьвалин бегьер ккадабцӏиди.
JAS.4.1	Гьапӏрудар ву ичв гъярхьбарна гьюжатар? Ичв жанариъ урхьурайи тямягьярилан гъюрайидар даринхъа? 
JAS.4.2	Учвуз фу-вуш ккундучвуз, хъа думу шуладарчвуз, гьаддиз чиб-чпигъ гъярхьну йихурачва. Учву гужназ хъюгърачва, хъа фукӏара шуладарчвухьан, ва гьаддиз, гьюжатар апӏурачва ва гъярхьрачва. Учвуз ккуниб шуладарчвуз, гьаз гъапиш Аллагьдикан ккун апӏурадарчва. 
JAS.4.3	Учву ккун апӏурашра, ккун апӏурайиб тамам шуладаричв, гьаз гъапиш учву ужудар ниятариз ккун апӏурадарчва, хъа – ичв тямягьяр гьуркӏбахъди. 
JAS.4.4	Дюз дарудар, учвуз аьгъдарди айчвуз, гьаму файдасуз дюн’яйихъди хьувал – Аллагьдихъди апӏурайи дяви вуйиваликан? Шлиз гьаму файда ктру дюн’яйихъди дуст духьну ккундуш, думу Аллагьдиз душманди удучӏвура. 
JAS.4.5	Гирами бикӏбариъ гьавайиди гьамци дибикӏна кӏуранчва?
JAS.4.5	«Ухьуъ учӏвнайи Рюгьназ
JAS.4.5	ухьу анжагъ Чазтӏан духьну ккундар».
JAS.4.6	Хъа Дугъу ухьуз мутӏан артухъ уж’вал улупну. Магьа гьаддиз, Гирами бикӏбариъ дупна:
JAS.4.6	«Аллагь фурсачйириз къаршуди удучӏвуру,
JAS.4.6	хъа кьисматниин рази вуйидар ккун апӏуру».
JAS.4.7	Гьаддиз, Аллагьдиз мютӏюгъ йихьай! Иблисдиз къаршу удучӏвай – думу учвхьан гьебгди. 
JAS.4.8	Аллагьдихьна багахь йихьай – Аллагьра учвухьна багахь хьиди. Хилар жикӏай, гунагькрар, юкӏвар марцц апӏинай, кью-кьюб юкӏв айи адмийир! 
JAS.4.9	Дердер апӏинай, гьарай ипай, ишай! Ичв аьлхъбар ишбариз илтӏибкӏрийичв, шадвал – пашманвализ. 
JAS.4.10	Агъайин улихь учву исди дисай, ва Дугъу учву за апӏиди.
JAS.4.11	Сар-сариз чӏуру гафар мапӏанай, гъардшар. Шли чан гъардшиз чӏуру гафар апӏуруш ва тахсир кипруш, дугъу Къанундиз къаршуди кӏура ва Къанун тахсир апӏура. Хъа уву гьамци Къанундик тахсир кипраш, уву Къанундиъ улупнайиб тамам апӏрур дарва, хъа – судьявал апӏурава. 
JAS.4.12	Аммаки, Къанун Туврур ва судьявал Апӏрур сартӏан адар, уьрхюз Шлур, ясана терг Апӏрур. Хъа уву гьацир фуж вува, яв багахь хьайирин суд апӏуз?
JAS.4.13	Гьамус учву узухъ хъебехъай, гьамци кӏурудар: «Гъи-закур саб фунуб-вуш шагьриз сад йисазди, ариш-вериш апӏури, гизаф пул гъазанмиш апӏуз гъягъидихьа». 
JAS.4.14	Учвуз, гьеле закур учвкан фу шулушра, аьгъдарчвуз! Ичв уьмур фу вухъа? Учву, сацӏиб ачмиш духьну, дургру дифарси вучва. 
JAS.4.15	Учву, мидин ерина, гьарган гьамци дупну ккунду: «Эгер Агъайиз ккун дубхьну, ухьу сагъди гъузиш, гьамци-гьамци апӏидихьа». 
JAS.4.16	Хъа учву, учв’ин элеъначва ва ултӏурччвру гафар апӏурачва. Гьарсаб гьамциб фурс чӏуруб ву. 
JAS.4.17	Ва гьаддиз, учвуз дюзвал фу-вуш аьгъядишра, гьаци дарапӏрур гунгьин тахсиркар ву.
JAS.5.1	Хъа гьамус хъебехъай, учву, девлетлуйир! Ишай ва гьарай ипай учв’ин улукьуз ккайи бедбахтвалариин. 
JAS.5.2	Ичв девлет гъутӏну, ичв палат сурари гъипӏну. 
JAS.5.3	Ичв гъизилизна арсраз гандриж гъивну! Гьадму гандрижи учвуз къаршуди шагьидвал апӏиди ва ичв беден, цӏиси, ипӏиди. Учву ичв аьхиримжи йигъариз учвуз девлет уч дапӏначва! 
JAS.5.4	Ичв хутӏлариъ бегьер уч апӏрудариз кьимат тутрувди, учвуз гъибтунчва, дурари Аллагьдиз гьарйир апӏура, ва хутӏлиъ айидарин агьрар Саваоф Агъайин ибарихьна дурукьна. (Саваоф – Аллагьдин ччвурарикан саб, аьршарин кьушмарин аьхюр кӏуру гаф ву). 
JAS.5.5	Учву жилиин девлетниин уьлюрхну яшамиш гъахьунчва, кефер апӏури гъахьунчва, урккру йигъаз ичв жанар гваназ гъюрхюнчва. 
JAS.5.6	Учву тахсир ктрудар тахсиркрар апӏуйчва ва йивну йихуйчва, хъа дурар учвуз гъаршу гъудужвдайи.
JAS.5.7	Гьаци вуйиган, сабур апӏинай, гъардшар, Агъа кьяляхъ гъюру йигъ хьайизкьан! Лигай, нежбер фукьан сабурлуди ккилигури шулуш, дубзнайи жили багьа бегьер хайиз фици думу чвлин ва хьадукран мархьариз ккилигури шулуш. 
JAS.5.8	Учвура сабурлувалиинди ккилигури гъузай, юкӏвар мюгькам апӏинай, гьаз гъапиш, Агъа гъюру йигъар сарун багахь хьа. 
JAS.5.9	Гъардшар, Аллагьди учвуз жаза гьададабтӏуз, чиб-чпилан мулханай. Лигай, Судья гьамустӏанра урчӏарихъ дийигъна! 
JAS.5.10	Гъардшар, сабур апӏбаъ ва мюгькамвалиъ Аллагьдин ччвурнахъан гъапи пайгъамбрарихъан мисал гъадабгъай. 
JAS.5.11	Учвуз аьгъячвуз, аьхиризкьан мюгькамди гъуздариз учу бахтаврар кӏурача. Учвуз Аюбдин ижмиваликан гъеебхьунчвуз ва, Агъайи дугъаз чан уьмриъ фициб аьхир тувнуш, аьгъячвуз, гьаз гъапиш Агъа рягьимлур ву ва язухъ Зигрур ву. 
JAS.5.12	Сифтена-сифте, йиз гъардшар, я завариинди, я жилариинди ху мапӏанай, я жараси гьич саб жюрейиинди ху мапӏанай. Гъит ичв анжагъ «ав» кӏурушваъ «ав» ибшри, «ваъ» кӏурушваъ «ваъ» ибшри, учвуз жаза дархьбан бадали.
JAS.5.13	Учвкан фуж балайикк ккахъиш, гъит ккарагри, фуж шадвали ацӏнаш, гъит Аллагьдиз мяълийир апӏри. 
JAS.5.14	Учвкан фуж иццураш, хъугърударин жямяаьтдин аьхюриз дих апӏри ва, Агъайин ччвурнахъ ччим кадатну, гъит, гьадгъан зиин ккарагри. 
JAS.5.15	Гьубкӏну хъугъвал айи ккарагували иццурайир сагъ апӏиди ва Агъайи думу ликриин апӏиди. Хъа эгер дугъу гунагь дапӏнаш, хил алдабгъиди. 
JAS.5.16	Гьаддиз чиб-чпин улихь жвувкан ктахьу гунгьар кӏул’ин дисай ва, Агъайи учву сагъ апӏбан бадали, чиб-чпихъанди ккарагай. Гьякь уьмур хъапӏрайирин ккарагбаъ гизаф кьувват а! 
JAS.5.17	Ил’яс ухьусир адми вуйи. Думу лап ижмишнаан мархь дурубгъбан бадали ккарагнийи, ва шубуд йисанна гьацӏаъ гъубгъундайи. 
JAS.5.18	Думу хъана ккарагнийи, ва аьршариан мархь гъубгънийи, жили бегьер гъабхнийи. 
JAS.5.19	Йиз гъардшар, эгер учвкан фуж, гьякь рякълан улдугну, шли-вуш хъана алаънуш, 
JAS.5.20	аьгъю йибхьай, гунагькар кучӏлин рякъхъан хътаури думу аьжалихьан уьрхюра ва гизаф гунгьар апӏуваликкан азад апӏура.
1PE.1.1+1PE.1.2	Иса Месигьдин вакил Петрихьан гъурабйирди жара жилариин Понтдиъ, Галатдиъ, Каппадокияйиъ, Азияйиъ ва Вифанияйиъ дарагънайи, Аллагьди Чан рябкъювалиинди кадагънайи хъугънайидариз, учву, Рюгьну гирами дапӏнайидар, Иса Месигьдихъ хъпехъбан ва Дугъан ифдиинди марцц хьпан бадали, учвуз гьуркӏну вуйи уж’вал ва мясляаьт ибшричвуз!
1PE.1.3	Ихь Агъа Иса Месигьдин Адаш ужувлиинди ишричав. Дугъу, Иса Месигь чӏиви апӏбиинди Чан зурба вуйи уж’вал улупну, ухьу заълан бабкан гъахну ва цӏийи уьмрихъ хъаъну. 
1PE.1.4	Гьамдиинди ухьук, я аьжалихьан, я камиваларихьан, я вахтнахьан чӏур апӏуз даршлу, чӏиви миж кивунхьук. Ихь миж кайи «девлет» ухьуз аьршариъ уьбхюра. 
1PE.1.5	Учвуз, ичв хъугъувализ дилигну, Аллагьдин кьудратнакк ккайидар, гъиямат йигъахъна аьхиримжи вахтари ачмиш шлу уьрхювал рубкьидичвуз. 
1PE.1.6	Гьаци вуйиган, гьеле сацӏиб вахтари гьаржюре читинвалариъ учӏврушнар кчӏикьуб алабхъурушра, гьамдиин шад йихьай. 
1PE.1.7	Аьгъю йибхьайки, гъизилра цӏиинди таза алапӏурайиб. ЦӀихьан гьеле думу зат имдарди деебцӏну гъядапӏузра шулу, хъа ичв хъугъувал гъизилтӏан лап артухъ багьа ву, ва думу, гьякьди вуйиб вуш, ясана – дарш, Иса Месигь кьяляхъ гъафи вахтна гъиямат йигъан жвуван тяриф, ад ва заанвал жвувахьна рубкьбан бадали, ахтармиш дапӏну ккундарин?! 
1PE.1.8	Думу (Иса) ккундучвуз, гьеле учвуз гъяркъюндаршра, учву Дугъахъ хъугърачва, гьеле гьаму ражари Думу ичв уларикк ккадаршра. Учву улупуз даршлу аьжайиб шадвали ацӏну урхьурачва, 
1PE.1.9	гьаз гъапиш ичв хъугъувалин метлеб кӏулиз удубчӏвурайичв – ичв уьрхювал.
1PE.1.10	Гьаму уьрхюваликан чпин вахтари гьеле пайгъамбрари чпихьан удукьрубкьан ужуйи ахтармиш’валар гъахури гъахьнийи, ва улихьмиди Аллагьдин гъянивалиан учвуз тувнайи багъишдикан гъапнийи. 
1PE.1.11	Дурари, Месигьдин Рюгьну фуну вахтнакан кӏураш, фицдар гьялариъ Месигьдин аьзабар шулуш, ва гьадму аьзабарин кьяляхъ шлу Дугъан аднакан аьгъю апӏуз ккунди, ахтармиш’валар гъухнийи. 
1PE.1.12	Пайгъамбрариз чпи чпин – ваъ, хъа – ичв гъайгъушин бадали гъилихуваликан ачмиш гъабхьнийи. Дурари аьршариан гьаънайи Гирами Рюгьну дебкку Ужувлан хабарнакан хабар дебккнийи – гьаму ражари рабгъурайи Ужувлан хабар. Гьаму сир аьгъю апӏуз ккунди, гьеле аьршарин малайикарра кмиди тямягьну йихура. 
1PE.1.13	Гъит, гьаддиз ичв фагьум фагьмихъ хъади ибшри, ва ляхнар апӏуз гьаммишан гьязурди гъузай. Вари ичв умуд Аллагьдин гъянивалиин илипай, хъа гъиямат йигъан Иса Месигь гъафиган, учвуз ичв умуд кайиб вари багъиш апӏиди.
1PE.1.14	Хъпехъру бицӏидарси, учву Аллагьдихъна гъяйиз айи ичв тямягьяр фицдар вуйиш, гьадрарихьди ичв уьмур хъапӏуз мигъитанай. 
1PE.1.15	Хъа гьатци, учвуз дих Дапӏнайир фици Гирамир вуш, учвура гьаци гирамидар йихьай ва ичв хасиятра гирами вуйиб ибшри. 
1PE.1.16	Гьаддиз Бикӏбариъ дупна:
1PE.1.16	«Гирамидар йихьай, гьаз гъапиш Узу Гирамир вуза».
1PE.1.17	Эгер учву сабдизра дилигди, вари адмийирин суд Апӏруриз Адаш кӏураш, му дюн’яйиъ имиди Дугъхьан гучӏ’вал кади яшамиш йихьай. 
1PE.1.18	Аьгъю йибхьайки, ичв абйирихьан дурубкьнайи гьаму файдасуз уьмриккан учву, гъизилна арсси чӏур дубхьну гъябгърубдихъ кьимат тувну гъадагъну азадвалиъ тӏаънадар, 
1PE.1.19	хъа гьич саб жюрейин зиян, я скаш ктру ччилан ифдихъси, варитӏан багьа вуйи Месигьдин ифдихъ гъадагъну, азадвалиъ тӏаънайидар вучва. 
1PE.1.20	Иса, дюн’я арайиз хайиз, учву бадали Кадагънайир вуйи, ва гьаму аьхиримжи йигъари Думу жилиина гъафну. 
1PE.1.21	Учву Думу гъачӏидаригъян чӏиви гъапӏу ва Дугъаз ад туву Аллагьдихъ, Гьадгъулантина хъугъначва. Гьаци вуйиган, ичв хъугъвал ва миж Аллагьдиъ авучв.
1PE.1.22	Учвуз ичв хъугънайи гъардшар, жвув гьякьвалихъ хъебехъну марцц гъахьиган, кью-кьюб маш гъидривру масанвалиинди, марцци юкӏвариинди ва жандин вари кьувватниинди ккун гъахьунчвуз! 
1PE.1.23	Учвуз цӏийи уьмур тувру тум алаур йибкӏру тум даричв, аьхир, хъа – дирибкӏру тум. Думу тум чӏиви ва гьаммишандиз вуйи Аллагьдин Гаф ву. 
1PE.1.24	Гьаддиз Гирами китабариъ дупна:
1PE.1.24	«Инсаният укӏси ву,
1PE.1.24	дурарин усппагьивал – хутӏлин кюкюси.
1PE.1.24	Укӏ ебццуру – кюкюра алдабхьуру.
1PE.1.25	Агъайин гаф
1PE.1.25	аьсрариан-аьсрариз гъубзра».
1PE.1.25	Агъайин гьадму Гаф, учвуз гъурубкьу Ужувлан хабар ву!
1PE.2.1	Гьаци вуйиган, гьарсаб чӏуруб, гьарсаб кучӏал, кью-кьюб маш гъивнайивал, маш ккадарди хьувал, гьар жюрейин футнийир гатӏахьай. 
1PE.2.2	Тазади бабкан духьну имбу бицӏидарси, рюгьнан тӏяаьмлу никкдихъ, гьаддин кюмекниинди аьхю хьуз ва уьрхювал гъазанмиш апӏуз, тямягь хъивай. 
1PE.2.3	Икибаштӏан, Агъа фици ужур вуш, учвуз аьгъю гъабхьунчвуз. 
1PE.2.4	Гьадгъахьна гъачай – чӏиви Гъвандихьна, адмийири тина гьадапӏубдихьна, хъа Аллагьди ктабгъубдихьна, Дугъан уларихь багьа вуйибдихьна. 
1PE.2.5	Учвура, чӏиви гъванарикан хал диврайиси, ичв учвкан рюгьвалин хал тикмиш апӏинай. Гьадмуган, гирами вуйи гъуллугъчйир хьпан кьяляхъ, Месигьдиланмина Аллагьдиз кьабул вуйи, Рюгьниинди вуйи гъурбнар апӏидичва. 
1PE.2.6	Гьаз гъапиш, Гирами китабариъ гьаци кӏура:
1PE.2.6	«Магьа, Узу Сион дагъдиин
1PE.2.6	мурччван гъван дивдиза – кадабгънайиб, багьа вуйиб.
1PE.2.6	Дугъахъ хъугъру гьич саркьан биябур хьидар».
1PE.2.7	Гьаци вуйиган, учвуз, хъугърудариз, Думу зурба хазна ву, хъа хътругърудариз –
1PE.2.7	«Устайи тина гъапӏу гъван
1PE.2.7	мурччвануб гъабхьну»,
1PE.2.8	ва
1PE.2.8	«Му Гъван хъарсру гъван ву.
1PE.2.8	Му Гъвандихъ хъарсу адмийир
1PE.2.8	алдакуру».
1PE.2.8	Магьа, дурар хъарсну, гьаз гъапиш Ужувлан хабарнахъ хъугърадар. Дурарихъди гьаци шулайиб ву.
1PE.2.9	Хъа учву, кадабгънайи жинс, Паччагьдин гъуллугъчйир, гирами халкь, Аллагьдин хусусият, мучӏушнаан Чан аьжайиб аквнаъ хьуз учвуз Шли дих дапӏнаш, Гьадгъан зурба ляхнарикан хабар дебккбан бадали, гъядягънайидар вучва.
1PE.2.10	«Саб вахтна,
1PE.2.10	халкь ву дупну – халкь дарудар,
1PE.2.10	хъа гьамус – Аллагьдин халкь.
1PE.2.10	Улихьди – уж’вал дархьидар,
1PE.2.10	хъа гьамус
1PE.2.10	думу учвуз гъабхьунчвуз».
1PE.2.11	Йиз багьа вуйидар, гьаму дюн’яйиин улукьуз дуфну, кьяляхъ гъягъюри рякъ’ин алидарси, кӏвахьди дяви гъабхурайи жандин тямягьярихьан ярхлади гъузуб учвкан ккун апӏураза. 
1PE.2.12	Гъит, ичв хасият Аллагьдихъ хътругърударин арайиъ марцциб ибшри. Ва гьадмуган, гьаму ражари учвуз, пис касар ву, кӏури люкьнар апӏурайидари, учву апӏурайи ужувлан ляхнар рякъюри, Аллагь гъафи гъиямат йигъан, Дугъан ад апӏиди.
1PE.2.13	Агъа бадали мютӏюгъ йихьай адмийири дерккнайи вари гьюкмариз, 
1PE.2.14	гьюкум гъабхурайидариз, гьаз гъапиш дурари тӏафларизна тӏарашчйириз жазйир гьадатӏуру ва ужувлар апӏрудариз пешкешар тувру. 
1PE.2.15	Даршуз Аллагьдин ният гьациб ву: ужувлар апӏрудари, абдларин чӏуруди улхру ушварихь, ужудар ляхнар апӏбариинди гьитӏибшвну ккунду. 
1PE.2.16	Хъа учву, азад адмийир вуйивализ дилигну, ахмакь ляхнар ккеркуз ичв азадвал ишлетмиш мапӏанай – учву Аллагьдин лукӏар вучва, аьхир. 
1PE.2.17	Варидариз гьюрмат апӏинай, гъардшар ккун апӏинай, Аллагьдихьан гучӏ апӏинай, паччагь гьисабназ гъадагъай. 
1PE.2.18	Лукӏар, ичв агъйириз хай гъюру жюрейиинди гучӏ’вал кади, неинки гъянириз ва гъюдлириз, хъа учӏвру хасият хъайириз вушра, мютӏюгъ йихьай. 
1PE.2.19	Тяриф хьибди, чан аьзабар аьгь апӏрурин, гьаз гъапиш дицир Аллагьдин ниятнан гъавриъ айир ву; думу лайикь дарди бедбахтваларикк ккахъна. 
1PE.2.20	Хъа эгер, тахсир дапӏну, учву урччвураш, ичв фициб ад шул? Хъа учву уж’вал апӏури, аьзабар сабурлуди аьгь апӏуруш, Аллагьдин улихь ичв аваза за хьибди. 
1PE.2.21	Учвуз, учву гьамци хьуз, дих дапӏначвуз, аьхир, гьаз гъапиш Месигь учвхъанди аьзабарикк ккахъну ва Дугъу дурар аьгь гъапӏну. Дугъу учвуз, Чан шилнаъди гъюз, мисал гъибтну.
1PE.2.22	Дугъу «гунагь гъапӏундар ва Дугъан ушвниин кучӏал илибшундар».
1PE.2.23	Учв биябур апӏруган, Дугъу Чавра адмийир биябур апӏуз хъюгъюндар. Учв аьзабарикк ккахънайиган, Дугъу гучӏар ккаундар, хъа Дугъу Учв гьякь вуйи Суд’яйин хилиз тувнийи. 
1PE.2.24	Дугъу Чав, ухьу гунгьариз дийихнайидарси хьуз ва гьякьвал бадали яшамиш хьуз, Чан хусуси бедендиъди ихь гунгьар хачриина гъухну. Учву Дугъан зийнариинди сагъ гъахьунчва. 
1PE.2.25	Учву саб фила-вуш, марччарси, улдугнайчва, хъа гьамус учву ичв Марччлихънихьна – гъайгъу Зигрурихьна кьяляхъ хътакунчва.
1PE.3.1	Учвура, хпар, ичв жилариз гьаци мютӏюгъ йихьай. Дурарикан шли Аллагьдин Гаф кьабул апӏурадарш, чпин хпарилантина, 
1PE.3.2	ичв марцци ва Аллагьдихьан гучӏру уьмур уларикк ккади рябкъюрайибдиинди, саб гаф адарди, дурарра хъугъвалихъна гъиди. 
1PE.3.3	Гъит ичв усппагьивал, гьар жюре аьжайиб кӏюлгънар апӏбиинди, гъизиларихьди балгбиинди, ясана уччвудар палтариинди чӏатлануб дарибшри, 
1PE.3.4	хъа – айтӏануб: чӏур даршлу усппагьивал улупру хъпехъувалиинди ва гьюжатариз ададапӏру рюгьниинди кӏваан вуйиб ибшри – гьамциб ву Аллагьдин улихь багьавал. 
1PE.3.5	Фила-вуш садар вахтари, Аллагьдиин хъугъвал али дишагьлийири, чпи гьамцдариинди балгуйи, аьхир! Дурар чпин жиларихъ хъпехъуйи. 
1PE.3.6	Мисалназ, Сара, варибдиъ Ибрагьимдихъ хъпехъуйи ва дугъаз чан агъа кӏуйи. Учвура Сарайин шубар вучва – эгер учву ужувлар апӏуруш ва гучӏури хьуваликк кӏул ккивруш.
1PE.3.7	Ари гьамци, сатӏлан вуйи уьмриъ жиларра чпин хпарихьна лайикь вуйибси духьну ккунду. Дурарин гьюрмат дюбхну ккунду, гьаз гъапиш, гьеле дурар цӏибди зяифдар вушра, жиларихьди сабси ужувлан багъишдин ирсчйир ву. Гьаддиз, учву ккарагруган, гьич сарихьанра машат апӏуз хьибдарчвуз.
1PE.3.8	Аьхирки, гъит ичв сабсдар фикрар ва гьиссар ишри, ичв гъардшарихьна вуйи саб масанвал ибшри, язухъ зигуб ва фурс ктрувал ибшри. 
1PE.3.9	Писвализ – писвалиинди, биябурвализ – биябурвалиинди жаваб мутуванай, хъа жараси, уж’вал апӏбиинди жаваб тувай, гьаз гъапиш, учвуз гьаддиз дих дапӏна ва учвузра, ирс вуди, уж’вал дебккуз гаф тувна.
1PE.3.10	«Шлиз бахтаварвалиинди яшамиш духьну
1PE.3.10	ва ужудар йигъар дяркъну ккундуш,
1PE.3.10	гъит, мелз чӏурубдихьан уьбхри,
1PE.3.10	хъа ушв – кӏучӏлихьан.
1PE.3.11	Гъит, писвалихьан ярхла ишри,
1PE.3.11	гъит, уж’вал апӏри;
1PE.3.11	гъит, мясляаьт абгри,
1PE.3.11	гъит, ислягьвал арайиз хури,
1PE.3.12	фицики Агъайин улар гьякьлудариин ал
1PE.3.12	ва ибар
1PE.3.12	дурарин ккарагбарихъ хъивна.
1PE.3.12	Хъа писвалар апӏурайидарихьинди лигруган,
1PE.3.12	Агъайин машнак хъял кубчӏвру».
1PE.3.13	Хъа шлихьан учвуз зарал тувуз шидихъа, эгер уж’вал апӏузтӏан ичв тямягь хътарш? 
1PE.3.14	Гьеле учву, ичв гьякьвализ дилигну, балйирикк ккахънашра, бахтаврар вучва! Дурариз гучӏурайибдихьан гучӏ мапӏанай ва гучӏ’валиъ мугъузанай! 
1PE.3.15	Хъа Агъа Месигьдин гьюрмат ичв юкӏвариъ гирамиди уьбхяй. Учвуъ яшамиш шулайи умуд фтиин биналамиш дубхьна, кӏури, гьерхруриз, ккунириз жаваб тувуз шлубси гьязурди гъузай; 
1PE.3.16	анжагъ аькьюллудина гьюрматлудитӏан жаваб мутуванай. Учву яшамиш шулайи ичв гъяни уьмур кьабул дарди, люкьнар апӏру адмийириз, Месигьдихъ хъугъиган, чпин гъапӏу гафарихьан нач шлуси, ичв намус марцциди уьбхяй. 
1PE.3.17	Чӏуруб дапӏну, аьзабнакк ккуркьайиз, эгер Аллагьдин ният вуш, ужуб дапӏну аьзабнакк ккахъуб хъа ужуйи даринхъа! 
1PE.3.18	Гьаци Месигьра, ухьу гъапӏу гунгьарихъанди, сабан ва гьаргандиз, Гьякьлур гьякьсузарихъанди, учву Аллагьдихьна хпан бадали, ккахъундаринхъа! Дугъан беден аьжализ тувну гъабкӏну, хъа Рюгь уьмрихъна кьяляхъ хътакну. 
1PE.3.19+1PE.3.20	Иса гьадму Рюгьнаъди, мучӏушнаъ айи рюгьяриз Ужувлан хабарнакан ктибтури, гъушну. Думу рюгьяр, дюн’я, шид илипну, ккапӏуз ккунди, Нюгьди гими апӏайиз Аллагь сабурлуди ккилигурайи вахтна, Аллагьдихъ хъпебехъу адмийирин рюгьяр ву. Нюгьдихъди штуин али гимдиъди сакьюдартӏан гъюрхюндайи – анжагъ миржир кас. 
1PE.3.21	Думу шид, цӏийи хьуз, штуан хьувалин лишан ву. Думу лишан гъира кмиди учву уьбхюрайиб ву. Штуан хьувал – му ичв жандилан чиркшин алдапӏувал дар, хъа ичв марцци кӏвахьан Аллагьдиз тувнайи гаф ву, Иса Месигь чӏиви хьуб’инди учву уьрхюрайи. 
1PE.3.22	Завариина за духьну, Думу гьамус Аллагьдин арччул хилихъинди хъа. Дугъаз вари малайикар, гьюкмар ва кьудратар мютӏюгъ гъахьну.
1PE.4.1	Гьаци вуйиган, беден аьзабарикк ккабхъбиинди Месигьди фици аьзиятар гъизигнуш, учвура гьацдар фикрар гьисабназ гъадагъай. (Гьаз гъапиш, беден аьзабарикк ккабхърури гунгьар апӏуб гъибтру). 
1PE.4.2	Гьацдар фикрар гьисабназ гъадагънайиган, гъюз имбу уьмур – инсандиз ккуниси ваъ, хъа Аллагьдин ниятнаккди хъапӏуз шулу. 
1PE.4.3	Дарди хьуз, Аллагь кӏул’ин алдрударси, мяна адру уьмур тямягьяриъна пиянвалариъ, кьяппавалариъна намусузвалариъ ипну, гьар жюре аллагьаризна идолариз икрам апӏури, учву бегьем вахт гьавайиди гьапӏунчва. 
1PE.4.4	Хъа гьамус дурариз учву, чпихъди чпи айи аьгьвалиъ имдруган, аьжайибди гъугъубжвура ва ушвнихъна гъафиб вари кӏурачвуз. 
1PE.4.5	Аммаки дурар багарихьди чӏивидаринна гъийихдарин суд апӏуз Гъюрурин улихь чпи гъапибдинна гъапӏубдин жаваб тувуз мажбур хьиди. 
1PE.4.6	Магьа гьаддиз, гьеле чпи адмийирди имиди бедендиинди жаза дурариз гьадабтӏундаршра – хъа думу жазайиккан дурарихьан ккудучӏвуз хьибдар – хъа чпин рюгьнииндикьан Аллагьдин уьмрихъна гъюбан бадали, Ужувлан хабар гъийихдаризра дебккнийи.
1PE.4.7	Варибдин аьхир багахь шула. Гьаддиз ачухъ фикир айидар йихьай, фагьум апӏинай, хъа гьадмуган ккарагуз хьибдичвухьан. 
1PE.4.8	Сифтена-сифте вари кӏваантӏан чиб-чпи ккун апӏинай, гьаз гъапиш масанвали гизаф гунгьар ккеркру. 
1PE.4.9	Мурмрар дарапӏди, хялар кьабул апӏури йихьай. 
1PE.4.10	Учвкан гьарсариз жарариз дарубсиб хъуркьвал дурубкьначвуз, гьаци вуйиган Аллагьди учвуз багъиш дапӏнайи гьаму гьарсаб жюре хъуркьувалар, чиб-чпин гъайгъушнаъ шлуси, мянфяаьтлуди ишлетмиш апӏинай. 
1PE.4.11	Эгер шлиз гафар апӏувалин хъуркьувалар аш, гъит, дугъу Аллагьдин хабарнакан гаф рабгъри; шлиз гъуллугъ апӏбаъ хъуркьувалар аш, гъит, Аллагьди туврайи кьувватнаъ учв мюгькам ишри. Гъит, варидари Иса Месигьдилантина Аллагьдин ад бадали жафа зигри! Гьадгъаз ибшри аьсрариан-аьсрариз ад ва кьудрат, амин!
1PE.4.12	Йиз багьаллуйир, учвухъди фу-вуш саб аьжайиб шула, кӏури, учв’ин алахьурайи гъагъи аьзабариин-аьзиятариин мюгьтал махьанай. 
1PE.4.13	Хъа гьатцидарихъинди, учву Месигьдин аьзабариъ иштирак шулачва ва, гьаддиз, шад йихьай, хъа гъиямат йигъан, Иса Чан аднаъди гъафиган, шадвали ацӏдичва ва гьарай ипдичва. 
1PE.4.14	Эгер учву Месигьдин ччвурналантина биябур апӏураш, учву бахтаврар вучва, му гьадму кӏуру гаф вуки, Аллагьдин Рюгь Чан вари аднаъди учвуъ архаин духьна. 
1PE.4.15	Эгер учвкан сар фуж аьзабнаъ аш, гъит, думу аьзаб йивну йикӏбалан, ясана гьитӏибкӏбалан, ясана законсузваларилан, ясана футна апӏувалилантина вуйиб дарибшри. 
1PE.4.16	Учву Месигьдихъ хъугънайивалилантина аьзиятариъ ахьнаш, гъит, дицири нач дарапӏри, хъа, гъит: «му Исайихъ хъугърур ву», – кӏуруган, Аллагьди учвуз гьациб уж’вал дебккнайивализ дилигну, гьацири Дугъан ад апӏри!
1PE.4.17	Гьаз гъапиш Суд апӏру йигъ багахь хьа. Хъа думу Аллагьдин хуландарилан ккебгъди. Хъа думу ухьлан ккебгърайиган, Аллагьдин Хабар кьабул дарапӏрайидарин аьхир фициб шуйкӏан?!
1PE.4.18	«Эгер гьякь вуйирихьан
1PE.4.18	саб нуфтдитӏан жвув уьрхюз шулдарш,
1PE.4.18	хъа фу шул
1PE.4.18	кацӏнайидарикан ва гунагькрарикан?»
1PE.4.19	Гьаддиз Аллагьдин ниятниинди аьзабнакк ккайидар, гъит, гьуркӏну чпи вариб халкь Гъапӏурин ихтиярнаъ учӏври – Думу гьарган аьгьтлур ву – ва чпин фикрар ужудар ляхнариина жалб апӏри.
1PE.5.1	Гьаци вуйиган, гьамус узу ичв аьхюдарихьна илтӏикӏураза. Даршуз узура йиз марччарин – хъугърударин аьхюр вуза. Мидлан гъайри, Месигьдикан кчӏикьу аьзабарин шагьид вуза ва, магьа, гьамус – хъа дюн’яйиз гъиямат йигъ хьади гъюрайи Дугъан ад рубкьрударикан сар духьназа. 
1PE.5.2	Ичв ихтиярназ тувнайи Аллагьдин лиж уьбхяй, дидин гъайгъушнаъ учву буржлу вуйивалиан мишанай, хъа Аллагь ихь гъайгъушнаъ айиганси, учвура ичв аьшкьниинди гъайгъушнаъ йихьай; учвуз му дюн’яйикан хайир ктабгъуз ккунди ваъ, хъа ичв гьякь тямягь хъайивалиинди гъайгъушнаъ йихьай; 
1PE.5.3	гьякимари Аллагьди чпин хилиъ ивнайи адмийирин зиин агъавал апӏурайиганси ваъ, хъа вари лижаз мисал вуди гъуллугънаъ шлуганси гъайгъушнаъ йихьай; 
1PE.5.4	ва, Аьхюну Марччлихъан гъафиган, гьич зат дучрубхру адлувалин кунцӏ рубкьидичвуз.
1PE.5.5	Учвура, жигьилар, аьхюдарихъ хъпехъури апӏинай; чиб-чпин гъайгъушнаъ духьну, разивалиъ кӏул ипай, гьаз гъапиш,
1PE.5.5	«Аллагь фурсачйириз къаршу удучӏвуру,
1PE.5.5	хъа разивал улупрудариз
1PE.5.5	Думу рягьим апӏрур ву».
1PE.5.6	Гьаддиз, Аллагьдин кьудратлу хилин улихь разивалиинди икрам апӏинай, Дугъу учвура Чан вахтна заъди. 
1PE.5.7	Ичв вари гъайгъушнар Гьадгъуин иличай – Думу ичв гъайгъушнаъ а!
1PE.5.8	Ичв фагьмихъ гъузай, мааханай! Учвуз къаршу вуйир, иблис, гашу удубтӏнайи асланси, учвкан хътӏюкьюз ужур агури либцура.
1PE.5.9	Учву ичв мюгькам хъугъвалиинди, дюн’яйиъ вари ичв гъардшари учвуси гьамцдар аьзабар аьгь апӏурайиб аьгъяди, дидиз къаршу удучӏвну ккунду. 
1PE.5.10	Аммаки учвуз аьгь апӏуз сацӏибтӏан имдар! Иса Месигьдиъ сатӏиди духьну дих дапӏну, гьарсаб ужувлан булагъ айи Аллагьди Чан гьаммишандин Ад учвухъди пай апӏиди, учву дюз алаиди, ижми апӏиди, кьувватлу апӏиди, йишв’ин мюгькам апӏиди. 
1PE.5.11	Дугъан кьувват аьсрариан-аьсрариз ибшри, амин!
1PE.5.12	Узу гьаму бицӏи кагъаз Силван гъардшин кюмекниинди гъибикӏунза. Узуз дугъан хъугъувал ужуйи аьгъязуз. Узу му кагъаз учвуз, мушваъ улупнайиб Аллагьдин ужувлан гьякь багъиш ву, кӏури, учву рази ктаъбан бадали, гъибикӏунзачвуз. Ижмишнаан гьамдихъан хъичӏихай.
1PE.5.13	Учвуси Аллагьди кадагънайи Вавилондиан вуйи чуччура учвуз саламар хътаура, ва гьацира – йиз бай Маркдира. 
1PE.5.14	Чиб-чпиз чвевалин масанвалин мак апӏбиинди салам туври апӏинай. Вари Месигьдиндариз, учвуз, мясляаьт ибшри!
2PE.1.1	Лукӏвал апӏурайи Иса Месигьдин вакил Петрихьан – Аллагьди гьякь апӏбиинди ва Уьрхрурин – Иса Месигьдин кюмекниинди ухьуз гъабхьибсиб багьа хъугъувал гъабхьидариз – саламар.
2PE.1.2	Учвуз Аллагь ва ихь Агъа Иса аьгъю апӏувалилантина гизаф ужувлар ва мясляаьтар ишричвуз!
2PE.1.3	Исайин Аллагьвалин кьувватну ихь уьмриз гьарсаб лазим вуйиб ва лап кӏваантӏан Аллагьдин гьюрмат уьбхрувал тувнахьуз. Му Чан хусуси адниинди ва Чав ужувлан ляхнар апӏбиинди Учв ухьуз аьгъю хьувалилантина гъурубкьунхьуз. 
2PE.1.4	Гьаму Касдиланмина ухьуз, гаф тувнайиси, варитӏан багьа ва варитӏан зурба ужувлар дурукьнахьуз. Дурар ухьуз, гьаму дюн’яйин тямягьяриланмина гъюру аьжалнахьан гьадрарин кюмекниинди учву ярхла духьну, Аллагьдин хасиятнак ктикьбан бадали, багъиш дапӏнайидар вухьуз.
2PE.1.5+2PE.1.6+2PE.1.7	Гьаму себеб вуди, ичв хъугъувал – ужудар ляхнариинди, ужудар ляхнар – аьгъювалариинди, аьгъювалар – аьгь апӏбиинди, аьгь апӏуб – ижмишниинди, ижмишин – ужуб гьюрматниинди, ужуб гьюрмат – чвевалин дуствалиинди, дуствал – масанвалиинди мюгькам апӏбан бадали, ичв вари кьувват жалб апӏинай. 
2PE.1.8	Эгер учвуъ гьамцдар хасиятар аш ва учву дурар зарб апӏуруш, ихь Агъа Иса Месигьдикан вуйи ичв аьгъювалар дурари мянфяаьтсузди ва бегьерсузди гъитдар. 
2PE.1.9	Хъа гьацдар хасиятар кадрур улихьишв дярябкърайир ва кур ву, чан мугагьназ кайи гунгьарихьан марцц духьнайивал кӏваълан гьапӏнайир ву. 
2PE.1.10	Магьа гьамдиз, гъардшар, хъана аьхю кьувватниинди учвуз дих дапӏнайивал ва учву кадагънайивал тасдикь апӏинай. Гьамци апӏури гъашиш, гьич саркьан алдакидарчва! 
2PE.1.11	Гьадмуган учвуз ихь Агъа ва Уьрхрур Иса Месигьдин гьаммишандиз вуйи Паччагьлугъдиъ учӏвуз ихтияр жумартлуди багъиш дапӏну хьибди, аьхир. 
2PE.1.12	Магьа гьаддиз йиз ният вуйиз учвуз гьамдикан гьаммишан кӏваин алапӏуз, гьеле учвуз гьаму варибдикан аьгъяшра ва учвуз дурубкьнайи гьаму гьякьвалиин учву мюгькам духьнашра.
2PE.1.13	Сабан узу йиз гьаму бедендин халиъ яшамиш шули имбукьан гагьди, ичв фагьмиз мидкан кӏваин алапӏури, думу гьарган уягъ апӏуз узу йиз буржи вуди гьисаб апӏураза. 
2PE.1.14	Узуз аьгъязуз, аьхир, гьаму йиз хал узхъан хътибтру вахт багахь шула – му узуз ихь Агъа Иса Месигьди ачмиш гъапӏунзуз. 
2PE.1.15	Узу гъушхъантинара ккуни вахтна учвхьан, гьамдикан кӏваин алапӏуз шлуганси, узу йиз хил’ан удубкьруб вари апӏидиза.
2PE.1.16	Учу учвуз, ихь Агъа Иса Месигь кьудрат хъади кьяляхъ гъиди, гъапиган, учу шлин-вуш аьмалдар махъвар текрар гъапӏундайча. Ваъ, Дугъан зурбавал учуз ич улариинди гъябкъюнчуз! 
2PE.1.17	Дугъахьна «Му Йиз масан Бай вуйиз, Гьадгъаъ Йиз шадвал айиз» кӏуру зурбавалин Аднан дих гъабхьиган, Дугъу Аллагь Адашдихьан гьюрмат ва ад кьабул гъапӏну. 
2PE.1.18	Ва гьаму дих завариан гъафнийи – учуз, Дугъахъди гирами дагъдиин алиган, ич ибариинди гъеебхьунчуз. 
2PE.1.19	Миди ухьуз пайгъамбри гъапи гафар дюз вуйивал хъана артухъди улупура. Учву дурарин гафарихьна, Йигъ аку дубхьну ичв юкӏвариъ гвачӏиндин Хяд гьудудубчӏвкьан гагьди мучӏушнакк убгурайи чирагъдихьнаси янашмиш шулаш, ужуб апӏурачва. 
2PE.1.20	Хъа сифтена-сифте кӏваин гъибтну ккундуки, Гирами бикӏбарин гьич сабкьан гъюз имбубдикан гаф адмийи ачмиш апӏуз хъюгъну ккундар, 
2PE.1.21	фицики адмийин ниятниинди гьич саб вахтнара пайгъамбрарихьан вуйи гъюз имбубдикан гафар гъахьидар дар. Ваъ, адмийири Аллагьдихьан гъюруб кӏуйи ва дурар гьаддихъна Гирами Рюгьну хуйи.
2PE.2.1	Мидлан савайи, халкьдин арайиъ кучӏлин пайгъамбрар ачмиш гъахьиганси, ичв арайиъра кучӏлин мялимар ачмиш хьидивучв. Дурарихьан аьжалихъна гъахру чпин кучӏлин каламар арайиз адагъуз хьиди. Дурари чпи азадвал бадали кадагънайи Гьюкумдар (Агъа) тина апӏиди. Дурар, Агъа кьабул дарапӏбиинди, багарихьди чпи тӏанкь апӏувалихъна гъиди. 
2PE.2.2	Гизафдари дурари апӏрусдар ягьсуз ва намуссуз тӏулар апӏуз дубгъиди ва гьацдариинди гьякь рякъ биябур апӏуз йишв тувди. 
2PE.2.3	Дурар ацӏру касар дар. Дурар чпин иблис ва аьмалдар каламариинди учвлантина гизаф девлетлу хьиди. Аммаки, дурариз ухдитӏан жаза гьадабтӏну гьязурди а, диди кьан апӏидар, ва дурарин аьжал даабхнадар!
2PE.2.4	Аллагьди гьеле малайикаркьан гьяйиф гъапӏундар; дурари гунагь гъапӏиган, жегьеннемдиъ дурар уржнийи ва гьаммишандин мучӏушнан зунжрарихьди суддин Йигъ гъяйиз дитӏнийи. 
2PE.2.5	Дугъу лап кюгьне дюн’яра гьяйиф гъапӏундар; гьякь’валикан хабар дебккри гъахьи Нюгьдилан ва дугъахъди хъайи ургур касдилан гъайри, гьюрмат адрударин дюн’я штухьди ккапӏнийи. 
2PE.2.6	Содом ва Гомора шагьрарра, гъюз ккимбу гьюрматсузариз мисал вуди, ккидирчну, рюкъдиз илтӏикӏну. 
2PE.2.7	Хъа Дугъу дугъривалиинди яшамиш шулайи, ягьсуз уьмур хъапӏрайи законсузариккан аьсси духьнайи Лут, гъюрхну. 
2PE.2.8	Гьаму гьялал касдиз, гьамгъан дугъри гъяназ гьадрари апӏурайи тӏулар ерхьуб ва рякъюб гьар йигъан чакан кчӏикьурайи зивзиварси гьугъужвуйи. 
2PE.2.9	Намус ва гъир’ят айи касар Агъайиз читинвалариккан уьрхюз аьгъя, хъа гьякьсузар – суд апӏру Йигъаз жаза адабтӏуз уьрхюз аьгъя. 
2PE.2.10	Дурарикан гизафна-гизафси, Агъайин гьюкум гьясбикк ккадарди, чпин жанариз ккунибси апӏру чиркин тямягьярихъди гъягърударин язухъ ву!
2PE.2.10	Гьясбикк ккадру тӏулар апӏрудар ва эдеб адрудар, чпи аьршарин кьудратар биябур апӏурайивалихьан гукӏнидикьан адар. 
2PE.2.11	Агъайин улихь тахсрар кирчри, дурарилан улхурайи малайикарикьана, гьеле дурар адмийиртӏан фукьан гизаф кьувватлудар ва удукьрудар вушра, дурар биябур апӏурадар. 
2PE.2.12	Дурар сабдизтӏан хай дару – дисуз ва йихуз пну бабкан шлу, чпин нефстӏан аьгъдру фагьумсуз гьяйванатарсдар ву. Дурари варибдиз чпин фагьмихьан аннамиш апӏуз даршлу агьрар апӏуру. Гьадму гьяйванатарси дурарра йихиди. 
2PE.2.13	Дурарин чпи гъапӏу чӏурувалариз – чӏурувал’инди тувди. Дурариз йигъандин аквнахьди кефер хъауз меэлди ву. Дурар чпи ву кфирвал ва ужузвал. Дурари, учвуз кучӏлин чулар ургъбиинди учвухъди саб суфрайихъ деъну, кьукьар апӏура. 
2PE.2.14	Дишагьли гъяркъюбси, дурарин улар кьяппавали ацӏра, ва гьациб гунагьнахьан гьудучӏвуз ккундар. Дурари, чпин дисру рукьариъ итуз, зяиф гъян айидар хъчӏюхюри шулу. Дурарин юкӏвар иблисвалихьди дидиржна. Дурарин кьисмат – пуч хьувал ву. 
2PE.2.15	Дурар диш рякълан улдучӏвну ва ургну. Дурар гунагькар ляхнар апӏузди тувру пешкешнаъ ул абхъну гъушу Боросдин бай Валаамдин рякъюъди гъушну. 
2PE.2.16	Думу Валаам, писвалар апӏурайиган, чӏал аьгъдру дажди, инсандин чӏалназ дуфну, гъидиснийи, ва гьадму пайгъамбрин фагьумсузвал дебккнийи.
2PE.2.17	Дурар дерццнайи булагъар ву. Дурар, гужал микӏари гьирчнайи кӏару кьюкь-дифар ву! Дурариз гьаммишандин жегьеннемдин мучӏушин ккилибгура. 
2PE.2.18	Дурари чпин кьил ктру гафариинди, ичӏи улхбариинди, гьуркӏну удудукьру жандиз ккуни тямягьярин кюмекниинди, кучӏлариъди яшамиш шулайидарихьан ярхла хьуз хъюгънайидар, чпихьна хъчӏюхюру ва чпин бацаригъ чӏюркьюру. 
2PE.2.19	Дурари, чпи пуч шулайи лукӏ’валиъ ахънайидари, дурариз азадвал тувуз гаф туври шулу. Фуж фтиз мютӏюгъ шулаш, думу гьаддин лукӏ шула. 
2PE.2.20	Эгер ихь Агъа ва Уьрхрур – Иса Месигь аьгъю хьувалиинди гьаму дюн’яйин чиркинваларихьан гьудучӏвнайидар хъана гьадму чиркинвалариъ ахьиш, дурар хъана гьадрарин лукӏ’валиъ ахьра. Сифте чпин чиркинвалариъ айибтӏан, гьамус хъадахъну ахъуб – хъа яман ляхин ву. 
2PE.2.21	Дурариз, гьякь Рякъкан аьгъю дубхьну, чпин хилиъ ивнайи гирами табшуругъарихьан гьудучӏвайиз, дидкан зат аьгъю гъабхьундайиш ужу хьибдийи! 
2PE.2.22	Дурарихъди гъабхьибди гьаму мисалнаъ дупнайиб дюз вуйиб улупура:
2PE.2.22	«Ху хъана чан ибичубдихьна хътабкуру»
2PE.2.22	ва
2PE.2.22	«Сил жибкӏ – думу хъана батӏриан идибгъиди».
2PE.3.1	Йиз ккунидар, узу бикӏурайи кагъаз кьюбпиб вуйиз. Гьадму кагъзариъ узуз учву марцци фикрарихъна хуз ккунди азуз. 
2PE.3.2	Гьаци гъабхьиган, саб фила-вуш гирами пайгъамбрари гъапи гафар ва ичв вакилари учвухьна дурубкьнайи Агъайин ва Уьрхрурин табшуругъ кӏваинди уьрхидичва.
2PE.3.3	Сифтена-сифте учвуз аьгъю дубхьну ккундуки, аьхиримжи йигъари чпин хусуси тямягьярихъди гъягъру рихшанд апӏувалар арайиз гъиди. 
2PE.3.4	Дурари, кялхъри, пиди: «Набши Дугъан, гаф тувнайиси, гъюрайивал? Магьа ич абйирра кивну архаин гъахьну, хъа вариб дюн’я халкь гъапӏхъанмина чан гьаци ими». 
2PE.3.5	Дурариз саб фила-вуш Аллагьдин Гафниинди жилар ва аьршар штукан ва штуинди халкь гъапӏубдикан кӏваълан гьархна. 
2PE.3.6	Гьадму штариинди ккапӏну дюн’я терг гъапӏнийи. 
2PE.3.7	Хъа гьамусдин аьршарна жилар, Аллагьдин гьадму Гафниинди цӏа йивну ккидирчуз ва Месигьдихъ хътругъдар йихуз, суддин Йигъ хьайиз уьрхюра.
2PE.3.8	Йиз ккунидар, магьа фу учву кӏваълан гьархну ккундарш: Агъайиз сад йигъ – агъзур йисси ву ва агъзур йис – сад йигъси. 
2PE.3.9	Агъайи Чав гъапиб тамам апӏуз, гьеле сакьюдари кьан апӏура кӏурашра, кьан апӏидар. Гьатци, Думу ухьуз гъилигиган гизаф сабур айир ву, Дугъаз ухькан фужкӏа дукӏну ккундар, хъа вари, чпи гъапибдиин ва гъапӏубдиин швумал духьну, Чахьна илтӏикӏну ккунду. 
2PE.3.10	Хъа Агъайин Йигъ, тӏафалси, хабарсузди гъибди. Гьадму йигъан аьршар-завар рахру гъугърумарин дихарихъди дургди; заварин табиаьтар даргъиди ва ургиди; дюн’яра, чан ляхнар улихь гьаъну, тахсирназ хибди. 
2PE.3.11	Ва эгер вари гьамци ккадахьуруш, хъа учву фицдар духьну ккунду, фициб гирамиб ва Аллагьдиз бахш дапӏнайиб вуди ккунду ичв уьмур?! 
2PE.3.12	ЦӀа алабхънайи аьршар ккадахьруган ва завариъ айи ригъар-хядар цӏиъ ерцӏруган, аьгь дарапӏди ва тямягьниинди Аллагь гъюру Йигъаз, учву, гьацдар, фици ккилигуз ккачва?! 
2PE.3.13	Ухьу, Дугъу гаф тувиганси, дугъривалтӏан адру цӏийи аьршариз ва цӏийи дюн’яйиз ккилигурахьа.
2PE.3.14	Магьа гьаддиз, йиз ккунидар, учву Аллагьдихъди мясляаьтнаъ хьпан бадали, гьамци шлувализ ккилигбиинди марццидар ва гаф ктрудар хьуз чара зигай. 
2PE.3.15	Хъанара, Аллагьдин гьадмукьан зурба сабур – учву уьрхюз мумкинвал туврайивал – ичв хайирназ вуди гьисаб апӏинай. Мидкан Аллагьди чаз тувнайи фагьумлувалиинди вари чан кагъзариъ ихь масан гъардаш Павелира гъапнийи. 
2PE.3.16	Дугъу мидкан чан вари кагъзариъ гъибикӏнийи. Дурариъ гъавриъ ахъуз читин шей’арра а. Дицдар йишвар аькьюлсуз ва мюгькам дару адмийири, Гирами бикӏбарин имбуну йишварси, чпин аьжалназ, айтӏлан апӏуру. 
2PE.3.17	Хъа, йиз ккунидар, учвуз мидкан мугагьназра хабар айиган, намус адру адмийирин кучӏлари учву чпихьинди хъчӏючӏюхюз ва ичв ижми бин ккидидипуз, ихтиятди гъузай. 
2PE.3.18	Айибтӏан артухъ ихь Агъа, Уьрхрур – Иса Месигь, ва Дугъан уж’вал аьгъю апӏури, гьаддиъ аьхю йихьай. Дугъан ад ибшри гьамусси, гьаммишандин Йигъ гъафиганра. Амин!
1JN.1.1	Дюн’я ккебгъхъанмина Айирикан, учуз Гъеебхьурикан, ич улариинди учуз Гъяркъюрикан, учу лигури Гъахьирикан, учу ич хилариинди кучри Гъахьирикан, яна уьмрин Гафнакан – Исайикан учу ктибтурача. 
1JN.1.2	Му вари – учуз гъябкъюнчуз, мидин шагьидар – учу вуча. Му – учуз гъяркъю уьмрин Гаф, Адаш Аллагьдихь хьайи. Дугъу Думу учуз улупну ва учу учвуз мидкан хабар дебккрача. 
1JN.1.3	Учуз гъябкъюбдикан ва гъеебхьубдикан, гьамус учвура учук ктикьбан бадали, учвуз хабар дебккрача. Хъа учу Адаш Аллагьдик ва Дугъан Бай Иса Месигьдик кидикьнайидар вуча. 
1JN.1.4	Учу му, учуз гьубкӏу шадвал хьпан бадали, бикӏурача.
1JN.1.5	Магьа учуз Аллагьдикан гьамциб хабар гъеебхьунчуз: «Аллагь – акв ву. Дугъаъ гьич саб жюрейин мучӏушин адар». 
1JN.1.6	Эгер ухьу, Дугъак ктикьунхьа кӏураш, хъа мучӏувалиъди гъяраш, ухьу кучӏлар апӏурахьа ва гьякьвалиъди яшамиш шуладархьа. 
1JN.1.7	Эгер, Аллагь аквнаъ айиси, ухьура аквнаъди яшамиш шулаш, ихь арайиъ аьлакьйирра хьиди, ва ихь гьарсаб гунагьнахьан Дугъан Балин – Исайин ифди марцц апӏура.
1JN.1.8	Эгер ухьу, гунагь ктарчук кӏураш, ухьу ухьуз кучӏлар апӏурахьа ва ухьуъ гьякьвал адар. 
1JN.1.9	Эгер ухьу ачухъди ихь гунгьар кӏул’ин дисуруш, Дугъу, Гьякьлури, хъугъвал Алири, ихь гунгьарилан хил алдабгъиди ва ихь гьарсаб гьякьсузвалихьан ухьу марцц апӏиди. 
1JN.1.10	Хъа эгер ухьу, гунгьар гъапӏундархьа кӏураш, ухьу Аллагь кучӏлях вуйирси дерккрахьа ва Дугъан Гаф кьабул апӏурадархьа.
1JN.2.1	Йиз веледар, узу му, учву гунагь дарапӏбан бадали, бикӏураза. Хъа эгер шли аьгъдарди гунагь гъапӏишра, Адашдин улихь ухьхъан гаф Йиврур хьа. Думу – Иса Месигь, дугъри Кас ву. 
1JN.2.2	Ари Гьадму гъурбан духьну, ихь гунгьариккан, неинки ихь, хъа гьацира вари дюн’яйин гунгьариккан ккадауз Гъитур ву.
1JN.2.3	Дугъан табшуругъар тамам апӏури гъашиш, ухьуз Аллагь дугъридан аьгъю гъахьунхьуз дупну, архаин хьуз шулухьхьан. 
1JN.2.4	Шли: «Узуз Думу аьгъязуз» кӏураш, хъа Дугъан табшуругъар тамам апӏдарш, дугъу кучӏлар апӏура ва дугъаъ гьякьвал адар. 
1JN.2.5	Хъа фуж Аллагьдин аьгъюваларихъ хъпехъураш, думу дугъриданра Аллагьдин масанвали ацӏна. Магьа гьамци ухьу Аллагьдикди кидикьнайивал аьгъю апӏуз шулу. 
1JN.2.6	Шли Аллагьдиз ккуниси яшамиш шулаза кӏураш, думу Исаси духьну ккунду.
1JN.2.7	Йиз масан вуйи дустар, узу учвуз таза табшуругънакан бикӏурадарза, хъа – учвуз сифте бинайиан тувнайибдикан. Му кюгьне табшуругъ учвуз ухдихъанмина деебхьнайи гаф ву. 
1JN.2.8	Хъа жара терефнаан, узу учвуз бикӏурайиб, цӏийи табшуругъ ву, гьаз гъапиш, му гьякьвал Иса Месигьдин ва ичв уьмри улупура, миди мучӏушназ кьяляхъ йивура, ва гьякьвалин аквну гьамустӏанра нурар рагъура.
1JN.2.9	Шли, чав аквнаъ аза кӏури, гъардаш ккун дапӏнадарш, думу мегьел мучӏушнаъ ами. 
1JN.2.10	Шлиз чан гъардаш ккундуш, думу аквнаъ а, ва дугъаъ фукӏара учв алдакруб хьибдар. 
1JN.2.11	Гъардаш даккнир мучӏушнаъ а. Думу мучӏушнаъ яшамиш шула ва дугъаз, учв наанди гъягъюраш, аьгъдар, фицики мучӏушну думу кур дапӏна.
1JN.2.12	Узу учвуз, йиз ккуни веледар,
1JN.2.12	ичв гунгьарилан
1JN.2.12	Иса Месигьдилантина
1JN.2.12	хил алдабгъну, кӏури,
1JN.2.12	бикӏураза.
1JN.2.13	Узу учвуз, абйир-бабар,
1JN.2.13	дюн’я-бина хьайиз Айир
1JN.2.13	аьгъю гъахьунчвуз, кӏури,
1JN.2.13	бикӏураза.
1JN.2.13	Узу учвуз, жигьилар,
1JN.2.13	Писубдиин
1JN.2.13	гъалиб гъахьунчва, кӏури,
1JN.2.13	бикӏураза.
1JN.2.14	Узу учвуз, бицӏидар,
1JN.2.14	Адаш аьгъю гъахьунчвуз, кӏури,
1JN.2.14	гъибикӏнийза.
1JN.2.14	Узу учвуз, абйир-бабар,
1JN.2.14	дюн’я-бина хьайиз Айир
1JN.2.14	аьгъю гъахьунчвуз, кӏури,
1JN.2.14	гъибикӏнийза.
1JN.2.14	Узу учвуз, жигьилар,
1JN.2.14	кьувватлу вучва,
1JN.2.14	Аллагьдин Гаф учвуъ яшамиш шула
1JN.2.14	ва Писубдиин
1JN.2.14	гъалиб гъахьунчва, кӏури,
1JN.2.14	гъибикӏнийза.
1JN.2.15	Му дюн’я ва дидиъ айиб ккун мапӏанай. Эгер шлиз дюн’яйинуб ккундуш, дугъан кӏваъ Адашдихьна вуйи масанвал адар. 
1JN.2.16	Гьаз гъапиш му дюн’яйиъ айи варибдихъ ихь гунагькар жандин тямягь хъа. Ихь уларин тямягь хъайиб ва гьаму уьмриъ адмийири фурс ва дамах апӏурайиб вари – гьич фукӏара Адашдихьан вуйиб дар. Хъа му вари – дюн’яйихьан ву. 
1JN.2.17	Му дюн’я ва инсандин тямягь зибгруб – вари гъюдубчӏвну гъябгъруб ву, хъа Аллагьдин ниятар тамам апӏруризтӏан гьаргандин уьмур хьибдар.
1JN.2.18	Баяр-шубар, аьхиримжи вахтар улукьура! Учвуз гъеебхьиганси, Месигьдиз Къаршур гъиди, дупна. Лигуруш, дурар, ихь Месигьдиз къаршу касар, гизаф духьна. Магьа гьаддиз ухьуз, аьхиримжи сяаьт улубкьнайиб рябкъюрахьуз. 
1JN.2.19	Месигьдиз къаршу вуйи гьадму касар ихь арайиан удучӏвдар вуйи, хъа дугъридан дурар ухьукди кидикьнайидар дайи. Эгер дурар дугъриданра ухьукди кидикьнайидар вуйиш, дурар ихь арайиъ гъуздийи. Аммаки дурар вари гьергну, гьамди дурарин ухьук кидикьну адрувал улупура.
1JN.2.20	Учвуз Гирамири Чав, туву багъиш ачвуз ва варидариз, аьгъювалар фу вуш, аьгъю гъабхьунчвуз.
1JN.2.21	Узу учвуз, гьякьвал аьгъдарчвуз, кӏури, бикӏурадарза, хъа думу учвуз аьгъюган ва диди кучӏал арайиз дархиган, бикӏураза.
1JN.2.22	Фуж ахъа сарун, Иса – Месигь дар, кӏуруртӏан кучӏлях? Гьацир кас Месигьдиз къаршу ву. Дицири я Адаш, я Бай кьабул апӏурадар. 
1JN.2.23	Шли Бай кьабул апӏурадарш, дугъу Адашра кьабул апӏурадар. Шлиз Бай аьгъяш, дугъаз Адашра аьгъя.
1JN.2.24	Сифте бинайиан гъеебхьубдихъди гъузай. Эгер учву, учвуз сифте бинайилан гъеебхьубдихъди гъузиш, Балихъди ва Адашдихъди хьидичва. 
1JN.2.25	Ухьуз Бали туву гаф – магьа гьаму ву: гьаргандин Уьмур!
1JN.2.26	Узу му учвуз, учву алдатмиш апӏрударикан бикӏураза. 
1JN.2.27	Хъа учвуз кайиб: Месигьдихьан учвуз дурубкьнайи багъиш учвухьди гъубзди, ва, гьаддиз, учву, шлин-вуш дарсариз ккилигурайидар дарчва. Гирамирихьан учвухьна гъафи Рюгьну учвуз гьякьвалин дарсар кивра, ва гьич саб вахтнара Дугъу учвуз кучӏал апӏидар. Гьаци вуйиган, Гьадгъу улупурайибси апӏинай, ва Аллагьдиъди гъузай.
1JN.2.28	Гьаци вуйиган, Месигьди кӏуруб гьаци апӏинайки, йиз веледар, Думу хъадакну гъафиган, Дугъан улихь учвхьан, я гучӏ’вал, я нач’вал адарди, дугъужвуз шлуганси!
1JN.2.29	Эгер учвуз Думу дугъри вуйиб аьгъяш, учвуз гьацира аьгъячвузки: дугъривалиинди яшамиш шулайидар Аллагьдин веледар вуйибра.
1JN.3.1	Ихь Адашди ухьуз Чан – Аллагьдин веледар пуб’инди фукьан зурба вуйи масанвал улупнуш, учву фикир апӏинай. Ухьу гьаци хьузра вухьа! Му дюн’яйиндари ухьу кьабул апӏурадар, гьаз гъапиш дурари Думу кьабул гъапӏундар. 
1JN.3.2	Йиз ккунидар, гьаму ражари ухьу Аллагьдин веледар вухьа, хъа гъюру вахтари ухькан фужар шулуш, сабан мялум дар. Саб аьгъяхьуз, Иса Месигь хъана жилариина гъафиган, ухьу Гьадгъаз ухшар хьидихьа, фицики Думу Учв фицир вуш, гьацирди рякъидихьуз! 
1JN.3.3	Ва шли чан миж Гьадгъак кивраш, дугъу, марцци Месигьдиз ухшар вуди, чан уьмурра марцц апӏура.
1JN.3.4	Шли гунагь апӏураш, дугъу законсузвал апӏура, фицики гунагь – законсузвал ву. 
1JN.3.5	Учвуз аьгъюганси, Месигь инсанарин гунгьар Чаина гъадагъуз Гъафир ву. Дугъак гунагь ктар. 
1JN.3.6	Дугъахъди яшамиш шлу гьич сарира гунагь апӏидар. Хъа гунагь апӏуб давам апӏурайириз Думу я гъяркъюндар, я аьгъю гъахьундар.
1JN.3.7	Багьалу вуйи веледар, лигайки, учву гьякь рякъхъан хътаърударин кучӏларихъ мехъебехъанай. Гьякь’вали тӏалаб апӏурайиси апӏрур Месигьси гьякь кас ву. 
1JN.3.8	Гунгьар апӏрур иблисдинур ву, фицики иблисдира, чан сифте бинайианмина гунгьар апӏуйи. Аллагьдин Бай жилариина магьа гьамциб метлеб ади гъафир ву: иблисдин тӏулар терг апӏуз. 
1JN.3.9	Аллагьдин веледар гъахьидарикан гьич сарира гунгьар давам апӏдар, гьаз гъапиш дицир касдиъ Аллагьдин тум а. Гьаддиз дицирихьан гунагь тӏулар апӏури гъузуз шулдар, гьаз гъапиш думура Аллагьдин веледарикан сар духьна. 
1JN.3.10	Фуж – Аллагьдин, хъа фуж иблисдин велед вуш, магьа гьамци аьгъю апӏуз шулвухьан: гьякьвалиинди дарапӏрур ва чан гъардаш даккнир Аллагьдихьан дар.
1JN.3.11	Магьа учвуз сифте бинайиан деебхьнайи гаф: сар-сарихьна масанди йихьай. 
1JN.3.12	Ухьу иблисдин тереф дибисну, чан чве йивну гъакӏи Каиндиз ухшар духьну ккундар. Дугъу думу гьаз гъакӏну? Гьаз гъапиш дугъан ляхнар писдар вуйи, хъа чан чвуччвун – ужудар.
1JN.3.13	Чвйир, мюгьтал махьанай, эгер учву му дюн’яйиз ккундарш. 
1JN.3.14	Ухьуз аьгъяхьуз ухьу аьжалнахьан гьаргандин уьмрихьна дуфнайиб, фицики ухьуз ихь гъардшар ккундухьуз. Хъа шлиз ккундарш, думу, чан дукӏнайир, дукӏну гъузди. 
1JN.3.15	Гьарсар, чан гъардаш даккнир, адми йивну гъачӏир гьисаб ву, хъа учвуз аьгъячвуз, адми йивну гъакӏириз гьаргандин уьмур даршлуб.
1JN.3.16	Масанвал фу вуш, ухьуз, магьа, наънан аьгъяш: Месигьди ухьхъанди Чан уьмур тувну. Ухьура гьаци ихь гъардшарихъанди ихь уьмрар тувну ккунду.
1JN.3.17	Эгер шли, девлет ади, хъа чан гъардаш аьжузди яшамиш шулайиб рябкъюри, кюмек апӏдарш, дицириъ Аллагьдин масанвал фици шул? 
1JN.3.18	Йиз веледар, ихь ккунивал садар гафарииндина улхбариинди дубхьну ккундар, хъа – ляхниинди, ва якьин вуйиб дубхьну ккунду.
1JN.3.19+1JN.3.20	Ухьу гьякьвалин рякъюъ айиб гьамци аьгъю шулу: гьеле ихь намус сикинди даршра, ухьхьан Аллагьдин улихь архаинди хьуз шулухьхьан, фицики Аллагь ихь намустӏан артухъ ву ва Дугъаз вари аьгъя. 
1JN.3.21	Йиз ккунидар, эгер ихь намус сикинди вуш, ухьхьан гучӏ адарди Аллагьдиз багахь хьуз шулухьхьан. 
1JN.3.22	Гьаддиз Аллагьди, Чаз ккарагну Чакан фу тӏалаб гъапӏиш, гьадму тамам апӏурухьуз, фицики Дугъан табшуругъарихъди гъярахьа, ва Дугъаз ккуни ляхнар апӏурахьа. 
1JN.3.23	Магьа ухьуз Аллагьди фициб табшуругъ дебккнаш: ухьу Дугъан Бай – Иса Месигьдихъ хъугъну ккунду, ва Исайи ухьуз табшурмиш гъапӏиганси, ухьу сари-сар ккун дапӏну ккунду. 
1JN.3.24	Шли Аллагьдин табшуругъар тамам апӏураш, гьадму кас Аллагьдиъ яшамиш шула ва гьадму касдиъ Аллагь яшамиш шула. Наънан аьгъяхъа ухьуз, ухьуъ Аллагь яшамиш шулайиб? – Дугъу ухьуз багъиш гъапӏу Рюгьналанмина аьгъяхьуз.
1JN.4.1	Йиз ккунидар, фунуб рюгьнахъ вушра, яна адмийихъ мехъебехъанай. Хъа дурар Аллагьдихьан вуйин – дарин, гьарган ахтармиш апӏури йихьай, фицики дюн’яйиз бегьем кучӏлин пайгъамбрар ачмиш духьна.
1JN.4.2	Магьа фици Аллагьдихьан вуйи Рюгь аьгъю апӏуз шулуш: Иса Месигь Аллагьдихьан жилиина инсандин суратнаъди гъафну, кӏуру гьарсар рюгь Аллагьдихьан вуйир ву. 
1JN.4.3	Хъа Иса кьабул дарапӏру рюгь – думу Аллагьдихьан вуйир дар. Мицдари Месигьдиз Къаршур рази ктаура. Къаршур гъиди, кӏури, учвуз деебхьнайчвуз ва магьа думу сарун му дюн’яйиъ а.
1JN.4.4	Йиз веледар, учву Аллагьдиндар вучва, кучӏлин пайгъамбрариин гъалиб духьначва, гьаз гъапиш, учвуъ айи Аллагь му дюн’яйин эйсивал апӏурайиртӏан кьудратлу ву. 
1JN.4.5	Ари гьадрар – му дюн’яйиндар ву. Гьаддиз дурари кӏурайибра гьаму дюн’яйикан ву ва дюн’яйиндар гьадрарихъ хъпехъурира ву. 
1JN.4.6	Хъа ухьу Аллагьдиндар вухьа ва шлиз Аллагь аьгъяш, думу ухьухъ хъпехъуру. Хъа фуж Аллагьдинур дарш, ухьухъ хъпехъидар. Магьа гьамци ухьхьан гьякьвал хру Рюгь кучӏлин рюгьнахьан жара апӏуз шулу.
1JN.4.7	Багьалу вуйи дустар, гъачай чиб-чпи ккун апӏухьа, гьаз гъапиш масанвал Аллагьдихьан гъюрайиб ву. Масанвал айи гьарсар касди гьаци апӏуру, гьаз гъапиш думу Аллагьдин веледарикан сар гъахьну ва Аллагь дугъаз аьгъя.
1JN.4.8	Шлиъ ккунивал адарш, дугъаз Аллагь аьгъдар, фицики Аллагь Учв масанвал ву. 
1JN.4.9	Магьа фици Аллагьди Чан масанвал ухьухьна улупнуш: Дугъу Чан айина-адру сар Бай, Гьадгъулантина ухьуз гьаргандин уьмур хьпан бадали, гьаму дюн’яйиз гьаъну.
1JN.4.10	Дугъри вуйи ккунивал, ухьу Аллагь ккун гъапӏну кӏури, гьаддиъ адар, хъа Аллагьди Чав ухьу ккун гъапӏну ва Чан Бай ухьу гъапӏу гунгьарихъанди гъурбан хьуз гьаъну – магьа гьякь вуйи ккунивал.
1JN.4.11	Йиз ккунидар, Аллагьдиз ухьу масанди вуйиган, ухьура чиб-чпи ккун дапӏну ккунду. 
1JN.4.12	Гьич саризра Аллагь зат гъяркъюр дар, хъа эгер ухьуз сар-сар ккундуш, Аллагь ухьуъ яшамиш шула, ва Дугъан масанвал ухьуъ гьубкӏну артмиш хьибди.
1JN.4.13	Ухьхьан, ухьу Дугъаъ ва Думу ухьуъ яшамиш шулайиб ухьухъди пай гъапӏу Гьадгъан Рюгьниинди аьгъю апӏуз шулу. 
1JN.4.14	Му вари учуз гъябкъюнчуз ва Адашди Чан Бай дюн’я уьбхюз гьаувалин шагьидар гъахьунча. 
1JN.4.15	Эгер фуж Иса Аллагьдин Бай вуйивалихъ хъугъраш, гьадму касдиъ Аллагь яшамиш шула, ва учвра Аллагьдиъ гъузра. 
1JN.4.16	Учуз Аллагьдин ухьухьна вуйи му масанвал аьгъю гъабхьунчуз, ва думу кьабул гъапӏунча.
1JN.4.16	Аллагь – масанвал ву. Масанвали ацӏнайир Аллагьдиъ гъузра, ва Аллагьра гьадму касдиъ яшамиш шула.
1JN.4.17	Ухьуъ бегьем гъабхьи масанвалиинди, ухьхьан гъияматдин йигъ хъугъвал алди кьабул апӏуз шулу, гьаз гъапиш гьаму дюн’яйиъ ухьу, Месигьди фици гъапӏнуш, гьаци апӏурахьа. 
1JN.4.18	Масанвал гьич саб жюрейинра гучӏ айиб дар. Гьубкӏу масанвали гучӏ утӏубккуру. Гучӏ жазайихъди аьлакьа айиб ву, ва гучӏруриз бегьем гьубкӏу масанвал адар.
1JN.4.19	Аллагьди ухьу сифте ккун дапӏнайиган, ухьура Думу ккун апӏурахьа. 
1JN.4.20	«Узуз Аллагь ккундузуз» кӏуруриз чан гъардаш даккунди вуш, думу кучӏлях ву, гьаз гъапиш, улариз рякъюрайи чан гъардаш даккнирихьан, улариз дярякърайи Аллагь ккун апӏуз даршул!
1JN.4.21	Месигьди учуз гьамциб насигьят тувунчуз: Аллагь ккунири чан гъардашра ккун дапӏну ккунду.
1JN.5.1	Иса – Аллагьдин Месигь вуйивалихъ хъугънайидарикан Аллагьдин веледар ктучӏвура. Адаш ккунириз, Гьадгъулантина гъахьирра ккунду. 
1JN.5.2	Ухьуз Аллагьдин веледар ккунивал магьа гьамци аьгъю апӏуз шулу: Аллагь ккун дапӏну, Гьадгъан табшуругъар тамам апӏруриз Дугъан веледарра ккун шулу. 
1JN.5.3	Аллагьдихьна вуйи ихь масанвал Дугъан табшуругъар тамам апӏбиинди улупурайиб вуйиштӏан. Хъа Дугъан табшуругъар тамам апӏуб думукьан читин ляхин дар. 
1JN.5.4	Гьаз гъапиш, Аллагьдихьан вуйи гьарсар му дюн’яйиин гъалиб хьиди. Хъа дюн’яйиин гъалиб гъабхьи кьувват ихь хъугъувал ву. 
1JN.5.5	Дюн’яйин зиин гъалиб фуж шулу? Иса Аллагьдин Бай вуйивалихъ хъугърур.
1JN.5.6	Ари Гьаму ву штииндина ифдиинди гъафи Иса Месигь. Думу, штииндиси, жарасира, ифдииндира гъафну. Мидин шагьид Рюгь ву, фицики Рюгь – гьякь ву. 
1JN.5.7	Гьаз гъапиш, дидин шубур шагьид а: 
1JN.5.8	Рюгь, шид ва ифи – гьамрари варидари саб кӏура. 
1JN.5.9	Ухьу адмийирин шагьидвал кьабул апӏури шулхьа, хъа Аллагьдин шагьидвал хъана зиина ву, гьаз гъапиш му шагьидвал Аллагьди Чан Балкан кӏурайи шагьидвал ву. 
1JN.5.10	Аллагьдин Балихъ хъугърайири му шагьидвал чан кӏваъ дибисна. Хъа Аллагьдихъ хътругърайири Аллагь кучӏляхиз илтӏикӏура, гьаз гъапиш, Чан Балкан вуйи Аллагьдин шагьидвалихъ дурар хъугърадар. 
1JN.5.11	Магьа думу шагьидвал: Аллагьди ухьуз гьаргандин уьмур тувну, ва думу уьмур – Дугъан Балиъ а. 
1JN.5.12	Шлиз Бай аш, дугъаз гьадму уьмурра а. Хъа шлиз Аллагьдин Бай адарш, дугъаз гьадму уьмурра адар.
1JN.5.13	Гьаму варибдикан узу учвуз, Аллагьдин Балихъ хъугънайидар, учву вари, гьаргандин уьмрин эйсйир вуйибдикан аьгъю хьпан бадали, бикӏуразачвуз. 
1JN.5.14	Аллагьдикан, гучӏ ктарди, тӏалаб апӏуз шулухьхьан: эгер ухьу, Гьадгъан ниятнахьди гъюруб, фу вушра, Дугъкан тӏалаб гъапӏиш, Дугъаз ебхьуру. 
1JN.5.15	Эгер ухьуз, ухьу фу ккун гъапӏишра, Дугъаз ебхьруб аьгъяш, ухьуз гьацира, ухьу ккун гъапӏуб вари туврубра, аьгъяхьуз.
1JN.5.16	Эгер шлиз чан гъардши йикӏрувалихьна дару гунагь апӏури гъяркъиш, гьадгъухъанди думу ккарагри, ва дугъаз уьмур тувди. Узу аьжалихъна дархру гунгьариъ ахъурикан кӏураза. Аьжалихъна гъахру гунагьра а, ва узу учвуз гьацдар гунгьарихъанди ккарагай кӏурадарза. 
1JN.5.17	Гьарсаб чӏуру ляхин – гунагь ву, хъа аьжалихъна дархру гунагьра а.
1JN.5.18	Ухьуз аьгъяхьуз, Аллагьдин велед гъахьир гунгьарихьан ярхла шула. Думу Аллагьдин Бали уьрхюра ва иблисдихьан дугъак кучуз шулдар. 
1JN.5.19	Гьеле вари дюн’я иблисдин гьюкмикк ккашра, ухьу Аллагьдиндар вуйиб аьгъяхьуз. 
1JN.5.20	Ухьуз, Аллагьдин Бай гъафиваликан ва гьякь Аллагь аьгъю хьуз ухьу гъаврикк ккауваликанра аьгъяхьуз. Ухьу гьякь Вуйириъ айибра аьгъяхьуз, фицики ухьу Дугъан Бай – Иса Месигьдиъ ахьа. Думу – гьякь вуйи Аллагь ву. Думу – гьаргандин уьмурра ву. 
1JN.5.21	Йиз веледар, идоларихьан ярхла йихьай.
2JN.1.1	Яшлу аьхюрихьан – Аллагьди кадагънайи агъа-ханумдиз – хъугърударин жямяаьтдиз ва дугъан бицӏидариз. Узу учву вари гьякьвалиъди ккун гъапӏунзачву. Гьацира, гьякьвалин гъавриъ ахъу вариди учву ккун гъапӏну, 
2JN.1.2	фицики ухьуъ гьякьвал яшамиш шула. Му гьякьвал ухьухъди гьаммишандиз хъайиб ву. 
2JN.1.3	Учвуз Аллагь Адашдихьан ва Дугъан Бай Иса Месигьдихьан гьякьвалиъди ва масанвалиъди уж’вал, рягьимлувал ва мясляаьт ибшричвуз.
2JN.1.4	Яв саб кьадар бицӏидар, ихь Адашди табшурмиш дапӏнайиганси, гьякьвалин рякъюъди гъягъюри гъяркъган, гизаф шад гъахьунза.
2JN.1.5	Хъа магьа гьамус узу, багьалу вуйи агъа-ханум, саб ккун апӏураза (му насигьят цӏийиб даршра, сифте бинайианмина ухьуз тувнайиб ву): гъач, сари-сар масанди дисурхьа! 
2JN.1.6	Масанвал магьа гьаму ву: ухьу Аллагьдин табшуругъарихъди яшамиш духьну ккунду. Му табшуругъ учвуз сифте бинайиан деебхьнайиб ву, ва гьаддихъди яшамишра духьну ккунду.
2JN.1.7	Ихь арайиан дюн’яйиз гизаф кучӏляхяр душна. Дурари Иса Месигь, инсан духьну, жилиина гъювал кьабул апӏурадар. Дицир адми кучӏлях ва Месигьдиз къаршур ву. 
2JN.1.8	Лигай гьа, учву фу бадали гъилихнуш, гьадму ичв дубгруси дарибшри гьа, хъа ичв пешкеш гьубкӏну учвухьна рубкьруганси апӏинай.
2JN.1.9	Месигьдин аьгъювалар чӏюргъруриз ва дурар тамам дарапӏруриз Аллагь аьгъдар. Хъа Месигьдин аьгъювалар тамам апӏруриз Адашра, Байра аьгъя. 
2JN.1.10	Гьамцдар аьгъювалар хьади дяргърур гьич зат кьабул мапӏанай, я ичв хулаз гъюз мигъитанай, я дугъаз салам мутуванай. 
2JN.1.11	Гьацир кьабул апӏрур дугъан чӏуру ляхнарик ктикьура.
2JN.1.12	Узуз хъана гизафубдикан учвуз бикӏуб лазим вуйи, хъа узу кагъзииндина чернилиинди бикӏуб ужу вуди гьисаб апӏурадарза. Мидин ерина, учвухъди машна-машди улхбан бадали ва ихь шадвал гьубкӏуб хьпан бадали, багарихьди учву рякъюр пну, умуд кайиз. 
2JN.1.13	Аллагьди кадагънайи яв чуччун веледари саламар хътаура.
3JN.1.1	Яшлу аьхюрихьан – узуз гьякьвалиъди ккун гъахьи, йиз багьа вуйи дуст Гайдиз.
3JN.1.2	Йиз масан дуст, увуз варибдиъ хъуркьувалар ва мюгькам сагъвал хьпан бадали ккарагураза, хъа уву Рюгьниинди сагъ вуйивал узуз аьгъязуз. 
3JN.1.3	Гьамина гъафи гъардшари увкан, гьякьвализ яв аьгьтлу вуйиваликан ва яв дугъри уьмрикан ктибтиган, узу гизаф шад гъахьунза. 
3JN.1.4	Узуз йиз веледар гьякь рякъюъди гъярайиваликан ебхьубтӏан артухъ жара шад хабар адарзуз.
3JN.1.5	Йиз масан дуст, уву гъардшарихъ зигурайи зегьметну, гьеле дурарин арайиъ мушв’ан дарудар ашра, яв дугъриваликан кӏура. 
3JN.1.6	Гъардшари яв масанваликан хъугънайидарин жямяаьтдин улихь ктибтнийи. Уву ужуб ляхин апӏидийва, эгер дурарихьди чпин рякъ давам апӏуз Аллагьдиз лайикь вуйи рякъ’ин алаънийиш.
3JN.1.7	Дурар Месигьдин ччвур бадали рякъюъ учӏвна, ва хътругърударихьан фукӏара кьабул гъапӏундар. 
3JN.1.8	Гьаци вуйиган, гьацдар касариз, гьякьвалин гъуллугънаъ хьпан бадали, ухьу хил гьачӏабккну ккунду.
3JN.1.9	Узу хъугърударин жямяаьтдиз кагъаз гъибикӏунза, хъа дурарин аьхюр хьуз ккуни Диотрефди, учу кӏурайиб кьабул апӏурадар. 
3JN.1.10	Гьаддиз, эгер узу гъафиш, дугъу гьапӏраш, ктибтидиза. Дугъу кьутӏкьли гафариинди учук тахсрар кирчра, аммаки мидканра дугъаз гьубкӏрадар. Дугъу ихь гъардшар хяларди кьабул апӏурадар ва апӏуз ккунидарихьди гъитрадар, дурар хъугърударин жямяаьтлугъдианра кмиди утӏурккура!
3JN.1.11	Багьа вуйи дуст, писвалихьна магьачӏаккан, хъа – ужувлахьна. Ужувлан ляхнар апӏрур Аллагьдинур ву. Шли чӏурувал апӏураш, думу зат Аллагь аьгъю гъахьир дар.
3JN.1.12	Деметрикан варидари, гьякь рякъ’ин аливаликанра, ужуйи кӏура. Гьацдар гафар дугъкан учура кӏурача, хъа ич шагьидвал, увуз аьгъюганси, гьякь вуйич.
3JN.1.13	Хъана гизафубдикан узхьан увуз ктибтуз шуйзухьан, хъа кьалмииндина чернилиинди дици апӏуз ккундарзуз. 
3JN.1.14	Багарихьди уву машна-машди рякъюр кӏури умуд кайиз, ва гьадмуган гафар апӏидихьа. 
3JN.1.15	Саламат ишриву. Вари дустари увуз саламар хътаура. Увура, ччвурар дидисну, вари дустариз саламар йип.
JUD.1.1	Иса Месигьдин гъуллугънаъ айи Якьубдин гъардаш Ягьудайи Адаш Аллагьдиз масан вуйи ва Иса Месигьди уьрхюрайи дих дапӏнайидариз саламар хътаура.
JUD.1.2	Уж’вал, мясляаьт ва масанвал гьубкӏну ибшричвуз!
JUD.1.3	Йиз ккунидар, гьеле узуз ихь сатӏлан вуйи уьрхюваликан бикӏуз гизаф ккунди ашра, саб ражари ва гьаргандиз Аллагьдин гирами халкьдиз тувнайи хъугъвалиан женг гъабхуз аьшкь капӏру кагъаз учвуз бикӏуб лазим вуди гьисаб апӏураза. 
JUD.1.4	Суддин йигъаз ухдихъанмина кадагънайи адмийир ичв арйириъ жиниди учӏвра. Гьадму аллагьсузари ихь Аллагьдин уж’вал чпин чиркинвалариз дюз гъюрубси илбицура ва гьамци дурари Иса Месигьдихьан, сар ихь Гьюкумдарихьан ва Агъайихьан маш гьибицура.
JUD.1.5	Узуз кӏваин апӏуз ккундузуз, учвуз гьацира вари аьгъяшра: Агъайи Чан халкь саб вахтна, Египетдин жиларилан алдаъну, гъюрхнийи, хъасин дурарикан хътругърудар пуч гъапӏнийи. 
JUD.1.6	Узуз гьацира малайикариканра кӏваин апӏуз ккундузуз: дурарихьан чпиз туву гьюкум уьбхюз гъабхьундайи ва чпи яшамиш шулайишвар гатӏахьнийи. Агъайи дурар, суд апӏру зурба Йигъ гъяйиз, гьаммишандин зунжрарихьди мучӏушнаъ уьрхюра. 
JUD.1.7	Гьаму малайикарси, Содомна Гомора, дурарин гъирагъарихъ хъайи жара шагьрарси, гизаф кьяппйирра ва ягьсузарра гьаргандин цӏиъ ургру жазайиз, гъи ухьуз дарс хьпан бадали, тувдар вуйи.
JUD.1.8	Чпин нивкӏариин элеъну, чпин жанар чиркин апӏурайидарра гьацдар адмийириз ухшар ву. Дурари Агъайин гьюкум тина апӏура ва аьршарин кьудратариз люкьнар апӏура. 
JUD.1.9	Гьеле аьхюну малайик Жабраиликьана, иблисдихъди Мусайин бедендикан гьюжатар апӏурайи вахтна, дидиз люкьнар гъапӏундайи. Дугъу дидиз, анжагъ гьамцитӏан гъапундайи: «Гъит Агъайи увуз жаза гьадабтӏри!» 
JUD.1.10	Хъа гьаму касари чпи гъавриъ адрубдиз люкьнар апӏура. Дурариз саб аьгъя – чпин табиаьт. Вари гьамди дурар, фагьумсуз гьяйванатарси, пуч апӏура. 
JUD.1.11	Дердна хажалат ибшри чпиз! Дурар Каиндин рякъюъди гъушну. Девлет ккунди дурар, Баламси, улдугнийи. Корей кӏули ади къаршу гъедергдар фици пуч гъапӏнийиш, дурарра гьаци йихиди. 
JUD.1.12	Ичв масанвалин шадлугъариъ му касар ккеънайи сулариз барабар ву. Дурар гьич саб гучӏ адарди, суфрайихъ, чпин гъайгъушнаътӏан адарди, деъру. Мурар микӏари гьирчнайи мархь ктру дифарси ву. Чвну, бегьер дархури, ерццру, хъа кьабарианзина кчӏюгъру, кьюб ражари пуч шлу гьарарси ву. 
JUD.1.13	Гьюлин вягьши лепйирси, дурар, чпин ягьсуз ляхнар, чиркин кафси, зиина алдаърудар ву. Дурар аьсрариан-аьсрариз пис мучӏушназ гьязур дапӏнайи, улдугну завариъ уьргънайи хядар ву.
JUD.1.14	Адамдихъанмина ургурпи насилди гъаши Енухди гьамрарикан гъапнийиштӏан гьамцдар пайгъамбарвалин гафар:
JUD.1.14	«Магьа, Агъа гъафну.
JUD.1.14	Дугъахъди агъзрар-агъзрариинди
JUD.1.14	гирамидарра хъа.
JUD.1.15	Дугъу варидарин суд апӏиди,
JUD.1.15	вари аллагьсузари
JUD.1.15	гъапӏу аллагьсуз ляхнар
JUD.1.15	ашкар апӏиди,
JUD.1.15	ва, Исайиз къаршуди гъапи
JUD.1.15	нягьякь гафариз дилигну,
JUD.1.15	аллагьсуз гунагькрарин
JUD.1.15	суд апӏиди».
JUD.1.16	Думу адмийирин ушв рабхбакан сикин дар. Дурар чпин кьисматнакк аьсси духьна. Дурар чпин тямягьярин хилиъ аьжуз духьна. Дурар, чпин авазйир апӏури, гъючӏвру ва чпиз хайирнахъди, сар шлин-вушра тярифар апӏури, хъюгъру.
JUD.1.17	Хъа учву, йиз ккунидар, ихь Агъа Иса Месигьдин вакилари улихьмиди гъапи гафар кӏваин апӏинай. 
JUD.1.18	Дурари учвуз гъапнийи:
JUD.1.18	«Аьхиримжи вахтари кялхърудар,
JUD.1.18	намуссуз тямягьяр ади, ккуниб апӏури,
JUD.1.18	арайиз удучӏвиди».
JUD.1.19	Гьамрари адмийир жара апӏиди. Гьамрар жандин хилиъ аьжуз духьнайидар ву. Мурариз Рюгь адар. 
JUD.1.20	Хъа учву, йиз ккунидар, ичв гирами хъугъувал артмиш апӏинай, Гирами Рюгьнаъди ккарагай. 
JUD.1.21	Ихь Агъа Иса Месигьди Чан ужувлиинди ухьуз тувру гьаргандин уьмриз ккилигури, Аллагьдин масанвалиъ гъузай.
JUD.1.22	Шаклу духьнайидариз ужувлар апӏинай; 
JUD.1.23	саспидар, цӏигъян гъючӏюгъюри, уьрхяй; хъа тмундариз ичв рягьимлу юкӏвар улупай, аммаки, дурарин тӏулари чиркин гъапӏу палтарра кмиди даккун апӏури, ихтиятди гъузай.
JUD.1.24	Учву алдакуз Гъидритруриз, Чан улихь учву марцциди ва лап шадди дерккуз Шлуриз – 
JUD.1.25	сар Аллагьдиз, ихь Агъа Иса Месигьдиланмина ухьу Гъюрхюриз, гъит, ад, зурбавал, кьудрат ва гьюкум, дюн’я ккебгъайизра, гьамусра, ва гьамусдихъантина гьаммишандиз ибшри! Амин.
ROM.1.1+ROM.1.2	Иса Месигьдин лукӏ вуйи, Аллагьди вакил хьуз кадагънайи ва Чан пайгъамбрарилантина Гирами китабариъ Чав гаф тувнайиганси, Аллагьдин Ужувлан хабар гъабхуз дих дапӏнайи Павелихьан саламар. 
ROM.1.3	Му Хабарнаъ, Чан жил’ин гъабхьи уьмриз дилигну, Давудрин тухмиъ бабкан гъахьи Аллагьдин Балкан кӏура, 
ROM.1.4	хъа Гирами Рюгьналантина Думу, гъачӏихъан, чӏиви духьну, Аллагьдин Бай вуди кьудратниинди улупна. Му ихь Агъа, Иса Месигь ву. 
ROM.1.5	Гьадгъулантина узуз, Аллагь аьгъдру халкьар хъугъувалихъна ва хъпехъувалихъна хпан бадали, вакилвалин багъиш гъурубкьунзуз. Му ляхнар Дугъан ад бадали вуйидар ву. 
ROM.1.6	Учвура гьацдар халкьарикан вучва: Аллагьди учвуз Иса Месигьдин терефкрар хьуз дих дапӏна. 
ROM.1.7	Узу му, учвуз, вари Римдиъ яшамиш шулайидар, Аллагьдиз ккунидар ва Аллагьдин гирами халкь хьуз дих дапӏнайидар, бикӏуразачвуз.
ROM.1.7	Уж’вал ва мясляаьт ибшричвуз Аллагьдихьан, ихь Адашдихьан ва Агъа Иса Месигьдихьан.
ROM.1.8	Сифте нубатнаъ, учвхъан варидарихъанди, Иса Месигьдилантина узу йиз Аллагьдиз баркаллагь кӏураза, фицики, вари дюн’я вуйибси, адмийириз ичв хъугъуваликан ебхьура. 
ROM.1.9	Вари йиз юкӏв хъипну, Аллагьдин гъуллугънаъ аза. Дугъан Балкан варидариз Ужувлан хабар дебккри, гьарган узу учву кӏваин алауразачву. Магьа дидин шагьид Аллагь. 
ROM.1.10	Гьарган узу йиз ккарагбариъ, Аллагьдин амриинди, узу учвухьна гъюз хьибдайкӏан, кӏури, тӏалаб апӏури шулза. 
ROM.1.11	Фицики, учвуз кьувват гъабхи рюгьнан багъиш учвухъди пай апӏуз, йиз учвухьна гъюз гизаф тямягь хъайиз, 
ROM.1.12	жараси кӏури гъабшиш, ихь хъугъувалилантина чиб-чпихьан кьувват бисидихьа – учву узхьан ва узу учвхьан. 
ROM.1.13	Гъардшар, учвуз аьгъяди ккундузуз, жара халкьаризси, учвузра узкан артухъси мянфяаьт ктабгъуз шлуси, гизаф ражари узу учвухьна гъюз гьязур гъахьунза, хъа гьамусдизкьан, манигъвалар алахьури, гъюз гъабхьундарзухьан.
ROM.1.14	Вари халкьариз: гьам грекариз, улихь хьайи, ва имбудариз, кьяляхъ хъайи, гьам аьяндрариз ва сабдиканра хабар адрудариз – вардиз узу буржлу вуза. 
ROM.1.15	Магьа гьаддиз узу учвуз, Римдиъ яшамиш шулайидариз, Агъайин Ужувлан хабар дебккуз гьязур вуза.
ROM.1.16	Узуз Агъайин Ужувлан хабар рабгъуз нач дарзуз, гьаз гъапиш дидиъ гьарсар хъугъру кас уьрхюз шлу Аллагьдин гьюкум а – сифте жугьдар, ва хъасин имбу халкьар. 
ROM.1.17	Му Ужувлан хабарну, Аллагьди хъугъувалилантина, сифте бинайиан ккудубкӏайизкьан, адмийирикан фици дугъри касар ктауруш, улупура. Гирами китабариъ дибикӏна: «Дугъри касдиз хъугъвали уьмур тувди».
ROM.1.18	Гьякьвал чпин нягьякьвалихьди ккапӏрайи адмийири апӏру вари чӏурубдиз ва гьякьсузвализ аьршариан Аллагьдин хъял гъюру. 
ROM.1.19	Адмийирихьан удукьру Аллагьдикан вуйи аьгъювалар, дурариз аьгъю гъахьну, гьаз гъапиш, Аллагьди Чав Чакан аьгъю хьуз гъитну. 
ROM.1.20	Дюн’я арайиз гъабхихъанмина дярябкъру гьаммишандин кьувват ва Аллагьдин заанвал ачухъди аьгъю шула, фицики гьаму вари Аллагьди халкь гъапӏубдиинди рябкъюра. Гьаддиз, гьацдар адмийирилан хил алдабгъуб хьибдар. 
ROM.1.21	Дурариз Аллагь аьгъяйишра, дурари хай шлуси Дугъаз гьюрмат гъапӏундайи. Мидин ерина, дурар чпин файдасуз фикрар-фагьмариъ ахъну, ва дурарин ахмакь юкӏвар кӏару гъахьну. 
ROM.1.22	Чпи фагьумлу ксар вуча кӏурашра, дурар ахмакьар гъахьну. 
ROM.1.23	Дурари аьжалсуз Аллагьдин ад, аьжал хъайи адмийирин, жакьварин, гьяйванатарин, улчвухури гъягъру гьяшаратарин идоларихъ гьюдюхну.
ROM.1.24	Гьаддиз Аллагьди дурар, чпин абдал тямягьяриъ, бедендиз ккуни кфирвалариъ аъру, чпин жанар, чиб-чпихъди чиркин апӏуз гъитру. 
ROM.1.25	Дурари Аллагьдикан вуйи гьякьвал кучӏларихъ гьюдюхнийи; хилари гъапӏу шей’ариз икрам апӏуйи, гьадрарин гъуллугънаъ шуйи, хъа халкь Гъапӏурин, гьаммишандиз ужувлиинди Айирин – ваъ. Амин.
ROM.1.26	Гьамцдар апӏруган, Аллагьди дурар чпин аьйибнан тямягьяриъ гъитнийи. Дишагьлийири жиларихъди духьну ккунивал, табиаьтдиз къаршуди, дишагьлийирихъди сатӏи хьувалихъ гьюдюхнийи. 
ROM.1.27	Гьаци жиларра, табиаьтдиинди дишагьлийирихъди сатӏи духьну ккунивал гъибтну, табиаьтдиз къаршуди, чиб-чпихъди сатӏи хьувалин тямягьяриъ ахъна. Дурари чпин жанар, жара жиларихъди сатӏи шули, аьйибнан тӏулар апӏури, гьацдар аьйиб ляхнар апӏбиинди, лайикьлу вуйи жазайикк ккирчра.
ROM.1.28	Дурариз Аллагь аьгъю апӏуз даккниган, Дугъу дурарихьди чпин дюз дару фагьмин лайикьсуз тӏулар апӏуз гъитнийи. 
ROM.1.29	Гьамцдар адмийир писвалари, тямягьяри, чӏурувалари, кьаст айивали, йивну йикӏуваларихьна ва гъярхьуваларихьна зигрували, кучӏлари ва жарадарикан гьарган варитӏан харжиди фикир апӏували – гьар жюрейин гунгьари ацӏна. Му адмийири футнийир апӏуру, 
ROM.1.30	сар-сарилан улхури шулу ва дурариз Аллагь даккунди ву. Дурар сарслидар ву, фурсари ацӏна, жарадарин улихь гьарган чпин адар апӏури шулу, писвал апӏуз рякъяр агру фикрари ацӏна, чпин абйир-бабариз мютӏюгъ шулдар. 
ROM.1.31	Дурар ахмакьар ву, гьич саб вахтнара чпи туву гаф тамам апӏдар ва гьич саризра я гьюрмат, я уж’вал апӏдар. 
ROM.1.32	Дурари, Аллагьдин гьякьвалиинди гьамци тахсиркар вуйириз аьжал гьадабтӏуб лазим ву, кӏури, хабар ашра, неинки чпи гьаци апӏура, хъа гьаци апӏрударин терефра бисура.
ROM.2.1	Эгер уву гьамцдар касарик тахсир кипраш, увлан хил алдабгъуб адар; эгер уву сар шлик-вуш тахсир кипраш, уву яв увук тахсир киправа. Жарар тахсиркар апӏурайири, увура тахсиркри апӏруб апӏурава. 
ROM.2.2	Ухьуз аьгъяхьуз, аьхир, гьамцдар апӏрударик Аллагьди, Чан гьякь’вализ дилигну, тахсир кипди. 
ROM.2.3	Гьаци вуйиган, уву, гьамцдар тӏулар апӏрур тахсиркар апӏурайир, гьеле гьацдар увура апӏурайир, Аллагьдин суддиккан ккутӏурччвидиза кӏури, фикир апӏурана? 
ROM.2.4	Ясана уву Дугъан зурба вуйи гьюрмат, сабур ва аьгь апӏувал гьаци ул’ан идипнана, дарш, ва увуз вуйи Дугъан гьюрмат, уву яв тӏулариин швумал хьуз вуйибдин гъавриъ адарна? 
ROM.2.5	Уву инкар ва утӏукьнайир вува, яв гунгьар кӏул’ин гъадагъурадарва ва, гьамдиинди, Аллагьди Чан хъял улупру йигъаз Аллагьдин хъял ув’ина артухъ апӏурава; хъа халкьдиз Дугъан гьякь вуйи суд рябкъиди. 
ROM.2.6	Аллагьди гьардиз чав гъапӏубдиз тувди. 
ROM.2.7	Гьаммишан ужувлар апӏури, аднахъ, гьюрматнахъ ва аьжалсузвалихъ хъергнайидариз Дугъу гьаргандин уьмур пешкеш апӏиди. 
ROM.2.8	Хъа учвтӏан аьгъдруриз, гьякь вуйи рякъюъди гъягъюз даккнириз ва диш дару рякъ кадабгънайириз Аллагьди Чан хъял ва гъизгъинвал улупиди. 
ROM.2.9	Дугъу абдал тӏулар апӏбаъ тахсиркар вуйи гьарсар касдиз, сифте жугьдариз, хъа имбудариз дердер ва аьзиятар гьаъди. 
ROM.2.10	Хъа уж’вал апӏру гьарсар касдиз, сифте жугьдариз, хъа имбудариз Дугъу ад, гьюрмат ва мясляаьт гьапӏди. 
ROM.2.11	Аллагьди варидарин гьякьди суд апӏуру; майил апӏдар.
ROM.2.12	Эгер Къанундикан деребхьдари гунагь апӏураш, дурар Къанун адарди йихиди. Хъа Къанун ади гунагь апӏрударин суд Къанундиинди апӏиди. 
ROM.2.13	Агъайин улихь Къанундикан гъеебхьдар гьякьлу хьидар, хъа Къанундиз мютӏюгъ гъахьидар Агъайи гьякь апӏиди. 
ROM.2.14	(Ва гьаддиз, Къанун адру миллетари чиб-чпиинди, гьеле дурарин Къанун адаршра, чпин кӏваан Къанундиъ айиси апӏураш, дурар чпи ву чпиз закон. 
ROM.2.15	Къанундиъ айиси дюзвал фу вуш ва дюз дарувал фу вуш, дурарин кӏваъ дибикӏна. Дишди апӏруган, дурариз чпин кӏваан аьгъю шула, ва дишди дарапӏруганра, чпин кӏваз аьгъю шула. Дурариз дишди дарапӏувал чпин ягь-намусну улупура ва гьадди дурар тахсиркрар апӏура. Дишди апӏувалра дурариз чпин ягь-намусну улупура ва гьадди дурарин тахсир адрувал улупура). 
ROM.2.16	Гьаму вари, Аллагьди Иса Месигьдилантина узу рабгъурайи Ужувлан хабарнаъ кӏурайиси, инсанарин вари жини ляхнарин суд апӏруган, хьибди.
ROM.2.17	Эгер уву жвув жугьуд вуди гьисаб апӏураш, Къанундихъ йирфар хъирчраш, Аллагьдиинди уву дамагълу вуш, 
ROM.2.18	увуз Дугъан ниятар аьгъяш, Къанундиан дубгъури варитӏан ужуб ва чарасуз лазим вуйиб, аьгъю апӏураш, 
ROM.2.19	ва уву, кур вуйидар диш рякъюъди хъади гъягъюраза, кӏураш, мучӏушнаъ айидариз акв вуза, кӏураш, 
ROM.2.20	Къанундиъ гьякь ва аьгъювалар увуз ади, фикир адрудариз ва фукӏа аьгъдрудариз мялим вуза, кӏураш, 
ROM.2.21	гьаз уву дурар жарадариз улупурава, хъа уву увхъан дудрубгъди? Уву, мигьитӏибкӏанай кӏури, дарсар туврайир, уву гьаз гьитӏибкӏурава? 
ROM.2.22	Уву, сарира кьяппавал дапӏну ккундар кӏурайири, гьаз кьяппа тӏулар апӏурава? Уву, идолар гьясбикк ккадариз кӏурайир, мистар тӏараш гьаз апӏурава? 
ROM.2.23	Уву, Къанун азуз кӏури фурсар апӏурайир, Къанун чӏюбгъюри, Аллагь гьаз ужуз апӏурава? 
ROM.2.24	Гьаддиз, увлантина Агъайин ччвур аллагьсузари нянайикк ккипна, кӏури, дибикӏна Гирами китабариъ.
ROM.2.25	Эгер уву Къанун тамам апӏуруш, суннат апӏувал мянайи абцӏна, хъа эгер уву Къанун чӏюбгъюраш, суннат апӏувалин гьарсаб мяна дубгра. 
ROM.2.26	Эгер суннат дапӏну адрури Къанундиъ айиб вари тамам апӏураш, думу суннат гъапӏурси гьисаб апӏуз хай даршулин? 
ROM.2.27	Яв суннат дапӏнайивализ ва увуз дидикӏну тувнайи къайдйириз дилигди, суннат дапӏну адарди, Къанун тамам апӏрури диван апӏидияв, гьаз гъапиш, уву Къанун тамам апӏури гъахьундарва.
ROM.2.28	Зиълан лишнариз дилигну, гьякь жугьуд шлуб дар. Му, бедендин аьдати суннат гъапӏну кӏури, гьякь вуйи суннат дару гьисаб ву. 
ROM.2.29	Гьякь вуйи жугьуд чан кӏваантӏан Аллагь ккун апӏурайир ву. Му, дерккнайи аьдатариинди ваъ, хъа кӏваантӏан, рюгьналан вуйи гьякь суннатдик гьисаб ву. Ва гьамцир касдин апӏурайи тяриф адмийирихьан дар, хъа Аллагьдихьан ву.
ROM.3.1	Гьаци вуйиган, жугьдар фтин артухъ ву, суннат апӏбан мяна фу ву? 
ROM.3.2	Дурарин артухъвал гизаф аьхюб ву, думура гизафубдиъ, саб гъапиб, Аллагьди Чан гаф гьадрариз тувнийи. 
ROM.3.3	Дурарикан сакьюдар Аллагьдиз вафалу дарш, дурарин вафалу дарували Аллагьдин вафалувал чӏур апӏуз шулин? 
ROM.3.4	Икибаштӏан, даршул! Юкьуб аьтраф вари кучӏлари ацӏнашра, Аллагь аьгьтлуди гъузди, Гирами бикӏбариъ дибикӏнайиси:
ROM.3.4	«Уву Яв улхбариъ гьякьди гъуздива
ROM.3.4	ва Уву Яв суд апӏруган,
ROM.3.4	гъалиб хьидива».
ROM.3.5	Эгер ихь дюз дарувалари Аллагьдин гьякьвал ачухъди артухъ апӏураш, Аллагьди ухькан хъял апӏруган, Думу дюз дар, пуз хай шулин? (Узу гьамци йиз адмивалин фагьмиинди кӏураза.) 
ROM.3.6	Икибаштӏан, даршул! Аллагьди ухькан хъял апӏдайиш, Дугъхьан вари дюн’яйин суд апӏузра хьибдайи.
ROM.3.7	Увхьан пузра шулвухьан: «Хъа эгер йиз дугъри дарували Аллагьдин дугъривал артухъ апӏураш ва гьаци Дугъан ад артухъ шулаш, гунагькринси йиз суд гьаз апӏура?» 
ROM.3.8	Му, гьамци пуб гьисаб ву: «Ужувлар хьпан бадали, ухьу пис ляхнар дапӏну ккунду». Ари, гьамцдар аьгъювалар улупура, кӏури, гизафдари учуз тягьнийирра йивури шулу. Мици кӏуру адмийир жазайиз лайикь ву. 
ROM.3.9	Мидиз фу пухьа? Имбу миллетартӏан ухьу, жугьдар, фтин артухъ ву? Гьич сабдинра! Гьаддиз узу зиихъ дупназа: жугьдарра ва имбударра сабси гунагьвалин гьюкмиъ а, 
ROM.3.10	Гирами китабариъ кӏурайиси:
ROM.3.10	«Дюз вуйир гьич фужкӏа адар, фужкӏа!
ROM.3.11	Гьич фужкӏа гъавриъ ахърадар.
ROM.3.11	Гьич сарира Аллагь агурадар.
ROM.3.12	Гьякьвалихьан вари ярхла гъахьну; гьич фужкӏа сабдизра хай вуйир дар.
ROM.3.12	Гьич сарира уж’вал апӏдар – гьич сарира, сар касдикьан!»
ROM.3.13	«Дурарин ушвар арццнайи накьвариз ухшар ву.
ROM.3.13	Мелз дурари кучӏал рабгъузтӏан ишлетмиш апӏдар».
ROM.3.13	«Битӏран агъу ву дурарин кӏвантариин алиб».
ROM.3.14	«Люкьнарина агъуди ацӏна дурарин ушвар».
ROM.3.15	«Дурариз йивну йикӏувал гьич фукӏа дарубси ву.
ROM.3.16	Наанди гъушишра, дурар чпихьди гъабхруб пуч апӏувална гъам-дерд ву,
ROM.3.17	ва дурариз, ислягьвалин рякъярикан аьгъдар».
ROM.3.18	«Дурариз Аллагьдихьан гучӏ ктар».
ROM.3.19	Ухьуз аьгъяхьуз, гьич сарира, учв гьякь вуза, дарпбан бадали, ва вари дюн’яйи Аллагьдин улихь жаваб тувбан бадали, гьаму Къанундиъ дупнайиб вари Къанундиз мютӏюгъ вуйдариз дупнайиб ву. 
ROM.3.20	Саб Къанундиъ айиб тамам апӏури гьич сарихьанра Аллагьдин улихь гьякь хьуз хьибдар, гьаз гъапиш, Къанундиан удубчӏвурайиб вари инсан гунагькар вуйиб улупурайиб ву.
ROM.3.21	Аллагьди, Чан улихь адмийир фици гьякь апӏуруш, улупнахьуз. Му мици, Къанундира ва пайгъамбрарира гьаддикан кӏурашра, Къанундилан асиллу дарди шула. 
ROM.3.22	Аллагьди адмийир Чан улихь гьякь апӏура Иса Месигьдихъ хъугъбиинди. Му хъугърудариз варидариз кайиб ву, гьаз гъапиш дурарин арайиъ гьич саб фаркьвалра адар, 
ROM.3.23	фицики, вари гунагькрар ву, ва гьаддиз дурар Аллагьдин адлувалин багахьна деетнадар. 
ROM.3.24	Хъа Аллагьдин рягьимлувалилантина адмийирин гунгьар Чаина гъадагъу Иса Месигьдилантина вари халкьар, гьич саб кьимат тутрувди, Аллагьдин улихь гьякь гъахьну. 
ROM.3.25	Аллагьди Думу гъурбан гъапӏну. Дугъан ифди Дугъахъ хъугърударин гунгьар марцц гъапӏну. Адмийирин ухди гъапӏу гунгьарилан хил алдабгъну, Аллагьди Чан гьякьвал улупну. 
ROM.3.26	Дугъу адмийирин гунгьар аьгь дапӏну, Учв гьаму сяаьтдира гьякь вуйивал, ва Учв гьаммишандиз гьякьди гъузрувал ва дидихъди сабси Месигьдихъ хъугъру гьарсар кас гьякь апӏувал улупну.
ROM.3.27	Гьамус ухьу фтиинди фурсар апӏухьа? Сабдииндира! Гьаз? Ляхнар тӏалаб апӏурайи Къанундин бинайиин алди? Ваъ! Хъа хъугъвал тӏалаб апӏурайи Къанундин бинайиин алди. 
ROM.3.28	Фицики, учу кӏурача, адми сарун, Къанундин тӏалабариз учв мютӏюгъ шулашра-шуладаршра, чан хъугъувализ дилигну, гьякь гъапӏну. 
ROM.3.29	Аллагь, анжагъ, жугьдаризтӏан дарин? Гьацира имбударизра Вуйир даринхъа? Ав, Думу гьацира имбу халкьаринра ву. 
ROM.3.30	Аллагь сар вуйивализ дилигну, Дугъу вари хъугърудар сабси гьякь апӏура – суннат гъапӏдарра дарапӏдарра. 
ROM.3.31	Ухьуз хъугъвал а кӏури гьамус Къанун тина апӏухьахъа? Икибаштӏан, ваъ! Ухьу ихь хъугъувалиинди Къанун мюгькам апӏурахьа.
ROM.4.1	Ихь абйирин аба Ибрагьимдикан фу пухьа? 
ROM.4.2	Эгер Аллагьди Ибрагьим чав апӏурайи ужудар ляхнариз дилигну гьякь гъапӏнуш, дугъхьан инсанарин улихь фурс апӏуз шуйи, хъа Аллагьдин улихь – ваъ. 
ROM.4.3	Гирами китабариъ дупнаки:
ROM.4.3	«Ибрагьим Аллагьдихъ хъугънийи, ва, чан хъугъувализ дилигну, Аллагьди думу гьякь гъапӏну».
ROM.4.4	Лихурайидариз пул пешкеш вуди туврадар, думу ляхниъ гъазанмиш гъапӏуб ву. 
ROM.4.5	Хъа эгер адми чан ляхнарихъ хътругъди, гьеле чӏуру касра гьякь апӏру Аллагьдихъ хъугъруш, чан хъугъувализ дилигну, Аллагьди думу гьякь апӏиди. 
ROM.4.6	Гьаци Давудрира гъапну: адмийин ляхнариз дилигди, хъа хъугъувализ дилигну, Аллагьди гьякь апӏурайи кас бахтавар ву.
ROM.4.7	«Бахтаврар ву законсуз ляхнарилан хил алдабгъну, гунгьар ккерку касар.
ROM.4.8	Бахтавар ву Агъайи гунгьар гьисабназ гъададагъу кас».
ROM.4.9	Му бахтаварвал суннат дапӏнайидаризтӏан дарин, дарш? Хъа дапӏнадрудариз? Ухьу гъурхунхьаки: «Ибрагьимдин хъугъувализ дилигну, Аллагьди думу гьякь гъапӏну». 
ROM.4.10	Фила думу гьякь гъапӏну? Дугъан суннат апӏайиз, даршиш апӏбалан кьяляхъ? Икибаштӏан, апӏайиз! 
ROM.4.11	Ибрагьимдин суннат, суннат апӏайиз улихьна айи чан хъугъувализ дилигну, Аллагьдин улихь гьякь хьувалин лишан вуди хъасин гъапӏну. Ва гьаддиз Ибрагьим, гьеле суннат дапӏну адарди, хъугънайидаринра кмиди аба гъахьну. Дурарра, чпин хъугъувализ дилигну, Аллагьди гьякь гъапӏну. 
ROM.4.12	Ибрагьим гьацира суннат дапӏнайидаринра аба ву. Дурари неинки суннат, хъа гьацира, ихь аба Ибрагьимдиси, чан суннат апӏайиз улихьна айи хъугъувалра кьабул дапӏна.
ROM.4.13	Ибрагьимдиз ва дугъан наслариз вари дюн’я ирсди тувди, кӏури, Аллагьди туву гаф дугъаз Къанундиланмина тувуб дайи, хъа чан хъугъувализ дилигну, гьякь хьувалиинди гъурубкьу гаф вуйи. 
ROM.4.14	Адмийириз, Къанундиз мютӏюгъ хьузди, Аллагьдин гаф рубкьуйиш, хъугъувализна Ибрагьимдиз туву гафназ айиб гьич саб кьиматра хьибдайи. 
ROM.4.15	Фицики тамам дарапӏру Къанунди Аллагьдик хъял капӏру, хъа Къанун адрушваъ думу чӏюбгъюзра шулдар.
ROM.4.16	Гьаци вуйиган, адмийириз Аллагьдин гаф чпин хъугъувализ дилигну рубкьура. Му Дугъан рягьимлувалин багъиш ву. Гьаддиз думу неинки Къанундиинди яшамиш шулайидариз, хъа гьацира хъугъувалиинди яшамиш шулайи Ибрагьимдин вари наслариз кайиб ву. Хъа Ибрагьим ихь варидарин аба ву. 
ROM.4.17	Гирами китабариъ аки: «Узу увкан гизаф миллетарин аба гъапӏунза». Му Аллагьдин улихь гьякь ву. Ибрагьим гъийихдариз уьмур тувру, хьуз ккайиб вари хьуз гъитру Аллагьдихъ хъугънийи.
ROM.4.18	Ибрагьимдиз гьич саб чара имдайи, хъа думу, Аллагьдихъ хъугъну, миж кади гъузнийи. Гьаддиз Аллагьдин гьаму гафариинди: «Яв наслар лап гизаф хьиди», – дугъкан вари халкьарин аба гъахьнийи. 
ROM.4.19	Варж йис яшнан чан бедендик хай кимдруб аьгъяшра, хъа Сара бицӏидар шлур дайишра, Ибрагьимдин хъугъувал зяиф гъабхьундар. 
ROM.4.20	Думу Аллагьдин гафниин шаклу гъахьундайи, хътругъри гъузундайи. Хъа думу, Аллагьдин тяриф апӏури, ижмиди хъугъну гъузнийи. 
ROM.4.21	Думу Аллагь Чав туву гаф тамам апӏуз Удукьрур вуйибдихъ хъугънайи. 
ROM.4.22	Гьаддиз Аллагьди Ибрагьим гьякь гъапӏнийи. 
ROM.4.23	Гирами китабариъ сар дугъкан: «Гьаддиз Ибрагьим гьякь гъапӏнийи», – кӏури дупнадар, 
ROM.4.24	хъа ухьу бадали дупна. Ихь Агъа Иса Месигь чӏиви Гъапӏурихъ хъугъруш, ухьура гьякь апӏиди. 
ROM.4.25	Думу ихь гунгьарихъанди гъакӏну ва, Аллагьдин улихь ухьу гьякь апӏбан бадали, Думу чӏиви гъахьну.
ROM.5.1	Ихь Агъа Иса Месигьдихъ хъугъну, ухьу гьякь духьнайиган, Аллагьдихъди Иса Месигьдилантина ихь аьлакьйир дерккунхьа. 
ROM.5.2	Ихь хъугъувалиинди ухьу ахънайи рягьимлувал Гьадгъулантина улупнахьуз, ва, Аллагьдин аднакан ухьуз рубкьруб аьгъяди, гьамус лап шад вухьа. 
ROM.5.3	Мидланра гъайри, аьзаб-дерднаъра ухьу шад вухьа, фицики аьзаб-дердериъ ухьу сабурлу шулайиб аьгъяхьуз. 
ROM.5.4	Сабурлувалиъ хасият мюгькам апӏура, хъа мюгькам гъабхьи хасиятналан умуд арайиз гъюра. 
ROM.5.5	Умудну ухьуз кучӏлар апӏидар, фицики Аллагьдин масанвал, Аллагьдихьан багъишди дуфнайи Гирами Рюгьналанмина ихь юкӏвариъ убзна. 
ROM.5.6	Ухьу зяифди айиган, Месигь ухьхъанди гъакӏну. Ухьу Аллагь гьясбикк ккадарди яшамиш шули гъахьунхьа, гьаци вушра Месигь улупнайи вахтна ухьхъанди гъакӏну. 
ROM.5.7	Дугъри касдихъанди йикӏуз шлиз ккун шул? Саризра. Мумкин ву, ужур касдихъанди йикӏуз сар фуж-вуш дихъубра. 
ROM.5.8	Хъа Месигь, гьеле ухьу гунагькрар вушра, ухьхъанди гъакӏну, ва гьамдиинди Аллагьди, ухьухьна вуйи Чан масанвал фукьан аьхюб вуш, улупну.
ROM.5.9	Гьамус, Месигьдин аьжалилантина Аллагьдин улихь ухьу гьякь духьнайиган, мидлан артухъ, Гьадгъу Аллагьдин хъялнахьан уьрхидихьу. 
ROM.5.10	Фицики, гьеле ухьу Аллагьдин душмнарди имиди, Дугъу ухьу Чан Балин аьжалниинди албагнуш, хъа гьамус албагну айиган, хъана ужуйи Чан Балин уьмриланмина Дугъу ухьу уьрхиди. 
ROM.5.11	Ухьу неинки дюрхну хьиди, хъа гъира, Гьадгъуланмина Аллагьдихъди албагнайидар, Аллагьди ихь Агъа Иса Месигьдиланмина лап шад апӏурахьу.
ROM.5.12	Гьаци вуйиган, дюн’яйиз гунагь сар адмийиланмина – Адамдиланмина фици гъафнуш, хъа гьадму гунгьихъди – аьжал, гьаци аьжалра вари инсанариз гъурубкьу пай гъабхьну, фицики дурари варидари гунагь апӏуйи. 
ROM.5.13	Гунагь, дюн’яйиз Къанун гъяйиз айиб ву, хъа Къанун адрушваъ, гунагь гьич саризра тахсир вуди гьугъубжвурадар. 
ROM.5.14	Хъа аьжал, Адамдин вахтариланмина тап Мусайин вахтаризкьан тахтниин дебънади гъабхьну. Думу гьеле Адамдиси гунагь дарапӏдариинра агъавал апӏури гъабхьну.
ROM.5.14	Адам хъасин гъюз Ккайириз ухшарди гъахьну. 
ROM.5.15	Хъа Аллагьдин ужувлан багъиш Адамдин гунгьиз барабар дар. Эгер гизафдар сар касдин гунгьилан гъийихнуш, мидлан артухъ Аллагьдин уж’вал ва сар Адмийин, Месигь Исайин ужувлан багъиш гизафдариз абцӏну рубкьиди. 
ROM.5.16	Му багъиш гунагь гъапӏу сарин суд дар. Фицики судди тахсир кипру, хъа му ужувлан багъишну гизаф гунгьарин кьяляхъ адмийир Аллагьдин улихь гьякь гъапӏну. 
ROM.5.17	Эгер анжагъ сар адмийин гунгьиланмина аьжали агъавал апӏуз хъюбгънуш, мидлан артухъ, абцӏну Аллагьдин уж’вал ва гьякьвалин багъиш кьабул гъапӏдари гьадму сар Касдилан, Иса Месигьдиланмина уьмриъ паччагьвал апӏиди.
ROM.5.18	Гьаци вуйиган, сарин гунгьилантина вари адмийирик тахсир кипнуш, гьаму жюрейиинди, Сарин гьякьвалилан Аллагьдин улихь вари адмийириз гьякьвал рубкьиди ва дурариз уьмур хьибди. 
ROM.5.19	Гьаци вуйиган, сарин мютӏюгъ дарували гизафдар гунагькрар гъапӏубси, Сарин мютӏюгъвали гизафдар гьякь апӏиди. 
ROM.5.20	Къанун гунгьар артухъ хьуз гъафну, хъа гунагь артухъ шлубкьан, Аллагьдин уж’вал хъана артухъ шуйи, 
ROM.5.21	ва гунагь апӏували фици чахьди аьжал хури, агъавал апӏуз хъюбгънуш, гьаци Аллагьдин уж’валира ихь Агъа Иса Месигьдиланмина, ухьуз гьаргандин уьмур тувбан бадали, гьякьлуди агъавал апӏуз хъюбгъди.
ROM.6.1	Гьаци вуйиган, фу пухьа? Аллагьдин уж’вал артухъ хьуз гунгьар апӏури гъузхьахъа? 
ROM.6.2	Икибаштӏан, ваъ! Ухьу гунгьариъ гьапӏу ихь уьмур дебккунхьа, фици ухьу хъана гунгьар апӏухьахъа? 
ROM.6.3	Учвуз аьгъдарди айинхъа, ухьу штуан шлуган, ухькан Месигь Исайин саб пай хьубкан, ва гьацира Дугъан аьжал пай апӏбакан? 
ROM.6.4	Гьаци вуйиган, штуан шлуган, ухьу Дугъахъди сатӏиди гъакӏунхьа ва, Аллагьдин адлу кьудратниинди Месигь чӏиви гъахьиганси, ухьура чӏиви апӏбан бадали ва цӏийи уьмриинди яшамиш хьпан бадали, Гьадгъахъди кивну гъахьунхьа.
ROM.6.5	Ухьу Гьадмуси дукӏнайиган ва гьаддиинди Дугъак кидикьнайиган, Гьадмуси чӏивира хьидихьа. 
ROM.6.6	Ихь гунагькар хасиятну ухь’ин гьюкум дарапӏбан бадали ва сарун ухьу гунгьарин лукӏар дархьбан бадали, ихь йирси уьмур Исайихъди сатӏиди хачрак кабсуб аьгъяхьуз. 
ROM.6.7	Фицики гъакӏи кас гунгьар апӏбаккан азад шула.
ROM.6.8	Ухьу Месигьдихъди гъакӏнуш, Гьадгъахъди яшамиш шлубдихъра хъугъурхьа. 
ROM.6.9	Фицики гъачӏидаригъян чӏиви гъахьи Месигь сарун диликӏруб аьгъяхьуз. Дугъан зиин сарун аьжалин гьюкум илмидар. 
ROM.6.10	Думу, сабан ва гьаргандиз гунгьарин дюн’я дипну, гъакӏну. Хъа гьамус Думу Аллагьдиз яшамиш шула. 
ROM.6.11	Гьаци учвура, гунгьар апӏбаз дукӏнайидарси, Иса Месигьдиъди Аллагь бадали яшамиш шулайидарси йихьай.
ROM.6.12	Гьаддиз гунгьари ичв аьжал хъайи бедендиин аьхювал апӏуз мигъитанай ва дидин тямягьариз мютӏюгъ махьанай. 
ROM.6.13	Ичв жандин гьич саб пайра гунгьарин гьюкмиз мутуванай, дурарикан гьякьсуз ляхнарин гъуллугънан яракьар даришри. Дидин ерина, дукӏну чӏиви гъашидарси, Аллагьдин гъуллугънаъ йихьай. Ичв жандин паярра гьякьлувалин яракьди Аллагьдин гъуллугънаъ дерккай. 
ROM.6.14	Гунгьари учв’ин агъавал дапӏну ккундар, фицики учву Къанундикк яшамиш шуладарчва, хъа Аллагьдин ужувлакк.
ROM.6.15	Гьа, фу дапӏну ккунду ухьу? Ухьу, Къанундикк ккадарди, хъа Аллагьдин ужувлакк ккайидари гунагь шлу ляхнар дапӏну ккундин? Икибаштӏан, ваъ! 
ROM.6.16	Учвуз аьгъдарди анчвузхъа, учву шлин ихтиярнаъ мютӏюгъ хьуз лукӏарси учӏвраш, гьадгъан лукӏар шулачва, гьаци – аьжалихъна хру гунагьвалин лукӏар, ясана гьякьвалихъна хру Аллагьдихъ хъпехъувалин лукӏар шулачва, 
ROM.6.17	хъа учву улихьди гунагьвалин лукӏар вушра, Аллагьдин кюмекниинди ичв марцци кӏваан учвуз улупурайи аьгъюваларихъ хъпехъури гъахьунчва! 
ROM.6.18	Ва учву гунгьариккан ккадаънийи, гьамус гьякьлувалин лукӏар гъахьунчва. 
ROM.6.19	Узу, адмийир гъавриъ ахъруси, мисалариинди кӏураза, даршиш мидин гъавриъ ахъуб учвуз гизаф читин ву. Фици учву мидиз улихьна ичв жандин паяр чиркинвализ, законсузвалар апӏуз тувуйиш, гьаци гьамус дурар гьякьлувалин гъуллугънаъ гирами ляхнар апӏуз тувай.
ROM.6.20	Фицики учву гунгьарин лукӏар вуйиган, гьякьлувалин гьюкмиъ адайчва. 
ROM.6.21	Учву ичв йирси ляхнар апӏруган, фукӏа хайир айчвуз? Дицдар ляхнари аьжалихъна хуруган, гьамус дурарихьан начди ачвуз. 
ROM.6.22	Хъа гунгьариккан азад духьнайиган ва Аллагьдин лукӏар духьнайиган, гьамус, марцци яшайишдин хайир ачвуз, хъа диди гьаргандин уьмрихъна хуру. 
ROM.6.23	Фицики гунгьин кьимат аьжал ву. Аллагьдин багъиш – ихь Агъа, Месигь Исайихъди вуйи гьаргандин уьмур ву.
ROM.7.1	Учвуз аьгъдарди айинчвуз, гъардшар (учвуз, Къанундин гъаври ахънайидариз кӏураза), Къанунди инсан чӏивиди имиди дугъ’ин агъавал апӏурайиб? 
ROM.7.2	Мисалназ, жилирихь хьайи шив, сабан думу чӏивидимидикьан гагьди, Къанундиинди чан жилирик китӏна, хъа эгер дугъан жилир гъачӏиш, Къанунди думу нюкгьин гьюкмиккан азад апӏура. 
ROM.7.3	Гьаддиз, чан жилир чӏивидимиди думу жарариз швуваз гъушиш, дугъу кьяппавал апӏура. Хъа эгер дугъан жилир гъачӏиш, думу нюкгьин гьюкмиккан азад шула, ва гьаддиз дугъу, жарариз шивди гъушну кӏури, кьяппавал апӏурадар.
ROM.7.4	Гьаму жюрейиинди, йиз гъардшар, Месигьдин Бедендилантина учвура гъачӏидаригъян чӏиви гъахьирин ихтиярнаъ ахъбан бадали ва, Аллагьдиз бегьер хпан бадали, Къанунди кӏуруб апӏбаккан азад вучва. 
ROM.7.5	Фицики ухьу бедендиз ккуниб апӏури яшамиш шулайхьа. Къанундиланмина шулайи ихь гунагькарвалин тямягьяри ихь жанариин агъавал апӏуйи. Диди ухьу аьжализ хурайхьу. 
ROM.7.6	Гьадму Къанундин бацариъ айхьа. Ухьу, Къанундиз дукӏну, дидккан азад гъапӏунхьу. Сарун дидикӏнайи йирси аьдатарин хиликкди ваъ, хъа Рюгьнан хиликкди цӏийи духьну, Аллагьдиз гъуллугъ апӏуз шулу.
ROM.7.7	Мушваъ фу шула? Къанун – му гунагь вуйинхъа? Ваъ, дици дар. Мидихъди сабси, Къанун адайиш, узуз, гунагь фу вуш, аьгъю хьибдайзуз. Эгер Къанунди, «жараринуб ккун мапӏан», кӏурадайиш, узуз, лайикь даруб ккун мабхьан, фу кӏуру гаф вуйишра, аьгъю хьибдайзуз. 
ROM.7.8	Гунгьи, гьаму табшуругъ багьна вуди, узук лайикь дару тямягьар каунзук. Къанун адайиш, гунагьра шулдайи. 
ROM.7.9	Узу Къанун аьгъдарди яшамиш шулайза, хъа Къанундин табшуругъар узуз аьгъю гъахьиган, гунагьра арайиз удубчӏвну, 
ROM.7.10	ва узура гъакӏну. Гьаци узуз уьмур дубхну ккуни табшуругъну, узуз аьжал гъабхну. 
ROM.7.11	Фицики гунгьи, гьаму табшуругъ багьна вуди, узу алдатмиш дапӏну, гъакӏунзу.
ROM.7.12	Гьаци вуйиган, Къанун гирами ву, дидин табшуругъарра гирамидар, гьякь вуйидар ва ужудар ву. 
ROM.7.13	Му ужубди узуз аьжал гъабхну. Гьаци вуйин? Икибаштӏан, ваъ! Гунгьи, узуз аьжал хьпан бадали, ужуб мутму ишлетмиш гъапӏну. Гьамци апӏури, гунгьи чан ляхин гъапӏну. Табшуругъну гунагь гизаф пис шейъ вуйиб улупура.
ROM.7.14	Ухьуз Къанун рюгьнануб вуйиб аьгъяхьуз, хъа узу, беден ади, гунгьиз лукӏди тувнади гъахьунзу. 
ROM.7.15	Узу гьапӏраш, узуз аьгъдарзуз, яна узуз ккуниб апӏурадарза, хъа узуз даккниб апӏураза. 
ROM.7.16	Эгер узу узуз даккниб апӏураш, Къанун ужуб вуйивал кьабул апӏураза. 
ROM.7.17	Дугъриди гъапиш, мици апӏурайир узу дарза, хъа узуъ яшамиш шулайи гунагь ву. 
ROM.7.18	Узуъ, йиз гунагькар бедендиъ, уж’вал яшамиш шули адрувал аьгъязуз. Ужудар ляхнар апӏуз ккунди шулзуз, хъа дицдар ляхнар апӏурадарза. 
ROM.7.19	Фицики узу узуз ккуни уж’вал апӏурадарза, дидин ерина узуз даккни чӏуру ляхнар апӏураза. 
ROM.7.20	Узуз даккни ляхнар узу апӏруган, дугъридан гъилигиш, дурар апӏурайир узу дарза, хъа узуъ яшамиш шулайи гунагь ву.
ROM.7.21	Гьаци вуйиган, гьамциб ляхин ачухъ гъабхьунзуз: гьарган, узуз уж’вал апӏуз ккун гъабхьиган, хил’ан удубчӏвруб писвал вуйиз. 
ROM.7.22	Йиз айтӏан пай Аллагьдин Къанундиин шад ву
ROM.7.23	Йиз жандиъ жара къайда рябкъюразуз. Му къайдайи йиз фагьмин къайдайихъди дяви гъабхура. Йиз жандиъ айи гунагь къайдайи узу чан йисирвализ дисура. 
ROM.7.24	Гьей касиб узу! Шли узу, узуз аьжал хру, гьамциб бедендихьан уьрхиди? 
ROM.7.25	Ихь Агъа Иса Месигьдилантина ухьу уьрхру Аллагьдиз баркаллагь! Гьаддиз, узу сар вуди, йиз фагьум Аллагьдин Къанундин гъуллугънаъ а, хъа йиз беден гунагьнан гъуллугънаъ а.
ROM.8.1	Сарун Месигьдихъди яшамиш шулайидарик тахсир кипдар. 
ROM.8.2	Гьаз гъапиш Месигь Исайилантина уьмрихъна хурайи рюгьнан законди узу гунгьарихъна ва аьжалихъна хурайи закондиккан азад гъапӏну. 
ROM.8.3	Ихь гунагькар бедендиинди Къанун зяиф гъабхьну. Гьаддиз Аллагьди Чан Бай гунагькар адмийириз ухшар ади, гунгьарихъанди гъурбан хьуз жилариина гьаъну. Гьаци Дугъу адмийирин бедендиъ айи гунгьар тахсирназ гъахну. 
ROM.8.4	Жвуван гунагькар бедендин гьюкмиъ – ваъ, хъа рюгьнан гьюкмиъ яшамиш шули, ухьу Къанундин гьякьлу табшуругъар тамам апӏбан бадали, Аллагьди гьамци гъапӏну.
ROM.8.5	Фицики чан гунагькар бедендин гьюкмиъ яшамиш шулайидари бедендин тямягьарикан фикир апӏура, хъа рюгьнан гьюкмиъ яшамиш шулайидари Рюгьнан ляхнарикан фикир апӏура. 
ROM.8.6	Бедендин тямягьарикан вуйи фикрари аьжалихъна хуру, хъа Рюгьнан ляхнарикан вуйи фикрари уьмур ва архаинвал хуру. 
ROM.8.7	Гьаз мици ву? Гьаз гъапиш бедендин тямягьарикан вуйи фикрар Аллагьдиз душмнар ву. Дурар Аллагьдин Къанундиз табигъ шулдар, я табигъ хьузра шулдар. 
ROM.8.8	Бедендин гьюкмиъ яшамиш шулайидарихьан Аллагьдиз ккуниб апӏуз шулдар.
ROM.8.9	Эгер дугъридан учвуъ Аллагьдин Рюгь яшамиш шулаш, учву бедендин гьюкмиъ яшамиш шуладарчва, хъа Рюгьназ мютӏюгъ шулачва. Шлиъ Месигьдин Рюгь адарш, думу Месигьдинур дар. 
ROM.8.10	Тмуну терефнаан, эгер учвуъ Месигь аш, гьеле ичв беден гунгьари дубкӏнашра, Рюгьну, Аллагьдин улихь гьякь дапӏну, учвуз уьмур тувра. 
ROM.8.11	Йикӏбан кьяляхъ Иса чӏиви Гъапӏурин Рюгь учвуъ яшамиш шулаш, Месигь чӏиви Гъапӏури, учвуъ яшамиш шулайи Рюгьналанмина ичв жанариз уьмур багъиш апӏура.
ROM.8.12	Гьаддиз, гъардшар, ухьу ихь гунагькар бедендиз ккуниб дапӏну, дидиз мютӏюгъ духьну ккундар. 
ROM.8.13	Эгер учву ичв бедендин гьюкмиъ яшамиш шулуш, йихидичву. Хъа эгер учву рюгьниинди ичв гунагькар бедендин тямягьар гъачӏиш, уьмур гъазанмиш апӏидичва. 
ROM.8.14	Фицики Аллагьдин Рюгьнан гьюкмиъ айидар Аллагьдин гьякь веледар ву. 
ROM.8.15	Ухьу кьабул дапӏнайи Рюгьну ухьу лукӏариз илтӏикӏурадар ва ухьуз цӏийи гучӏ ккапӏрадар, му Рюгьну ухьу Аллагьдин веледариз илтӏикӏура. Ва Дугъу «Авва», яна «Адаш» кӏури, гьарай апӏуз гъитра. 
ROM.8.16	Ихь рюгьнахъди сабси Рюгьну Чав ухьу Аллагьдин веледар вуйиб тасдикь апӏура. 
ROM.8.17	Ухьу Аллагьдин веледар вуйиган, Месигьдихъди ухьузра ад хьпан бадали, Дугъан аьзабар ухьу кьабул апӏурайиган, Месигьдизси, Аллагьдин ирс ухьузра рубкьиди.
ROM.8.18	Ухьуз гъюз имбу уьмриъ хьуз ккайи адлувалихьан ихь гьамусдин аьзабар фукӏара дар. 
ROM.8.19	Фицики Аллагьдин веледар фужар вуш, ачмиш апӏру вахт хьайиз, Аллагьди халкь дапӏнайиб вари, аьгь апӏуз даршули, ккилибгура.
ROM.8.20+ROM.8.21	Аллагьди халкь дапӏнайиб вари му мянасуз дюн’яйиъ чпин ниятниинди адар, хъа – халкь Гъапӏурин ниятниинди. Хъа Аллагьди халкь дапӏнайи варибдин, чпи пуч шлу лукӏ’валиккан азад хьиди ва Аллагьдин веледариз гъурубкьу азадвална адлувал чпизра кайиб хьибди, кӏури, миж ади гъабхьну.
ROM.8.22	Ухьуз аьгъяхьуз, Аллагьди халкь дапӏнайиб вари, бицӏир апӏури аьзиятнакк ккайи дишагьлиси, гъийин йигъазкьан аьзабариъ ади гъабхьну. 
ROM.8.23	Неинки вари халкь дапӏнайиб, хъа гьацира Рюгьну ацӏну цӏийи уьмур ккебгъу ухьура вари ккилигурайхьа. Дидлан гъайри, Аллагьди ухьу Чан веледарди гъадагъур, кӏури, ва ихь жанар азад апӏур, кӏури, айтӏанзина аьзабнаъ ккилигури айхьа. 
ROM.8.24	Ихь умудну ухьу гъюрхну. Ихь умуд ухьуз гъурубкьиш, думу умудди гъубзрадар. Адмийир, миж кайиб тамам гъабхьихъан, фтиккӏа миж кади гъуздар. 
ROM.8.25	Ухьу ухьуз адрубдик миж кади гъузрахьа ва сабурлуди дидиз ккилигурахьа.
ROM.8.26	Дидихьна, ухьуз, зяиф касариз, ихь зяифвализ дилигну, Рюгьну кюмек апӏурахьуз. Ухьуз хай вуйибси ккарагуз аьгъдархьуз, аммаки ухьхъанди Аллагьдиз мидкан гафариинди пуз даршлу гьигьариинди Рюгь Чав ккарагура. 
ROM.8.27	Хъа Аллагьдиз, ихь юкӏвар Шлиз арццнаш аьгъяди, Рюгьну Чаз фтикан ккарагураш аьгъя, фицики, Рюгь, Аллагьдиз Чандарихъанди Чаз, Аллагьдиз ккуниси ккарагуру. 
ROM.8.28	Ухьуз, Аллагь ккунидариз, Чаз ккуниси Дугъу дих гъапӏдариз, вариб ужувлаз ачухъ шлуб аьгъяхьуз. 
ROM.8.29	Фицики, дюн’я арайиз хайиз Дугъаз аьгъюди айидар, Гьадгъу улихьмиди Чан Бай вари чвйир-чйиригъян сарпирди хьпан бадали, Чан Бализ ухшар хьуз ктагъну. 
ROM.8.30	Чав ктагъдариз Дугъу дихра гъапӏну, хъа дих гъапӏдар Чан улихь гьякь гъапӏну, хъа гьякь гъапӏдар адлу гъапӏну.
ROM.8.31	Фу кӏухьа? Аллагь ухьхъанди вуш, ухьуз къаршу шлихьан хьуз шул? 
ROM.8.32	Ухьу вари бадали, Чан Бай, гьяйиф дарапӏди, аьзабнакк Ккитури, Чан Балихъди сатӏиди ухьуз вари имбубра тувидаринхъа? 
ROM.8.33	Шилхьан Аллагьди кадагънайи халкьдик тахсир кипуз хьибди? Аллагьди Чав дурар гьякь апӏура. 
ROM.8.34	Шли дурар тахсирлу апӏиди? Месигь Иса гъакӏну, хъа чӏиви гъахьну, хъа гьамус Аллагьдин арччулну хилихъинди деъна ва ухьхъанди ккарагура. 
ROM.8.35	Ухьхьан Месигьдин масанвал тадабгъуз фтихьан шул? Дердерихьан? читинваларихьан? хъергуваларихьан? гаш’валарихьан? гъяцӏливаларихьан? хатӏйирихьан? ханжларихьан? 
ROM.8.36	Гирами китабариъ дибикӏна:
ROM.8.36	«Уву бадали учу гьар йигъан йивну йихура,
ROM.8.36	урккуз гьязур дапӏнайидарси,
ROM.8.36	учу марччарик гьисаб апӏура».
ROM.8.37	Гьаци вушра, ухьу ккун гъапӏу Аллагьдин кюмекниинди гьаму варибдиъ зурба гъалибвал гъадабгъидихьа. 
ROM.8.38	Фицики узуз дугъридан аьгъязуз: я уьмрихьан, я аьжалихьан, я малайикарихьан, я заан рюгьярихьан, я гьамусдин, я гъюз имбу заманайихьан, я кьудратарихьан, 
ROM.8.39	я зиин али, я кӏанакк ккайи гъатарихьанра, я вари дюн’я гъадабгъиш, жара жюрейин гьич сабдихьанра ухьхьан ихь Агъа, Месигь Исайиланмина улупу Аллагьдин масанвал тадабгъуз хьибдар.
ROM.9.1	Месигьдин гьякьнииндира гьякь кӏураза. Узу кучӏлар апӏурадарза, Гирами Рюгьну абцӏнайи йиз намус узуз шагьид ибшри: 
ROM.9.2	йиз кӏваъ зурба дерд ва кудудубкӏру иццрушин айиз. 
ROM.9.3	Йиз гъардшар, йиз миллет уьрхбан бадали, Узу Месигьдихьан гьудучӏвузра гьязур вуза. 
ROM.9.4	Йиз миллет Израил халкь ву. Дурариз Аллагьди Чан веледар кӏура. Аллагьдин ад, Аллагьдихъди гъийитӏу йикьрар, Мусайин Къанун, Аллагьдиз гъуллугъ апӏувал ва Аллагьдин Гаф гьаму халкьдиз тувнийи. 
ROM.9.5	Гьамрар ву ихь зурба абйирин наслар. Гьамрар ву варибдин зиин Аллагь вуйи, аьсрариан аьсрариз ужувлакк ккайи Месигьдин жилин хизан. Амин!
ROM.9.6	Хъа му, Аллагьди Чав тувнайи гаф тамам гъапӏундар, кӏуру гаф дар. Дарди хьуз, Израиликан гъахьидар гьякь вуйи израил халкь ву, хъа вари ваъ. 
ROM.9.7	Гьеле дурар Ибрагьимдин наслар вушра, сабан, мици хьувалиинди, дурар вари Ибрагьимдин гьякь наслар дар. Фицики, Аллагьди гъапиганси, «Яв гьякь наслар Исакьдикантӏан хьидар». 
ROM.9.8	Му гьаци кӏуру гаф вуки: Ибрагьимдилан бабкан гъахьи вари наслар Аллагьдин гьякь веледар дар, хъа анжагъ Ибрагьимдиз туву Аллагьдин гафналантина гъахьи веледар гьякь веледар ву. 
ROM.9.9	Туву гафнаъ магьа фу кӏураш: «Улупнайи вахтна Узу гъидиза ва Сарайиз бай хьиди».
ROM.9.10	Хъа му сабан вариб дар. Гьацира Ревекайиз баяр айи ва дурарин сар адашра вуйи – ихь аба, Исакь. 
ROM.9.11+ROM.9.12	Ва кьюрид баяр бабкан хьайиз, дурари фукӏа-мукӏа ужуб, я харжиб апӏайиз улихьна, Аллагьди Ревекайиз гъапну: «Аьхюну бай бицӏирнурин гъуллугънаъ хьиди». Аллагьди мици дурар бабкан хьайиз улихьна гъапнийи, гьаз гъапиш, Аллагьди кадагънайи бай, Чав ният дапӏнайиганси кадагънайир хьпан бадали, хъа бали чав гъапӏубдиинди кадагъну дархьбан бадали. 
ROM.9.13	Гирами китабариъ дупнайиси: «Узуз Якьуб ккун гъахьунзуз, хъа Исаф – даккун».
ROM.9.14	Гьамус фу пухьа? Аллагь дюз дарур шлуб дарки, гьаци дарин? Икибаштӏан, шлуб дар! 
ROM.9.15	Фицики, Дугъу Мусайиз гъапну:
ROM.9.15	«Узу Узуз ккунириз уж’вал дебккдиза
ROM.9.15	ва Узу Узуз ккунирин язухъ зигидиза».
ROM.9.16	Гьаддиз, адмийирикан шлиз, чан тӏалабариз вая гъапӏу ляхнариз дилигди, уж’вал апӏуруш, Аллагьди Чав гьял апӏуру. 
ROM.9.17	Гирами китабариъ дупнайиси, Аллагьди Египетдин паччагьдиз гъапну:
ROM.9.17	«Увлантина варидариз Йиз кьувват улупбан
ROM.9.17	ва Йиз ччвур вари дюн’я вуйибси рабгъбан бадали,
ROM.9.17	увкан паччагь ктаур Узу вуза».
ROM.9.18	Магьа гьамци Аллагьди, Чаз ккуниси, сариз уж’вал апӏуру, сарик хъял капӏру.
ROM.9.19	Мумкин ву, учву узуз гьамци пубра: «Эгер Аллагьди ихь ляхнариин аьхювал апӏураш, гьаз Дугъу ухьу тахсиркрар апӏура? Аллагьдин ниятариз фуж къаршу удучӏвидихъа?» 
ROM.9.20	Уву фуж вувахъа, инсан, Аллагьдихъди гьюжатар апӏуз? Мутмуйи учв гъапӏурихьан гьерхдар, аьхир, узу гьамциб уву гьаз гъапӏунва, кӏури? 
ROM.9.21	Батӏур гъабар апӏрурин хилиъ адаринхъа? Дугъу чаз ккун гъабшиш, гьадму гъурдсиб батӏрикан багьайин гъаб, ясана ужуз гажин апӏуру.
ROM.9.22	Аллагьдиз Чан хъял улупуз ва Чан кьувват улупуз ккун гъабхьну, аммаки хъял капӏру, тӏанкь апӏуз гьязур вуйи ляхнар Дугъу сабурлуди аьгь гъапӏну. 
ROM.9.23	Дугъу мици Чан ккудудубкӏру ад, рягьимлувализ лайикь вуйи ва адлувал кьабул апӏуз гьязур дапӏнайи касариз улупуз гъапӏундайкӏан, яраб? 
ROM.9.24	Гьадму касар ухьу вухьа. Дугъу ухьу неинки жугьдаригъян, хъа миди вуйи халкьаригъян, дих дапӏну, гъядягъну. 
ROM.9.25	Гирами китабарикан Осийин китабдиъ дупна:
ROM.9.25	«Йиз халкь дарудариз
ROM.9.25	Узу Йиз халкь пидиза,
ROM.9.25	ва Узуз даккнириз
ROM.9.25	Йиз ккунир пидиза».
ROM.9.26	«Аллагьди: „Учву Йиз халкь дарчва“
ROM.9.26	гъапи гьадму йишв’ин
ROM.9.26	дурариз чӏиви Аллагьдин веледар пиди».
ROM.9.27	Ишаяйира Израилин халкьдихъанди гьарай апӏура:
ROM.9.27	«Гьеле Израилин веледарин кьадар
ROM.9.27	гьюлин кӏанаъ айи гъумкьан вушра,
ROM.9.27	дурарикан цӏиб кьадартӏан уьрхидар,
ROM.9.28	фицики Аллагьди Чан ахиримжи суд
ROM.9.28	адмийирин зиин
ROM.9.28	ухди апӏиди».
ROM.9.29	Ва Ишаяйи улихьмиди гъапиганси:
ROM.9.29	«Эгер Вариудукьру Агъайи ухьуз наслар гъитундайиш,
ROM.9.29	ухьуз шлубра
ROM.9.29	Содом ва Гомор шагьрариз гъабхьиб хьибдийи».
ROM.9.30	Гьамус фу кӏуру? Гьякьвал дарабграйи жара миллетариз чпин хъугъувалилантина гьякьвал гъабхьну. 
ROM.9.31	Хъа Къанун тамам апӏури гьякьвал абгурайи Израилин халкьдиз гьякьвал гъабхьундар. 
ROM.9.32	Гьаз? Гьаз гъапиш дурариз гьякьвал ляхнарилантина абгуз ккун гъабхьну, хъа хъугъувалилантина ваъ. Дурар ликарикк ккабхъру гъвандихъ хъарсну, 
ROM.9.33	Гирами китабариъ дупнайиси:
ROM.9.33	«Лиг гьа,
ROM.9.33	Узу Сион дагъдиин
ROM.9.33	ликарикк ккабхъру Гъван дивдиза,
ROM.9.33	Гъван, гунагькрар хъарсру Гъван,
ROM.9.33	аммаки фуж Гьадгъахъ хъугъиш,
ROM.9.33	думу швумал хьидар».
ROM.10.1	Гъардшар, узуз йиз кӏваантӏан жугьдар дюрхну ккундузуз, ва Аллагьдиз гьадрарихъан ккарагураза. 
ROM.10.2	Фицики узу шагьидвал апӏураза, чпи Аллагьдихъ юкӏв хъипну янашмиш шулашра, дурариз дюз рякъ аьгъдар. 
ROM.10.3	Гьаз гъапиш дурариз Аллагьди багъиш апӏру гьякьвал аьгъдайи, хъа чпин хусуси гьякьвал арайиз адабгъуз чарйир зигури, Аллагьдин гьякьвализ мютӏюгъ гъахьундар. 
ROM.10.4	Месигьди, гьарсар хъугъу кас Аллагьдин улихь гьякь апӏбан бадали, Къанундиз аьхир дебккну.
ROM.10.5	Мусайи Къанундин гьякьваликан бикӏура:
ROM.10.5	«Къанундин табшуругъар тамам апӏрур
ROM.10.5	яшамиш хьиди».
ROM.10.6	Гирами китабариъ хъугъувализ дилигну туврайи гьякьлували гьамци кӏура:
ROM.10.6	«Учву учвхьан мегьерханай: „Фуж аьршариз гъягъиди?“
ROM.10.6	душв’ан Месигь хъади гъюз?
ROM.10.7	ва мегьерханай: Месигь гъийихдарин паччагьлугъдиан хъади гъюз,
ROM.10.7	„Фуж кӏан адрушваз гъягъиди?“»
ROM.10.8	Фу дупна Гирами китабариъ? «Аллагьдин Гаф увухъди хъа, яв багахь хьа, думу яв ушвниин ал ва яв кӏваъ а», ва думу Гаф ухьу адмийириз улупурайи хъугъувал ву. 
ROM.10.9	Эгер уву яв ушвниинди: «Иса Агъа ву», – кӏури, Аллагьди Думу гъачӏидаригъян чӏиви гъапӏубдихъ, юкӏв хъипну, хъугъиш, уьрхидиву. 
ROM.10.10	Гьарсар, юкӏв хъипну, хъугърур, Аллагьдин улихь гьякь хьиди; ушвниинди чан хъугъуваликан ктибтрур уьрхиди. 
ROM.10.11	Фицики, Гирами китабари кӏура:
ROM.10.11	«Дугъахъ хъугърур беябур апӏуз хьибдар».
ROM.10.12	Жугьдарна жара миллетар саб ву, фицики Агъара варидариз Сар ву, ва Чаз дих апӏру варидариз Дугъу уж’вал тувру. 
ROM.10.13	«Гьарсар, Агъайиз дих апӏрур, уьрхиди».
ROM.10.14	Хъа дурари чпи Хътругъруриз фици дих апӏиди? Фици чпиз Дерерхьрурихъ хъугъди? Хъа дурариз, Дугъкан сарикьан дарпиган, фици ебхьиди? 
ROM.10.15	Хъа фици Дугъкан ктибтиди, ктибтрур гьадраиш? Гирами китабариъ дибикӏнайиси:
ROM.10.15	«Фукьан гюрчег дарин Ужувлан хабар рабгърударин ликар!»
ROM.10.16	Аммаки вари жугьдари му Ужувлан хабар ибак апӏури гъахьундар. Ишаяйи гъапну:
ROM.10.16	«Агъа, фуж хъугъну учу улупу аьгъюваларихъ?»
ROM.10.17	Гьаци вуйиган, Ужувлан хабар гъеебхьиган, хъугъвал гъюру. Хъа Ужувлан хабар, Месигьдикан ктибтруган, гъюру.
ROM.10.18	Амма узу кӏураза: «Дурариз Ужувлан хабар гъеебхьундарин?» Икибаштӏан, гъеебхьну!
ROM.10.18	«Вари дюн’я вуйибси дурарин дихар гъарагънийи
ROM.10.18	ва дурарин гафар
ROM.10.18	дюн’яйин тлихъан кӏулихъна гъурукьнийи».
ROM.10.19	Хъана кӏураза: «Израилин халкь мидин гъавриъ ахъундайкӏан?» Сифте Мусайин китабдиъ кӏура:
ROM.10.19	«Узу учвуъ гъизгъинвал ачмиш апӏидиза,
ROM.10.19	халкь ву дупну гьисаб апӏуз даршлу халкьдиинди.
ROM.10.19	Узу увук хъял капӏдиза,
ROM.10.19	шулайибдин гъавриъ адру халкьдиинди».
ROM.10.20	Хъасин Ишаяйин китабдиъ кӏубанди кӏура:
ROM.10.20	«Узу дарагди гъахьидариз Узу гъидихъну.
ROM.10.20	Узу гьедрерхри гъахьидариз
ROM.10.20	Узу ачмиш гъахьунза»,
ROM.10.21	хъа Израилин халкьдикан душваъ кӏура:
ROM.10.21	«Мютӏюгъ даршлу ва хъпебехъру халкьдиз
ROM.10.21	вари йигъди Узу, хилар гьачӏаккну,
ROM.10.21	дих апӏури гъахьунза».
ROM.11.1	Хъа магьа узу гьерхраза: «Аллагьди Чан халкь Чахьан гьадаънадарин?» Икибаштӏан, ваъ! Узура Ибрагьимдин насил, Вениаминдин тухмиан вуйи израилжви вуза. 
ROM.11.2	Аллагьди Чаз улихьмиди аьгъю Чан халкь Чахьан гьадаънадар! Гирами китабариъ Ил’ясдикан фу дупнаш, аьгъдарди анчвуз? Ил’ясди Аллагьдиз израил халкьдилан аьрз апӏуру:
ROM.11.3	«Я Агъа, дурари Яв пайгъамбрар
ROM.11.3	гъийихнийи ва,
ROM.11.3	Увуз гъурбнар хру Яв йишвар ккидирчнийи;
ROM.11.3	анжагъ узу сар сагъди имиза,
ROM.11.3	аммаки, дурариз узура йивну йикӏуз ккунди а».
ROM.11.4	Аллагьди дугъаз фициб жаваб тувнийи?
ROM.11.4	«Узу Узуз
ROM.11.4	Ваалдин улихь кӏул ис дарапӏу ургуд агъзур кас
ROM.11.4	гъюрхюнза».
ROM.11.5	Гьаму вахтарира Аллагьди Чан ужувлиинди кадагънайи саб бицӏи гъварч адмийир а. 
ROM.11.6	Аллагьдин ужувлиинди дубхьнайиб, инсандин ляхнариз дилигну, дубхьнадар. Гьаци дайиш, уж’вал уж’валси гъубзидайи.
ROM.11.7	Гьамус фу шула? Израилин халкьдиз чпи абгурайиб гъибихъундар. Анжагъ кадагънайидаризтӏан гъибихъундар, имбударин инсанвал гъудубгну. 
ROM.11.8	Гирами китабариъ дупнайиси:
ROM.11.8	«Аллагьди дурар дерин нивкӏуъ аънийи».
ROM.11.8	«Дурариз дярябкъбан бадали,
ROM.11.8	Аллагьди дурарин улар хъяркьнийи,
ROM.11.8	дурариз деребхьбан бадали,
ROM.11.8	ибариъ итӏишвнийи,
ROM.11.8	ва гьамци гъийин йигъазкьан ими».
ROM.11.9	Давудри гъапнийи:
ROM.11.9	«Гъит, дурариз,
ROM.11.9	чпин шадлугъар
ROM.11.9	чпиз ккиву рукьарна чулар ишри.
ROM.11.9	Гъит, дурар хъахъну алдакри ва жазайикк ккахъри.
ROM.11.10	Гъит, дурариз дярябкъбан бадали,
ROM.11.10	дурарин уларихь мучӏушин гьабхъри.
ROM.11.10	Гъит, дурарин юкьвар гьаргандиз
ROM.11.10	кьяни ишри».
ROM.11.11	Узу кӏураза: «Жугьдар, хъахъну, гъудужвуз даршлуси, алдакнинхъа?» Икибаштӏан, ваъ! Гьадрарин алдакувалиланмина имбу халкьариз, жугьдар бахил хьпан бадали, уьрхювал гъабхьну. 
ROM.11.12	Дурарин алдакували вари дюн’яйиз уж’вал хуруган ва дурариз кам гъахьиган, имбу миллетариз зурба ужувлар шлуган, хъа эгер вари жугьдар Аллагьдихьна хътакиш, имбу дюн’яйиз фукьан зурба ужувлар шул!
ROM.11.13	Гьамус узу, жара миллетар, учвухьна илтӏикӏураза. Узу Аллагь аьгъдру миллетарихьна гьаънайи вакил вуза. Узу йиз гъуллугъ заан вуди гьисаб апӏураза. 
ROM.11.14	Йиз халкь бахил дапӏну, сакьюдаркьана уьрхидиза кӏури, миж кайиз. 
ROM.11.15	Аллагь жугьдарихьан гьидицган, дюн’яйин жара халкьариз мясляаьт гъабхнуш, хъа Аллагьди жугьдар кьабул гъапӏган, фу шул? Дийихнайидар чӏиви апӏдаринхъа?
ROM.11.16	Эгер яв уьлин сабпи парча Аллагьдиз бахш гъапӏиш, имбу вари уьлерра гирами хьидияв. Эгер гьарин ччивар гирамидар вуш, дидин кюлерра гирами ву.
ROM.11.17	Гъяни гьарин кюлер кудуршвнади, дурариин чӏурудар фици улурхьнуш, гьадму жюрейиинди учву, жара миллетар, чӏуру чӏвумуччварси гьамус гъяни гьарин ччиварин кьувватнак кеъначва. 
ROM.11.18	Гьаци вуйиган, кюлерин зиин фурс мапӏан, гьаз гъапиш, ччивариз уьмур туврайир уву дарва, хъа ччивари увуз уьмур тувра. 
ROM.11.19	Уву пидива: «гьатму кюлер узу улурхьбан бадали ктуршвну». 
ROM.11.20	Думу гьякь вуяв. Дурар чпин хътругърувалиан ктуршвну. Хъа уву дурарин йишв’ин хъугъувалиан алва. Гьаддиз фурс мапӏан, хъа гучӏ кади гъуз. 
ROM.11.21	Аллагьди багъри кюлер гьяйиф гъапӏундарш, увура гьяйиф апӏидар.
ROM.11.22	Гьаци вуйиган, увуз Аллагьдин уж’валра, хъялра рябкъюравуз. Дугъан хъял Чахьан гьудучӏвдарихьна шулу. Хъа увухьна вуйи уж’вал, эгер уву Дугъан ужувлакк гъузруш, рябкъюравуз. Гъудрузиш, гьаркан увура кадабтӏиди. 
ROM.11.23	Хъа эгер жугьдар чпин хътругърувалиъ утӏукьну гъудрузиш, дурар хъана гьарик кюрхьди, даршуз, Аллагь му кюлер тазабаштӏан кюрхьюз кьудратлу ву. 
ROM.11.24	Хъа эгер уву чӏуру гьаркан кадабтӏнайи циркил, багъри дарди, гъяни гьарик кубхьнуш, хъа кюлериз чпин багъри гьар’ин улурхьуз фукьан рягьят шул!
ROM.11.25	Гъардшар, узуз учву му сирнан гъавриъ адарди гъитуз, учву ичв аьгъювалиин гизаф умуд кивну гъудрузбан бадали, ккундарзуз. Израилин саб пай агьлар, чпин утӏукьну гъузувалиъ арсну, жара миллетар вари тамамди Аллагьдихьна илтӏикӏайизкьан, гъузди. 
ROM.11.26	Хъасин, Израилин вари халкь уьрхиди. Гирами китабариъ дибикӏнайиси:
ROM.11.26	«Сион дагъдилан Уьрхрур гъиди.
ROM.11.26	Дугъу Якьубдин тухмиан вари чӏуруб идипиди,
ROM.11.27	ва Узу дурарилан гунгьар алдагъган,
ROM.11.27	дурарихъди йикьрар йитӏидиза».
ROM.11.28	Ужувлан хабар кьабул дарапӏбиинди жугьдарикан Аллагьдин душмнар шула. Жара миллетар ичв хайирназ ву. Мидиз дилигди, жугьдар Аллагьдин кадагънайи халкьди гъузди, Аллагьдиз дурар ккунду, фицики Дугъу дурарин абйириз гаф тувнийи. 
ROM.11.29	Фицики Аллагьди Чав дих дапӏнайи халкь ва Чав тувнайи гаф уьрхиди. 
ROM.11.30	Саб фила-вуш учву Аллагь гьясбикк апӏдайчва. Хъа гьамус, Дугъахъ жугьдар хъпебехъган, Дугъу учвуз уж’вал улупура. 
ROM.11.31	Аллагьди учвуз Чан уж’вал улупуз, хъасин думу дурариинра алабхъбан бадали гьаму ражари жугьдар Дугъахъ хъпехъурадар. 
ROM.11.32	Аллагьди вари халкьариз, хъасин чпилан хил алдабгъбан бадали, хъпебехъри гъузуз шлу вахтар улупнийи.
ROM.11.33	Фукьан дарин Аллагьдин фагьмин ва зигьмин деринвал ва булвал! Фукьан дарин Дугъан ниятар ктитуз даршлувал! Фукьан дарин Дугъан рякъярин гъавриъ ахъуз даршлувал!
ROM.11.34	«Агъайин фагьум шли аьгъю апӏиди,
ROM.11.34	Дугъаз насигьятар шли тувди?»
ROM.11.35	«Шли фу тувну Аллагьдиз,
ROM.11.35	Дугъу думу кьяляхъ апӏуз буржлу вуйиб?»
ROM.11.36	Вари Аллагьди халкь гъапӏну, аьхир, ва гьадму вари яшайиш анжагъ Гьадгъуланмина ва Гьадгъаз шула. Аьсрариан аьсрариз ад Гьадгъаз ву. Амин!
ROM.12.1	Гьаддиз учвуз ккарагураза, гъардшар, Аллагьдин уж’вал бадали ичв жанар, Гьадгъаз хуш шлу марцци, чӏиви гъурбнарси, дерккай. Му Аллагьдиз фагьумлу вуйи гъуллугъ хьибди. 
ROM.12.2	Гъит, му дюн’яйин гьюкмари учв’ин агъавал дарапӏри. Аллагьдин ужуб, рази ктаъру ва гьубкӏу ният фу вуш, аьгъю хьпан бадали, ичв фагьум цӏийи алапӏури, дигиш йихьай.
ROM.12.3	Аллагьди узуз вакилвал багъиш дапӏнайиган, узу учвуз варидариз кӏураза: учву ичв вуйидартӏан артухъ заанди мидисанай, учвуз гьарсариз Аллагьди туву хъугъувализ дилигну, фурс ктарди гъузай. 
ROM.12.4	Ихь беден гизаф паярикан вушра, вари паяри саб ляхин апӏурадар. 
ROM.12.5	Гьаци ухьура вари Месигьдихъди саб беден вуди, дидин паяр вухьа. 
ROM.12.6	Аллагьди Чан ужувлантина гьарсариз чан хусуси багъиш гъурубкьунхьуз. Шлиз пайгъамбарвалин багъиш аш, гъит дугъу думу, чан хъугъувализ дилигну, ишлетмиш апӏри. 
ROM.12.7	Шлиз жарадарин гъуллугънаъ шлу багъиш аш, гъит учв гьадму гъуллугъназ бахш ишри. Шлиз мялимвалин багъиш аш, гъит учв мялимвализ бахш ишри. 
ROM.12.8	Шлиз ккарцуз шлу багъиш аш, гъит дугъу жарадар ккарцри. Шлиз жумартвалиинди пай апӏуз шлу багъиш аш, гъит дугъу гьаци, кӏвакк ккадарди, пай апӏри. Шлиз жарадарин зиин аьхювал апӏуз шлу багъиш аш, гъит аьхювал апӏри вари юкӏв хъипну ва намуслуди. Шлиз уж’вал апӏуз шлу багъиш аш, гъит думу шадвалиинди апӏри.
ROM.12.9	Гъит, ичв масанвал кӏваантӏан вуйиб ибшри. Писвал ккун мапӏанай, ужувлахъ хъачӏарккай. 
ROM.12.10	Чвйирси чиб-чпи ккун апӏинай. Гьарсари жвувазтӏан чиб-чпиз артухъ гьюрмат апӏинай. 
ROM.12.11	ТӀагъру дарди, юкӏв хъади лихури, рюгь гьевеслуди Агъайин гъуллугънаъ йихьай. 
ROM.12.12	Умудвалиъ шадди, бедбахтвалариъ сабурлуди, ккарагбариъ мюгькамди гъузай. 
ROM.12.13	Аллагьдин адмийириз читинвалариъ кюмек апӏинай. Хялар кьабул апӏури гъузай.
ROM.12.14	Учвухъ хъергнайидариз ужувлар ккун апӏинай. Ужувлар ккун апӏинай, люкьнар – ваъ. 
ROM.12.15	Шадлударихъди шад йихьай. Ишурайидарихъди ишай. 
ROM.12.16	Чиб-чпихъди албагну яшамиш йихьай. Фурс мукубчӏванай. Аьжузарихъди дуствал апӏуз нач мапӏанай. Жвувкан заанди фикир мапӏанай.
ROM.12.17	Писвализ писвалиинди жаваб мутуванай. Варидариз уж’вал апӏури гъузай. 
ROM.12.18	Учвхьан шлубкьан варидарихъди мясляаьтниинди яшамиш йихьай. 
ROM.12.19	Аьзиз дустар, хъял алдабгъбахъ махьанай, хъял алдабгъуб Аллагьдин ихтиярнаъ гъибтай. Фицики Гирами китабариъ дибикӏна:
ROM.12.19	«Хъял алдабгъувал Йиз ляхин ву.
ROM.12.19	Узу жаза тувдиза» – кӏура Агъайи.
ROM.12.20	Гьамдин ерина,
ROM.12.20	«эгер яв душмандиз гашди аш,
ROM.12.20	уьл тув дугъаз.
ROM.12.20	Эгер думу дахаргну аш,
ROM.12.20	шид тув.
ROM.12.20	Эгер уву гьамци апӏури гъашиш,
ROM.12.20	думу нач’валиан йикӏиди».
ROM.12.21	Писвал ув’ин гъалиб хьуз мигъитан, думу уж’вали ккапӏ.
ROM.13.1	Гьарсар заан гьюкмиз мютӏюгъ духьну ккунду, фицики Аллагьдихьан дару гьюкум адар; гьаму ражари айи гьюкумра Аллагьди дебккнайиб ву. 
ROM.13.2	Гьаддиз, фуж гьюкмиз къаршуди гъудужвураш, гьадму Аллагьди дебккнайибдиз къаршу гъедергурайи гьисаб ву. Гьаци апӏрудари чпиина тахсир хура. 
ROM.13.3	Уж’вал апӏрудариз гьюкумдрарихьан гучӏ адар, хъа – писвал апӏрудариз. Эгер гьюкумдрарихьан увуз гучӏ апӏуз ккундарш, уж’вал апӏури гъуз ва дурарин терефнаан яв тяриф ебхьидивуз. 
ROM.13.4	Гьюкумдар увуз уж’вал хьпан бадали лихурайи Аллагьдин лукӏ ву. Хъа эгер уву писвал апӏуруш, гучӏ апӏин, фицики увуз жаза гьадабтӏуб гьадгъан гьюкмиъ гьавайиди айиб адар. Писвал апӏруриз жаза адабтӏури, Аллагьдин хъял алдабгъури, дугъу Аллагьдиз гъуллугъ апӏура. 
ROM.13.5	Гьаци вуйиган, дугъаз мютӏюгъ духьну ккунду, неинки хъпебехъиш, жаза адабтӏур кӏури, хъа – жвуван намус бадалира.
ROM.13.6	Гьаци вуйивализ дилигну, учву налогарра тувай; гьюкумдрари, Аллагьдин гъуллугъчйири, чпин вари вахт гьюкум гъабхбиинди гьапӏра. 
ROM.13.7	Гьардиз лайикь вуйиб тувай: шлиз – налогар, шлиз – харжар, шлиз – гучӏ, шлиз – гьюрмат.
ROM.13.8	Саризра буржлуди мугъузанай; гъит, учвук анжагъ саб буржтӏан дарибшри, думура – чиб-чпихьна улупру масанвалин бурж, фицики, шли чан багахь хьайир ккун гъапӏиш, гьадгъу Къанун тамам апӏура. 
ROM.13.9	Табшуругъариз лигай: «кьяппавал мапӏан», «миликӏан», «мигьитӏибкӏан», «жараринуб ккун мапӏан», ва жара табшуругъариъра улупурайиб саб ву: «Багахь хьайир, жвуваз жвувси, ккун апӏин». 
ROM.13.10	Масанвали багахь хьайириз писвал хурдар. Гьаддиз масанвал Къанун тамам гъапӏу гьисаб ву.
ROM.13.11	Гьаму вахт фициб вуш, аьгъяди, гьаци апӏури гъузай. Сарун учву нивкӏ’ан хъиргру вахт дуфна, фицики ухьу уьрхру вахт, ихь сифте хъугъу йигъак гъилигган, гьамус багахь дубхьна. 
ROM.13.12	Йишв ккудубкӏура. Йигъ сарун багахь хьа. Мици вуйиган, вари мучӏу ляхнарихьан ярхла хьидихьа, ва аквназ лайикь вуйибдихъди яракьламиш хьидихьа. 
ROM.13.13	Гъачай, йигъандин аквназ барабар вуйиси, намуслуди яшамиш шулхьа. Пиянискаваларикк ва сатӏи кьяппаваларикк кӏул ккивдархьа. Аьйиб апӏруб ва гьяясузуб апӏидархьа, гьюжатар апӏидархьа ва сар-сариин бахил хьидархьа. 
ROM.13.14	Ихь Агъа Иса Месигьди учву уьрхричву, ичв бедендин гъайгъушин тямягьяриз миилтӏибкӏанай.
ROM.14.1	ЦӀибди хъугъувал айир ичв арайиз кьабул апӏинай. Дугъанна ичв фикрар сабсдар дар кӏури, дугъахъди гьюжатар мапӏанай. 
ROM.14.2	Сариз фунуб вушра хураг ипӏуз ихтияр хъугъували тувру, хъа тмунури, хъугъувал цӏиб айири, бистнин мейвйиртӏан итӏурдар. 
ROM.14.3	Вари ипӏрур, мейвйиртӏан диритӏрурихьинди фурс кади милиган. Ва мейвйиртӏан диритӏрурира вари ипӏурайир тахсирнакк ккаъну ккундар, фицики Аллагьди думу кьабул апӏура. 
ROM.14.4	Уву фуж вува, жарарин лукӏрак тахсир кипуз?! Анжагъ чан эйсийин улихьтӏан лукӏ гьякь, ясана нягьякь шлуб дар. Агъайин лукӏ гьякь хьиди, фицики Агъайиз думу гьякь апӏуз гьюкум а.
ROM.14.5	Сари, саб йигътӏан, тму йигъ важиблу ву кӏура, хъа жарари, вари йигъар сабстар ву кӏура. Гьарсари, гъит, чав фици гьисаб апӏураш, гьаци апӏри. 
ROM.14.6	Сари йигъарикан сад йигъ, имбу йигъартӏан багьа ву кӏураш, дугъу гьаци Агъайин гьюрматназ апӏура, ва фунуб-вуш саб хураг ипӏрурира Агъа бадали гьаци апӏура, гьаз гъапиш, Аллагьдиз чухсагъул кӏура. Ва фунуб-вуш саб хураг дирипӏрурира Агъайин гьюрматназ гьаци апӏура, гьаци дугъура Агъайиз чухсагъул кӏура. 
ROM.14.7	Гьаз гъапиш ухькан саркьан чав-чаинди яшамиш шуладар, ва чав-чаинди йикӏурадар. 
ROM.14.8	Гьаци вуйиган, эгер ухьу яшамиш шулаш, Агъа бадали яшамиш шулахьа, эгер йихураш, гьацира Агъа бадали йихурахьу, ва аьхириъ, яшамиш шулайидар вушра, дийихнайидар вушра, Агъайиндар вухьа.
ROM.14.9	Гьамдин бадали Месигь гъакӏну ва чӏиви гъахьну – Дугъкан чӏивидаринра, гъачӏидаринра Агъа гъахьну.
ROM.14.10	Хъа уву гьаз яв гъардаш тахсир апӏурава? Яв гъардаштӏан, уву фит’инди артухъ вуза, кӏурава? Ухьу вари Аллагьдин суддин улихь дугъужвидихьа.
ROM.14.11	Гирами китабариъ дибикӏна:
ROM.14.11	«Гьарсари Йиз улихь кӏул ис апӏиди,
ROM.14.11	ва гьарсари, Узу Аллагь ву, пиди.
ROM.14.11	Узу яшамиш шулайивал фици гьякь вуш,
ROM.14.11	гьаму вари тамам шлубра гьякь ву – кӏура Агъайи».
ROM.14.12	Ва гьаддиз ухькан гьарсари Аллагьдин улихь, чав гъапӏу ляхнариз дилигну, жаваб тувди.
ROM.14.13	Чиб-чпик тахсрар кирчувал дипурхьа, жвуван гъардшиз гъалатӏариъ ва гунгьариъ ахъуз ухьу багьна тутрувиш, ужу хьибди. 
ROM.14.14	Узуз аьгъязуз, ва дугъридан саб шак адарди Иса Месигьдин гьюкмиинди кӏураза: марцциб даруб фукӏара адар. Анжагъ марцциб дар кӏуруриз думу марцциб дар. 
ROM.14.15	Хъа эгер уву ипӏруб яв гъардшиз кьабул шуладарш, яв ляхнариъ масанвал адар. Яв хураг бадали гъардаш пуч мапӏан, Месигь гьадгъухъандира гъакӏну. 
ROM.14.16	Уву ужуб вуди гьисаб апӏурайиб имбудари, писуб ву, пуз багьна мутуван. 
ROM.14.17	Фицики Аллагьдин Паччагьлугъ ипӏруб, я убхъруб дар, думу Гирами Рюгьну багъиш апӏурайи дугъривал, ислягьвал ва шадвал ву. 
ROM.14.18	Месигьдиз гьамци гъуллугъ апӏурайири Аллагьдиз ккуниб апӏура, ва адмийиризра кьабул шула.
ROM.14.19	Гъачай, мясляаьт шлу ва чиб-чпиз кюмек шлу гьарсабдихьна илтӏикӏурхьа. 
ROM.14.20	Аллагьдин ляхнар ипӏрубдин кӏуллан чӏур мапӏан. Гьарсаб хураг ипӏуз шул. Хъа яв гъардаш гунагьнахъна хру хураг ипӏуб дюз дар. 
ROM.14.21	Йикк дирипӏуб ва чяхир дурухуб ва фукӏа гьациб дарапӏуб ужу ву, эгер дурари яв гъардаш гунгьарихъна гъахуруш.
ROM.14.22	Уву хъугънайи яв ляхнар жвувахьди гъит; гъит, дурарикан анжагъ Аллагьдизтӏан аьгъяди дарибшри. Чав гьякь вуйиз кӏуруб апӏурайиган, учв тахсиркарди гьидригъру кас бахтавар ву. 
ROM.14.23	Хъа шли, фукӏа-мукӏа ипӏуз ужуб вая писуб кӏури, шаклуди, ипӏури гъашиш, дицир Аллагьди тахсиркар апӏиди. Хъа хъугъвал адарди апӏурайиб вари гунагь ву.
ROM.15.1	Ухьу, ижми рюгь айидари, зяиф рюгь айидарин гъалатӏар сабурлуди аьгь дапӏну ккунду, хъа жвуваз ккуниб дапӏну ккундар. 
ROM.15.2	Ухькан гьарсари багахь хьайириз, дугъан рюгь мюгькам шлуб, дугъаз хайир кайиб дапӏну ккунду. 
ROM.15.3	Гьеле Месигьдира Чан хайирназ фукӏа гъапӏундар. Хъа Гирами китабариъ дупна:
ROM.15.3	«Уву беябур апӏрударин люкьнар Уз’ин алахьнийи».
ROM.15.4	Гирами китабариъ дибикӏнайиб вари, диди туврайи сабурлувалин ва ккарцрувалин кюмекниинди ихь умуд ктадабтӏбан бадали, ухьуз насигьят вуди, дибикӏнайиб ву. 
ROM.15.5+ROM.15.6	Гъит сабурлувал ва ккарцрувал туврайи Аллагьди, Иса Месигь мисал вуди Гьадгъахъди гъяри, ухьу сатӏиди, саб гьарайниинди Аллагьдин, ихь Агъа Иса Месигьдин Адашдин тяриф апӏруси, ичв мясляаьтнаъ яшайиш туври. 
ROM.15.7	Гьаци вуйиган, Месигьди учву фици кьабул гъапӏнуш, учвура, Аллагьдин ад бадали, гьаци сари-сар кьабул апӏинай. 
ROM.15.8	Месигь суннат гъапӏдарин гъуллугънаъ Аллагьдин гьякьвал дурариз улупуз, Аллагьди дурарин абйирин абйириз тувнайи гаф гьякь вуйивал улупуз ади гъахьну. 
ROM.15.9	Гьадмуган жара халкьарира Аллагьди чпиз гъапӏу ужувлантина Дугъан ад апӏиди. Гирами китабариъ дупнайиси:
ROM.15.9	«Гьаци вуйиган, узу Уву
ROM.15.9	Аллагь аьгъдру халкьарин арайиъ
ROM.15.9	адлу апӏидизаву
ROM.15.9	ва Яв ччвурназ
ROM.15.9	тярифнан мяълийир апӏидиза».
ROM.15.10	Ва хъана:
ROM.15.10	«Аллагьдин халкьдихъди сабси
ROM.15.10	Шадвалин гьарай ипай, Аллагь аьгъдру халкьар!»
ROM.15.11	Гьамцира дупна:
ROM.15.11	«Агъа адлу апӏинай, Аллагь аьгъдру вари халкьар!
ROM.15.11	Гъит вари миллетари
ROM.15.11	мяълийириинди
ROM.15.11	Дугъан тярифар апӏри!»
ROM.15.12	Ишаяйира кӏура:
ROM.15.12	«Ессей тухмиан таза кюл ачмиш хьибди.
ROM.15.12	Дугъу миллетариин гьюкум гъабхиди,
ROM.15.12	ва Аллагь аьгъдру халкьари Гьадгъак чпин
ROM.15.12	миж кивди».
ROM.15.13	Гъит, умуд тувру Аллагьди учву ичв хъугъувалилантина, Гирами Рюгьнан кьувватниинди ичв умуд артухъ хьпан бадали, шадвали ва мясляаьтну ацӏричву.
ROM.15.14	Йиз гъардшар, учву ужувлу ацӏнайиб, учвуз гизафубдикан аьгъю гъабхьиб ва сар-сариз учвхьан насигьятар тувуз шлуб якьинди аьгъязуз. 
ROM.15.15	Хъа Аллагьди узуз багъиш тувнайиган, узу учвуз лап кӏубанвал кади, сакьюдар ляхнарикан учвуз кӏваин алауз ккунди гъибикӏунзачвуз. 
ROM.15.16	Йиз вакилвалин бурж вуди, Аллагьди жара миллетариз, Иса Месигьдин гаф ва Ужувлан хабар рабгъру багъиш тувназуз. Гьамци дурар Дугъаз, Гирами Рюгьниинди марцц духьну, Аллагьдиз ккуниси гъурбан хьиди.
ROM.15.17	Иса Месигьдихъ хъади, узура йиз Аллагь бадали апӏурайи ляхнариин фурслу вуза. 
ROM.15.18+ROM.15.19	Узлантина Аллагь аьгъдру халкьар гафнииндина ляхниинди Аллагьдиз мютӏюгъ апӏбан бадали, аьжайиб лишнарииндина аьламатариинди ва Аллагьдин Рюгьнан кьудратниинди Месигьди гъапӏубдикантӏан пидарза. Магьа гьамци, Ерусалим ва дидин гъирагъарихъан тап Иллирик уьлкейихънакьан Месигьдикан Ужувлан хабар деебтунза. 
ROM.15.20	Узу Месигьдин ччвур аьгъдру йишвариъ, жарари шибритӏ ккиву йишв’ин хал дидривди, Ужувлан хабар рабгъуз чалишмиш гъахьунза. 
ROM.15.21	Гирами китабариъ дупна:
ROM.15.21	«Дугъкан дупнадрудариз
ROM.15.21	Думу рякъиди,
ROM.15.21	хъа деебхьнадрудар гъавриъ ахъди».
ROM.15.22	Узу учвухьна гъюз гизаф ражари гьязур гъахьунза, хъа гьамцдар алахьиган гъюз гъабхьундарзухьан.
ROM.15.23	Ухдитӏан узуз учвухьна гъюз ккунди айзуз. Хъа гьамус узу му вари юрдариъ дилихну ккудубкӏунза. 
ROM.15.24	Испанияйиз гъягърур, учв’ин улукьидиза. Улукьиган, учвухъди, юкӏв хъади, цӏибди сюгьбатар апӏбалан кьяляхъ, учву узу дина гьаърувалик миж кайиз. 
ROM.15.25	Гьамус узу Ерусалимдиз душваъ айи Аллагьдин адмийирин гъуллугънаъ хьуз гъягъюраза. 
ROM.15.26	Фицики Македония ва Ахая уьлкйирин хъугърудари Ерусалимдиъ касибди айи Аллагьдин адмийириз, пул уч дапӏну, кюмек апӏуз кьаст гъапӏнийи. 
ROM.15.27	Дурари дици апӏуб ужу гъапӏну, хъа Ерусалимдиъ айидариз дурар буржлу вуйи. Жугьдарихъди сабси дураризра рюгьнан ужувлар гъахьну. Дурари жугьдариз бедендин ужувларикан пай гъяпӏну ккунду. 
ROM.15.28	Узу гьаму месэла гьял гъапӏиган ва чпиз хътапӏу вари пул дурарихьна гъурубкьиган, Испанияйиз рякъюъ учӏвдиза ва рякъюъ учв’инра улуркьидиза. 
ROM.15.29	Узуз аьгъязуз, узу учвухьна гъафиган, Месигьди туву ужувлар гьуркӏну хидизачвуз.
ROM.15.30	Учвкан, ихь Агъа Иса Месигь бадали, Гирами Рюгьнан масанвал бадали, миннат апӏураза, гъардшар, узу бадали Аллагьдиз узухъди учвура юкӏв абцӏну ккарагай. 
ROM.15.31	Ягьудия юрднаъ хътругърударин хиларигъ узу гъядряхъбан бадали, Ерусалимдиъ Аллагьдин адмийири уз’ин илипнайи ляхин кьабул апӏбан бадали, 
ROM.15.32	эгер Аллагьдин ният гъабшиш, учвухьна шадвалиинди гъюбан бадали ва учвухъди рягьятвал гъадабгъбан бадали, ккарагай. 
ROM.15.33	Гъит, ислягьвалин булагъ – Аллагь учвухъди варидарихъди ишри. Амин.
ROM.16.1	Узуз учвуз Фибия кӏуру ихь чи аьгъяди ккундузуз. Думу Кенхрийиъ айи хъугърударин жямяаьтдин гъулугъчи ву. 
ROM.16.2	Ккун апӏураза учвкан, Агъайин гьюрматназ дилигну, думу Аллагьдин адмийириз лайикь вуйиси кьабул апӏинай, дугъаз гьудрубкӏру варибдиъ кюмек апӏинай, фицики дугъу чав, гьеле узузра кмиди, гизафдариз кюмекар гъапӏну.
ROM.16.3	Узухъди сатӏиди Иса Месигьдин гъуллугънаъ гъахьи ва шулайи Прискилайиз ва Акилайиз узхьан саламар йипай. 
ROM.16.4	Дурари узу бадали чпин жанар гьяйиф гъапӏундайи. Неинки сар узу, хъа гьацира жара миллетарин хъугъру жямяаьтарира дурариз чухсагъул кӏура.
ROM.16.5	Дурарин хулаз уч шлу хъугърударизра саламар йипай.
ROM.16.5	Узуз масанди вуйи, Азияйиъ сарпирди Месигьдихъ хъугъу Эпенетдиз саламар йипай.
ROM.16.6	Учву бадали гизаф гъилиху Мар’ямдизра саламар йипай. 
ROM.16.7	Йиз багахьлуйир вуйи, узухъди дустагъдиъ гъахьи ва марцци вакиларин арайиъ ад айи Андроникдизна Юнийиз – саламар. Дурар узутӏан ухди Месигьдихъ хъугъну. 
ROM.16.8	Агъайихъ хъугънайи йиз ккуни дуст Амплиатдиз – саламар. 
ROM.16.9	Саламар йипай Месигьдиз гъуллугънаъ иштирак гъаши ихь гъардаш Урбандиз ва йиз ккуни дуст Стахисдиз. 
ROM.16.10	Месигьдихъ хъугъвалиъ ижмивал улупу Апелесдиз – саламар. Ариставулин хуландариз варидариз саламар йипай. 
ROM.16.11	Йиз багахьлу Иродиандиз – саламар. Агъайин терефкар вуйи Наркиссайин хуландариз варидариз саламар йипай. 
ROM.16.12	Агъайин ад бадали юкӏв хъипну лихурайи чйир Трифенайизна Трифосайиз – саламар. Агъа бадали гизаф жафа гъизигу йиз ккуни чи Персидайиз саламар йипай. 
ROM.16.13	Саламар йипай Агъа бадали кадагънайи чве Руфдиз ва узузра дада гъахьи дугъан дадайиз.
ROM.16.14	Анискритдиз, Гермасдиз ва дурарихъди хъайи гъардшариз – саламар. 
ROM.16.15	Саламар йипай Филологдиз, Юлияйиз, Нерейдизна дугъан чуччуз, Олимпасдиз ва дурарихъди хъайи вари Аллагьдин адмийириз. 
ROM.16.16	Гирами мак дапӏну, чиб-чпиз салам туври гъузай. Месигьдин вари жямяаьтари учвуз саламар хътаура.
ROM.16.17	Учвкан миннат апӏураза, гъардшар, учвуз улупу аьгъювалариз къаршу удучӏвури, гьюжатар апӏрударихьан ва машат апӏрударихьан ярхлади гъузай. 
ROM.16.18	Гьаци апӏру касар ихь Агъа Месигьдин гъуллугънаъ айидар дар, хъа чпин тямягьяр гьуркӏбахъ хъайидар ву. Дурари чпин уччву улхбарииндина тярифариинди бицӏи юкӏвар айи касар алдатмиш апӏура. 
ROM.16.19	Ичв мютӏюгъваликан варидариз деебхьна. Узу учв’ин гизаф шад вуза. Учвуз ужуб аьгъяди ва гьарсаб чӏурувалихьан учву ярхлади ккундузуз. 
ROM.16.20	Мясляаьт туврайи Аллагьди багарихьди иблис дармадагъин апӏиди ва думу ичв ликариккинди гатӏабхьиди. Гъит, учвуз Агъа Исайин уж’вал ибшри. 
ROM.16.21	Узухъди лихурайи Тимофейи учвуз саламар хътаура, хъа дугъахъди – Луцийи, Ясонди ва Сосипатри, йиз багахьлуйири.
ROM.16.22	Узура, Павелин гьаму кагъаз бикӏурайи Тертийира, вари Агъайихъ хъугърайидариз саламар хътаураза.
ROM.16.23	Чан хулаъ узу ва вари хъугънайи жямяаьт кьабул дапӏнайи Гай кӏуру касдира учвуз саламар хътаура. Гьацира шагьрин пул хлиъ айи Ераст кӏурури ва ихь гъардаш Квартди саламар хътаура. [
ROM.16.24	]
ROM.16.25	Узу учвуз дебкку Ужувлан хабарнаъ ичв хъугъувал мюгькам апӏру Аллагьдин ад ибшри! Гизаф аьсрариъ дюбхнайи 
ROM.16.26	сир, гьамус гьаммишандин Аллагьдин амриинди пайгъамбрарин китабариланмина, халкьар Дугъахъ хъугъбан ва хъпехъбан бадали, дурариз ачмиш гъапӏну. 
ROM.16.27	Аьсрариан аьсрариз Иса Месигьдилантина Аькьюл хурайи сар вуйи Аллагьдин ад ибшри! Амин.
1CO.1.1	Иса Месигьдин вакил хьуз Аллагьди дих дапӏнайи Павелихьан ва Сосфен гъардшихьан 
1CO.1.2	Коринфдиъ Аллагьдихъ вари хъугърудариз, Иса Месигьдихъди саб вуйи гирами духьнайидариз, Дугъаз кӏури гирами халкь хьуз дих дапӏнайидариз, ихь Агъа ва дурарин Агъа вуйи Иса Месигьдиз ккарагурайидариз саламар.
1CO.1.3	Аллагьдихьан, Аьршарин ихь Адашдихьан ва Агъа Иса Месигьдихьан уж’вал ва мясляаьт ибшричвуз!
1CO.1.4	Учвхъан узу йиз Аллагьдиз гьаммишан чухсагъул кӏураза, гьаз гъапиш Гьадгъу учвуз Иса Месигьдиланмина ужувлан багъишар тувначвуз. 
1CO.1.5	Гьадгъулантина учву варибдихъди – гаф-чӏалнан ва аьгъюваларин вари хазнайихьди ацӏунчву, 
1CO.1.6	фицики Месигьдикан вуйи ич шагьидвал учвуъ мюгькам гъабхьну. 
1CO.1.7	Сарун, ихь Агъа Иса Месигь гъяйиз ккилигури гъузбаъ, рюгьнан багъишариъ учвуз гьудрубкӏруб фукӏа адарчвуз. 
1CO.1.8	Учву аьхиризкьан, ихь Агъа Иса Месигьдин Йигъан учву сабкьан тахсир ктарди хьпан бадали, Гьадгъу мюгькам апӏидичву. 
1CO.1.9	Чан Бай вуйи ихь Агъа Иса Месигьдихъди саб хьуз ухьуз дих дапӏнайи Аллагь хъугъвал Алир ву.
1CO.1.10	Ихь Агъа Иса Месигьдин ччвурнахъан, гъардшар, учвуз миннат апӏураза, чиб-чпихъди вари рази духьну гъузай. Гъит учву чиб-чпихьан жара даришри, фагьмар ва фикрариъ саб ишричву!
1CO.1.11	Йиз гъардшар, ичв гьюжатарикан Хлоийин хуландарикан деебхьназуз. 
1CO.1.12	Узу мушваъ фтикан улхура? Гьацӏари кӏурачва: «Узу Павелин тереф дибиснайир вуза», тмундари – «Узу – Аполлосдин», шубурпидари – «Узу – Кифдин», юкьурпидари – «Хъа узу – Месигьдин». 
1CO.1.13	Месигь пай духьнайин дарш?! Вая учвхъанди хачрак карсур Павел гъахьнийин?! Ясана учву Павелин ччвурнахъ штуан гъахьунчвахъа?! Ваъ! 
1CO.1.14	Криспна Гай ктарди, узу йиз хилариинди учвкан фужкӏа штуан дарапӏбаз Аллагьдиз чухсагъул кӏураза. 
1CO.1.15	Гьаддиз учвхьан сарихьанра, йиз ччвурнахъан штуан гъахьунча, пуз хьибдарчвухьан! 
1CO.1.16	Ав, йиз хилариинди штуан дапӏну цӏийи алаъдар Стефанна дугъан хуландар вуйиз, хъа сарун узу фужарсана цӏийи алаънуш, кӏваин илмидариз 
1CO.1.17	Месигьди узу, учву штуан апӏуз кӏури ваъ, хъа Ужувлан хабар дебккуз гьаънайир вуза. Думу Хабар узу аьмалдар гафариинди дебккну ккундар, вуйиш, Месигьдин, ккадауз кӏури, хачрак гъабхьи аьжалнан метлеб дубгдийи.
1CO.1.18	Пуч хьуз ккайидари, Месигьдин, ккадауз кӏури, хачрак гъабхьи аьжаликан гаф ахмакьвал ву кӏура, хъа ухьуз, Аллагьди уьрхрудариз, думу Аллагьдин кьувват ву. 
1CO.1.19	Гирами китабариъ дибикӏнаки:
1CO.1.19	«Узу, аьяндрар вуча кӏурайидарин аьяндарвал
1CO.1.19	фукӏа дарувал апӏидиза ва
1CO.1.19	фикирлуйир вуча кӏурайидарин фикирлувал
1CO.1.19	тина гьадапӏидиза».
1CO.1.20	Наши аьяндар? Наши Кьанундин аьлим? Наши гьаму аьсрарин дирбаш гьюжаткар? Аллагьди гьаму дюн’яйин вари аьяндарвал, дугъридан ахмакьвал ву, кӏури, улупнадарин дарш? 
1CO.1.21	Аллагьдин зурба фагьми дебккганси, гьаму дюн’яйин фагьмихьан Аллагь аьгъю апӏуз дархьиган, Хабарну дебккрайи «ахмакьвалихъ» хъугъдар уьрхюз Аллагьдиз ккун гъабхьну. 
1CO.1.22	Жугьдари аьламатар ккун апӏура, Аллагьдикан аьгъдрудари фагьум абгура, 
1CO.1.23	хъа учу, хачрак карсу Месигьдикан хабар рабгъурача. Жугьдариз му хъарсну алдакру гъван ву, хъа имбу халкьариз – фагьумсузвал ву. 
1CO.1.24	Хъа, Аллагьди дих дапӏнайидариз, жугьдаризра, грекаризра, Месигь – Аллагьдин фагьум ва кьувват ву! 
1CO.1.25	Фицики, Аллагьдин «ахмакьвал» инсандин фагьумтӏан зиина ву ва Аллагьдин «зяифвал» инсандин кьувваттӏан кьудратлу ву!
1CO.1.26	Гъардшар, Аллагьди учвуз дих апӏайиз учву фицдар вуйиш, учвуз лигай. Эгер адмийи гьисаб апӏурайиси гъадабгъиш, учвкан гизафдар фагьумлуйир, кьувватлуйир, бина машгьур касар вуйинхъа? 
1CO.1.27	Хъа Аллагьди, фагьумлуйиз нач хьузди, гьаму дюн’яйи ахмакьди гьисаб апӏруб ктабгъну, ва кьувватлуб начан шлуси, гьаму дюн’яйи зяифди гьисаб апӏруб ктабгъну. 
1CO.1.28	Дугъу, гьаму дюн’яйи зина вуди гьисаб дапӏнайиб батӏил апӏбан бадали, саб кьимат адруб, асккан дапӏнайиб ва ул’ан идипнайиб ктабгъну. 
1CO.1.29	Гьаддиз сарун сарихьанра Дугъан улихь чан тяриф апӏуз хьибдар.
1CO.1.30	Гьадгъан кюмекниинди учву Иса Месигьдик кидикьначва. Гьадму Иса ухьуз Аллагьдин фагьум, ихь гьякьвал, ихь гирамивал ва ккадаувал вухьуз! 
1CO.1.31	Гьаци вуйиган, Гирами китабариъ кӏурайиси:
1CO.1.31	«Тяриф апӏуз ккунири Агъайин тяриф апӏри!»
1CO.2.1	Узу учвухьна, гъардшар, Аллагьдин сирнакан ктибтуз гъафиган, узу йиз уччвудар гафар, ясана йиз фагьумлувал улупуз гъафир дайза. 
1CO.2.2	Учвухъди хъайиган, узуз аьгъюр сар Иса Месигь вуйзуз, Думура – хачрак карсур. Дугълан гъайри, сарун фукӏа аьгъю дарапӏуз гьял гъапӏунза. 
1CO.2.3	Узу учвухьна, гучӏ кади, гукӏунди ва аьжузди гъафнийза. 
1CO.2.4	Узу туврайи хабарнаъ ва йиз улхбариъ инсандин фагьмин эсер апӏру гафар адайиз, хъа дидиъ Рюгьнан кьувват ачмиш хьувал рябкъюйи. 
1CO.2.5	Мици узу, ичв хъугъувал, адмийин фикринуб ваъ, хъа Аллагьдин кьувватнануб хьпан бадали, улхури гъахьунза.
1CO.2.6	Фагьмикан учу гьуркӏу адмийириз ктибтурача. Учу, гьаму дюн’яйин фагьум, ясана му дюн’яйин гьюкумдрари туврайи ухди-кьанди фукӏа дарубдиз илтӏикӏру фагьум, туврадарча. 
1CO.2.7	Ваъ, учу Аллагьди гьамусдиз жиниди уьбхюрайи сирнан фагьмикан кӏурача. Думу фагьум, ухьу адлу апӏуз кӏури, дюн’я халкь апӏайиз айи Аллагьдин ният вуйи. 
1CO.2.8	Думу фагьум гьаму дюн’яйин гьюкум хилиъ айидарихьан аьгъю апӏуз гъабхьундар, гъабхьнийиш, дурари хачрак аднан Агъа карсидайи. 
1CO.2.9	Аммаки Гирами китабариъ дупнайиси гъабхьну:
1CO.2.9	«Аллагьди Чав ккунидариз гьязур дапӏнайиб
1CO.2.9	я инсандин улариз гъябкъюндар,
1CO.2.9	я ибариз гъеебхьундар,
1CO.2.9	я фагьмиз гъафундар».
1CO.2.10	Хъа Аллагьди думу ухьуз Чан Рюгьнан кюмекниинди ачмиш гъапӏунхьуз, фицики Рюгьназ вариб аьгъя. Рюгьназ Аллагьдин вари фагьмин деринарра аьгъя. 
1CO.2.11	Шлихьан чаъ яшамиш шулайи чан хусуси рюгьналан гъайри чан кӏван ниятар аьгъю апӏуз шулу? Гьаци, Аллагьдин ниятарра Чан Рюгьналан гъайри гьич саризра аьгъдар. 
1CO.2.12	Ухьуз му дюн’яйин рюгь дурубкьнадархьуз, хъа Аллагьди ухьуз багъиш дапӏнайи варибдин гъавриъ ахъуз, Чахьан Рюгь дурукьнахьуз. 
1CO.2.13	Мидкан учу, инсандин фагьмиинди ваъ, хъа Рюгьну улупу гафариинди кӏурача. Рюгьниинди вуйи гьякьярин гъавриъ, учуз Рюгьну улупну, тӏаърача. 
1CO.2.14	Аллагьдин Рюгьнахьан гъюрайиб рюгь аьгъдру адмийихьан кьабул апӏуз шулдар. Дугъу думу ахмакь’валси гьисаб апӏуру, ва дидин гъавриъ ахъуз шулдар, фицики му ляхнар рюгь кӏваъ ади апӏрудар ву. 
1CO.2.15	Рюгь кӏваъ айи касдиз варибдиз кьимат тувуз аьгъя, хъа адруриз – рюгь айириз кьимат тувуз аьгъдар, 
1CO.2.16	гьаз гъапиш:
1CO.2.16	«Агъа Аллагьдиз насигьят тувуз Дугъан гъавриъ айир
1CO.2.16	фуж ву?»
1CO.2.16	Хъа ухьуз Месигьдин фагьум ахьуз.
1CO.3.1	Гъардшар, узхьан учвухъди рюгь айи адмийирихъдиси улхуз гъабхьундарзухьан, хъа му дюн’яйин адмийрихъдиси ва Месигьдихъ хъугъну имбу бицӏи нинйирихъдиси гъулхунза. 
1CO.3.2	Узу учвуз «никк» туври гъахьунза, хъа аьхюдариз вуйи «хураг» туври гъахьундарзачвуз, тувнийишра, учвхьан гьял апӏуз хьибдайчвухьан ва гьамусра шулайиси адар. 
1CO.3.3	Учву сабан му дюн’яйин адмийирди имичва. Ичв арайиъ бахилвална гъярхьувалар имбукьан гагьди, учву му дюн’яйин адмийирди гъуздичва ва ичв хасиятра аьдати адмийиринсиб вуйичв. 
1CO.3.4	«Узу Павелин терефкар вуза», ясана: «Узу Аполлосдинур вуза» кӏуруган, му дюн’яйин адмийирстар дарнучвахъа?
1CO.3.5	Я кас, Аполлос фуж ву? Хъа – Павел? Гьадрарилантина учву Месигьдихъ хъугъу гъуллугъчйиртӏан дар дурар. Ва учуз гьарсариз Агъайи саб ляхин улупунчуз. 
1CO.3.6	Узу кивунза, Аполлосди хъубзну, аьхю гъапӏур Аллагь ву! 
1CO.3.7	Гьаддиз, фужкӏара гьисабнаъ адар: я кивур, я хъубзур, хъа анжагъ – арайиз адабгъу Аллагь! 
1CO.3.8	Кивуринна хъубзурин айиб саб метлеб ву, ва гьардиз чан пай ляхнинуб рубкьиди. 
1CO.3.9	Учу Аллагьдин гъуллугънаъ айидар вуча, хъа учву – Дугъан хутӏил, Дугъан диврайи дарамат вучва.
1CO.3.10	Узу, Аллагьди узуз тувнайи ужувлиинди, фагьумлу устайиси, шибритӏ ккивур вуза, хъа жарари душв’ин хулар дивра. Аммаки гьарсар, чав фици дивраш, дикъатниинди лигри. 
1CO.3.11	Сарихьанра, ккивнайибдилан гъайри, жара шибритӏ ккивуз шлуб дар, ари гьадму шибритӏ – Иса Месигь ву. 
1CO.3.12	Гьаму шибритӏиин адмийихьан гъизиликан, арсракан, багьа гъвандикан, гакӏвликан, гъеебццу укӏкан вая нахъвракан хулар дивуз шулу. 
1CO.3.13	Хъа шли фици дивнуш, улупру Йигъ гъибди. Думу Йигъан вари цӏиинди ахтармиш апӏиди ва гьарсарин ляхниз цӏи кьимат тувди. 
1CO.3.14	Шлиндар цӏихьан ургуз дархьиш, гьадгъаз чан пешкеш хьибди, 
1CO.3.15	хъа гъургиш – зарал. Аммаки думу учв, цӏигъян гужназ гъядягъю касси, дюрхну хьиди.
1CO.3.16	Сатӏлан учву – Аллагьдин хал вуйиб ва учвуъ Аллагьдин Рюгь яшамиш шулайиб аьгъданчвуз дарш? 
1CO.3.17	Аллагьдин хал дабгърур Аллагьди даргъиди. Гьаз гъапиш, Аллагьдин хал гирамиб ву, ари гьадму Хал – учву вучва.
1CO.3.18	Учву учвуз кучӏлар апӏруси дарибшри. Эгер учвкан шлиз учв, гьаму дюн’яйи гьисаб апӏурайиси, фагьумлу касси гьугъужвураш, дицир, учв дугъридан фагьумлу хьузди, «ахмакь» духьну ккунду. 
1CO.3.19	Фицики, гьаму дюн’яйин фагьумлувал Аллагьдин улихь ахмакьвал ву. Дибикӏна:
1CO.3.19	«Дугъу фагьумлуйир
1CO.3.19	чпин кью-кьюб маш гъяйивалихьди дисура».
1CO.3.20	Ва хъана:
1CO.3.20	«Фагьумлуйин фикрар – гьавайидар вуйиб
1CO.3.20	Агъайиз аьгъя».
1CO.3.21	Гьаддиз адмийиинди тярифар мапӏанай. Вариб – ичвуб ву: 
1CO.3.22	Павелра, Аполлосра, Кифра, гьаму дюн’яра, уьмурра вая аьжалра, гьамустинубра вая гъюз ккимбубра – вари ичвдар ву, 
1CO.3.23	хъа учву Месигьдиндар вучва, Месигь – Аллагьдин.
1CO.4.1	Гьаци вуйиган, Аллагьдин сир уч’ина ихтибарлу дапӏнайи Месигьдин гъуллугъчйирси учу гьисаб апӏинай. 
1CO.4.2	Гьамциб хъугъвал илипнайидар аьгьтлу духьну ккунду. 
1CO.4.3	Учву вая сар жарари узкан фици кӏураш, саб жюрейинна вижна ктарзуз. Узхьан узканкьан фукӏа гьациб пуз шулдарзухьан. 
1CO.4.4	Йиз намус марцциди вуйиз, вушра, му, узук тахсир ктар, кӏуру гаф дар. Йиз судья – Агъа вуйиз. 
1CO.4.5	Гьаддиз, Агъа хъадакну гъюру вахт шайизра, улихьмиди тахсрар агури мюхъюгъянай. Дугъу вари жиниб ачухъ апӏиди, инсанарин юкӏвариъ гьитӏибкӏнайиб арайиз адабгъиди ва гьадмуган Дугъу гьардин тяриф апӏиди.
1CO.4.6	Узу мици, гъардшар, узканна Аполлосдикан учвуз уж’вал бадали кӏураза. Учу мисал духьну, учхъан, артухъуб жвувкан ктадабгъди, дибикӏнайиб дубгъай, имбунуртӏан артухъ за апӏури, сар шлиинди-вуш фурс мапӏанай.
1CO.4.7	Имбудартӏан артухъ за шли апӏураву? Аллагьдихьан даруб фу авуз? Увуз вари пешкеш дапӏнайиган, увуз тутрувганси яв тярифар гьаз апӏурава?
1CO.4.8	Сарун учуз вари ачуз, девлетлу вуча, учу хътарди паччгьар гъахьунча кӏури, фикир апӏурайчва! Ай аман, узуз ккундайинхъа учву аьхювал апӏури, учура учвухъди аьхювал апӏурахьидийча! 
1CO.4.9	Хъа йиз фикриан, Аллагьди учу, Месигьдин вакилар, аьжал тувуз жаза гьадабтӏнайи адмийирси, варидарин кьяляхъ дерккна. Вари дюн’яйиз, малайикариз ва адмийириз учкан тамашачйир духьна. 
1CO.4.10	Месигь бадали абдлар духьначу, хъа Месигьдихъ хъугърударин арайиъ учву – фагьумлуйир! Учу – зяиф, хъа учву – кьувватлу! Учву – адлу апӏура, хъа учу – беябур! 
1CO.4.11	Гъийин йигъазкьан учу гашлу ва мукърам вуча, гъяргъяртӏан алдарди лицурача, учу урччвури шулу, ич хал-йишв адарич, 
1CO.4.12	учу ич хилариинди, унтӏаз амкӏ идипури, учуз уьлин кьацӏ гъазанмиш апӏурача. Уч’ин агь уьлюбхюру, хъа учу уж’вал ибшричвуз кӏурача, хъергру – аьгь апӏурача. 
1CO.4.13	Учкан варитӏан писубтӏан кӏури шулдар, хъа учу гъянивалиинди жаваб туври шулча. Гъийин йигъазкьан, му дюн’яйиз чӏюрхярди, гьарсаб хъархъвасси, имичу.
1CO.4.14	Му узу учвуз нач хьуз кӏури бикӏурайиб дариз, ваъ, хъа, йиз ккуни веледарси, учву гъавриъ ауз ккундузуз. 
1CO.4.15	Учвуз агъзраркьан Месигьдин рякъюъди гъягъру мялимар ашра, хъа адшар сакьюдартӏан адарчвуз. Иса Месигьдикан вуйи Ужувлан хабарнахъ учву хъугъган, узкан рюгьниинди вуйи ичв адаш гъахьну. 
1CO.4.16	Учвкан миннат вуйиз: узхъан мисал гъадабгъай! 
1CO.4.17	Гьаддиз багьа ва гъапиб кӏулиз адабгъру, Агъайихъ ихь сатӏлан вуйи хъугъувалиъ айи йиз бай Тимофей гьаъразачвухьна. Узу хъугърударин арайиъ варишвариъ улупурайиси, узу йиз уьмриъ фици Месигь Исайин рякъди гъягъюри шулуш, дугъу кӏваин апӏидичвуз.
1CO.4.18	Сарун узу учвухьна гъидар кӏури, ичв арайиъ сакьюдари хъюхъ гъазабгну. 
1CO.4.19	Хъа узу, эгер Агъайин амур гъабшиш, гъидиза, ва гьадмуган думу кӏул’ан удучӏвнайидарин гафарин ваъ, хъа дурарин кьувватнан кьимат фициб вуш, аьгъю хьибдизуз. 
1CO.4.20	Гьаз гъапиш Аллагьдин Паччагьлугъ, гафнаъ ваъ, хъа кьувватнаъ ачмиш шулайиб ву. 
1CO.4.21	Учву кадабгъай: маргъ хьади гъюза, даршишсана – масанвална умунвал?
1CO.5.1	Узуз ичв арайиъ Аллагь аьгъдрударин арайиъкьан даршлу кьяппавал абхънайиваликан хабар деебхьназуз: ичвдарикан сар чан адашдин хпирихъди хъа кӏура. 
1CO.5.2	Хъа учвук фурсарра кучӏвначвук! Мици хьайиз, гъамлу духьну, ичв арайиан гьациб гъапӏур утӏуккуб лайикь дайинхъа? 
1CO.5.3	Узу бедендиинди учвухъди хътаршра, йиз рюгьниинди хъаза, ва, гьадму касдикан гьапӏруш, гьамустӏанра гьял гъапӏунза: 
1CO.5.4	ихь Агъа Исайин ччвур бадали учву уч гъахьиган, хъа узу учвухъди йиз рюгьниинди хьидиза ва ухьухъди ихь Агъа Исайин кьувват хьибди, 
1CO.5.5	учву думу адми иблисдин хилиз тувну ккунду, ва дугъан беден, Гьаргандин Агъа кьяляхъ гъюру Йигъан дугъан рюгькьан дюрхну хьузди, йибкӏри.
1CO.5.6	Учвуз фурс апӏуб рубкьудар. Учвуз, дунин тикийи вари хямир утуз гъитруб, аьгъдарди анчвуз?
1CO.5.7	Гьаци вуйиган, учву таза, дун ктру хямир хьпан бадали, зат имдарди йирси дунихьан марцц йихьай. Учву гьаци духьну ккунду, фицики ихь Пасха машквран ччил, Месигь, сарун гъурбан гъапӏну. 
1CO.5.8	Гьаци вуйиган, гъачай, Пасха машквар, йирси дунин чӏурувалииндина писвалиинди ваъ, хъа дун ктру марцци ва гьякь уьл’инди тебрик апӏидихьа.
1CO.5.9	Узу учвкан йиз гъубшу кагъзиъ, улдугнайидарихъди гьич саб аьлакьа дарибшри кӏури, тӏалаб гъапӏнийза, 
1CO.5.10	аммаки узу, гьаму дюн’яйин адмийирикан – кьяппйирикан, тямягькрарикан, тӏафларикан, идолариз икрам апӏрударикан, гъапундайза. Дици вуйиш, учву му дюн’я дипбакк ккуркьдийи! 
1CO.5.11	Хъа узу, учв кьяппа, тямягькар, идолариз икрам апӏрур, футнакар, пияниска, кучӏлях вуди, гъардаш вуза кӏури, лицурайирикан, кӏураза. Мицирихъди саб суфрайихъ ипӏузкьан мипӏанай. 
1CO.5.12+1CO.5.13	Хътругърударин суд апӏуб йиз ляхин дариз – дурарин суд Аллагьди апӏиди! Учву хъугърударин суд дапӏну ккунду, фицики дибикӏна: «Яв арайиан писур адаъ».
1CO.6.1	Хъана, учвхьан, ичв гьюжатар, Аллагьдин гирами халкьди гьял апӏуз гъидритди, хътругъру адмийирин судди гьял апӏри кӏури, гъитуз фици шулчвухьан? 
1CO.6.2	Аллагьдин гирами халкьди дюн’яйин суд апӏруб аьгъданчвуз дарш? Учв’ин вари дюн’яйин суд апӏувал алабхъруган, гьаму бицӏи гъярхьбар гьял апӏуз шуладанчвухьан дарш? 
1CO.6.3	Малайикаринна кмиди ухьу суд апӏурахьа гьа. Дуланажагъдин аьдати ляхнаринкьан ухьхьан суд апӏуз шуладарин? 
1CO.6.4	Гьамциб дюшюшназ ичв арайиан важиблу дару касар ичв судйирди ктагъурачва. 
1CO.6.5	Нач дубхьну ккунду! Ичв арайиъ хъугърударин месэлйир гьял апӏуз шлу саркьан аькьюллу адми адарин? 
1CO.6.6	Хъа учву гъардши гъардшилан суддиз аьрза туврачва, ва хътругърудари ичв суд апӏура! 
1CO.6.7	Учву беябур хьуз, чиб-чпилан суддиз аьрза тувувал чӏяаьн ву! Гьаци апӏайиз, жвув гьякь вушра, асккан духьну гъузуб ужу даршулин? Жвувануб тувну гъузуб ужу даршулин? 
1CO.6.8	Хъа учву ичв гъардшар асккан апӏурачва ва дураринуб бисурачва.
1CO.6.9	Учвуз чӏур гъахьи касариз Аллагьдин Паччагьлугъ ирсди дурубкьруваликан аьгъдарди анчвуз дарш? Лигай гьа, учву ичв учвуз кучӏлар апӏрубси дарибшри! Кьяппйириз, идолариз икрам апӏрудариз, дугъри дару жиларизна хпариз, жилир жилирихъди гъярудариз, 
1CO.6.10	тӏафлариз, тямягькрариз, пиянисккйириз, футна дабгърудариз, кучӏляхяриз Аллагьдин Паччагьлугъ ирсди рубкьидар. 
1CO.6.11	Учвкан саб кьадар ари гьацдар вуйчва, аммаки ихь Аллагьдин Рюгьну ва Агъа Иса Месигьди ухьуз гъапӏубди учву марцц, гирами ва гьякь гъапӏунчву.
1CO.6.12	Учву кӏурачва: «Узуз вари апӏуз ихтияр азуз!» Аммаки вариб хайирназ дар! «Узуз вари апӏуз ихтияр азуз», хъа гьич сабдира йиз зиин агъавал апӏуз гъитну ккундар! 
1CO.6.13	Учву гьацира, «ипӏруб – фуниз, фун – ипӏрубдиз», кӏурачва! Ав, дюз кӏурачва, хъа мура, тмура Аллагьди терг апӏрубра дюз ву. Аммаки беден кьяппавализ вуйиб дар, хъа – Агъайиз. Агъара – бедендиз. 
1CO.6.14	Аллагьди Агъа Чан кьувватниинди чӏиви гъапӏну ва ухьура чӏиви апӏиди. 
1CO.6.15	Учвуз, ичв жанар Месигьдин жандин паяр вуйиб, аьгъданчвуз? Гьаци вуйиган, узхьан Месигьдин пай гъадабгъну, кьяппавализ фици тувуз шулу? Аллагьди уьрхри! 
1CO.6.16	Учвуз, кьяппайик ктикьур, гьадгъахъди саб беден шлубдикан аьгъданчвуз дарш? Фицики дибикӏна:
1CO.6.16	«кьюрикан саб беден хьибди».
1CO.6.17	Хъа фуж Агъайик ктикьиш, думу Гьадгъахъди рюгьниинди сатӏи шула. 
1CO.6.18	Кьяппавалихьан гьергай! Адмийи, кьяппавал ктарди, фу гунагь гъапӏишра, думу гунгьин дугъан бедендихъди фукӏара дар, хъа кьяппавал апӏурайири, чан бедендиз къаршуди гунагь апӏура! 
1CO.6.19	Учвуз ичв беден Аллагьдихьан учвуъна дуфнайи Гирами Рюгь яшамиш шулайи хал вуйибдикан хабар адарди анчвуз дарш? Сарун учву ичвдар дарчва, 
1CO.6.20	гьаз гъапиш учву зурба кьиматнахъ гъадагънайидар вучва. Гьаддиз, ичв жанариинди Аллагь за апӏинай!
1CO.7.1	Учву узуз, жилириз хпирик зат кудручди гъузиш, ужу шул кӏури, гъибикӏунчва. 
1CO.7.2	Хъа му дюн’яйиъ кьяппавал абхънайиган, гъит гьарсар жилир чан хпирин ва гьарсар хпир чан жилирин ахникк ишри. 
1CO.7.3	Жилири чан хпирихъди жилирвалин буржи тамам апӏри, хпирира гьаци апӏри.
1CO.7.4	Чан жандин аьхюр хпир дар, хъа – жилир, гьаци жилирра чан бедендин аьхюр дар, хъа – чан хпир. 
1CO.7.5	Чиб-чпихъди сатӏи хьувал гъибтри мапӏанай. Йикьрар йитӏну, сацӏиб вахтназ, думу вахт Аллагьдиз ккарагуз бахш апӏузди жара гъахьну пну, баладар. Хъасин хъана сатӏи йихьай, даршиш иблисди, учвхьан аьгь апӏуз даршиш, гъирагъдихъинди хъчӏюхидичву. 
1CO.7.6	Яна узу му буйругъ вуди дупнайиб дариз, хъа ичв ихтиярнаъ гъубзра. 
1CO.7.7	Узуз вари адмийир узуси духьну ккундийзуз, хпир хътарди, аммаки гьарсариз Аллагьдихьан чан багъиш а: сариз саб, тмунуриз тмунуб.
1CO.7.8	Хъа ачӏни хпаризна жилариз кӏураза: дурариз ялгъузди, гьаму узуси яшамиш шули гъузиш, ужу шул. 
1CO.7.9	Хъа аьгь апӏуз даршлудари, тямягьну гъадагъайиз, гъит, чпиз хизанар ккергъри, гьамци ужу хьибди.
1CO.7.10	Хъа шив ва жилир хъайидариз узу ваъ, хъа Чав, Агъайи буйругъ тувра: хпири чан жилир гъитну ккундар, 
1CO.7.11	хъа эгер гатӏахьруси алабхъиш, сарун нюкгьин эйси даришри, шулуш, хъана чан жилирихъди албагри. Ва жилирра хпирихьан жара даришри.
1CO.7.12	Хъа имбудариз, сарун Агъайи ваъ, хъа узу кӏураза: эгер сар фунур-вуш гъардшин хпир хъугърур дарш ва думу дугъахъди яшамиш хьуз рази вуш, гъит жара даришри. 
1CO.7.13	Хътругъру жилир хъайи дишагьлийизра кайиб гьадму ву: эгер думу дугъахъди яшамиш хьуз рази вуш, чан жилирихьан гьудудучӏври. 
1CO.7.14	Гьаз гъапиш, хътругъру жилир чан хъугъру хпирилантина, ва хътругъру хпир чан хъугъру жилирилантина гирами шулу. Жараси вуйиш, ичв веледарра марцци дару гьисаб хьидийи, хъа мици, дурарра гирами ву.
1CO.7.15	Эгер хътругъру жилириз вая хпириз жара духьну ккундуш, гъит ишри. Му гьялариъ гъардаш, вая чи асиллуди гъузидар. Аллагьди ухьуз мясляаьтнаъди яшамиш хьуз дих дапӏнахьуз. 
1CO.7.16	Увуз, хпир, яв жилир увлантина дюрюхрувал фици аьгъявуз? Увузра, жилир, яв хпир увлантина дюрюхрувал фици аьгъявуз?
1CO.7.17	Гъит гьарсар Агъайи улупнайиси яшамиш ишри, ва чаз Аллагьди дих дапӏнайиси гъузри. Му къайдйир варишвариъ айи хъугърудариз кӏурудар вуйиз. 
1CO.7.18	Чаз дих апӏайиз суннат дапӏнайириз думу жиниди уьбхюри гъибтуз гучӏ адар. Хъа суннат дапӏну адарди дих дапӏнайириз, сарун суннат дарапӏишра, гучӏ адар. 
1CO.7.19	Суннат дапӏнайивал, ясана адрувал – мурариъ гьич саб мяна адар, хъа мяна – Аллагьдин табшуругъар тамам апӏуб ву. 
1CO.7.20	Чаз дих апӏруган, фуж фици вуйиш, гъит чан гьаци гъузри. 
1CO.7.21	Эгер увуз лукӏди имиди Аллагьди дих дапӏнаш, увуз дидкан гьии дардиси дарибшри. Эгер увуз азад хьуз шлу мумкинвал аш, ужу шлуси апӏин. 
1CO.7.22	Фицики Агъайи дих дапӏнайи лукӏ Агъайиз азад вуйир ву. Гьаци, азад вуди дих дапӏнайирра, Месигьдин лукӏ шула. 
1CO.7.23	Учву, зурба кьимат тувну, гъадагънайидар вучва, гьаддиз, адмийирин лукӏар махьанай! 
1CO.7.24	Гъардшар, Аллагьди дих апӏруган, гьар кас фици айиш, Дугъан улихь гьаци гъузай!
1CO.7.25	Швуваз дурушдариз ва швушв дархидариз Агъайи дурарин гьякьнаан саб буйругъра тувнадарзуз, аммаки Гьадгъухьан, узуз уж’вал дурубкьнайивализ дилигну, йиз гафнахъ хъугъуз шулу. Узу гьамци пидиза: 
1CO.7.26	Узу, гъийин гьялариъ, адмийиз чпин айибси – швуваз дурушдар, дурушди ва швушв дархидар дархиди гъузиш ужу шул кӏури, гьисаб апӏураза. 
1CO.7.27	Эгер уву нюкгьиъ аш, жара махьан. Хъа эгер уву швушв хьайир дарш, махан. 
1CO.7.28	Хъа эгер гъахишра, думу гунагьвал дар. Эгер риш швуваз гъушиш, гунагь хьибдар. Аммаки чпин сатӏлан вуйи уьмриъ дурариз гизаф читинвалар ккилигура, хъа узуз учву гьадрариккан уьрхюз ккундийзуз.
1CO.7.29	Жараси кӏури гъабшиш, гъардшар: вахтар цӏибтӏан гъузрадар, ва швушвар хьайидар, гъит швушвар хьтрударси ишри, 
1CO.7.30	хъа дердлудар – дерд ктрударси, шадлудар – шад дарударси, гъадагърудар – фукӏа хътрударси. 
1CO.7.31	Гъит гьаму дюн’яйиъ яшамиш шулайидар, дидкан тӏяаьм ктадабгърударси, ишри. Гьаз гъапиш, ухьуз рябкъюрайи гьаму дюн’я багарихьди жвартӏ хьибди.
1CO.7.32	Узуз учву сабдиканра вижна ктарди ккундузуз. Хпир хътрур, учв Агъа Аллагьдиз ккун ишри кӏури, Аллагьдин ляхнариъ ичӏигну а. 
1CO.7.33	Хъа хпир хъайир, хпириз ккун ишри кӏури, му дюн’яйин ляхнар апӏбахъ хъа. 
1CO.7.34	Дицир кас кьюбишваз пай духьна. Жилир хътру хпири вая швуваз душну адру шуру Агъайин ляхнарикан фикрар апӏуру. Думу чан бедендиинди ва рюгьниинди Дугъаз бахш хьуз шерик шулу, хъа швувахь хьайир, жилириз учв ккун ишри кӏури, му дюн’яйин ляхнар апӏбахъ хъа. 
1CO.7.35	Му вари узу учвуз уж’вал бадали кӏурайиб вуйиз, хъа учву фтихьан-вуш гьадатӏуз кӏури ваъ. Узуз ккундайиб: учву варитӏан ужуйи, гьич сабдира учвуз машат дарапӏди, Аллагьдин гъуллугънаъ хьуб вуйиз.
1CO.7.36	Эгер учвкан шлиз, сумчир дарапӏди чан лишан кипнайирин йисар гъяра кӏури гьии даруси аш, ва гьамус сумчир дапӏну ккуниси фикир апӏураш, гъит дугъу чан дюз гъюрубси апӏри. Дугъхьан швушв хуз шулу, думу гунагь дар. 
1CO.7.37	Эгер адмийи швушв дархуз ижмиди гьял дапӏнаш, эгер швушв хувал думукьан чарасуз ляхинси фикир апӏурадаш ва эгер учв чан хилиъ дидисну гъузуз шлур вуш, дугъу чаз хъирснайи риш марцциди гъитуз кӏваъ дибиснаш, ужуйи апӏура. 
1CO.7.38	Гьаци вуйиган, хъирснайи риш швушвди хрури ужуйи апӏура, хъа дархрури хъана ужуйи апӏура.
1CO.7.39	Хпир чан вари уьмриъ жилирик китӏнайир ву, хъа жилир гъачӏиган, думу азад шула ва дугъхьан чаз ккунириз швуваз гъягъюз шулу, анжагъ – хъугъруриз. 
1CO.7.40	Хъа эгер, фуж, узуъра Аллагьдин Рюгь азуъ, кӏури, швуваз дурушди гъузиш, думу бахтлуди хьиди.
1CO.8.1	Гьамус ичв суалназ Аллагьсузарин идолариз гъурбан дапӏнайи йикк’кан пидиза. Икибаштӏан, «ухьуз варидариз аьгъювалар айибдикан» хабар ахьуз, аммаки аьгъювалари фурс капӏру, хъа масанвали мюгькамвал хуру. 
1CO.8.2	Эгер шли аьгъювалар азуз кӏураш, дугъаз дугъридан чаз аьгъю дубхьну ккундайиб аьгъю дубхьнадар. 
1CO.8.3	Хъа Аллагьдиз Учв ккунидар аьгъя.
1CO.8.4	Гьаци вуйиган, аллагьсузарин идолариз гъурбан гъапӏу хурагнакан пидихьа. Ухьуз варидариз, дюн’яйи икрам апӏурайи идолар фукӏа даруб ва Сарилан гъайри гьич саб жюрейинра аллагь адруб, аьгъяхьуз. 
1CO.8.5	Эгер гьацдар «аллагьар» ву кӏурайидар завариин, ясана жилариин алийишра (хъа дюн’яйиъ «аллагьар» ва «агъйир» кӏурудар, дугъридан гизаф а), 
1CO.8.6	аммаки ухьуз айир сар Аллагьтӏан дархьуз – Адаш Аллагь. Ари Гьадгъу дюн’яйиъ вариб ккебгъну, ва, Гьадгъаз кӏури, ухьу яшамишра шулахьа. Агъара сартӏан дар – Иса Месигь. Ари Гьадгъуинди дюн’яйиъ вариб арайиз удубчӏвну, ва Гьадгъулантина ухьуз уьмурра гъабхьунхьуз.
1CO.8.7	Хъа мидкан варидариз хабар адар. Саспидар идоларихьна гьаци вердиш духьнаки, гъира кмиди дурари, гьациб хураг ипӏруган, идолариз икрам вуди дубхнайиб ву кӏура ва чпин зяиф намусну дурар чиркинди улупура. 
1CO.8.8	Хурагнахьан ухьу Аллагьдихьна багахь апӏуз хьибдар. Ухьу дирипӏди гъузну пну, кам шулайиб адарихь, ипӏуру пну, фукӏа гъазанмишра апӏурадархьа. 
1CO.8.9	Амма лигайки, ичв азадвал зяифдариз ликриккан ккибиргъру гъван дарибшри. 
1CO.8.10	Фицики зяифуриз идоларин хулаъ уву, аьгъювалар айир, ипӏури гъяркъиш, дугъура идолиз гъурбан дапӏнайи хураг ипӏиди. 
1CO.8.11	Магьа гьаддиз, яв аьгъювалари зяиф гъардаш – дугъхъандира Месигьди жан тувну аьхир – пуч апӏиди. 
1CO.8.12	Гьамци гъардшариз къаршуди гунагь апӏури ва дурарин зяиф намусназ зиян туври, учву Месигьдиз къаршуди гунагь апӏурачва. 
1CO.8.13	Гьаддиз, узу ипӏурайи хурагналантина йиз гъардаш алдакураш, думу гунгьихъна дархбан бадали, йикк дирипӏди гъузарза.
1CO.9.1	Узу азад адми дарин дарш? Узу Месигьдин вакил дарин дарш? Ихь Агъа Иса узуз гъяркъюндарин дарш? Учву Агъайихъди саб хьувал – йиз гъуллугънан ляхин дарин дарш? 
1CO.9.2	Жарадариз узу вакил гьисаб даршра, учвуз узу – Месигьдин вакил вуза! Месигьдихъди учву саб хьували узу вакилвалин гъуллугънаъ айиб тасдикь апӏура.
1CO.9.3	Узук тахсир кипрудариз йиз жаваб магьа гьамциб хьибди. 
1CO.9.4	Ипӏрубна ухрубдиз учуз ихтияр адарин дарш? 
1CO.9.5	Хъугъру дишагьли учуз швушвди хуз ихтияр адарин дарш? Ва думу хпир, Месигьдин имбуну вакилариси, Агъайин чвйириси вая Кифайиси, жвувахъди гъярушваз гъадагъуз шулдарин дарш? 
1CO.9.6	Ясана учуз ипӏуз уьл гъазанмиш апӏуб узузна Варнавдизтӏан адабгънадарин?
1CO.9.7	Фунур эскри чан гъуллугънан харжар чан жибдиан ккеркру? Фунури, тӏумтӏин багъ ибтну, тӏумтӏар диритӏди гъитру? Фунур габни чан лижан хюнйириккан никк дурубхъур? 
1CO.9.8	Му вари узу адмийин улариантӏан дилигди кӏурайинхъа? Къанундин китабдиъра гьаддикан кӏурадаринхъа? 
1CO.9.9	Фицики, ухьуз Мусайиланмина тувнайи Къанундира кӏура:
1CO.9.9	«Гад апӏурайи йицран ушв мяхъябкьян»
1CO.9.9	Аллагь йицарин гъайгъушнаъ а кӏури, хиял вуничвхъа? 
1CO.9.10	Икибаштӏан, Дугъу мици ухьуз кӏура! Ухьуз дибикӏна:
1CO.9.10	«Хутӏил хътабкрури хутӏил хътабкуру, ва гад апӏрури гад апӏуру, чпизра чпи апӏурайи ляхникан пай бадали».
1CO.9.11	Учу ичв арайиъ рюгьнан тум дубзну, дидлан ккадабцӏру мутмуйиинди вуйи бегьерназ ккилигураш, учуз гизафуб ккун апӏурайин? 
1CO.9.12	Жарадариз учвхьан кюмек рубкьуз ихтияр айиган, учуз хъа аьхю ихтияр ачуз!
1CO.9.12	Аммаки, учу сабанкьан учуз айи гьадму ихтияр ишлетмиш гъапӏундарча, хъа, Месигьдикан Ужувлан хабар рабгъуз машат дарибшри кӏури, учу вариб аьгь апӏурача. 
1CO.9.13	Учвуз, Аллагьдин хулан гъуллугънаъ айидари уьл Аллагьдин хулкан ипӏурайибдин ва гъурбнар апӏрушвахь гъуллугънаъ айидариз гъурбан гъапӏубдикан саб пайназ ихтияр айибдин, хабар адарин дарш? 
1CO.9.14	Гьаци Агъайира, Ужувлан хабар рабгъруриз ипӏруб гьаддилан дубхьну ккунду кӏури, амур гъапӏну.
1CO.9.15	Гьаму узуз айи ихтиярар гьич сабкьан узу ишлетмиш гъапӏундарза. Я гьамус, гьациб кюмек ккун апӏури, бикӏурайиб дариз. Йиз тяриф дубгайиз, узу йикӏуз гьязур вуза. 
1CO.9.16	Узу Ужувлан хабар рабгъура кӏури, гьаз узу йиз тяриф апӏуза? Думу йиз буржи вуйиз. Эгер узу думу тамам дарапӏди гъибтиш, йиз язухъ ву! 
1CO.9.17	Узу Ужувлан хабар йиз хушниинди рабгъураза. Йиз хушниинди дайиш, узу думу ляхин, йиз буржи вуди хьпаз дилигну, тамам апӏидийза. Хъа узу думу йиз хушниинди рабгъурайиган, пешкешра хьибдизуз. 
1CO.9.18	Йиз пешкеш фтилан арайиз гъюра? Хъа гьамдилан: Ужувлан хабар узу кьимат дарди рабгъураза ва узуз улупнайи ихтиярар ишлетмиш апӏурадарза.
1CO.9.19	Гьеле узу азад адми вушра, узу йиз хушниинди, Аллагьдихьна шлубкьан гизаф адмийир хпан бадали, варидариз лукӏвал апӏури гъахьунза. 
1CO.9.20	Жугьдарихъди узу, дурар Агъайин терефназ хузди, жугьудси гъахьунза. Къанун тамам апӏурайи адмийирихъди, гьеле узу Къанундин хиликк ккайир даршра, дурар Агъайин терефназ хузди, узура Къанун тамам апӏурайирси гъахьунза. 
1CO.9.21	Къанун адру адмийирихъди, гьеле узу Аллагьдин Къанундиккан азад даршра, гьаз гъапиш Месигьдин Къанундикк кказа, дурар Агъайин терефназ хузди, узура Къанун адрурси гъахьунза. 
1CO.9.22	Зяифдариз узу, дурарра хузди, зяифурси гъахьунза. Варидиз узу, аьхирки гьадрарикан сакьюдаркьан уьрхбан бадали, варибди гъахьунза. 
1CO.9.23	Му вари узу, Ужувлан хабар бадали ва гьаддин ужувлакан узузра кубкӏузди, апӏураза.
1CO.9.24	Жаргъбан талитнаъ гизафдар иштирак шулу, хъа гъалиб сартӏан даршлуб учвуз аьгъячвуз. Гьаддиз пешкеш рубкьруси жаргъай. 
1CO.9.25	Иштракчйири, вари чпин тямягьяр дирчну, чӏур дубхьну гъябгъру кунцӏ бадали, гьар йигъан гьязурлугъар гъахуру, хъа ухьу – чӏур даршлу кунцӏ бадали гьязур духьну ккундарин! 
1CO.9.26	Гьаддиз, саб метлеб адарди жаргъурайир дарза ва гьавайиз гъурдар йивурайир дарза! 
1CO.9.27	Ваъ, жарадариз Ужувлан хабарнакан ктибтруган, жвув тина дарапӏузди, узура йиз беден вердиш апӏураза, думу узуз мютӏюгъ апӏураза.
1CO.10.1	Гъардшар, ихь вари абйир дифран хиликкди хьубкан ва, гьюл жара дубхьну, вари гьадушв’антина удучӏвбакан, учвуз аьгъюди ккундузуз. 
1CO.10.2	Дурар вари Мусайин ччвурнахъ дифраъ ва гьюлиъ гъахьну. 
1CO.10.3	Дурари вариди рюгьнан саб хураг ипӏури 
1CO.10.4	ва рюгьнан саб убхъруб убхъури гъахьну. Дурари чпихъди шлу рюгьнан гъарз’ан убхъури гъахьну, хъа думу гъарз – Месигь вуйи. 
1CO.10.5	Дурар гьаци гъахьнушра, Аллагьдин улихь дурари уж’вал гъазанмиш гъапӏундар ва къураматдиъ пуч гъахьнийи.
1CO.10.6	Му вари ухьуз, гьадрариси ухьура писвал ккун дарапӏбаз, улупурайиб ву. 
1CO.10.7	Гьадрарикан гьацӏарси, учвура идолариз икрам апӏрудар махьанай. Фицики Гирами китабариъ дибикӏна:
1CO.10.7	«Халкьди, деъну, ипӏуз ва убгъуз хъюгъру, хъасин идолин гьюрматназ ялхъвнар апӏуру».
1CO.10.8	Гьадрарикан гьацӏарси ухьура, кьяппйир хьидархьа. Дурари кьяппа тӏулар апӏури ккебгънийи, ва сад йигъан къанна шубуд агъзур гъийихнийи. 
1CO.10.9	Ухьура, гьадрарикан гьацӏариси, Месигь ахтармиш апӏури хъюгъидархьа. Хъасин дурар, битӏари кьацӏар дапӏну, гъийихнийи. 
1CO.10.10	Учвура, гьадрарикан гьацӏарси, бурбрар апӏури махьанай, гьаддилан дурар пуч апӏру малайикди тӏанкь гъапӏнийи.
1CO.10.11	Гьамрар вари, гъюз ккимбуб улупури, гьадмуган дурарихъди гъахьнийи, хъа му ухьуз, дарс вуди, дибикӏна. 
1CO.10.12	Гьаци вуйиган гъит, гьар шли учв ижмиди ликриин дийигъназа кӏури, фикир апӏураш, алдакуз гъидритри! 
1CO.10.13	Гьамусдиз учв’ин алахьу читинвалар адмийириин улукьру аьдати читинвалартӏан дар. Аллагь Чав туву гаф тамам апӏрур ву. Дугъу учв’ин аьгь апӏуз даршлу читинвалар алахьуз гъитдар. Читинвалар алахьруган, Дугъу учвуз дурариан удучӏвуз шлу рякъра улупидичвуз. Гьаци дурариан учвхьан кӏул адабгъуз хьибдичвухьан.
1CO.10.14	Магьа гьаддиз, йиз ккунидар, идолариз икрам апӏбахьан гьергай! 
1CO.10.15	Узу, учву фикирлу адмийир ву дупну, улхураза. Учву фикир апӏинай. 
1CO.10.16	Аллагьдиз чухсагъул дупну, убхъурайи баркаллагьнан Захру ухьу Месигьдин ифдик ктикьурадарин? Гьудубтӏну, пай дапӏнайи уьли ухьу Месигьдин бедендик ктикьурадарин? 
1CO.10.17	Уьл саб ву, ухьура, фукьан гизаф вушра, саб беден вухьа, гьаз гъапиш, ипӏурайи гьадму саб уьл’инди ухьу вари сатӏи шулахьа.
1CO.10.18	Израил халкьдиз лигай, гъурбан апӏрушвахьна гъурбан гъапӏу мутму дубхну ипӏрудар, гъурбан гъапӏушвахъди саб шуладарин? 
1CO.10.19	Икибаштӏан, узу, идолиъ вая дидиз гъурбан дапӏнайибдиъ фу-вуш саб мяна а, кӏурадарза. 
1CO.10.20	Ваъ, аммаки Аллагьсузари чпин гъурбнар, Аллагьдиз ваъ, хъа шейтӏнар-жинариз хура. Узуз учву жинарихъди саб духьну ккундарзуз. 
1CO.10.21	Учвхьан Агъайин Зах’анра ва жинарин зах’анра сабси убхъуз хьибдарчвухьан! Учвхьан Агъайин Суфрайихъра ва жинарин суфрайихъра сабси деуз хьибдарчвухьан! 
1CO.10.22	Агъайик хъял капӏуз шулухьхьан кӏури, ухьу фикир апӏурайин? Ухьу Думутӏан кьувватлуйир вуйин дарш?
1CO.10.23	Учву: «Вари апӏуз ихтияр ачуз!» кӏурачва, аммаки вари, хайирназ дар. «Вариб апӏуз ихтияр а!» Аммаки варибди мюгькамвал хурдар. 
1CO.10.24	Гъит варидари, жвуваз ваъ, имбудариз уж’вал апӏри.
1CO.10.25	Базариъ масу тувруб вари, юкӏв архаинди, ахтармиш дарапӏди, ипӏинай, 
1CO.10.26	фицики, «жил ва дид’ин алиб вари Агъайинуб ву».
1CO.10.27	Эгер хътругъру адмийи учвуз теклиф гъапӏиш, гьивуб вари юкӏв архаинди, ахтармиш дарапӏди, ипӏинай. 
1CO.10.28	Хъа эгер учвуз гьадмуган: «му гъурбан дапӏнайи йикк ву» гъапиш, гъапир бадали ва намус бадали, мипӏанай – 
1CO.10.29	узу мушваъ, ичв ваъ, хъа жара касдин намус бадали, кӏураза. Жарарин намусну йиз азадвалик тягьна гьаз кипди? 
1CO.10.30	Аллагьдиз чухсагъул дупну, узу думу хураг баркаллагьниинди ипӏураш, узук тягьна гьаз кипди?
1CO.10.31	Гьаддиз, учву ипӏурашра, убхъурашра, фу апӏури гъашишра, вари – Аллагьдин ад бадали апӏинай. 
1CO.10.32	Я жугьдар, я грекар, я Аллагьдихъ хъугънайидар гунгьихъна дархрубси уьмур хъапӏри апӏинай. 
1CO.10.33	Узуси, варибдиъ варидиз ужу шлуси апӏинай. Узу, узуз ваъ, хъа, жарадар гизаф дюрхну хьпан бадали, гьадрариз уж’вал абгурайир вуза.
1CO.11.1	Узу Месигьдихъан дубгъурайиганси, учвура узхъан дубгъай.
1CO.11.2	Узу гъапиб вари ичв кӏваин илмивалин ва узу учвуз туву аьгъювалариъ дупнайиси апӏурайивалин тяриф апӏураза.
1CO.11.3	Учвуз аьгъяди ккундузуз: гьар жилирин кӏул – Месигь ву, дишагьлийин кӏул – чан жилир, хъа Месигьдин – Аллагь. 
1CO.11.4	Жилижвиву кӏул’ин алди ккарагураш, ваяки пайгъамбарвалин гафар кӏураш, чан кӏул аьйибнакк ккаъра. 
1CO.11.5	Дишагьлийира кӏул’ин алдарди ккарагураш, ваяки пайгъамбарвалин гафар кӏураш, чан кӏул аьйибнакк ккаъра. Мици вуйиш, дишагьлийи чан кӏул алдапӏнайи гьисаб шуйи. 
1CO.11.6	Эгер хпириз кӏул’ин алабхьуз ккундарш, зат имдарди кушарра алдаъри, хъа дишагьлийиз кӏул алдапӏуб аьйибнан ляхин вуш, кӏул’ин алабхъри. 
1CO.11.7	Жилири кӏул илибкну ккундар, фицики думу Аллагьдин ухшар ва ад ву, хъа хпир – чан жилирин ад. 
1CO.11.8	Жилир хпирикан гъахьир дар, хъа жилирикан – хпир. 
1CO.11.9	Жилир хпир бадали халкь дапӏнайир дар, хъа хпир жилир бадали халкь дапӏнайир ву. 
1CO.11.10	Гьаддиз дишагьлийи, чан кӏул’ин чан жилирин гьюкум аливалин малайикариз лишандикьан, кӏул’ин алабхъну ккунду.
1CO.11.11	Аммаки Агъайихъди саб духьнайивалиъ, дишагьли жилирикан ва жилир дишагьлийикан асиллу ву. 
1CO.11.12	Жилирикан хпир гъахьибси, дишагьлийикан жилижвира бабкан шула, аммаки вари Аллагьди халкь дапӏна. 
1CO.11.13	Учву гьисаб апӏинай, дишагьлийиз кӏул’ин алдарди Аллагьдиз ккарагуб лайикь вуйин? 
1CO.11.14	Ва чав табиаьтдира ухьуз, жилижвиву ярхи кушар гъитуб аьйиб ву, кӏурадарин? 
1CO.11.15	Дидихъди сабси, дишагьлийиз ярхи кушар – заанвал ву. Дурар дугъаз, чан кӏул’ин лакач алабхъуз, тувнайидар дарин? 
1CO.11.16	Яни, мидкан узухъди гьюжат ккебгъуз ккунириз дишлади кӏураза: мидлан гъайри жара аьдат я учухь, я жара йишвариъ айи Аллагьдихъ хъугърударин арайиъ адар.
1CO.11.17	Гьамцдар насигьятар туври, узуз пуз ккунди азуз: ичв тяриф апӏидарза, гьаз гъапиш ичв уч хьували хру хайиртӏан зарал гизаф ву. 
1CO.11.18	Гьаз? Саб гъапиб, узуз гъеебхьунзуз: учву Аллагьдин улихь уч шлуган, ичв арайиъ гьюжатар гъитӏирккуз хъюгърачва. Сакьюдар дицдар хабрарихъ хъугъурза. 
1CO.11.19	Ичв арайиъ гьар жюре фикрар-хиялар, фуж дюз вуш аьгъю апӏбан бадали, духьну ккунду. 
1CO.11.20	Хъа учвуси, Агъайин гьюрматназ суфрайихъна са-сарди уч шулаш, дидиз уч хьувал кӏурдар. 
1CO.11.21	Учву, чиб-чпихъ дийийигъди, ипӏуз хъюгърачва, ва аьхириъ гьацӏар гашди гъузра, хъа гьацӏари пиян хьайизкьан убхъура. 
1CO.11.22	Дици апӏайиз ичв хулариъ ипӏинай ва убхъай, даршиш Аллагьдихъ хъугърударин уч хьувал беябур мапӏанай, ва, дугъриданра, фукӏа ипӏуз адрудар асккан мапӏанай. Гьамус узу, учву гьамци апӏузди, ичв тяриф дапӏну ккундин? Икибаштӏан, ваъ!
1CO.11.23	Фицики узу учвуз улупуб, Чахъан, Агъайихъан гъудубгъуб вуйиз: Агъа Исайи, Учв масу туву йишван, суфрайилан уьл гъадабгънийи, 
1CO.11.24	ва Аллагьдиз чухсагъул дупну, гьудубтӏну, гъапнийи: «Му Йиз беден вуйиз учвхъанди туврайи. Узу кӏваин алаури гьамци апӏинай». 
1CO.11.25	Ари гьамци, хябяхъдин хураг ипӏбахъан, Исайи хъанара, зах дибисну, кӏуру:
1CO.11.25	– Му зах учвхъанди удубзурайи Йиз ифдиинди йитӏурайи цӏийи йикьрар вуйиз. Йиз гьюрматназ убхъруган, гьар ражари гьамци апӏинай. 
1CO.11.26	Гьаз гъапиш, гьар ражари учву гьаму уьл ипӏурайиган ва гьаму зах’ан убхъруган, учву Агъайин аьжаликан шагьидвал апӏурачва. Думу кьяляхъ гъяйизкьан гьаци апӏинай.
1CO.11.27	Гьаци вуйиган, хай гъюруси уьл дирипӏрури ва Агъайин зах’ан дурубхърури Агъайин ифдиз ва бедендиз къаршуди гунагь апӏура. 
1CO.11.28	Адмийиз, уьл ипӏайиз ва зах’ан уьбхъайиз, чав гьапӏраш, аьгъяди ккунду, 
1CO.11.29	гьаз гъапиш, Агъайи фида гъапӏу бедендин мяна аьгъдарди ипӏруринна убхърурин ипӏувална убхъувал чак тахсир кипувал ву. 
1CO.11.30	Магьа гьаддиз ичв арайиъ гьаци гизаф иццрудар ва аьжузар айичв; гъийихдарра цӏиб даричв. 
1CO.11.31	Хъа эгер ухьу гьапӏраш аьгъю апӏуйиш, тахсир кипбахьан ярхла хьидийхьа. 
1CO.11.32	Агъайи ихь суд апӏура, жазара гьадабтӏура. Дугъу дици, дюн’яйин суд апӏруган, ихь суд дарапӏбаз, апӏура.
1CO.11.33	Гьаци вуйиган, гъардшар, учву ипӏуз уч шлуган, гьялак махьанай, чиб-чпихъ дийигъури апӏинай. 
1CO.11.34	Гашди гъюрури, ичв уч хьувалилантина учву тахсирнакк ккадрахъбан бадали, хулаъ дипӏну гъюри.
1CO.11.34	Узу учвухьна гъафиган, жара ляхнарра дюз алаидиза.
1CO.12.1	Рюгьнан багъишарикан улхури гъашиш, гъардшар, учву дидин дишди гъавриъ ади ккундузуз. 
1CO.12.2	Ичв аллагьсуз вахтари, жинари учву фици ил алдру идоларихьна гужназ хъчӏюхюйиш, кӏваин илмиячв. 
1CO.12.3	Гьаддиз гъавриъ йихьай: Аллагьдин Рюгьну хъау адмийи Исайиз люкьнар дарапӏур, я гьич сарира, эгер Гирами Рюгьну хъадраиш: «Иса – Агъа ву», пидар.
1CO.12.4	Гьар жюре багъишар а, хъа дурар вари гьадму сар Рюгьну туврайидар ву. 
1CO.12.5	Гьар жюре гъуллугъ апӏувалар а, хъа ухьу варди гьадму сар Агъайиз гъуллугъ апӏурахьа. 
1CO.12.6	Гьар жюре ляхнар а, хъа вари ляхнар ухьуъ варидиъ артмиш апӏурайир гьадму сар Аллагь ву.
1CO.12.7	Гьарсар адмийиъ Гирами Рюгь, вардиз кайи уж’вал бадали, ачмиш шула. 
1CO.12.8	Сар адмийиз Рюгьну фагьумлувал айи гаф тувра; тмунуриз гьадму Рюгьну аьгъювалар айи гаф тувра; 
1CO.12.9	шлиз-вуш гьадму Рюгьну хъугъвал тувра; шлиз-вуш гьадму Рюгьну уьзрар сагъ апӏувал тувра. 
1CO.12.10	Сарсануриз – аьламатар улупру кьувват; гьатмунуриз – пайгъамбарвалин гаф; шубурпириз – рюгьяр жара апӏуз шлувал; гьатмунуриз – гьар жюре чӏалар, гьаккмунуриз – гьадму чӏалариинди гъапибдин гъавриъ ауз шлувал. 
1CO.12.11	Мурар вари – гьадму сар Рюгьнан ляхнар ву. Гьаму багъишар Дугъу гьардиз Чаз ккуниси тувру.
1CO.12.12	Беден, гьар жюре паярикан арайиз дуфнашра, саб ву. Бедендин паяр, гизаф вушра, саб беден ву. Гьаци Месигьдин беденра ву. 
1CO.12.13	Ухьу вари саб беденси хьпан бадали, жугьдар ва грекар, лукӏар ва азад вуйидар – сар Рюгьну цӏийи алаънайидар вухьа. Ухьуз варидариз гьадму сар Рюгь ухъуз тувнахьуз.
1CO.12.14	Фицики беденра саб пайнакан дубхьнадар, хъа гизафдарикан. 
1CO.12.15	Эгер ликри: «Узу хил дарза, узу му бедендинуб дарза» гъапиш, диди гьаци гъапну кӏури, думу бедендин саб пай дарди гъубзрайин? 
1CO.12.16	Ваяки, ибу: «Узу ул дарза, му бедендинуб дарза» гъапиш, диди гьаци гъапну кӏури, думу бедендин саб пай дарди гъубзрайин? 
1CO.12.17	Эгер вари беден саб улкан ибарат вуйиш, дидиз фици ебхьидийи? Хъа эгер вари беден иб вуйиш, диди ниар фици аьгъю апӏидийи? 
1CO.12.18	Аммаки Аллагьди бедендиъ гьарсаб пайназ, Чаз ккуниси, чпин йишвар улупну. 
1CO.12.19	Вари саб пай вуйиш, беден наънан хьибдийи? 
1CO.12.20	Магьа гьаддиз, паяр гизаф ву, хъа дурар варибдикан дубхьнайи беден саб ву.
1CO.12.21	Улхьанра хилиз: «Узуз уву лазим дарзуз» пуз шулдар. Ваяки, кӏули ликариз: «Йиз учвукк ккабхънайиб адариз» пидар. 
1CO.12.22	Бедендиъ лазимсузди гьисаб апӏру паяр, лигуруш, варитӏан лазим вуйидар ву. 
1CO.12.23	Хъа ихь фикриан лазим даруси гьисаб апӏурайи паярин ухьу хъа гизаф гъайгъу зигурахьа. 
1CO.12.24	Гъяркъган, аьйиб шлу паяр ухьу, ижмиди ккеркну, уьрхюрахьа, хъа гьатмундариз дициб гъайгъу лазим дар. Аммаки Аллагьди Чав, беден гьамциб жюрейиинди дебккну ва ихьра гьаци апӏуз кӏулиъ тӏапӏна: «ужуб ад хътру» бедендин паярин артухъси гъайгъу дизигну ккунду. 
1CO.12.25	Беден пай дархьуз, ухьу ухь’инди чиб-чпин гъайгъушнаъ духьну ккунду. 
1CO.12.26	Эгер саб пайназ аьзият каш, вари паяризра аьзият кади шулу. Эгер саб пайназ гьюрмат апӏураш, дидихъди вари паярира шадвал хъапӏри шулу.
1CO.12.27	Гьаци вуйиган учву вари сабси – Месигьдин беден вучва. Учву гьарсар Дугъан бедендиъ пай вучва. 
1CO.12.28	Хъугърударин арайиъ Аллагьди саспидар Месигьдин вакиларди, саспидар пайгъамбрарди, саспидар мялимарди дерккну. Дугъу гьацӏариз аьламатар улупуз шлу кьувват, гьацӏариз – сагъ апӏру, гьацӏариз – касибариз кюмекар апӏру, гьацӏариз – гьякимвал апӏру, гьацӏариз жара чӏалариинди улхру багъишар тувну. 
1CO.12.29	Вари Месигьдин вакилар шулин? Вари пайгъамбрар шулин? Вари мялимар шулин? Вари аьламатар улупрудар шулин? 
1CO.12.30	Вари уьзрар сагъ апӏрудар шулин? Вари жара чӏалариинди улхрудар шулин? Ясана думу чӏаларин гъавриъ аъру гъуллугъ вардиз тувнайин? 
1CO.12.31	Учвуз хъа заан багъишар шлуси хъачӏарккай!
1CO.12.31	Гьамус узу учвуз варитӏан ужуб рякъ улупидизачвуз.
1CO.13.1	Эгер узуз вари адмийирин ва малайикарин чӏалар аьгъяди, хъа масанвал адарш – узу гаргврин бябрягъяр ва далдабуйин дабдаба вуза. 
1CO.13.2	Узуз пайгъабарвалин багъиш ади, дюн’яйин вари сир аьгъяди, узуз вари аьгъювалар тувнади, узуъ дагъларра кмиди чпин алишвлан улдучӏвуз гъитру хъугъувал ади, хъа масанвал адарди вуш, узу фукӏа дару ичӏичӏай вуза. 
1CO.13.3	Узуъ масанвал адарди касибариз узуз айи вари девлет пай гъапӏишра, гьадрарихъанди убгуз йиз жан тувишра – мурарихьан сабдихьанра узуз кюмек апӏуз хьибдар.
1CO.13.4	Масанвали сабур хуру, гъянивал хуру, бахилвал хурдар, жвуван тяриф апӏдар, фурс кипдар, 
1CO.13.5	чӏуруди хътӏурччвуз гъитдар, чан хайирназ фукӏа апӏдар, хъял хурдар, писвал кӏваъ гъибтдар. 
1CO.13.6	Масанвал кучӏлиин ваъ, хъа гьякьвалиин шад шулу. 
1CO.13.7	Диди варибдилан хил алдабгъуру, варибдихъ хъугъру, умуд зат ктабтӏруб дар, вариб аьгь апӏуру.
1CO.13.8	Масанвал гьич зат хъатӏабццну хьибдар. Пайгъамбарвал дугъубжвиди, чӏалар ккебехъиди, аьгъювалар лазимди гъузидар. 
1CO.13.9	Фицики ихь аьгъювалар гьуркӏнайидар дар, ихь пайгъамбарвалин гафарра гьуркӏнайидар дар, 
1CO.13.10	ва тамамвал гъафиган, вари гьудрубкӏувал жвартӏ хьибди. 
1CO.13.11	Узу бицӏир вуйиган, бицӏириси кӏуйза, бицӏириси фикир апӏуйза, ляхнарикан бицӏириси хиял апӏуйза. Аьхю гъахьунза – бицӏивал вари гьудубчӏвну. 
1CO.13.12	Гьаму ражари ухьуз, кьалу гюзгдиан рябкъюрайиси, ачухъди рябкъюрадархьуз, хъа гьадмуган машна-машди рябкъюри хьибдихьуз. Сабан сацӏибтӏан аьгъдарзуз, хъа думуган, Аллагьдиз узу фици аьгъяш, гьаци тамамди аьгъю хьибдизуз.
1CO.13.13	Хъа сабан магьа гьаму шубуб а: хъугъвал, умуд ва масанвал, дурарикан заануб масанвал ву.
1CO.14.1	Масанвалихъ хъачӏарккай. Рюгьнан багъишарин гъайгъушнаъ йихьай, гизафна гизафси – пайгъамбарвалин багъишнан.
1CO.14.2	Таниш дару чӏалниинди гафар апӏурайир адмийирихъди ваъ, хъа Аллагьдихъди улхура. Фицики дугъан фужкӏа гъавриъ ахъдар, амма Рюгьниинди дугъу сирарикан кӏура. 
1CO.14.3	Хъа пайгъамбарвалин гафар кӏурайири адмийириз насигьят вуди, юкӏв капӏри ва ккарцури кӏура. 
1CO.14.4	Таниш дару чӏалариинди улхурайир, чаз насигьят вуди улхура, хъа пайгъамбарвалин гафар кӏурайири, хъугънайидариз насигьят вуди кӏура. 
1CO.14.5	Узуз учвкан гьарсар чӏалариинди улхури ккундийзуз, аммаки пайгъамбарвал апӏуб ужу ву. Пайгъамбарвал апӏурайир, чӏалариинди улхруртӏан зиина ву. Аммаки чӏалариинди улхрури, хъугънайидариз насигьят вуди, гьадму чӏаларин гъавриъ ауйиш, думу зина вуйи.
1CO.14.6	Гъардшар, узу учвухьна дуфну, таниш дару чӏалариинди, фукӏа ачмиш дарапӏди, аьгъювалар тутрувди, пайгъамбарвалин гафар дарпиди, насигьят тутрувди улхуйиш, узкан учвуз фу хайир хьибдийи? 
1CO.14.7	Ил алдру мукьмарин алатар гъадагъай, мисалназ, швутӏрам вая кьумуз. Эгер сесер жара апӏуз шулдарш, дурарин мукьмар фици аьгъю апӏидичва? 
1CO.14.8	Эгер зурнайи гъавриъ адрахъру дих деебтиш, дявдиз фуж гъедергидийи? 
1CO.14.9	Гьаци учвура шулачва. Эгер гъавриъ адрахъру гафар кӏураш, учву кӏурайибдин адмийир фици гъавриъ хьиди? Учву гьавайи гафар деетурачва. 
1CO.14.10	Дюн’яйиъ фукьан гизаф чӏалар а, амма чӏалар аьгъюдари дурарин мяна бисура. 
1CO.14.11	Эгер узуз кӏурубдин узу гъавриъ ахъдарш, кӏурайириз узу жара уьлкейин адми ву, ва думура узуз жара уьлкейин адми шула. 
1CO.14.12	Гьаци учвура шулачва. Учвуз Рюгьнан багъишар ккунди анчвуз? Ккуниган, хъугънайидарин хайирназ бегьемди ккун апӏинай.
1CO.14.13	Гьаддиз, аьгъдру чӏал апӏрури, дидин гъавриъ ауз шлу багъишра туври кӏури, ккарагри. 
1CO.14.14	Аьгъдру чӏалниинди узу ккарагруган, йиз рюгь ккарагура, хъа йиз фикир иштирак шуладар. 
1CO.14.15	Гьапӏза? Узу рюгьниинди ккарагидиза, йиз фикрииндира ккарагидиза. Рюгьниинди Аллагьдиз мяълийир апӏидиза, йиз фикрииндира мяълийир апӏидиза. 
1CO.14.16	Эгер уву рюгьниинди Аллагьдиз баркаллагь кӏураш, гъаври адру адмийи фици «амин» пиди? Дугъаз уву фу кӏураш аьгъдар! 
1CO.14.17	Увхьан Аллагьдиз ужуйи баркаллагь пуз шулвухьан, хъа тинди хъайир диди мюгькам апӏидар.
1CO.14.18	Учвуз варидаризтӏан чӏалариинди улхуз узуз ужуйи аьгъязуз, гьаддиз Аллагьдиз чухсагъул вуйиз, 
1CO.14.19	амма хъугънайидарин арайиъ, жарадариз насигьят вуди, йиз фикриинди гъавриъ ахъру хьуб гаф кӏарза, агъзрариинди аьгъдру чӏалнан гафар кӏайиз!
1CO.14.20	Гъардшар, фикир ади, бицӏидарси махьанай. Писвализ тахсир ктру бицӏидарси йихьай, хъа фикриинди – гьуркӏу адмийир! 
1CO.14.21	Къанундиъ дибикӏна:
1CO.14.21	«Жара чӏалариинди ва жара мелзариинди Узу гьаму халкьдиз пидиза, я гьадмуганкьан дурар Узухъ хъпехъидар, – кӏура Агъайи».
1CO.14.22	Гьаци вуйиган, жара чӏалар хъугърудариз вуйи лишан дар, хъа хътругърудариз. Пайгъамбарвалин гафар – хътругърудариз дар, хъа – хъугърудариз. 
1CO.14.23	Хъугънайидар вари уч духьну, чӏалариинди улхуради, дурарихьна аьгъдрудар ваяки хътругърудар гъафиш, дурари учвук жинар кучӏвна даркӏурин? 
1CO.14.24	Хъа варидари пайгъамбарвалин гафар кӏуради, душвазди хътругърур, ясана жарар учӏвиш, улхурайи гьарсарикан дугъаз учв гунагькар ва тахсиркар вуйиб рябкъиди. 
1CO.14.25	Дугъан кӏван жини ниятар ачухъ хьиди, ва гьадмуган, кьамкьарихъди ис алахъну, Аллагьдиз дугъу икрам апӏиди ва пиди: «Дугъриданна, Аллагь учухъди хъа!»
1CO.14.26	Фу вухъа, гъардшар? Учву уч шлуган, гьарсарин фу-вуш кӏуруб шуличв: Аллагьдиз мяъли, насигьятнан гаф, Аллагьди ачмиш гъапӏуб, чӏалариинди улхуб, ясана думу чӏаларин гъавриъ ауб – гъит варидиз му вари мюгькамвализ ибшри. 
1CO.14.27	Эгер чӏалариинди улхрудар аш, гъит кьюри йипри, заан кӏул – шубури, нубатнахъди, хъа сар касди дурари кӏурайиб кидибтри. 
1CO.14.28	Хъа чӏаларин мяна ктибтуз шлур адарш, чӏалариинди улхрур хъугънайидарин арайиъ ккебехъну гъузри – чазна Аллагьдизтӏан дарипри.
1CO.14.29	Пайгъамбрариканра кьюри вая шубури йипри, хъа имбудари гъапибдикан фикир апӏри. 
1CO.14.30	Эгер дуфнайидарикан сариз Аллагьдихьан фукӏа ачмиш гъабхьиш, улхурайир ккебехъну, мунури йипри. 
1CO.14.31	Учвхьан вардарихьан, вардариз насигьят тувбан ва вардарик юкӏв капӏбан бадали, нубатнахъди пайгъамбарвал апӏуз шулучвхьан. 
1CO.14.32	Пайгъамбрари чпин рюгьнан эйсивал дапӏну ккунду, 
1CO.14.33	гьаз гъапиш, Аллагь – къайда хътру Аллагь дар, хъа мясляаьтнан Аллагь ву.
1CO.14.33	Аллагьдин гирами халкь уч шлу варишвариъси, 
1CO.14.34	душвариъ дишагьлийир ккебехъну ккунду. Дурариз гафар апӏуз ихтияр туврадар. Къанунди тӏалаб апӏурайиси, дурарин пише мютӏюгъди гъузуб ву. 
1CO.14.35	Эгер дурариз фукӏа аьгъю апӏуз ккунди аш, гъит дурари хулаъ чпин жиларихьан гьерхри, фицики дишагьлийиз уч духьнайишваъ улхуб аьйиб ву.
1CO.14.36	Аллагьдин гаф сифте учвхьан удубчӏвуб, ясана учвухьнатӏан дурубкьну адруб ву кӏури, гьисаб апӏуранчва? 
1CO.14.37	Учв пайгъамбарди вая рюгьнан адмиди гьисаб апӏурайири узу бикӏурайиб, Чав Агъайин дебккнайиб вуди, кьабул апӏри. 
1CO.14.38	Хъа кьабул дарапӏрур, учвура кьабул мапӏанай.
1CO.14.39	Гьаци вуйиган, гъардшар, пайгъамбарвалихъ хъачӏаккай, чӏалариинди улхузра машат мапӏанай. 
1CO.14.40	Аммаки вари лайикьлуди ва къайдалуди дубхьну ккунду.
1CO.15.1	Гъардшар, узу учвуз дебкку, учву кьабул гъапӏу ва мюгькам хьуз гъиту Ужувлан хабар ичв кӏваина хуз ккундузуз. 
1CO.15.2	Гьадму Хабарну уьрхидичву, эгер узу учвуз гъапибдихъан ижмиди хъчӏихиш, даршиш – учву гьавайиди хъугърачва.
1CO.15.3	Варитӏан важиблуб, узухьна тувуб, тувунзачвухьна: Гирами китабариъ улихьмиди дупнайиси, Месигь ихь гунгьарихъанди гъакӏну. 
1CO.15.4	Гирами китабариъ улихьмиди дупнайиси, Думу, накьвдик кивну, шубудпи йигъан чӏиви гъахьну. 
1CO.15.5	Думу, Петриз ачмиш гъахьну, хъа – йицӏикьюриз, 
1CO.15.6	хъасин хьудварждилан зиина гъардшариз сабси ачмиш гъахьну. Дурарикан сакьюдар гъийихну, гизафдар гьамусра чӏивиди ими. 
1CO.15.7	Хъасин Якьубдиз ачмиш гъахьну, хъасинси – Месигьдин вари вакилариз. 
1CO.15.8	Дурарикан варитӏан кьяляхъна узуз, лайикь даруриз, ачмиш гъахьунзуз.
1CO.15.9	Фицики узу вакиларик варитӏан цӏибди вуйир вуза, узу вакилвалин ччвурназ лайикькьан дарза, гьаз гъапиш Аллагьдихъ хъугъру гирами халкьдихъ хъергри гъахьунза. 
1CO.15.10	Амма, Аллагьдин ужувлиинди, узу йиз вуйир вуза, ва Дугъан узухьна вуйи уж’вал давди гъюдубчӏвундар: узу варидитӏан гизаф ляхин гъапӏунза, яни, гъилихур узу ваъ, хъа узухъди хъайи Аллагьдин уж’вал ву. 
1CO.15.11	Узу вая жарари – учу гьациб Хабар дебккну, учву хъугъунчва.
1CO.15.12	Йипай гьеле, эгер Месигь, хабар дебккрайиси, чӏиви гъахьнуш, учвкан сакьюдари, гъийихдар чӏиви шлуб дар, фици кӏура? 
1CO.15.13	Эгер гъийихдар чӏиви шлуб дарш, Месигьра чӏиви хьидайи. 
1CO.15.14	Хъа эгер Месигь чӏиви гъахьундайиш, учу дебккрайи Хабар, дидихъди ичв хъугъвалра, дав хьибдайи. 
1CO.15.15	Дидланра гъайри учкан, эгер гъийихдар чӏиви шлуб дар кӏурубдиз лигуруш, Аллагьдиз къаршу кӏучӏлин шагьидар шула, фицики учу, чӏиви дархьи Месигь Аллагьди чӏиви гъапӏну, кӏурача. 
1CO.15.16	Эгер гъийихдар чӏиви шлуб дарш, Месигьра чӏиви гъахьундар. 
1CO.15.17	Месигь чӏиви гъахьундарш, ичв хъугъувалра дав ву, ичв гунгьарра учвук ками. 
1CO.15.18	Дици вуш, Месигьдихъ хъугъну гъийихдар, гьаммишандиз гъачӏну. 
1CO.15.19	Эгер Месигьдиин али ихь умуд гьаму уьмризтӏан кайиб дарш, имбу вари адмийирик варитӏан пис гьялнаъ ухьу ахьа.
1CO.15.20	Месигь, дугъриданра, чӏиви гъахьну! Думу гъачӏидаригъян сарпирди чӏиви гъахьну! 
1CO.15.21	Сар адмийилан гьаму дюн’яйиъ аьжал абхъганси, чӏиви хьувалра сар Адмийиланмина гъафну. 
1CO.15.22	Адамдилантина вари фици йихуруш, Месигьдилантина вари гьаци чӏиви хьиди. 
1CO.15.23	Амма гьарсар чан къайдайиинди: сифте, сабпи бегьер, Месигь, хъасин, Думу кьяляхъ гъафиган, Месигьдиндар вари, ухьу, чӏиви хьиди. 
1CO.15.24	Дугъу, гьарсаб гьякимвал, гьарсаб гьюкум ва кьувват терг дапӏну, Адаш Аллагьдихьна Паччагьлугъвал тувди, хъа гьадмуган аьхир гъибди! 
1CO.15.25	Дугъу паччагьвал, Аллагьди вари душмнар Дугъан ликарикк духну дахьайизкьан, апӏиди. 
1CO.15.26	Терг апӏуз ккайи аьхиримжи душман аьжал ву. 
1CO.15.27	Фицики, Аллагьди «Гьадгъан ликарикк вари ккирчну». «Вари ккирчну» кӏуруган, Ккирчурнур ктар. 
1CO.15.28	Дугъу Гьадгъан хилиъ вари ивган, вари ва варибдиъ Аллагь хьпан бадали, Учв, Байра, Чан хилиз вари Тувурин хиликкна гъягъиди.
1CO.15.29	Эгер думу дици дайиш, адмийир, гъийихдарихъандира штуан гьаз шула? Эгер гъийихдар чӏиви апӏуз шулдарш, гьаз дурарихъанди штуан хьидихъа? 
1CO.15.30	Гьар сяаьтнак ухьура гьаз хатӏйирикк ккахъхьа? 
1CO.15.31	Узу гьар йигъан аьжаликк ккахъраза. Узу ихь Агъа Иса Месигьдин улихь учв’инди фици фурс апӏураш, гьациб кьувватнаъди му кӏурайибра кучӏал дариз, гъардшар. 
1CO.15.32	Эгер адмийин улариан лигураш, узу фу бадали Эфесдиъ айи вягьшйирихъди дяви гъабхидийи? Узуз дидкан фу файда ка хъа? Гъийихдар чӏиви шлуб дайиш:
1CO.15.32	«Гъачай ипӏухьа, убхъухьа,
1CO.15.32	гьапӏнура закур йикӏурайидар дарин хъа».
1CO.15.33	Учву учвуз кӏучӏлар апӏруси дарибшри гьа: «Чӏуру шадлугъариъ гъяни хасиятар чӏур апӏуру».
1CO.15.34	Учвуз лайикь вуйиси, фикриз гъачай, гунгьар апӏуб гъитай, фицики ичв арайиъ гьамусра Аллагь аьгъдрудар имийичв – мици учвуз нач хьуз кӏураза.
1CO.15.35	Сари гьерхуб мумкин ву: «Дийихнайидар фици чӏиви хьиди хъа? Думуган дурарин беден фициб хьибди?» 
1CO.15.36	Фикирсузар! Уву гъубзу тум ктубчӏвбан бадали, сифте думу пуч дубхьну ккунду! 
1CO.15.37	Уву тум убзруган, вари укӏ-мукӏди убзурадарваки, хъа дидгъян – удрар, дяхнин удрар, ясана жараб гьациб. 
1CO.15.38	Хъа Аллагьди Чаз ккуниси думу тумраз – гьардиз хас вуйи жан тувра. 
1CO.15.39	Вари жанар сабстар дар, мисалназ адмийирин жараб, гьяйванатарин жараб, жакьварин жараб, балугъарин жараб ву. 
1CO.15.40	Мидлан гъайри, жанар а аьршариндар ва жилиндар. Аьршарин жанариз чпиз хас вуйи успагьивал а, хъа жилиндариз – чпин. 
1CO.15.41	Ригъдиз чан акувал а, вазлиз – чан, хядариз – жараб. Чпин нубатнаъ хядарра, крачӏрувализ дилигну, чиб-чпихьан жара шула.
1CO.15.42	Чӏиви шлуганра, гьаци хьибди. Ухьухъ хъайи беден тумси убтӏруб ву, хъа чӏиви шлуган, ухьухъ хъибшру беден убтӏруб хьибдар. 
1CO.15.43	Накьвдик кивру беден асккануб шулу, хъа чӏиви шлуб – успагьиб! Кивра зяифуб – чӏиви шула кьудратлуди, 
1CO.15.44	кивра рябкъру мутмусиб – чӏиви шула рюгьнанубси.
1CO.15.44	Рябкъру беден айиган, рюгьнан беденра айиб ву. 
1CO.15.45	Гирами китабариъ, сарпи адмийиз, Адамдиз, чӏиви рябкъру беден гъабхьну, хъа Исайиз, аьхиримжи Адамдиз, уьмрин булагъ Вуйириз, рюгьнан беден гъабхьну, дупна. 
1CO.15.46	Сифте гъюруб, рюгьнануб ваъ, хъа рябкъюри шлуб гъафну, ва хъасин – рюгьнануб. 
1CO.15.47	Сарпи адми жилин рюкъдикан гъахьну, хъа кьюрпи Адми – аьршариан гъафи Адми. 
1CO.15.48	Сарпи жилин адми фицир гъахьнуш, жилин адмийирра гьацдар гъахьну, хъа аьршариан гъафи Адми фицир вуш, аьршариз гъягърударра гьацдар хьиди. 
1CO.15.49	Ухьу гьаму ражари фици жилин адмийиз ухшар вуш, гьаци аьршарин Адмийиз ухшар хьидихьа.
1CO.15.50	Учвуз кӏураза, гъардшар, ифина йикк Аллагьдин Паччагьлугъдин ирсчйир шлуб дар, ва убтӏруб дурубтӏрубдин ирсчи хьибдар. 
1CO.15.51+1CO.15.52	Хъебехъай, узу учвуз гьамус сир ачмиш апӏидиза: зурнайин аьхиримжи дих утӏубччву сяаьт ухьу вари йихидар, хъа хабарсузди, улар уьлчӏюкьну арццайиз, вари дигиш хьиди. Зурнайин дихнахъди дийихнайидар дурутӏру жанар хъади чӏиви хьиди, хъа ухьу дигиш хьиди. 
1CO.15.53	Вари убтӏруб дурубтӏрубдиз илтӏибкӏиди, йибкӏруб – дилибкӏрубдиз. 
1CO.15.54	Вари убтӏруб дурубтӏрубдиз ва йибкӏруб дилибкӏрубдиз илтӏибкӏган, гьаму гафар тамам хьиди:
1CO.15.54	«Аьжал гъалибвали хътӏюбкью!»
1CO.15.55	«Эй аьжал, набшдияв гъалибвал?
1CO.15.55	Эй аьжал, набшдияв, галам?»
1CO.15.56	Аьжалин галам – гунагь ву, гунгьин кьувват – Къанун. 
1CO.15.57	Аллагьдиз чухсагъул! Дугъу ихь Агъа Иса Месигьдиланмина ухьуз гъалибвал туврахьуз.
1CO.15.58	Гьаддиз, йиз ккуни гъардшар, ижмиди гъузай. Минди-тинди хъахърудар махьанай. Агъа бадали вуйи ляхниз фукӏара гьяйиф мапӏанай ва аьгъю йибхьай: Агъайиз вуйи ичв ляхин давди гъюдубчӏвидар.
1CO.16.1	Гьамус Ерусалимдиъ айи Аллагьдин гирами халкьдиз кюмек вуди пул уч апӏбакан. Узу Галатдиъ айи хъугърудариз апӏин гъапиб учвура апӏинай. 
1CO.16.2	Гъит учвкан гьарсари, гьяфтайин садпи йигъан, шлихьан фукьан удукьуруш, ичв гъюру хайирназ дилигну, узу гъафиган уч апӏури, давди вахт гьадрапӏбан бадали, кюмекназ пул гьязур апӏинай. 
1CO.16.3	Хъа узу гъафиган, учву уч гъапӏу кюмек Ерусалимдиз гъабхбан бадали, учву ктагъу адмийир, насигьятнан кагъзарра тувну, гьаъдиза. 
1CO.16.4	Эгер узузра дина гъягъюб алабхъуруш, дурарра узухъди гъиди.
1CO.16.5	Хъа узу учвухьна Македонияйиъ хьпан кьяляхъ гъидиза. Гъюрур гьадлин мина гъидиза. 
1CO.16.6	Учвухъди саб вахтназ гъузуз ният айиз, мумкин ву учвухь узу кьюрдра адапӏуз, хъасин, эгер узу дилинтина гъягъруси гъабшиш, рякъ’ин апӏуз узуз кюмек апӏидичва. 
1CO.16.7	Узу гьаму ражари учв’ин улукьидарза, улукьнийишра, думу сацӏиб вахтназтӏан хьибдайи. Эгер Аллагьди гъитиш, учвухь гизаф вахт адапӏуз юкӏв хъайиз. 
1CO.16.8	Эфесдиъ узу Хьуцӏударин машквар хьайизкьан гъуздиза, 
1CO.16.9	Фицики мушваъ, хъуркьувалиинди гъуллугънаъ хьуз шлуси, йиз улихь яркьуди урчӏар арццна. Душмнарра цӏиб дар.
1CO.16.10	Эгер Тимофей гъафиш, лигай, дугъаз учвухь хатӏасузди ибшри, фицики дугъура, узуси, Агъайин ляхин кӏули гъабхура. 
1CO.16.11	Думу гьяспикк ккадарди гьич фужкӏара даришри. Хъасин думу, узухьна кьяляхъ гъюз шлуси, мясляаьтниинди рякъюъ аай. Узу дугъазна гъардшариз ккилигураза.
1CO.16.12	Аполлос гъардшикан. Узу дугъкан, гъардшарра хъади, учвухьна гъюб тӏалаб гъапӏнийза, амма гьаму ражари дугъан гъюз тямягь хътар. Думу, мумкинвал гъабхьиган, гъиди.
1CO.16.13	Мугъаятди гъузай! Хъугъвалиъ ижмиди гъузай, кӏубанди ва кьувватлуди йихьай! 
1CO.16.14	Ичв апӏурайиб вари, масанвал ади, апӏинай!
1CO.16.15	Сабсанубдикан учвкан тӏалаб апӏуз ккунди азуз, гъардшар: Стефанусдин хуландар аьгъячвуз, Ахаяйиъ дурари сарпидарди Месигь кьабул гъапӏну ва, Аллагьдин гирами халкьдин гъайгъушнаъ хьуз, чпин уьмрар бахш апӏура – 
1CO.16.16	гьацдар адмийирин, гъуллугънаъ айи вардарин ва дурариз кюмек апӏрударин гъайгъушнаъ йихьай. 
1CO.16.17	Узу Стефанусна, Фортунатна, Ахаик мина гъюб’ин гизаф рази гъахьунза. Дурар дуфнайиган, учву йиз гъвалахъ хъайиси шулазуз. 
1CO.16.18	Дурари узукра ва учвукра юкӏв капӏра. Гьацдар адмийирин гьюрмат уьбхяй.
1CO.16.19	Азияйиъ хъугърудари учвуз саламар хътаура. Агъайихъ хъугънайивалиъ гъардашна чи вуйи Акилайина Прискилайи ва дурарин хулаъ уч шулайи хъугъру варидари мани саламар хътаурачвуз. 
1CO.16.20	Мушваъ вари гъардшари саламар хътаура. Чиб-чпиз гирами макниинди салам туври апӏинай.
1CO.16.21	Гьамус узу, Павели, йиз хили бикӏураза: 
1CO.16.22	Шлиз Агъа ккундарш, гъит бала гъядябхъричаз. Эй, Агъа, гъач!
1CO.16.23	Агъа Исайин уж’вал учвухъди гъит ибшри! 
1CO.16.24	Йиз масанвал – вари учвуз, Иса Месигьдиндариз. Амин.
2CO.1.1	Аллагьдин амриинди Иса Месигьдин вакил духьнайи Павелихьан ва Тимофей гъардшихьан – Коринфдиъ Аллагьдихъ хъугърудариз ва Ахаяйин варишвариъ яшамиш шулайи Аллагьдин гирами халкьдиз.
2CO.1.2	Аллагьдихьан, ихь Адашдихьан ва Агъа Иса Месигьдихьан мясляаьт ва уж’вал ибшричвуз!
2CO.1.3	Рягьимлувалин Адаш, ухьу ккаарцурайи Аллагь, ихь Агъа Иса Месигьдин Адаш ва Аллагь, гъит ужувлан аднаъ ишри. 
2CO.1.4	Ихь гьарсаб читинвалиъ Дугъу ухьу ккарцура. Дердериъ ахьнайи жара адмийир ухьура гьаци ккарцбан бадали, Аллагьди ккарцурахьу. 
2CO.1.5	Гьаз гъапиш, Месигь бадали ухь’ин алахьурайи аьзабар фукьан аьхюдар вуш, Месигьдиланмина вуйи ккарцувалра гьадму кьадар артухъ шулахьуз. 
2CO.1.6	Уьмриъ уч’ин алахьурайи читинвалар, учву ккарцбан ва уьрхбан бадали аьгь апӏурайидар вуйич. Учуз дурубкьнайи ккарцувал, учвура ккарцбан бадали, туврайиб вучуз. Диди, учу аьгь апӏурайидарстар учв’инра алахьру аьзабар учвура кӏубанди аьгь апӏбан бадали, кюмек апӏидичвуз. 
2CO.1.7	Учвук ижми миж кайич, ва аьгъячуз: ич аьзабарин пай гъадабгъурайиси, учву ич ккарцувалинра пай гъадабгъурачва.
2CO.1.8	Узуз, гъардшар, Азияйиъ айиган уч’ин улукьу читинваларикан учвузра аьгъю дубхьну ккундузуз. Дурар гьадмукьан аьгь апӏуз даршлукьандар вуйики, сарун учу чӏивиди гъузур кӏури, миж кимдайич. 
2CO.1.9	Учу сарун чӏивиди гъитур кӏури хиял дайич, аьжал гьадабтӏнайчуз, аммаки мици, учу учук ваъ, хъа гъачӏидар чӏиви апӏру Аллагьдик миж кади гъузбан бадали, гъабхьиб вуйи. 
2CO.1.10	Гьадгъу аьжалин хатӏайиккан ккадаунчу, ва гьамусдихъантинара ккадаиди! Ич Гьадгъак миж кайич, учу уьрхиди кӏури. 
2CO.1.11	Учву, ккарагури, учуз кюмек апӏурачва. Гизафдар ккарагну, Аллагьди багъишар учуз гъапӏган, гизафдари учхъанди чухсагъул пиди.
2CO.1.12	Учу, гьаму дюн’яйиндарихъди, иллагьки учвухъди ич аьлакьйир, намуслуди ва дугъриди дерккри гъахьунча, – ич марцци намуснура гьаци кӏура, – учу гьамдиинди тяриф апӏурача. Му учуз Аллагьдихьан дурубкьнайиб ву. 
2CO.1.13+2CO.1.14	Учу гъибикӏубдик, дурхну, гъавриъ адрахъуб, гьич фукӏара гъабхьундаричв. Ич гьубкӏну гъавриъ ахъну, – хъа саб кьадар учву гьамустӏанра ич гъавриъ ачва, – Агъа Иса Месигь хъадакну гъюру Йигъан, учу учв’инди тяриф апӏурайиси, учвура уч’инди апӏур кӏури, йиз миж кайиз.
2CO.1.15	Гьаци шлуб аьгъяди, учвуз кьюбан уж’вал хьузди, сифте учвухьна гъюз ккунди азуз. 
2CO.1.16	Македонияйиз гъягъюрайир учв’ин улукьуз ккайза, хъасин – кьяляхъ гъюрурра, ва гьадмуган узуз Ягьудияйиз гъягъюз кюмек апӏидийчва. 
2CO.1.17	Учву, узу мици фикир дарапӏди дапӏна, кӏури, хиял апӏурайчва? Ясана, фагьумсузди, узу гьадму саб гагьди «авра» «ваъра» кӏурайиси?
2CO.1.18	Аллагьдин улихь тасдикь апӏураза: узу учвуз кӏурайиб саб гагьди «авра» «ваъра» кӏури кӏурадарза. 
2CO.1.19	Учвуз узу, Сильванди ва Тимофейи хабар дебкку Аллагьдин Бали, Иса Месигьди саб гагьди «авра» «ваъра» кӏурадар, Дугъаъ айиб гьарган «ав» ву! 
2CO.1.20	Аллагьди тувнайи вари гаф Иса Месигьдиъ тамам гъабхьну! Гьаддиз Аллагьдин ад бадали Гьадгъахъди сатӏи духьнайидари «Амин» кӏурача. 
2CO.1.21	Учвура учура Месигьдиъ саб духьнайивал ижми Апӏурайир Аллагь ву. Гьадгъан гъуллугънаъ хьуз Аллагьди ухькан ччим кадатна 
2CO.1.22	ва Чан лишан уч’ин йивна. Ихь юкӏвариъ Дугъу, гъюз имбубдин тасдикьвал вуди, Гирами Рюгь аъна.
2CO.1.23	Узу гьамусдиз Коринфдиз, ичв язухъ апӏури, гъафундайза, Аллагь шагьид ву. 
2CO.1.24	Учуз, ичв хъугъувалиин агъавал апӏуз ккунди адарчуз, ваъ, учу апӏурайиб вари, ичв шадвализ вуйич, гьаз гъапиш учву хъугъувалиъ мюгькамди дийигъначва.
2CO.2.1	Гьаддиз, учву пашман апӏуз кӏури, сарун учвухьна дарфуз, кьаст гъапӏунза. 
2CO.2.2	Эгер узу учву пашман гъапӏиш, узлан пашман гъахьири узу шад дарапӏди, сарун шли апӏиди? 
2CO.2.3	Узу гьатмунуб кагъаз, учвухьна гъафиган узу рази ктауз ккайидарилантина пашман дархьуз, гъибикӏнийза. Йиз шадвал – ихь вардин шадвал вуйивалик саб шак кадариз. 
2CO.2.4	Учвуз думу кагъаз нивгъар рузури, юкӏв гъагъиди, кӏваъ дерд ади гъибикӏнийза. Йиз метлеб учву пашман апӏуб дайиз, хъа узуз учву фукьан масанди вуш, учвуз аьгъю хьпан бадали, гъибикӏнийза.
2CO.2.5	Узу пашман гъапӏури, неинки узу, хъа, сацӏиб вушра (му йиз заанвал дариз), учву вари пашман гъапӏну. 
2CO.2.6	Сарун дугъаз гизафдарихьан гъурубкьу жаза чӏяаьн ву. 
2CO.2.7	Хъа гьамус, хил алдабгъну, думу ккарцай, дердну ккагъуз мигъитанай. 
2CO.2.8	Миннат вуйиз, дугъаз ичв масанвал улупай. 
2CO.2.9	Гьацира узу думу учвуз, варибдиъ учву хъпехъури шулуш, ахтармиш апӏури, гъибикӏуб вуйиз. 
2CO.2.10	Учву хил алдабгъурилан узура алдабгъидиза. Хъа узу хил алдабгъурилан, эгер думу касдиз хил алдабгъуз ужуб фукӏа аш, Месигьдин улихь учву бадали алдабгъуб вуйиз, 
2CO.2.11	иблисди ухьу алдатмиш апӏуз гъидритузди, хъа дидин ниятар ухьуз ужуйи аьгъяхьуз.
2CO.2.12	Узу Троадайиз Месигьдикан Ужувлан хабар рабгъури гъафиган, Агъайи душваъ ляхин апӏуз раккнар арццунзуз. 
2CO.2.13	Аммаки узхьан архаинди гъузуз гъабхьундарзухьан, фицики душваъ хъугъвалиъ йиз гъардаш вуйи Тит адарди гъахьну. Магьа гьаддиз Троадайиъ хъугърудариз баркаллагь дупну, Македонияйиз гъушунза.
2CO.2.14	Учу, Месигьдиъ саб духьнайидар, хъуркьувалиинди гьаммишан улихь гъахурайи ва варишвариъ учлантина ширин ниар адаурайи аьгъювалар Дугъкан рагъурайи Аллагьдиз чухсагъул. 
2CO.2.15	Гьаз гъапиш, уьрхювалин ва аьжалин рякъюъди гъярайидарин арайиъ, Месигьди Аллагьдиз ургурайи гьадму ширин ниар, ари учу вуча. 
2CO.2.16	Гьацӏариз учу – аьжал хурайи, хъа гьацӏариз – чӏививал хурайи ширин ниар вуча. Гьаци ляхин шлихьан апӏуз шул?! 
2CO.2.17	Учу, гизафдарси, хайир бадали, Аллагьдин Гафнак камк кипрадарча. Месигьдихъди саб гъахьихъанмина, учу, Аллагьди гьаънайидари, Аллагьдин улихь марцци кӏваан, ктибтурача.
2CO.3.1	Учу ич тяриф апӏури, хъана таниш хьухьахъа? Имбударизси учузра, учвухьна гъюз ясана учвхьан гъягъюз учу лайикьлу адмийир ву, кӏуру кагъзар гъадагъуб, рубкьурайинхъа? 
2CO.3.2	Учву вучва ич кагъаз – ич кӏваъ дибикӏнайи, вардиз аьгъю ва варди урхурайи кагъаз. 
2CO.3.3	Учву, чернилиинди ваъ, хъа Аллагьдиз вуйи ич гъуллугъниинди, чӏиви Аллагьдин Рюгьниинди, гъванарикра ваъ, хъа инсанарин юкӏварик дибикӏнайи Месигьдин кагъаз вуйиб, варидариз рябкъюра.
2CO.3.4	Месигьдилантина Аллагьдин улихь вари якьин гьаци вуйибдик саб шак кадарич. 
2CO.3.5	Му мици, ич гьунарниинди гъабхьиб ва учу гьаци кӏурайиб дарич. Ич гьунар вари Аллагьдихьан вуйич. 
2CO.3.6	Дугъу учкан, ЦӀийи Йикьрарнан гъуллугънаъ хьуз, гъуллугъчйир ктаъну. Думу Йикьрар – дидикӏнайи гьярфар дар, ваъ, хъа Рюгьнахьан ву. Фицики гьярфну йикӏуру, хъа Рюгьну уьмур хуру.
2CO.3.7	Гъвандиъ гьярфариинди адабтӏнайи Къанундиз апӏури гъахьи гъуллугъ кӏваин апӏинай. Думу гьациб адниинди дебккнайиб вуйики, Израиларихьан Мусайин нур туврайи машназ, гьеле нур кьаназ гъубзундаршра, лигузкьан гъабхьундайи. Аьхириъ аьжал гъабхи му гъуллугънаъ хьувал гьамкьан адлу ляхин вуйиш, 
2CO.3.8	хъа Рюгьну гъуллугъ апӏрувал фукьан адлу шул? 
2CO.3.9	Эгер инсан тахсиркар апӏру гъуллугъ гьациб адлу вуйиш, хъа инсандикан тахсир ктипурайи гъуллугъ фукьан адлуб шул! 
2CO.3.10	Думугандин адлувал швнубсаб ражари артухъ вуйи адлувалихь тевиган, гьамус думукьан адлуди гьибгърикьан дар. 
2CO.3.11	Эгер вахтназ вуйи ад гьаци аьхюб вуш, хъа фукьан аьхюб шул гьаргакдиз вуйи ад!
2CO.3.12	Гьаци вуйиган, ухьуз ухьук кӏубанвал капӏру умуд ахьуз 
2CO.3.13	ва ухьу, Израилариз ктӏубшвурайи адлувал дярябкъбан бадали, Мусайиси маш элебкну, лицурадархьа. 
2CO.3.14	Хъа дурарин фагьумра элебкнайи. Гьамусра, Йирси Йикьрар урхруган, гьадму чарч кӏул’ин илипурами, гьаз гъапиш думу чарч Месигьдихьантӏан алдабгъуз шлуб дар. 
2CO.3.15	Гъийин йигъазкьан, Мусайилантина дебккнайи Къанун урхруган, жугьдарин юкӏвар элеркну ими. 
2CO.3.16	Хъа адми Агъайихьна илтӏикӏруган, дугълан думу чарч алдабхъуру. 
2CO.3.17	Агъа – Рюгь ву, хъа Агъайин Рюгь наан аш, гьадушваъ азадвалра а! 
2CO.3.18	Ухьуз варидариз ачухъ машнаан гюзгдианси Агъайин адлувалин нур рябкъюрахьуз ва Гьадгъаз ухшар дигишра шулахьа. Дугъан ад ухьуъ артухъ-артухъ шула, фицики думу Агъайихьан гъюрайиб ву, хъа Думу – Рюгь ву!
2CO.4.1	Му гъуллугъ учуз Аллагьди Чан ужувлиинди тувнайиб ву ва юкӏв дар гъабхьундарич. 
2CO.4.2	Учу нач шлу, намус ктру ляхнар тина апӏурача. Учу сабанра аьмалдар тӏулар ва Аллагьдин гаф дацӏабкну апӏдарча. Учу гьякьнакан хабар дебккрача, ва гъит гьарсар касди, чан намусназ дилигну, Аллагьдин улихь учуз кьимат туври. 
2CO.4.3	Эгер учу туврайи Хабар шлихьна рубкьурадарш, думу аьжалихьна гъягъюрайихьна рубкьурадар. 
2CO.4.4	Гьаму дюн’яйин аллагь-иблисди хътругърударин фагьум, Чаъ Аллагь ачмиш апӏурайи Месигьдин адлуваликан вуйи Ужувлан хабарнан акв дярябкъюз, кур апӏура. 
2CO.4.5	Учу ичуб ктибтури адарча, хъа Иса Месигь Агъайин Хабар ктибтурача, ва Месигь бадали ичв гъуллугънаъ айидар вуча. 
2CO.4.6	Гьаз гъапиш «Мучӏушнаан, гъит, акв удубчӏври», – гъапи Аллагьди, Иса Месигьдин машниин рябкъюрайи Аллагьдин аднакан аьгъювалар туври, ич юкӏвар аку апӏура.
2CO.4.7	Учу гьамциб хазна ругдин гъабариъси, уьбхюрача. Му ккудудубкӏру кьувват, ич ваъ, хъа Аллагьдин вуйиб улупурача. 
2CO.4.8	Вари терефарихъанди учу чӏюркьюра, амма дюргънадарча. Учу миж кимдру гьялнаъ ача, амма умуд кадабтӏнадарич. 
2CO.4.9	Учухъ хъергри шулу, амма ул’ан идитнадарчу. Бегьем дурччвначу, амма йивну дукӏнадар. 
2CO.4.10	Исайин уьмур учуъ арайиз гъюбан бадали, Дугъан аьжал гьаммишан ич бедендиъ айич. 
2CO.4.11	Учу чӏивидимиди Исайилантина гьарган аьжализ туврачу. Исайин уьмур ич аьжал хъайи жанариз гъюбан бадали аьжалин улихь дийигънача. 
2CO.4.12	Уьмри учвуъ чан ляхин тамам апӏбан бадали, аьжали учуъ чан ляхин апӏура.
2CO.4.13	Учуъ хъугъвалин рюгь айиган, «Узу хъугъунза ва кӏурира аза» дибикӏнайиси, учу хъугърача ва гьаддиз кӏурира ача. 
2CO.4.14	Учуз аьгъячуз: Агъа Иса Месигь чӏиви Гъапӏури, Исаси учура чӏиви апӏиди ва учвухъди сабси учура Чан улихь дерккди. 
2CO.4.15	Му вари, артухътӏан артухъ инсанар ужувлакк ккаърайи уж’вали Аллагьдин адлувализ хъана артухъ чухсагъул пубан бадали, учвуз вуйи уж’вал ву.
2CO.4.16	Гьаддиз учу ккагънадарчу. Гьеле учу ликрилан алдахънашра, хъа айтӏан йигълан-йигъаз таза шулача. 
2CO.4.17	Фицики ич пчӏу ва вахтназтӏан дару аьзабари учуз артухъ ва гьаммишандиз вуйи адлувал хура. 
2CO.4.18	Учу рябкърубдиз лигурадарча, хъа – дярябкърубдиз, гьаз гъапиш улариз рябкъруб вахтназтӏан дар, хъа дярябкърайиб – гьаммишандиз.
2CO.5.1	Учуз, жилин уьмрин паж терг гъапӏиган, аьршариъ гьаргандин хал – адмийирин хилари ваъ, хъа Аллагьди арайиз хру хал ккилибгурайиб аьгъячуз. 
2CO.5.2	Сабан, ухьу гьамушв’ин илмиди, ухьу аьршарин гьадму палтар фила алахьуйкӏан кӏури, гъагъи угьтар алдахьури, ккилигурайидар вухьа! 
2CO.5.3	Думу палтар алахьган, ухьу гъяцӏалди гъузидархьа. 
2CO.5.4	Хъа сабан ухьу, ихь гьаму жилин пажакк ккимиди, гъагъи угьтар алдахьури гъуздихьа. Ухьуз читинди вухьуз, гьаз гъапиш ухьуз гъяцӏалди гъузуз ккундархьуз, аьжал хъайиб вари уьмри хътӏюбкьбан бадали, палтар алахьуз ккундухьуз. 
2CO.5.5	Гьаци апӏбан бадали Аллагьди ухьу халкь дапӏна. Дугъу Чан гаф тамам апӏрувалин лишан вуди ухьуз Чан Рюгь тувнахьуз.
2CO.5.6	Гьаддиз, гьеле сабан ухьу жвуван хулаъси бедендиъди Агъайихьан ярхлади ашра, архаин вухьа, 
2CO.5.7	фицики ухьу улариз рябкъюри ваъ, хъа хъугъну яшамиш шулахьа. 
2CO.5.8	Гьаци вуйивал аьгъяди, архаин вуча ва, жвуван беден дипну, Агъайихьна гъягъюз ккундийчуз. 
2CO.5.9	Гьаддиз ич метлеб, учу бедендиъ ашра – адаршра, Агъайиз ккуниб апӏуб вуйич. 
2CO.5.10	Фицики Месигьдин Суддиз гъюб ухьуз варидариз алабхъиди ва бедендиъ имиди ухьу гъапӏу гъяни ва пис ляхнариз дилигну, гьаруриз рубкьруб тувди.
2CO.5.11	Гьаддиз лигну, Агъайихьан гучӏурачуз ва думу гучӏ жарадаризра улупурача. Учу фужар вуш Аллагьдиз ужуйи аьгъя. Ичв намусназра учу фужар вуш, гьаци ужуйи аьгъя, кӏури, хиял вуйиз. 
2CO.5.12	Учу ичв улихь ич тяриф апӏури хъана таниш шуладарча, хъа учвхьан, айтӏанубдикан дарди, зиъланубдикан тяриф апӏрударин улихь, саб гучӏ адарди, учкан тяриф апӏуз шулучвхьан. 
2CO.5.13	Шли учу фикрихъан душна, кӏураш, Аллагь бадали гьаци духьнача. Хъа эгер учу ужуйи фикир апӏураш, мици учву бадали апӏурача. 
2CO.5.14	Месигьдин масанвали гьяракатнак китнайидар вуча, варидарихъанди Месигь гъакӏнуш, гунгьар дарапӏуз вари дийихнайивалин саб шак адарич. 
2CO.5.15	Думу варидарихъанди, гьамус яшамиш шулайидар чпи бадали ваъ, хъа чпихъанди жан Тувур ва чӏиви Гъахьир бадали яшамиш хьуз, гъакӏну.
2CO.5.16	Гьаци вуйиган, сарун учу адмийин фагьмиинди саризра лигури имдарча. Мугагьназ Месигьдиз гьаци лигуйча, сарун – ваъ. 
2CO.5.17	Гьаддиз, Месигьдик кидикьнайир, цӏийиди бабкан духьнайир ву. Йирсивал имдар, цӏийиб дуфна! 
2CO.5.18	Хъа му вари Месигьдиланмина учу Чахъди албагу Аллагьдихьан ву, ва имбударра Чахъди албагбан гъуллугъ Дугъу учуз тувна. 
2CO.5.19	Яни Аллагьди, Месигьдиланмина Чаинди вари дюн’я чпи гъапӏу гунгьариз дилигди, албагну. Ари гьаму албагбакан Хабар дебкк дупначуз. 
2CO.5.20	Гьаддиз лигну учу Месигьди кадагъну гьаънайидар вуча, фицики учлантина Аллагь адмийирихъди улхура. Гьаддиз Месигьдин ччвурнахъан миннат апӏурача: Аллагьдихъди албагай! 
2CO.5.21	Гунагь ктру Месигь Аллагьди ихь гунгьарихъанди гъурбан гъапӏну. Аллагьди гьаци, Чан улихь ухьу, Месигьдихъди саб духьну, гьякь хьуз кӏури, гъапӏну.
2CO.6.1	Аллагьдин гъуллугъчйири, учу, учвкан ккун апӏурача: учвуз багъиш дапӏнайи Аллагьдин уж’вал, гьавайиб дарибшри. 
2CO.6.2	Дугъу гьамци кӏура, аьхир:
2CO.6.2	«Ужуб вахтна Узуз яв дих гъеебхьунзуз,
2CO.6.2	ва уьрхру йигъан Узу увуз кюмек гъапӏунза».
2CO.6.2	Лигай, гьаму вахт ужуб вахт ву, гъийин йигъ уьрхру йигъ ву!
2CO.6.3	Учу, ич гъуллугънаъ тягьна шлуси, шлиз-вуш лик хъипрадарча. 
2CO.6.4	Учу Аллагьдин гъуллугъчйир вуйивал варибдиъ улупурача: зурба сабурнаъ, бедбахтвалиъ, фукӏа гьубкӏну адрувалиъ, читинвалиъ, 
2CO.6.5	учу урччвруган, дустгъариъ итруган вая гъалабулугъариъ уч’ин жарадар алаъруган, гъагъи ляхнариъ, йишвну нивкӏ адрувалиъ, гаш’валиъ, 
2CO.6.6	марццивалиъ, аьгъювалариъ, гъюдливалиъ, уж’вал апӏбаъ, Гирами Рюгьнан хиликк хьувалиъ ва кӏваантӏан вуйи ккунивалиъ, 
2CO.6.7	гьякь гафнаъ, Аллагьдин кьувватнаъ, гьякьвалин яракь гагул ва арччул хилиъ, 
2CO.6.8	ич аднаъ ва беябурвалиъ ккунивалинси даккнивалинра тягьнийириъ. Учкан кучӏляхяр кадаъна, хъа дугъри вуча. 
2CO.6.9	Учу саризра аьгъдрударси гьисаб апӏура, хъа варидариз учу аьгъя. Учу дийихна, кӏури, гьисаб апӏура, хъа чӏивиди ача. Учуз жазйир гьадатӏури шулу, хъа йивну дийихнадар. 
2CO.6.10	Учу дердерикк ккитри шулу, хъа гьарган шадди вуча. Касибди вуча, хъа гизафдар девлетлу апӏурача. Фукӏа адарчуз, хъа вари хилиъ айич.
2CO.6.11	Коринф агьлар, учу учвуз варибдикан ачухъди гъапунча. Учу ичв улихь юкӏвар арццунча. 
2CO.6.12	Учуз учву гьаци ккундучузки, хъа учву учу ккун апӏурадарчва. 
2CO.6.13	Узу учвуз йиз гъахи веледаризси кӏураза: учву учуз ичв юкӏварра арццай!
2CO.6.14	Хътругърударихъди саб юрккгъиъ кӏул мииванай. Гьякьлувална нягьякьвал сатӏи шулин? Аквна мучӏушин сатӏи шулин? 
2CO.6.15	Месигьдин Велиарихъди (иблисдин ччвур) аьлакьа хьуз мумкин вуйин? Ясана хъугърурна хътругърур саб шулин? 
2CO.6.16	Аллагьдин хална идолар саб вуйин? Ухьу – чӏиви Аллагьдин хал вухьа, фицики Аллагьди ухькан гьамци гъапну:
2CO.6.16	«Узу дураригъ яшамиш хьидиза,
2CO.6.16	Узу дурарин арайиъ лицидиза,
2CO.6.16	Узу дурарин Аллагь хьидиза,
2CO.6.16	хъа дурарикан Узуз халкь хьиди».
2CO.6.17	«Гьаддиз дураригъян гъюдучӏвай
2CO.6.17	ва жара йихьай, – кӏура Агъайи, –
2CO.6.17	чиркинубдик мукучанай,
2CO.6.17	хъа Узу учву кьабул апӏидизачву».
2CO.6.18	«Узкан ичв Адаш хьиди,
2CO.6.18	ва учвкан Йиз баярна шубар хьиди», –
2CO.6.18	кӏура вари Чан хилиъ айи Агъайи.
2CO.7.1	Гьаци вуйиган, йиз ккунидар, гъачай, ухьуз ужувлар хьуз гьамциб гаф тувнайиган, ихь беденна рюгь чиркин апӏру варибдихьан марцц дапӏну, Аллагьдин улихь аьхю гукӏнивал ади, гирамиди яшамиш хьуз улихь гъягъидихьа.
2CO.7.2	Учуз ичв юкӏвар арццай! Учу саризра гиран ктапӏундарча, саризра зарар тувундарча, сариканкьан ич хайирназ мянфяаьт ктабгъундарча. 
2CO.7.3	Узу му учвуз тягьна вуди кӏурайиб дариз, ваъ, учву ич юкӏвариъ ачва, учу учвухъди яшамиш хьузра, йикӏузра гьязур вуча кӏури, улихьна гъапунзачвузки. 
2CO.7.4	Йиз учвук гизаф миж кайиз ва учв’ин дамахлу вуза! Учву узук гьаци юкӏв капӏри шулчваки, йиз вари бедбахтвалариз дилигди, узу бегьем шадвали ацӏразу.
2CO.7.5	Гьеле учу Македонияйиз гъафнушра, душваъ архаинвал гъабхьундарчуз. Вари терефарихъанди балйир алахьунчуин: чӏатан уч’ина гьюжмар апӏуйи, хъа айитӏ жандиъ гукӏнишин абхъуйи. 
2CO.7.6	Пашманвалиъ ахьдар ккарцру Аллагьди, учухьна Тит гьаъну, ккаарцунчу. 
2CO.7.7	Думу учухьна гъафну кӏури ваъ, хъа учву думу фици кьабул гъапӏнуш, гьаддикан вуйи ихтилатниин гизаф рази гъахьунча. Дугъу, учвуз узу фукьан дяркъну ккунди аш, узуз гъабшибдин учву фукьан дердер гъизигнуш ва фициб гьяракатниинди учву узхъан хъюгънуш, ктибтунчуз – миди узуз зурба шадвал тувунзуз.
2CO.7.8	Йиз кагъзи учвуз гиран ктапӏнушра, думу бикӏбиин швумал дарза. Икибаштӏан, сифте швумал гъахьнийза, фицики йиз кагъзи учвуз цӏиб вахтназ вушра гиран ктапӏуб, гъябкънийиз, 
2CO.7.9	хъа гьамус шад вуза. Учвуз учву тахсиркрар вуйиб аьгъю дубхьна кӏури ваъ, хъа ичв пашманвали учву швумал гъапӏган, шад гъахьунзу. Ичв пашманвал Аллагьдихьан вуйи, гьаддиз учкан харжиб фукӏа гъабхьундарчвуз! 
2CO.7.10	Аллагьдихьан вуйи пашманвали швумал хьуб арайиз хуру, гьаддихъди – уьрхювалра, гьяйифар зигбакк ккуркьдар. Хъа му дюн’яйин пашманвали аьжал хуру. 
2CO.7.11	Аллагьдихьан вуйи пашманвали учвуъ фу арайиз гъабхнуш лигай: аьшкь кади лихуб, гьякьвалихъна гъюб, тахсиркриина алжагъуб, гучӏ’вал кади хьуб, рякъюз юкӏв хъади хьуб, кӏван сикинсузвал, тахсиркрин суд апӏуз гьязурди хьуб. Учвук му ляхниъ сарун тахсир кимдруб гьубкӏну улупунчва. 
2CO.7.12	Узу учвуз, беябур апӏрур дерккну ясана беябур гъахьирихъан хъюгъну гъузузтӏан кӏури дибикӏнадарза, хъа, Аллагьдин улихь учву учухъ фукьан хъпехъури гъузну ккундуш, учву гъавриъ ахъбан бадали, гъибикӏуб вуйиз. 
2CO.7.13	Аьхириъ миди учу шад апӏура.
2CO.7.13	Учу шад, неинки учвуъ гъахьи дигиш’валари, хъа гьацира Титдин шадвали шад гъапӏунчу, фицики учву вариди дугъан кӏваълан гъагъ алдабгъунчва. 
2CO.7.14	Узу дугъан улихь ичв тяриф гъапӏунза, ва йиз учв’ин али хъугъ’вал пуч гъапӏундарчва. Учу учвуз кӏурайибра вари диш ву, ва учу Титдиз учвкан гъапӏу тярифар вари дишдар гъахьну. 
2CO.7.15	Дугъаз учву, чахъ фици хъпехънийиш ва фициб гукӏнивалиинди ва жандиъ зириз ади думу учву кьабул гъапӏнийиш, кӏваин апӏрукьан, гизафтӏан гизаф ккун шула. 
2CO.7.16	Узхьан учвухъ йирфар хъирчуз шлубдиин шад вуза.
2CO.8.1	Гъардшар, Македонияйиъ айи хъугърудариз Аллагьди фициб уж’вал улупнуш, учвуз ктибтуз ккундучуз. 
2CO.8.2	Дурар гъагъи гьялнаъ ади гъахьну, дурариз учӏвру касибвал, дарвал гъябкъну, амма дурарин шадвалина жумартвали вари читинвалар ккагъну. 
2CO.8.3	Магьа узу шагьид: чпин хушниинди дурари удубкьру кюмек, гьеле чпихьан шлубтӏан артухъра кади, гъапӏнийи. 
2CO.8.4	Дурари, Ерусалимдиъ айи Аллагьдин гирами халкьдиз кюмек апӏуз ихтияр тувуб учкан ижмиди ккун гъапӏнийи. 
2CO.8.5	Дурари гьамкьан кюмек апӏур, кӏури, хиял дайич. Фицики дурар вари, сифтена сифте Агъайин хилиз бахш гъахьнийи, хъасин, Аллагьдин амриинди – ич. 
2CO.8.6	Гьаддиз учу Титдикан, гъардшариз кюмек апӏури, чав ккебгъу гьадму ужуб ляхин учвухьра кӏулиз адабгъуб, тӏалаб гъапӏнийча. 
2CO.8.7	Учвуз вари артухъра кади айивализ дилигну: хъугъувал, уччвуб гаф-чӏал, аьгъювалар, ляхнихъ юкӏв хъайивал, учвуз учу ккунивал – гьаму ужуб ляхниъ учву заан хасият улупну ккундийчуз.
2CO.8.8	Му буйругъ вуди кӏурадарзачвуз, хъа имбудари юкӏв хъипну улупру гьяракатнакан кӏури гъабшиш, гьадму ляхнилантина узуз ичв дугъри ккунивал ахтармиш апӏуз ккундузуз. 
2CO.8.9	Ихь Агъа Иса Месигьдин уж’вал аьгъячвуз. Думу, Учв девлетлу вуйи, хъа Чан касибвалиланзина учву девлетлу хьуз кӏури, касиб гъахьну.
2CO.8.10	Гьаддиз дилигну, ичв хайирназ саб насигьят тувуз ккундузуз. Гъубшу йисан сарпидарди вуди учву ужуб ляхин ккебгъунчва, ва сифте гьадму фикирназ гъабхидарра учву вучва. 
2CO.8.11	Учву думу ляхин сифте ккебгънамиди фициб аьшкьниинди ккебгънуш, гьациб аьшкьниинди ккудубкӏузра ккудубкӏай. Учвхьан шлу кьадарниинди тувай! 
2CO.8.12	Эгер учвуъ аьшкь аш, адрубдиз ваъ, хъа ичв айибдиз дилигну, тувну ккунду.
2CO.8.13	Мушваъ улхуб вари гъагъар учв’ин иличну жарадарин гьял ужу апӏбакан дар, хъа вари сабси хьуваликан. 
2CO.8.14	Гьаму ражари, учвуз артухъ вуйиб адрудариз тувну, гьудрубкӏрайиб гъубкӏуз шулучвхьан, хъасин, учвуз адарди дурариз артухъ айиган, дурари учвуз адруб тувдичвуз. Гьамциб жюрейиинди вари сабси хьиди, 
2CO.8.15	Гирами китабариъ дупнайиси:
2CO.8.15	«Гизаф уч гъапӏуриз артухъ адайи,
2CO.8.15	ва цӏиб гъабхьириз гьудрубкӏруб адайи».
2CO.8.16	Учу ичв гъайгъушнаъ фициб жюрейиинди аш, гьаци хьуб Титдин кӏваъра иву Аллагьдиз чухсагъул. 
2CO.8.17	Тит, учу тӏалаб гъапӏнушра, чан хушниинди, учв улихь гьучӏвну, учвухьна гъюрайир ву. 
2CO.8.18	Дугъахъди Ужувлан хабарнан ужур гъуллугъчиси варишвариъ айи хъугърудариз аьгъю сарсана гъардаш гьаърача. 
2CO.8.19	Мидланра гъайри думу кас варишвариъ айи хъугърудари, учу ич хушниинди Агъайин ад бадали апӏурайи гьадму ужуб ляхниъ кюмекчиди ктагъур ву. 
2CO.8.20	Учу, хъугънайидари, гьамкьан уч дапӏнайи аьхю пулар дюз дарди харж апӏурачва, кӏури, гьич сарихьанра учуз тягьна йивуз даршлуси, ихтиятди ача. 
2CO.8.21	Учу, неинки Аллагьдин, хъа гьацира адмийирин улихьра, гьич саб тахсир ктарди ляхин апӏурача.
2CO.8.22	Учу учвухьна гизаф ляхнариъ гизаф ражари кӏубанвал улупу сарсана ич гъардаш гьаърача. Гьамус дугъак хъа гизаф юкӏв ка, гьаз гъапиш дугъан учв’ин лап ижми хъугъвал ал. 
2CO.8.23	Титдикан кӏури гъабшиш, учвуз вуйи кюмекнан вари ляхнариъ ва рякъяриъ думу йиз юлдаш вуйиз, хъа имбу кьюр гъардшикан кӏури гъабшиш, дурар хъугърударин жямяаьтари гьаънайидар ва Месигьдин ад за апӏурайидар ву. 
2CO.8.24	Гьаддиз, хъугърударин жямяаьтариз учу учв’ин дав дамахлу даруб рябкъбан бадали, учвуз дурар багьа вуйиб дурариз улупай.
2CO.9.1	Дугъри гъапиш, учу, Ерусалимдиъ айи Аллагьдин гирами касариз вуйи кюмекнакан учвуз бикӏубра рубкьурдар. 
2CO.9.2	Дурариз кюмек апӏуз ичв ижмиди юкӏв хъайиваликан аьгъязуз. Македонияйин хъугърударин улихь ичв тярифарра гъапӏунза. Узу дурариз учву Ахаяйиъ кюмек апӏуз гьеле гъубшу йис’анмина гьязурди айиваликан гъапунза ва ичв юкӏв хъайивали дурарикра гьяракат кипнийи. 
2CO.9.3	Узу учвухьна гъардшар гьаъраза, амма узу ичв тярифар дапӏну, арайиъ ляхин адарди дарибшригьа. Узу учвуз, вари гьязур дапӏнади ибшри, улихьмиди гъапунзачвуз, 
2CO.9.4	нагагь Македонияйин агьлар узухъди гъафиш, дурариз учву гьязурди адарди дярябкъригьа. Дарди гъабшиш, учу ичв гьамкьан тярифар дапӏну, дурарин улихь, гьеле учвкан улхурикьан адарза, хъа ич машар уьру даришри. 
2CO.9.5	Гьаддиз узу, гъардшар, учву гаф тувнайиси, багъиш уч дапӏну, гьязурди гъибтбан бадали, учвухьна улихьмиди душну ккунивалин, гъавриъ аунза. Гьадмуган, му ляхин, учву алаъну апӏурайивал ваъ, хъа ичв хушниинди апӏурайивал, рябкъиди.
2CO.9.6	КӀваинди гъибтай: кьискьисди убзрури, гьаци ккадабцӏидира ву, булди убзрури булди ккадабцӏиди. 
2CO.9.7	Гъит гьар касди, гьяйифсузди ва гужа-гуж дарди, чан кӏваъ айибкьан туври, гьаз гъапиш Аллагьдиз шадди туврур ккунду. 
2CO.9.8	Аллагьдихьан вари учвуз лазим вуйиб гьаммишан артухъра кади хьпан бадали ва вари гъяни ляхнаризра гьубкӏну шлуси, фу вушра тувуз шулу, 
2CO.9.9	дибикӏнадарин:
2CO.9.9	«Дугъу чан девлет юкьуб тереф касибариз пай гъапӏнийи,
2CO.9.9	дугъан гьякьвал гьаргандиз гъубзруб ву».
2CO.9.10	Убзруриз тум Туврури, ипӏуз уьл Туврури учву гъубзуб зарб апӏиди ва ичв гьякьвалин бегьер артухъ апӏиди. 
2CO.9.11	Учву варибдихьди гьаци девлетлу хьидичваки, гьяйиф дарди, гьарган адмийириз кюмекар апӏуз хьибдичвухьан, ва учву, гьяйиф дарди, учлан чпиз гъапӏу багъишарилантина дурари Аллагьдизра чухсагъул пиди.
2CO.9.12	Му учву апӏурайи гъуллугъну Аллагьдин гирами халкьдиз неинки кюмек тувди, хъа гьацира Аллагьдихьна вуйи ккунивал артухъ-артухъ хьуз гъибтди. 
2CO.9.13	Ва ичв гьаму гъуллугънан бегьер рябкъюри, учвлантина адмийири Аллагьдин ад апӏиди, гьаз гъапиш учву рабгъурайи Месигьдин Ужувлан хабарнакк кӏул ккиврачва ва учвуз айибдикан шадди дураризра, имбударизра туврачва. 
2CO.9.14	Учвуз Аллагьди тувнайи кьадар адру уж’валилантина дурар учвхъандира ккарагиди ва учвуз багахь хьиди. 
2CO.9.15	Аллагьдиз, Чан ктибтуз даршлу багъишназ дилигну, чухсагъул!
2CO.10.1	Узу, Павел, учву кӏуруганси, ичв багахь гьарган «начур», учвхьан ярхла айиган, «кӏубнир», Месигьси гъюдалди ва фурс ктарди учвухьна илтӏикӏураза. 
2CO.10.2	Учвуз миннат апӏураза: учвухьна гъафиган, дюн’яйин ляхнариз дилигну, учу ич гъуллугъ ккебгъна кӏурайидарихьна узу кӏваан ижми шлуси, мапӏанай. 
2CO.10.3	Ухьу гьаму дюн’яйиъ яшамиш шулашра, гьаму дюн’яйин яракьниинди дяви апӏурадархьа. 
2CO.10.4	Учу аьдати яракьнахьди ваъ, хъа мютӏюгъ даршлу гъалйир ккидирчру Аллагьдин яракьнахьди дяви гъабхурча 
2CO.10.5	ва Аллагьдин фагьмиз къаршу дяви гъабхрудар ккидирчурача. Учу гьарсаб фикир, Месигьдихъ хъпехъруси, йисирвализ гъадабгъурача. 
2CO.10.6	Учу Месигьдихъ хъпебехърайидариз, ичв хъпехърувал заан дережайиз гъафиган, жаза гьадабтӏуз гьязур вуча.
2CO.10.7	Учву шей’арин зиъланди лигурачва! Месигьдинур вуза кӏури, саб шак адарди фикир апӏурайириз гъит аьгъю ибшри, думуси учура Месигьдин адмийир вуча. 
2CO.10.8	Агъайи учуз, учву чӏур апӏуз ваъ, хъа артмиш апӏуз тувнайи гьюкмиъ узу хъа гизаф фурс апӏуйишра, узуз нач апӏуб рубкьдайи. 
2CO.10.9	Узуз йиз кагъзариинди учвуз гучӏар ккауз ккунди а, кӏуру, фикир дарибшри. 
2CO.10.10	Садари, кагъзариъ узу ижмир ва кьувватлур ву, хъа учвухь хьайиган зяифур, йиз гафар фукӏа дарудар ву, кӏури ашул. 
2CO.10.11	Гъит гьаци кӏурудариз аьгъю ибшри, ярхлаъ учу ич кагъзариъ фицдар вуш, багахьна гъафиган, ляхнариъра гьацдар вуча.
2CO.10.12	Учхьан, чиб-чпин тярифар апӏру адмийириз ухшар хьуз ясана гьадрарихь тевуз, хьибдарчухьан. Дурари гьаци, чпи чиб-чпихь теври, ахмакьвал апӏура. 
2CO.10.13	Хъа алдарди ич тяриф апӏидарча, аммаки Аллагьди учуз дерккнайи терефариъ учу ич тяриф апӏидича, му терефар учвухьнакьан рукьура. 
2CO.10.14	Фицики учуз улупнайи терефарилан улдучӏвурадарча, аьхир, гьаци хьибдийи, эгер учу учвухьна гъафундайиш. Хъа учу учвухьна Месигьдикан вуйи Ужувлан хабар хьади гъафунча! 
2CO.10.15	Учу кьадар адрубкьан ич тярифар апӏурадарча, гьаз гъапиш учу гъапӏу ляхин – думу ичуб ву, хъа жарадарин хъуркьувал дар. Ичв хъугъувал артухъ шул кӏури, умуд кайич, ва дидихъди сабси ичв арайиъ апӏру ич ляхинра артухъ хьибди. 
2CO.10.16	Хъа гьадмуган учхьан дилинтина гъягъюз ва душваъра Ужувлан хабар рабгъуз хьибдичухьан. Чпиз улупнайи йишвариъ гъапӏу ляхнарин, жарадариси, ич тярифар апӏидарча.
2CO.10.17	«Шлиз тярифар дапӏну ккундуш, гъит дугъу
2CO.10.17	Агъайин тярифар апӏри!»
2CO.10.18	Чан тяриф чав апӏурайирин гаф Агъайи кьабул апӏидар. Агъайин тяриф апӏурайирин – апӏиди.
2CO.11.1	Учву сацӏиб йиз «ахмакьвал» аьгь апӏур кӏури, умуд кайиз. Сацӏибсана аьгь апӏиначва. 
2CO.11.2	Узу учвхъан Аллагь хъюгъруси хъюгъраза. Узу учвук, сар Жилириз – Месигьдиз, Дугъан улихь тахсир ктру швушвси дугъужвбан бадали, лишан кипунзачвук. 
2CO.11.3	Аммаки, Ева, иблис битӏру алдатмиш гъапӏси, ичв фикирра Месигьдиз дугъриди ва марцциди бахш шлувалихьан гьадапӏур кӏури, гучӏуразуз. 
2CO.11.4	Сари, учвухьна дуфну, учу дарпи жара Исайикан ктибтруган, ясана учу тутруву жара рюгь вая учву кьабул дарапӏу жара хабар кьабул апӏруган – му вари учву рягьятди кьабул апӏуручва. 
2CO.11.5	Узу, йиз фикриан, гьадму «варитӏан заан вакилар вуча» кӏурайидарин кьяляхъ хътарза. 
2CO.11.6	Мумкин ву, узу гаф-чӏалнан уста дарди хьузра, хъа узуз аьгъювалар азуз ва учу дурар учвуз рябкъюри-рябкъюри варибдиъ улупунча.
2CO.11.7	Узу, учву заъбан бадали, жвув асккан дисури, гунагь гъапӏнушул гьа, гьаз гъапиш Аллагьдин Ужувлан хабар учвуз кьимат дарди ктибтунза? 
2CO.11.8	Учвуз гъуллугънаъ хьузди, жара йишвариъ хъугърударихьан пул гъибисну кӏури, узу дурар тӏарашра гъапӏну, пуз шулу. 
2CO.11.9	Узу учвухьна дуфнайиган, гьеле узуз вари гьубкӏну адайишра, гьич саринра кӏул’ин алахъундарза. Вари лазим вуйиб узуз Македонияйин гъардшари тувунзуз. Узу гьамусдихъантинара учв’ин алахъидарза. 
2CO.11.10	Му йиз дамах – узу узуъ яшамиш шулайи Месигьдин гьякьвалиинди гаф тувраза – гьич сарихьанра вари Ахая вуйибси гъилицишра, батӏул апӏуз хьибдар! 
2CO.11.11	Гьаз? Учву даккниган? Узуз учву фукьан масанди вуш, Аллагьдиз ужуйи аьгъя!
2CO.11.12	Гьамусдихъантинара узу ляхин гьаци давам апӏидизаки, узу апӏурайиси Аллагьдин ляхин чпира апӏурача, кӏури, къуру тярифар апӏуз ккунидарихьан дици апӏуз даршлуси.
2CO.11.13	Думу адмийир, кӏучӏлин вакилар, марцци хил хьтру гъуллугъчйир Месигьдин вакилар вуча кӏурайи кӏучӏляхяр ву. 
2CO.11.14	Му аьламат вуйин хъа? Иблисра учв аквнан малайикси улупури гъабхьну! 
2CO.11.15	Гьаци вуйиган дидин гъуллугъчйири чпи гьякьлу гъуллугъчйирси улупуз чалишмиш хьувалиин мюгьтал хьуз хай даршул. Дурарин аьхирра чпин ляхнариз гъилигуб хьибди.
2CO.11.16	Хъана текрар апӏураза: узу ахмакьси мидисанай, хъа эгер дисураш, узухьди, ахмакьриси, сацӏибсана тярифар апӏуз гъитай. 
2CO.11.17	Гьаму ражари узуз пуз ккуниб, Агъайиси дарди кӏурза. Узу ахмакьуриси йиз тяриф апӏидиза. 
2CO.11.18	Гьаму дюн’яйиъ гизафдари чпин тярифар апӏура, гьаддиз гъитай узухьдира йиз тяриф апӏуз. 
2CO.11.19	Учву, гьаци фикирлуйир вуйидари, ахмакъар ичв арайиъ хушниинди гъитрачва! 
2CO.11.20	Учву, учву лукӏар апӏрудар ва учв’инди яшамиш шлудар, учвхьан тадабгърудар, ичв зиин фурсар апӏрудар, ичв машнагъян йиврудар ичв багахь гъитрачва. 
2CO.11.21	Йиз нач’валиан кӏураза, учвуз гьаци апӏуз гъабхьундарчухьан.
2CO.11.21	Дурари фтин вушра чпин тяриф апӏураш, узхьанра йиз тяриф апӏуз шулзухьан ва му, йиз «ахмакьвалси» гьисаб апӏуз шулучвхьан. 
2CO.11.22	Дурар жугьдар вуйин? Узура вуза. Израилин баяр? – узура, Ибригьимдин наслар? – узура! 
2CO.11.23	Дурар Месигьдин гъуллугънаъ айин? Мици гьерхуб ахмакьвал вушра, узу хъа гизаф Месигьдин гъуллугънаъ айир вуза! Узу артухъ гъилихунза, узу гагь-гагьнак дустгъариъ итуйзу, гагь-гагьнак урччвуйзу, аьжаликкан швнуб-сабан ккутӏурччвури гъахьунза. 
2CO.11.24	Жугьдарихьан хьуб ражари сумчӏурна урчӏвуб гъирмаж гъитӏунза, 
2CO.11.25	шубуб ражари римлуйири маргъарихьди гъурччвунзу, саб ражари гъванарин жварра уьлюбхюнзуин, шубуб ражари саб нуфт ккахьрайи гимйириккан ккутӏурччвунзу ва ярхи йигъди гьюлерин кьялаъ ади гъахьунза. 
2CO.11.26	Узу гьаммишан рякъяриъ аза, гьаммишан нирарин, гъачгъарин, жвуван миллетарин ва аллагьсузарин хатӏайикк ккахъразу; шагьрарин, чӏурарин, гьюлин, кучӏлин гъардшарин хатӏйирикк кказа. 
2CO.11.27	Узу, нивкӏ адарди, гашди, убхъруб адарди, хураг адарди, аьхълу аргъури, палат алдарди, жандихъан хътахъайиз лихури гъахьунза. 
2CO.11.28	Гьаму варибдилан артухъ, варишвариъ айи хъугърударин гъайгъу хяртӏахъ хъайиз. 
2CO.11.29	Гьарсар зяифурин язухъ зигури шулза, гьарсар гунгьиъ ахъру адмийин язухъшну кӏваз аьзият шулиз.
2CO.11.30	Узуз йиз тяриф апӏруси гъабшиш, узу фтиъ зяифди вуш, гьаддин тяриф апӏидиза. 
2CO.11.31	Агъа Исайин Аллагь ва Адашдиз – гъит Дугъан ад гьаммишандиз ибшри! – узу кучӏал дарапӏрайивал аьгъя. 
2CO.11.32+2CO.11.33	Арет паччагьди, Дамаскдин аьхюрди дерккнайири, узу дисбан бадали, шагьур уликк уьбхюри гъахьну, аммаки узу жагваъди шагьрилан илбицнайи цалиъ айи урхъ’ансина ирхнийзу, ва дугъан хилккан ккутӏурччвнийза.
2CO.12.1	Узу йиз тяриф апӏуз, гьеле дидкан айи хайир адаршра, буржлу духьназу. Агъайи улупубдихьинди, ачухъ гъапӏубдихьинди илтӏикӏидиза. 
2CO.12.2	Узуз сар хъугъру кас аьгъязуз, йицӏиюкьуд йис мидиз улихьна, чан бедендиъди вуш, ясана беден хътарди вуш, аьгъдарзуз, Аллагьдиз ужуйи аьгъя, думу, дидисну, шубубпи зав’ина гъурхну. 
2CO.12.3+2CO.12.4	Думу адми, чан бедендиъди вуш, ясана беден хътарди вуш, аьгъдарзуз, Аллагьдиз ужуйи аьгъя, женнетдиз гъахбакан ва душваъ дугъаз пуз даршлударстар гафар ерхьбакан аьгъязуз. Думу гафар ктитуз ихтияр айидар дар. 
2CO.12.5	Гьацир адмийиинди тяриф апӏуз шулзухьан, хъа жвуван тяриф, жвуван зяиф терефарилан гъайри апӏидарза. 
2CO.12.6	Гьеле узуз тяриф апӏуз ккун гъабхьнийишра, думу фагьумлу ляхин шуйи, гьаз гъапиш узу гьякьтӏан пидарза. Хъа узу, узу дяркъну вая йиз гафар деерхьну, дугъу учв заанди улупура, кӏури, сарира фикир дарапӏбан бадали, дици апӏидарза.
2CO.12.7	Гьациб зурба сир узухьна гъурубкьган, узуз узу заанди дярякъюз, йиз жандиъ аьзаб тувуз галам, иблисдин малайик, ивна. 
2CO.12.8	Шубуб ражари Агъайиз узу дидхьан азад апӏин гъапунза. 
2CO.12.9	Хъа Дугъу гъапунзуз: «Йиз уж’вал увуз чӏяаьн ибшри, фицики Йиз кьувват зяифвалилан ужуйи гъюру». Гьаддиз, узуъ Месигьдин кьувват хьуз, шадди йиз зяифвалин тяриф апӏури шулза. 
2CO.12.10	Гьаддиз узу зяифди вуйиган, гиран ктапӏруган, гьубкӏну фукӏа адруган, хъергруган, читинвалариъ итруган, Месигь бадали разиди гъузраза, гьаз гъапиш йиз зяифвалиъ кьувватлу вуза.
2CO.12.11	Узу бегьемди ахмакь духьназа, амма узкан гьаци гъапӏдар учву вучва. Йиз тярифар учву дапӏну ккундийи, фицики узу гьадму «заан вакилар вуча» кӏурайидартӏан, гьич сабдииндира асккан дайза. 
2CO.12.12	Учвуз Месигьдин гьякь вакил жара апӏру лишнар улупначвуз: аьхю сабур, аьжайиб лишнар, аьламатар ва кьудратлу ляхнар. 
2CO.12.13	Жара йишвариъ хъугърудариз, учв’лан гъайри, узхьан гьациб фу гъурубкьну? Дициб фукӏа адар, сабдилан гъайри: узу учв’ин алалахъувал. Гьаму йиз тахсирналан хил алдабгъай!
2CO.12.14	Учвухьна шубубпи ражарира гъюз ккунди азуз, амма ичв кӏул’ин гъагъ хьидарза. Узуз ккуниб, учвуз айиб ваъ, хъа учву вузуз! Абйир-бабар веледари ацӏруб дар, хъа абйир-бабари – веледар. 
2CO.12.15	Вари узуз айиб шадвалиинди, гьеле жвувра кмиди учву бадали учвуз харж апӏуз кказа. Узуз учву артухъ ккуниган, узу камди гьаз ккун апӏурачва?
2CO.12.16	Фици вушра узу ичв кӏул’ина гъагъ гъахьундарза, аммаки узу саб аьмлиинди учву алдатмиш гъапӏну, кӏурачва? 
2CO.12.17	Белки, узу учвухьна гьау адмийирилантина учвхьан пул гъибисну шул? 
2CO.12.18	Узу учвухьна сар гъардашра хъади Тит гьаунза. Белки, Титди учвхьан фукӏа гъибисну шул? Учу ич гъуллугъ учвухь сар рюгьнаъди ва саб метлеб ади гъапӏундайинхъа?
2CO.12.19	Учву ухдитӏан, учу ичв улихь ич тахсрар кжикурайидар ву, кӏури, фикир дапӏнашалчва. Ваъ! Учу, Иса Месигьдин терефкрари, Аллагьдин улихь кӏурача: йиз ккунидар, учу апӏурайиб вари ичв мюгькамвализ вуйич. 
2CO.12.20	Узу учвухьна гъафиш, учву узуз ккуниси дярякъюр кӏури, гучӏ кайиз ва гьадмуган учвухъди вуйи йиз ляхнар учвуз ккуниси ваъ, хъа жараси хьиди. Ичв арайиъ узуз гьюжатар, бахилвал, хъял, гъярхьувалар, кӏучӏлар, футнийир, къуру дамагъар, къайдасузвал рябкъюр, кӏури, гучӏ кайиз. 
2CO.12.21	Узу учвухьна хъана гъафиш, Аллагьди узу асккан апӏур, кӏури, гучӏуразуз ва чпин намус адрувалилантина, кьяппавалилантина, хил’ан адахънайивалилантина гунагь дапӏну, чпин гунгьариин швумал дархьи гизафдарихъанди ишлар апӏуб алабхъидизуз.
2CO.13.1	Учвухьна шубубпи ражари гъюраза. «Тахсир кипруган, кьюр вая шубур шагьид ади ккунду». 
2CO.13.2	Узу кьюбпи ражари учвухь хьайиган, учвуз улихьмиди гъапнийза, хъа гьамус, учвхьан ярхла айири, мугагьназ гунгьар гъапӏдариз варидариз кӏураза: гьаму ражари ичв язухъ зигидарза. 
2CO.13.3	Учвуз Месигьди йиз мелзниинди гафар апӏури аш, адарш, аьгъю апӏуз ккунди анчвуз? Дугъан кьувват зяиф дубхьнадар, Дугъу думу ичв арайиъ улупура! 
2CO.13.4	Гьеле Месигь зяифди айиган хачрак карснийишра, Думу Аллагьдин кьудратниинди чӏивиди а! Учура Дугъахъди саб вуди зяифдар вуча, аммаки ичв гъуллугънаъ хьпан бадали Аллагьдин кьудратниинди Гьадгъахъди яшамишра хьидича.
2CO.13.5	Учвуъ хъугъувал имиш лигай; жвув ахтармиш апӏури гъузай. Ясана учвуъ Иса Месигь айибдикан аьгъдарди айчвуз, икибаштӏан, учву эгер вари аьгь апӏури гъашиш? 
2CO.13.6	Хъа учкан улхуруш, йиз умуд кайиз, учвуз рябкъюр, кӏури, учу фужар духьну ккундийиш, гьадрар вуча. 
2CO.13.7	Учву писвал дарапӏуз Аллагьдиз ккарагурача. Учу фужар духьну ккундуш, гьацдар хьузди, му ляхнар учвуз улупуз апӏурайиб дарич, хъа, учу фужар духьну ккундуш, гьацдар вуди учвуз гъяркъюндаршра, учву гьякьвалиинди ичв ляхнар апӏбан бадали, апӏурайиб вуйич. 
2CO.13.8	Гьякьвал гъибтну, учхьан фукӏара апӏуз шулдарчухьан, хъа апӏруб вари гьякьвал бадали вуйич. 
2CO.13.9	Эгер учву дугъриданра кьувватлу шулуш, учу зяиф хьуз шад вуча. Ва учву гьуркӏдар хьузди ккарагурача. 
2CO.13.10	Гьаму ражари узу ярхлаан, учвухьна гъафиган, учвухъди ижми дархьуз бикӏураза. Агъайи, пуч апӏуз ваъ, яратмиш апӏуз, гьюкум тувназуз.
2CO.13.11	Гъардшар, кӏуразачвуз: шадвал хъапӏай, уьмриъ улихь гъарахай, чиб-чпик юкӏв капӏай, гъит ичв арайиъ сабвал ибшри, мясляаьтниинди яшамиш йихьай, ва Аллагь, масанвалинна мясляаьтнан Булагъ, учвухъди хьиди.
2CO.13.12	Чиб-чпиз салам, гирамивалин мак апӏури, тувай. Мушваъ яшамиш шулайи Аллагьдин вари гирами халкьди учвуз саламар хътаура.
2CO.13.13	Агъа Иса Месигьдин уж’вал, Аллагьдин масанвал ва Гирами Рюгьнахъди вуйи гаф-чӏал, гъит, учвухъ варидарихъ хъади ибшри.
GAL.1.1	Адмийири гьял дапӏну ваъ, я адмийин кюмекниинди ваъ, хъа Иса Месигьдин ва Думу гъачӏидаригъян за гъапӏу Адаш Аллагьдин кюмекниинди вакил гъахьи Павелихьан ва 
GAL.1.2	гьамшваъ узухъди хъайи вари гъардшарихьан – Галатдиъ айи хъугърударин жямяаьтриз саламар.
GAL.1.3	Уж’вал ва мясляаьт учвуз, ихь Адаш Аллагьдихьан ва Агъа Иса Месигьдихьан. 
GAL.1.4	Дугъу, Адаш Аллагьдин ният тамам гъапӏну, писвали агъавал апӏурайи гьаму дюн’яйин гьюкмиккан ухьу азад апӏбан бадали ихь гунгьарихъанди Чан жан тувну. 
GAL.1.5	Гьадгъан ад – аьсрариан аьсрариз ибшри. Амин.
GAL.1.6	Учву гьамкьан ухди, Чан зурба вуйи ужувлиинди учвуз дих Дапӏнайирихьан гьидицну, саб жара ужувлан хабарнахъ хъергуз кьаст дапӏнайивалиин гъах духьназа. 
GAL.1.7	Ужувлан хабар сарун жараб айиб дар! Ичв ара бикьурайи, Месигьдикан вуйи хабар айтӏлан апӏуз ккуни адмийир а. 
GAL.1.8	Эгер шли ичв арайиъ, учвуз дебккнайи Ужувлан хабарналан гъайри, сарун жара гьациб хабар ипраш, гьациб хабар ипрайир, узу вушра, завариан малайикди гьаци апӏурашра – гъит гьаци апӏурайир, жегьеннемдин цӏигъ гъяхъри! 
GAL.1.9	Улихьнаси узу гъапнийзаки ва гьамус хъана текрар апӏураза: гьарсар, учвуз тувнайи Ужувлан хабарналан гъайри фукӏа-мукӏа жараб кӏуру кас жегьеннемдин цӏигъ гъяхъри!
GAL.1.10	Узуз гьапӏуз ккунди а: адмийири йиз тереф бисуз гъитуз, даршиш – Аллагьди? Хъа узу, адмийириз ккуниб апӏуз хъюгънайир вуйинхъа? Эгер узу адмийириз ккуниб апӏурайир вуйиш, узу Месигьдин лукӏ хьидайза.
GAL.1.11	Гъардшар, узуз учвуз аьгъю дубхьну ккундузуз: узу учвуз ктибту Ужувлан хабар адмийирихьан гъафиб дар. 
GAL.1.12	Узуз думу адмийирихьан гъебхьуб дариз, я адмийири улупуб дариз, хъа Иса Месигьди узуз думу ачмиш гъапӏунзуз.
GAL.1.13	Учвуз, узу Къанун гьярф-гьярфди тамам апӏру жугьуд вуйиган, гьич саб инсаф адарди, Аллагьдихъ хъугърударихъ, терг апӏури, хъергрур вуди хьуваликан, гъеебхьунчвуз. 
GAL.1.14	Йиз таярик узукьан жугьуд дин улихь гъабхру кас адайи, абйирин аьдатар алдарди тамам апӏуйза. 
GAL.1.15	Хъа Аллагьди Чан ужувлиинди Чан гъуллугънаъ хьуз узу ктагъну. Дугъан гьациб ният узу бабкан хьайиз айи. 
GAL.1.16	Дугъу Чан Бай узуз ачмиш апӏуру ва Гьадгъукан Аллагь аьгъдру халкьариз Хабар дебккуз гъитру. Думуган узу гьич сар касдихьнакьан, насигьят ккун апӏури, гъушундарза. 
GAL.1.17	Узу Ерусалимдиз узутӏан ухди вакилар гъахьидарихьнакьан гъушундайза, хъа Аравияйиз гъушунза, хъасин Дамаскдиз кьяляхъ хътакунза.
GAL.1.18	Хъасин, шубуд йис гъубшиган, узу Ерусалимдиз Петр рякъюз гъафунза. Дугъахь йицӏихьуд йигъан гъузунза. 
GAL.1.19	Хъа имбу вакиларикан узуз, Агъайин гъардаш Якьубдилан гъайри, фужкӏара гъяркъюндарзуз. 
GAL.1.20	Узу учвуз бикӏурайиб кучӏал дариз, Аллагь шагьид ишри!
GAL.1.21	Хъасин узу Сирияйизна Киликияйиз гъушунза. 
GAL.1.22	Ягьудияйиъ айи Месигьдихъ хъугърудариз машна-машди узу таниш дар. 
GAL.1.23	Узкан дурариз аьгъюб: «учухъ мугагьназ хъергрури улихьди чав тӏанкь апӏурайи хъугъуваликан ктибтура» кӏурубтӏан дайи. 
GAL.1.24	Узу гьаци гъахьну, кӏури, дурари Аллагь адлу апӏуйи.
GAL.2.1	Хъасин, йицӏиюкьуд йислан, узухъди Варнавна Тит гъадагъну, хъана Ерусалимдиз гъафунза. 
GAL.2.2	Хъа узу дина, Аллагьди амур гъапӏиган, гъушур вуйза. Хъугънайидарин кӏулиъ айидарихъди, жаради гюрюшмиш гъахьиган, узу дурариз, йиз гъубшу ва гьамусдин жафа давди гъюдудубчӏвбан бадали, узу жугьуд дарудариз ктибтурайи Хабарнан мяна-метлебнакан гъапунза. 
GAL.2.3	Дурари узухъди хъайи грекжви Титдиин, аьдатниинди суннат апӏин кӏури, гуж илипундайи. 
GAL.2.4	Сакьюдар кӏучӏлин гъардшариз дугъахьди гьаци апӏуз ккун гъабхьну. Дурари ич арайиъ, хъана лукӏ’валиъ ахъру аьдатарихьна учу кьяляхъ апӏуз ккунди, Месигь Исайиланмина айи ич азадвал шпионариси абгури гъахьну. 
GAL.2.5	Хъа учу, Ужувлан хабарнан гьякь мяна-метлеб учвуз уьбхбан бадали, саб гагьдизкьан, дурари зигрушвахъинди хъипундарча. 
GAL.2.6	Хъа хъугънайидарин кӏулиъ айидар, фужар вуш ва фужар вуди гъахьнуш, саб вузуз – Аллагьдин улихь вари адмийир саб ву. Дурари узкан йиз Хабарналан артухъ вуйиб фукӏара тӏалаб гъапӏундайи. 
GAL.2.7	Дурариз, Ужувлан хабарнакан жугьдариз ктибтуб Петриин илипнайиганси, жугьуд дарудариз ктибтуб уз’ин илипнайиб, гъябкънийи. 
GAL.2.8	Фицики, Петри вакилвалин гъуллугънаъ жугьдарин арайиъ Дерккури, узура, Аллагь аьгъдрударин арайиъ гъуллугънаъ дерккунзу. 
GAL.2.9	Узуз вакилвалин багъиш тувнайиб дурариз аьгъю гъабхьиган, хъугърударин гъваикк ккудукьнайи мурхьлар вуйи Якьубдина, Петрина, Югьанди, узузна Варнавдиз чпин хилар гьачӏарккунчуз. Му дурарин чпихъди учура саб ляхин апӏурайивалин лишан вуйи. Учу – Аллагь аьгъдрудариз, хъа чпи – жугьдариз Ужувлан хабарнакан ктибтуз гъягъюз дурар рази гъаши. 
GAL.2.10	Дурари учкан саб тӏалаб гъапӏнийи: Ерусалимдиъ хъугърударин касибар кӏваин апӏуб. Йизра гьадрариз кюмек апӏуз лап яманди тямягь хъайиз.
GAL.2.11	Хъа Петр Антиохияйиз гъафиган, узу ачухъди дугъаз къаршуди удучӏвунза. Думу дюз дайи. 
GAL.2.12	Якьубди дина адмийир гьаайиз улихьна думу, жугьуд дарударихъди деъну, ипӏури вердиш вуйи. Хъа Якьубдихьан вуйидар Антиохияйиз гъафиган, Петр жугьуд дарударихьан гьудучӏвнийи. Дугъу дици, аьдатариинди суннат дапӏну ккунду, кӏурударихьан гучӏ кайивалиан гъапӏнийи. 
GAL.2.13	Гьадгъуси, имбу жугьдарира кью-кьюб маш гъиву. Гьеле Варнавдира, гьаци, кьюб маш гъивнийи.
GAL.2.14	Узуз дурар Ужувлан хабарнан гьякь мяна-метлебнахьан гьудучӏвури гъяркъган, вари хьайишвахь Петриз гъапунза: «Эгер, уву, жугьуд, жугьуд дарурси яшамиш шулаш, уву гьаз жугьуд дарудариз, жугьдарси яшамиш йихь, кӏурава?»
GAL.2.15	Ухьуз, жугьдарди бабкан гъахьидариз, «жара гунагькар халкьаризси» 
GAL.2.16	дарди, агъяхьуз, гьич сар адмийихьанра, Къанундиъ улупнайи аьдатар хъаъну кӏури, гьякь хьуз шлуб дар, хъа анжагъ Иса Месигьдихъ хъугъигантӏан. Гьаддиз, ухьура Месигь Исайихъ хъугънахьа, Месигьдихъ хъугънайивалиинди ухьу гьякь апӏруси, хъа Къанундин аьдатариинди гьякь хьуз шулдар, фицики, Къанундин аьдатариинди «яшамиш шулайидарикан гьич фужкӏара гьякь хьидар».
GAL.2.17	Эгер, Месигьдик кидикьну, гьякь духьнайиганра ухьу имбударси гунагькрар вуш, Месигь, гунгьар апӏинай, кӏури, дуфнайир вуйинхъа? Икибаштӏан ваъ! 
GAL.2.18	Эгер узу, мугагьназ гатӏахьу аьдатар, хъана хъаай кӏури хъюгъиш, узу Къанун чӏюбгъюрайи гьисаб ву.
GAL.2.19	Къанунди узу йивну гъакӏну, ва узу, Аллагьдиз яшамиш хьузди, Къанундиз дукӏнайир вуза. Месигьдихъди узура хачрак карсназу, 
GAL.2.20	сарун яшамиш шулайир узу дарза, хъа узуъ яшамиш шулайир Месигь ву. Ва, узу жилиин илмикьан гагьди, Аллагьдин Балихъ хъугъну яшамиш шулайир вуза. Гьаци узу яшамиш хьузди Дугъу, узу ккун дапӏну, Чан жан узхъанди тувну. 
GAL.2.21	Дугъу узуз гьамци дапӏнайиган, фици узу Аллагьдин му багъиш гатӏабхьуза?! Эгер Къанундихьан адми гьякь апӏуз шуйиш, Месигь давди гъакӏнуки?!
GAL.3.1	Галатлуйир, ахмакьар, шли ичв фагьум гъибикьну?! Узу учвуз Хабарнакан ктибтруган, учвуз ичв улариинди хачрак карснайи Месигь гъяркъну кӏури, хиял вуйизки!
GAL.3.2	Учвхьан сабдикан гьерхуз ккунди азуз: учвуъ Гирами Рюгь, Къанун тамам гъапӏну кӏури, учӏвунчвуъ, даршиш, Ужувлан хабарнакан деебхьну, хъугъиган? 
GAL.3.3	Учву гьадмукьан ахмакьар вунчвахъа, ккебгъруган – Рюгьнахъди ккебгъну, хъа ккудубкӏруган – адмийири чпикан ктагъдариинди ккудубкӏуз?! 
GAL.3.4	Ясана, учвуз гъахьи ва учву апӏури гъахьи ляхнар, гьаци, ичӏи сес вуйинхъа? Хьуз мумкин дар! 
GAL.3.5	Аллагьди учвуз Рюгь багъиш ва ичв арайиъ аьламатнан ляхнар, учву Къанундин къайдйир хъаъра кӏури, гъапӏну кӏурачва, даршиш, Гьадгъан хабарнакан деебхьну, учву хъугъиган?
GAL.3.6	Мисалназ, Ибрагьимдиз лигай. Думу «Аллагьдихъ хъугъру, ва Аллагьди думу, чан хъугъувализ дилигну, гьякь апӏуру». 
GAL.3.7	Гьаци вуйиган, гъавриъ ахъай, Ибрагьимдин баяр фужар вуш – хъугърудар ву. 
GAL.3.8	Гирами китабариъра, хъугъу халкьар Аллагьди гьякь апӏиди кӏури, улихьмиди дупнайи. Ибрагьимдиз, «Увлантина жугьуд дару халкьариз Аллагьдин уж’вал хьибди», кӏури, Ужувлан хабарнакан сифте хабар гьадмугантӏан дебккнийи. 
GAL.3.9	Гьаддиз Аллагьдихъ фужар хъугъруш, гьадрариз варидиз Ибрагьимдихъди сабси, чпин хъугъувализ дилигну, ужувлар хьиди.
GAL.3.10	Къанундихъ йирфар хъирчну, дидин аьдатар тамам апӏуз ккунидар агьнакк ккахъуз мумкин ву, гьаз гъапиш «Къанундин китабдиъ дибикӏнайиб вари, сабкьан гъидидипди, тамам дарапӏрур, агьнакк ккахъна» кӏури, дибикӏна. 
GAL.3.11	Хъа Къанундиинди Аллагьдин улихь гьич фужкӏара гьякь даршлуб гьаму гафариан ачухъ шула: «Чан хъугъувализ дилигну гьякь гъапӏуртӏан яшамиш хьидар». 
GAL.3.12	Къанундин хъугъувалихъди айиб гьич фукӏара адар. Дидиъ дупна: «Анжагъ му къайдйир вари тамам апӏруртӏан яшамиш хьидар».
GAL.3.13	Месигьди ухьу, Къанун тамам дарапӏруган, ухь’ин улубкьру агьнаккан ккадаъну. Дугъу Чав Къанундиъ улупнайи кьаза-балйир ухьу бадали Чаина гъадагъну, гьаз гъапиш гьамци дупна: «гьарикк ккерхнайир агьнакк ккахъна». 
GAL.3.14	Ибрагьимдиз тувурза дупнайи уж’вал Иса Месигьдилантина вари халкьариз хьпан бадали ва ихь хъугъувализ дилигну тувурза гъапи Рюгь ухьуз рукьбан бадали, Къанундиъ улупнайи кьаза-балйир Дугъу Чаина гъадагъну.
GAL.3.15	Гъардшар, ихь гьар йигъандин уьмриан мисал хибдизачвуз: эгер адмийи дюз гъюруси васиятнан кагъаз дибикӏнаш, думу гьясбикк ккадрапӏуз вая дидик жараб капӏуз хьибдар. Ари гьамшваъра гьаци ву. 
GAL.3.16	Ибрагьимдиз ва дугъан наслиз Аллагьди гаф тувнайи. Фикир тувай, фици дупнаш: «наслариз» дупнадар – мици, гизафдарикан улхураш, кӏуру, хъа, «яв наслиз» – мици сарикан улхруган кӏурайиб ву. Ари гьадму насил – Месигь ву. 
GAL.3.17	Узуз гьамци пуз ккундузузки: юкьудваржна сумчӏур йислан арайиз гъафи Къанундихьан Аллагьди дебккнайи йикьрар арайиан адабгъуз шлуб дар ва дидиъ тувнайи гаф тамам дарапӏди гъибтуз хьибдар. 
GAL.3.18	Эгер ирс Къанундилан асиллу вуйиш, думу тувнайи гафналан асиллу хьибдайи. Хъа Аллагьди, Чан гаф тувну, Ибрагьимдиз гьаму ирс тувна.
GAL.3.19	Дици вуйиган, Къанун гьаз ву? Думу, тахсрар артухъ хьувализ дилигну, гьадму гаф тувну гъюру «Насил» гъяйизкьан адабгънайиб вуйи. Къанун малайикариланмина ва ара сатӏи апӏрурин кюмекниинди дебккнайиб ву. 
GAL.3.20	Ара сатӏи апӏрур, аьлакьа йибтӏуз ккайи кьюб тереф айигантӏан шлур дар. Хъа Аллагь сартӏан дар, аьхир.
GAL.3.21	Дици вуш, Къанун, Аллагьди тувнайи гафназ къаршу вуйинхъа? Икибаштӏан, ваъ! Эгер адмийириз, уьмур тувуз шлу Къанун гъабхьнийиш, икибаштӏан, дурар гьякь апӏувал гьациб Къанундилан асиллу хьибдийи. 
GAL.3.22	Аммаки Гирами китабари дюн’яйиин алиб вари, Иса Месигьдихъ хъугъувалиланмина, хъугънайириз тувнайи гаф тамам апӏбан бадали, гунгьин гьюкмикк кка, кӏура.
GAL.3.23	Хъугъувал ачмиш хьайиз Къанундин дустагъдиъ, хъугърувалин вахт гъяйиз, итнайхьа. 
GAL.3.24	Гьаци вуйиган, Къанун ухьуз, ихь хъугъувалиинди ухьу гьякь апӏбан бадали Месигьдихьна гъахру тербиячи вуйхьуз. 
GAL.3.25	Хъугъувалин вахт гъафиган, ухьу тербиячийин хилккан ккадаунхьу.
GAL.3.26	Учву вари Месигь Исайихъ хъугърувалилантина Аллагьдин баяр вучва. 
GAL.3.27	Фицики, Месигьдик ктикьбан бадали штуан гъахьидар, учву Месигьдин гъаравликк ккачва. 
GAL.3.28	Сарун жугьдаринна жара миллетарин фаркьлувал имдар, лукӏранна азад вуйирин фаркьлувал имдар, жилижвуванна дишагьлийин фаркьлувал имдар. Гьаз гъапиш учву вари, Месигь Исайихъди саб вучва. 
GAL.3.29	Сарун учву Месигьдиндар вуш, Ибрагьимдин наслар вучва ва, гаф тувнайиси, ирс рубкьрудар вучва.
GAL.4.1	Учвуз сабсана мисал хибдиза: ирс рубкьуз ккайир, васиятниинди вари ирснан аьхюр учв вушра, бицӏиди имиди, лукӏрахьан сабдинра артухъ дар. 
GAL.4.2	Думу чан адашдин васиятнаъ улупнайи вахт гъяйизкьан, чан хулаз лигурайидарин ва чан гъайгъу зигрударин хиликк ккади шулу.
GAL.4.3	Ари гьаци ухьура ахьа: ухьу бицӏиди айиган, гьаму дюн’яйин кьудратарин хиликк ккайхьа. 
GAL.4.4	Аммаки Аллагьди, вахт гъабхьиган, Къанундиккди яшамиш шулайи дишагьлийи гъахи Чан Бай гьаъру. 
GAL.4.5	Думу му дюн’яйиз, Къанундин гьюкмиккди яшамиш шулайидар азад апӏбан бадали ва Аллагьди ухькан Чаз веледар ктаъбан бадали, гъафну.
GAL.4.6	Учву Чан веледар вуйиган, Аллагьди ичв кӏваъ, «Авва! Адаш!», кӏури, дих апӏру Чан Балин Рюгь аъну. 
GAL.4.7	Гьаддиз, сарун уву лукӏди имдарва, хъа Дугъан бай духьнава. Хъа эгер уву Дугъан бай вуш, Дугъу увкан ирс рубкьурайир ктаъну.
GAL.4.8	Мугагьназ, учвуз Аллагь аьгъдру вахтари, учву аллагьар дару кучӏлин аллагьарин лукӏар вуйчва. 
GAL.4.9	Гьамус, учвуз Аллагь аьгъю гъахьиган, яна дюзди гъапиш – Аллагьдиз учву аьгъю гъахьиган, гьаз учву хъана гьадму зяиф ва касиб дюн’яйин кьудратарихьна хътакурачва? Гьадрарин лукӏвалиъ учӏвуз ккунди анчвуз? 
GAL.4.10	Учву, саспи йигъар, вазар, йисан паяр ва йисар къайд апӏурачва. 
GAL.4.11	Амма учвуз ужувлаз вуйи йиз ляхнар, учвухь дав шул, кӏури, гучӏ казуз.
GAL.4.12	Гъардшар, учвуз миннат вуйиз, узу фицир вуш, учвура гьацдар йихьай! Фицики узура учвусир даринхъа? Учву узуз гьич зат фукӏара чӏуруб гъапӏундарчва. 
GAL.4.13	Учвуз аьгъячвуз: узу учвухьна сифте ражари гъафиган, иццурашра, учвуз Ужувлан хабарнакан ктибтуз гъабхьунзухьан. 
GAL.4.14	Йиз уьзри учву узхьан ярхла гъапӏундайи. Узу даккун дапӏну, учву узхьан гьидицундайчва, хъа Аллагьдин малайикси, Месигь Иса Учвси, узу кьабул гъапӏнийчва. 
GAL.4.15	Гьамус ичв думугандин гьевес-шадвал набши? Думуган, саб шак адарди кӏураза, лазим гъабхьнийиш, ичв ул узуз тувуз гьяйиф хьибдайчвуз! 
GAL.4.16	Гьамус фу дубхьна? Учвуз гьякьнакан гъапну кӏури, узкан ичв душман духьнайин?
GAL.4.17	Пис хиялар ади ичв кӏул’ин аьхювал апӏуз ккуни адмийириз учву учхьан гьадатӏуз, хъасин учву, чипкан каркар ктатури дерккуз ккунди а. 
GAL.4.18	Жвуван тереф бисуз гъитбаъ фукӏара чӏуруб адар, эгер ниятар ужудар вуш. Гьаци узу учвухъди гъузу йигъазтӏан дархьиди дарибшригьа. 
GAL.4.19	Йиз ккуни веледар! Узу хъана уьзур-аьзиятниинди, учву тазатӏан бабкан шулайиси, Месигьдиз ухшар айидар шайизкьан, цӏийи алаидизачву! 
GAL.4.20	Гьаму ражари, узу учвухъди хъади, жараси улхуз ккунди айзуз! Узу учв’ин мюгьтал духьназа!
GAL.4.21	Учвуз Къанундиз мютӏюгъ хьуз ккунди анчвуз? Дици вуйиган, узуз йипай: Къанундиъ фу кӏураш, гъавриъ анчва? 
GAL.4.22	Душваъ, Ибрагьимдихъ кьюр бай хъайи, кӏури, дупнаки, сар – гъараваш дишагьлийикан, тмунур 
GAL.4.23	– Аллагьди гаф тувнайиган – азад дишагьлийикан. 
GAL.4.24	Му ихтилатнаъ саб жини мяна а: кьюр дишагьли кьюб йикьрар вуди гьисаб апӏура. Дурарикан сар – Агар, Синай дагъдиин гъийитӏу йикьрар ву. Ари гьадму Агар лукӏ вуйи ва дугъан веледарра лукӏарди бабкан шули гъахьну. 
GAL.4.25	Агар Аравияйи айи Синай дагъ гьисаб ву, ва гьацира гьадму вахтари чан веледарра хъади лукӏвалиъ абхънайи Ерусалим. 
GAL.4.26	Хъа аьршарин Ерусалим – азадуб ву, ва гьадму – ихь дада вуйихь! 
GAL.4.27	Гирами китабариъ дибикӏна:
GAL.4.27	«Шад йихь, бицӏидар даршлур ва бицӏидар дархир!
GAL.4.27	Чӏигъар апӏин ва гьарай ип, бицӏир апӏруган шлу аьзиятарикан хабар адрур!
GAL.4.27	Фицики, ялгъуз дишагьлийин бицӏидар жилирихь хьайиринтӏан гизаф ву!»
GAL.4.28	Учвура, гъардшар, гаф тувну бабкан духьнайи веледарси, Исакьдиз ухшар вучва. 
GAL.4.29	Аммаки, аьдати жюрейиинди бабкан духьнайир Гирами Рюгьниинди бабкан гъахьирихъ хъерграйиси, гьаму вахтарира гьаци шула. 
GAL.4.30	Гирами китабариъ фу кӏура? – «Азад дишагьлийин балихъди ирснан пай ккудрубкьбан бадали, лукӏ дишагьли, чан байра хъади, утӏукк». 
GAL.4.31	Гьаддиз, гъардшар, ухьу лукӏран веледар дархьа, хъа – азад дишагьлийиндар!
GAL.5.1	Месигьди ухьу, азад хьуз кӏури, ккадаъну. Гьаддиз ижмиди дийигъай, хъана лукӏ’валин юрккгъиъ ичв кӏул мииванай!
GAL.5.2	Узу, Павели, учвуз кӏуразачвуз: эгер аьдатариз дилигну, суннатар апӏури, Къанундиъ кӏурайибдихьна учву кьяляхъ хътакуруш, учвуз Месигьдикан вуйи гьич саб хайирра адарчвуз. 
GAL.5.3	Узу учвуз хъана текрар апӏураза: аьдат бадали шли чан суннат апӏуз гъитиш, гьадгъу Къанундиъ улупнайи вари къайдйирна аьдатар тамам дапӏну ккунду. 
GAL.5.4	Эгер Къанундиинди гьякь хьуз ичв умуд каш, гьамусдихъантина Месигьдихъди вуйиб гьич фукӏара адаричв ва Аллагьдин ужувлихьан жара гъахьунчва. 
GAL.5.5	Хъа ухьу гьякь хьуз ихь умуд хъугъувалик кайихь ва Рюгьну ккилигуз кюмек апӏурахьуз. 
GAL.5.6	Эгер Месигь Исайихъди ухьу саб вуш, адмийин суннат дапӏну а – адар, дурар сар сарихьан жара дар. Мушваъ айи метлеб – масанвалиланмина арайиз удубчӏвурайи хъугъвал ву.
GAL.5.7	Учву жаргъуб ужуди ккебгънийчва. Думуган учвуз шли машат гъапӏунчвуз ва гьякьнахъ хъпебехърудар шли ктаунчвукан? 
GAL.5.8	Мидхъан шли хътаунчву? Учвуз дих Гъапӏури дици дарапӏур! 
GAL.5.9	«Вари хямир утуз сацӏиб дун чӏяаьн ву» 
GAL.5.10	Узу, Агъайихъди сабси, учву жара фикрариъ адрахърубдихъ, хъугъурза. Хъа ичв ара бикьурайидариз, чпи фужар вушра, жаза гьадабтӏиди. 
GAL.5.11	Гъардшар, эгер узу гьамусра суннатнакан ктибтуйиш, гьаз узухъ хъергуйихъа? Эгер узу гьамусра гьаци ктибтури имийиш, хачракан вуйи йиз аьгъювалари къаршувалар арайиз хидайи. 
GAL.5.12	Хъа ичв арайиъ гъипрайи футнакрари, неинки суннат, хъа чпин вари ккадатӏузра ккадатӏри!
GAL.5.13	Учвуз Аллагьди азадди яшамиш хьуз дих дапӏна, гъардшар. Аммаки, лигайгьа, ичв азадвал, ичв жандиз ккуниб апӏури хъаъру гунгьариз ишлетмиш апӏуз мигъитанай! Хъа учву чиб-чпин гъайгъушнаъ, масанди йихьай. 
GAL.5.14	Гьаз гъапиш, мушваъ вари Къанун гьаму саб гафнаъ а: «Яв багахь хьайир, увуз увуси, ккун апӏин». 
GAL.5.15	Хъа эгер учву, чиб-чпи кчӏвукьури ва чиб-чпин йикк ипӏури гъашиш, лигайгьа, учву чиб-чпи тӏанкь апӏуз мумкин ву!
GAL.5.16	Узу учвуз кӏураза: Рюгьну кӏурайиси яшамиш йихьай, ва гьадмуган, ичв жандин тямягьяриъ кӏулихъди ахъидарчва. 
GAL.5.17	Ихь гунагькар бедендиз ккуниб – Рюгьназ ккуниб дар, хъа Рюгьназ ккуниб – ихь гунагькар бедендиз ккуниб дар. Дурар чиб-чпиз къаршу ву. Учвхьан учвуз ккуниб гьаддиз апӏуз шулдарчвухьан. 
GAL.5.18	Эгер учву Рюгьну хъаъраш, ичв зиин Къанундин гьюкум гъубзрадар.
GAL.5.19	Гунагькар бедендин ляхнар варидариз рякъюрайидар ву. Дурарик кьяппавал, чиркинвал, хил’ан адахънайивал, 
GAL.5.20	идолариз икрам апӏувал, фал китувал, душманвал, гьюжатар, жарадариин хъугъвал алдрувал, хъял, учвтӏан даккнивал, гъярхьувалар, къаршувалар, 
GAL.5.21	бахилвал, пиянвал, шадлугъар-кьяппавалар ва гьацдар жарадар кахьра. Узу учвуз улихьнасира гъапунза ва гьамусра кӏуразачвуз: гьаци апӏрударикан гьич саризра Аллагьдин Паччагьлугъдиъ ирс ккубкьидар.
GAL.5.22	Хъа Рюгьнан ляхнарик – масанвал, шадвал, мясляаьт, сабур, уж’вал, хил ачухъвал, хъугъвал алди хьуб, 
GAL.5.23	гъянивал, жвув хилиъ дисувал кахьра. Гьамцдар ляхнариз закон лазим дар. 
GAL.5.24	Месигь Исайиндари, чпин гунагькар бедендин вари дерккуз даршлу ва чиркин тямягьяр хачрак карсна. 
GAL.5.25	Ухьу гьамус Рюгьнахъ хъайиган, гъачай, Рюгьну кӏурайиси, апӏурхьа! 
GAL.5.26	Гьаддиз, фурс кубчӏвуз гъузидархьа, чиб-чпик хъял капӏидархьа, чиб-чп’ин бахил шули хьидархьа!
GAL.6.1	Гъардшар, эгер шли гунагь гъапӏиш, учву, рюгьнахъ хъайидари, тахсир гъапӏур гъяниди дюз рякъюхъна духну ккунду. Лиггьа, жвувканра гьациб тахсир ктудубчӏвбан бадали, жвув’ин ул алди гъуз! 
GAL.6.2	Гьардиз чаин алиб апӏуз кюмек апӏури гъузай, гьаци учву Месигьдин закон кӏулиз адабгъидичва. 
GAL.6.3	Шлиз, чав фукӏа дарапӏишра, учв заанди рякъюраш, дугъу учв алдатмиш апӏура. 
GAL.6.4	Гъит, гьарсари аькьюллуди чпин ляхнарикан фикир апӏри, ва гьадмуган дугъхьан, чан хъуркьувалариз дилигну, фурс апӏуз хьибди, ва дугъу чан ляхнар жарадариндарихь тевдар, 
GAL.6.5	фицики, гьарди чаин алиб апӏиди.
GAL.6.6	Шли Аллагьдин гафнан аьгъювалар гъадагъураш, гъит, гьадгъу, чаз айи вари хазнайикан, чаз улупурайиризра капӏри.
GAL.6.7	Жвуву жвув алдатмиш мапӏанай: Аллагь ахмакь апӏуз хьибдарчвухьан! Адмийи, фу гъубзиш, гьадму ккадабцӏиди! 
GAL.6.8	Чан гунагькар беден бадали убзрури, ккадабцӏруб аьжал хьибди. Хъа Рюгь бадали убзрури, Рюгьнахьан гьаргандин уьмур ккадабцӏиди. 
GAL.6.9	Гьаци вуйиган, уж’вал апӏуру кӏури эргувалиъ кӏул ипдархьа, ва гьадмуган, эгер хътадахъиш, ухьуз улупнайи вахтна бегьер ккадабцӏидихьа. 
GAL.6.10	Магьа гьаддиз, вахт имиди, варидариз уж’вал апӏидихьа, иллагьки, хъугъувалиъ саб хизан гъашидариз.
GAL.6.11	Гьамус узу учвуз йиз хусуси хил’инди бикӏураза – гьаму аьхю гьярфар рякъюрачвузки? 
GAL.6.12	Хъа учвухьди суннатнан аьдатар хъауз гъитрудари, чпи адмийириз ккун хьузди гьаци апӏура, фицики дурариз Месигьдин хачралантина чпихъ хъергри ккундар. 
GAL.6.13	Дурари, аьдатниинди чпин суннат дапӏнашра, Къанундиъ улупнайи аьдатар хъаъри шулдар. Дурариз, аьдатназ дилигну, ичв суннат апӏуз ккунди а. Гьаци дурариз чпин тяриф за апӏуз ккунду. 
GAL.6.14	Хъа узуз, ихь Агъа Месигь Исайин хачрииндитӏан гъайри, жарабдиинди фурс апӏуз ккундарзуз. Узуз – дюн’я думу хачрак кабсна ва дюн’яйиз – узу думу хачрак карсна. 
GAL.6.15	Суннат дапӏну ашра – адаршра, мидлан фукӏара шулайиб адар. Мушваъ ккундайиб: жвув Аллагьдиз цӏийи кас хьувал ву. 
GAL.6.16	Мясляаьт ва уж’вал ибшри гьамци апӏрудариз ва Аллагьдин Израилиз!
GAL.6.17	Гъит, гьамусдихъантина узу гьич сарира пашман дарапӏри, фицики йиз бедендиин Исайин лишнар ал.
GAL.6.18	Ихь Агъа Иса Месигьдин уж’вал ичв рюгьнахъди ибшри, гъардшар. Амин!
EPH.1.1	Эфесдиъ айи Аллагьдин гирами халкьдиз, Месигь Исайихъ хъугъну яшамиш шулайидариз Аллагьдин амриинди Месигь Исайин вакил Павелин терефнаан – 
EPH.1.2	уж’вал ва мясляаьт учвуз, ихь Адаш Аллагьдихьан ва Агъа Иса Месигьдихьан!
EPH.1.3	Гъит адлу ишри ихь Агъа Иса Месигьдин Адаш, Аллагь. Дугъу аьршариъ ухьуз, Месигьдихъди ухьу саб гъашиган, рюгьнан вари ужувлар тувунхьуз: 
EPH.1.4	Дугъу ухьу, Месигьдиъ саб духьну, Аллагьдин улихь гирамиди ва тахсир ктарди яшамиш хьуз дюн’я халкь апӏайиз улихьна ктагъну. Дугъу Чан масанвалиинди, 
EPH.1.5	Чан хушнииндина ниятниинди, Иса Месигьдилантина ухькан Чаз веледар ктауз улихьмиди кьаст дапӏнади гъахьну. 
EPH.1.6	Чав ккун гъапӏу Месигьдилантина ухьуз туву Дугъан ужувлан вари ад магьа гьамдиъ а. 
EPH.1.7	Гьадгъахъди саб гъахьиган, Дугъан ифди ухьу дюрхна ва Аллагьдин аьхир адру уж’вали ихь гунгьарилан хил алдабгъна. 
EPH.1.8	Думу уж’вал Дугъу ухьуз жумартди тувну. Вари фагьмиинди ва аьгъювалиинди 
EPH.1.9	Дугъу ухьуз Чан хушниинди Чан ниятнан сир ачухъ гъапӏну. Думу ният Месигьдиланмина арайиз хуз ккайиб вуйи. 
EPH.1.10	Дугъан му ляхнар улупнайи вахтна завариин ва жилариин халкь дапӏнайиб вари Месигьдин гьюкмиккна сатӏи апӏбан бадали вуйидар вуйи.
EPH.1.11	Гьадгъахъди саб гъахьиган, Аллагьди Чан вари хушниинди ва ниятниинди улихьмиди апӏурайи ниятнаъ айиси, учу ктагъну. 
EPH.1.12	Му мици учу, Месигьдик сифте миж кивну, адлу духьнайи Аллагьдин тярифар апӏуз гъабхьиб ву. 
EPH.1.13	Гьаци учвура, учвуз уьрхювал тувру гьякьвалин гаф – Ужувлан хабар гъеебхьиган, Месигьдик ктикьунчва. Дугъахъ хъугъиган, Аллагьдин печать гъивунчвуин – гаф тувну гъафи Гирами Рюгь. 
EPH.1.14	Гьадму Гирами Рюгь ухьуз тувнайиган, адлу духьнайи Аллагьдин тярифар апӏуз ухьуз ирс рубкьруб ва ухькан Чан адмийир ктаъруб аьгъяхьуз.
EPH.1.15	Магьа гьаддиз, Агъа Исайихьна айи ичв хъугъуваликан ва Аллагьдин вари гирами халкьдихьна айи ичв масанваликан узуз гъеебхьиган, 
EPH.1.16	йиз ккарагбариъ учву кӏваин апӏури, Аллагьдиз гьаммишан учвхъанди баркаллагь кӏураза. 
EPH.1.17	Ихь Агъа Иса Месигьдин Аллагьди, адлу Адашди, фагьум туврайи Рюгь ва Чан гъавриъ ахъуз шлу ачмиш’вал учвуз тувуз кӏури, узу сикин дарди ккарагураза. 
EPH.1.18+EPH.1.19	Узу, Аллагьди ичв юкӏвариз гьякь рябкъювал туври, кӏури, ккарагураза. Гьадмуган, Чав дих дапӏну, учвуз тувнайи гьадму умуд фу вуш, Аллагьдин гирами халкьдиз ирсди рубкьру аднан девлет фукьан зурбади вуш, ва ухьуъ, Дугъан кьадарсуз кьувватнан кюмекниинди хъугънайи адмийириъ айи ебцуз даршлу Дугъан кьудратнан зурбавал фукьануб вуш, агъю хьибдичвуз. 
EPH.1.20	Гьадму кьувватнан кюмекниинди Аллагьди Месигьдиъ, Думу чӏиви гъапӏган, гьяракат ипнийи ва аьршариъ Чан арччул хилихъинди, 
EPH.1.21	рюгьнан дюн’яйин вари аьхюдартӏан, гьюкумдрартӏан, агъйиртӏан, ва неинки гьаму, хъа гъюз ккимбу уьмрариъра кӏваина хру заан ччвурартӏан зиина дитнийи. 
EPH.1.22	Аллагьди вари Месигьдин ликариккна гъабхну. Думу, вари гъурдаъ Дибиснайир, вари дюн’яйиъ хъугънайидарин Аьхюрди дерккну. 
EPH.1.23	Дурар сатӏиди Гьадгъан беден, варишвариъ ва варибдиъ вуйи Гьадгъан тамамвал ву.
EPH.2.1	Учву ичв тахсрарна гунгьарилантина дийихнайидар вуйчва 
EPH.2.2	ва, гьаму дюн’яйиъ фици апӏури гъахьнуш, учвура Аллагьдиз къаршуди удучӏвнайидариъ айи рюгьнан гьавайиъ айи чӏуру кьувватарин аьхюрин хиликкди гьаци апӏуйчва. 
EPH.2.3	Саб вахтназ ухьура гьацдар вуйхьа ва, бедендиз ккуниси, ихь тямягьярин ва ихь чӏуру ниятарин ляхнар апӏуйхьа. Варидарихъди ухьузра, ихь хасиятназ дилигну, Аллагьдин хъял ккилибгурайи. 
EPH.2.4	Хъа, зурба рягьим айи Аллагьди Чан зурба масанвалиинди ккун гъапӏунхьу. 
EPH.2.5	Гьаддиз ухьу ихь тахсрарилантина дийихнайидар вуйишра, Месигьдихъди чӏиви гъапӏунхьу. Гьадгъан ужувлиинди дюрхнайидар вучва. 
EPH.2.6	Аллагьди ухьу Месигьдихъди чӏиви гъапӏну ва Иса Месигьдиъ саб духьнайи ухьу аьршариъ дитну. 
EPH.2.7	Гьаци Дугъаз Иса Месигьдилантина гъюз ккимбу вахтари ухьуз тувру Чан ужувлан кӏан-кӏул адру девлет варидариз улупуз ккун гъабхьну. 
EPH.2.8	Гьаддиз Аллагьди учвуз Чан уж’вал тувну, ичв хъугъувалилантина гъюрхюнчву. Ичв дюрхнайивал ичв гьунар дар, хъа – Аллагьдин багъиш ву. 
EPH.2.9	Учву, учву гъапӏу ляхнариз дилигну, дюрхнадар. Гьаддиз, ич ляхнариз лигну, гъюрхюнча, кӏури, фурс мапӏанай! 
EPH.2.10	Аллагьди ухьуз дерккнайи ужувлан ляхнар тамам апӏуз, ухьу Иса Месигьдиъ саб дапӏну, халкь дапӏнайидар вухьа.
EPH.2.11	Гьаддиз кӏваинди гъитай: учву бабкан аллагьсузарди гъахьунчва. Адмийирин хилари бедендин суннат апӏру аьдат гъапӏдари учвуз «кададабтӏдар» кӏури шуйчвуз. 
EPH.2.12	Думу вахтари учву Месигь хътарди гъахьунчва. Учву Аллагьдин халкь вуйи Израиларик кахьрайидар дайчва. Гирами Йикьрариъ Аллагьди тувнайи гаф учвуз кайиб дайи. Учву му дюн’яйиъ миж ктарди, я Аллагь адарди яшамиш шулайидар вуйчва. 
EPH.2.13	Хъа гьамус учву, Месигь Исайикди ктикьган, саб вахтна Аллагьдихьан ярхла айидар, Месигьдин учвхъанди удубзу ифдиинди багахь гъахьунчва.
EPH.2.14	Месигьди ухьу, жугьдар ва жара халкьар, саб мясляаьтназ гъахну ва кьюбдикан саб гъапӏну; Чан жан гъурбан дапӏну, ихь арайиъ дийибгънайи цал, яни ухьу жара апӏурайи душманвал адабгъну. 
EPH.2.15	Дугъу аьдатарна къайдйир хъайи Къанун арайиан идипну. Дугъан метлеб – Чаъ сатӏи дапӏну, кьюбдикан цӏийи халкь дапӏну, мясляаьт ипуб ву, 
EPH.2.16	кьюридра саб халкьси, хачриин гъабхьи ккадаъру Чан аьжалилантина Чаинди душманвал терг дапӏну, Аллагьдихъди мясляаьтназ хуб ву. 
EPH.2.17	Думу дуфну, учвуз, Аллагьдихьан ярхла айидариз, ва Дугъаз багахь хьайидариз мясляаьтнакан хабар дебккну. 
EPH.2.18	Гьаддиз Гьадгъулантина ухьуз, жугьдариз ва миди вуйи халкьариз, сар Рюгьну сатӏи дапӏну, аьршарин Адашдихьна гъюз ихтияр дубхьнахьуз.
EPH.2.19	Гьаци вуйиган, учву сарун жарадар ва гъирагъдилан дарчва. Учву Аллагьдин гирами халкьдизстар ихтиярар айи саб пай вучва ва Дугъан хизандин адмийир вучва. 
EPH.2.20	Учву вакиларина пайгъамбрари ккивнайи шибритӏиин бина ккебгънайидар вучва. Гьадму шибритӏин сабпи ва мурччван Гъван – Месигь Иса Учв ву. 
EPH.2.21	Дид’ин ягъал-ягъал шулайи ва Агъайиз бахш вуйи, гирами дараматдиз илтӏибкӏурайи мюгькам хал дийибгъна. 
EPH.2.22	Дидиъ учвкан Чан Рюгьниинди Аллагь яшамиш шлу ужагъ шула.
EPH.3.1	Магьа гьаддиз узу, Павел, учву, аллагьсузар бадали, Месигь Исайиланмина дустагъдиъ аза.
EPH.3.2	Учвуз, икибаштӏан, Аллагьди узуз Чан уж’вал учвуз улупуз табшурмиш дапӏнайиваликан деебхьначвуз. 
EPH.3.3	Дугъу узуз Чан сир ачухъ гъапӏунзуз, узу дидкан учвуз жикьиди гъибикӏнийза. 
EPH.3.4	Гьаму гъурхиган, Месигьдин сирнакан узуз фу аьгъяш, йиз аьгъюваларикан учвхьанра аьгъю апӏуз шулчвухьан. 
EPH.3.5	Му сир аьгъю хьуб гьамусдизкьан айи инсаниятдиз тувнайиб дайи. Хъа гьамус Рюгьну Аллагьдин гирами вакиларизна пайгъамбрариз думу аьгъю гъапӏну. 
EPH.3.6	Думу сир магьа гьаму ву: жугьдарихъди сабси жугьуд дарударра, Ужувлан хабарнахъ хъугъну, Аллагьдин ужувлан ирсчйир ву ва дурарихъди сабси саб бедендик ктикьура. Иса Месигьдик ктикьрудариз тувнайи гафнакан гьадраризра ка.
EPH.3.7	Аллагьдин кьувватну узуз тувнайи ужувлиинди гьадму Ужувлан хабар рабгъру гъуллугъчи духьназукан. 
EPH.3.8	Узуз, Аллагьдин халкьдин арайиъ варитӏан асккануриз, гьаму багъиш тувназуз: Аллагь аьгъдрудариз ебцуз удудубкьру Месигьдин девлетнакан Ужувлан хабар дебккуб. 
EPH.3.9	Вари халкь гъапӏу Аллагьди сифте бинайиан жиниди уьбхюрайи гьадму ляхнин гьякьнаан варидариз аьгъювалар арццру багъиш тувназуз. 
EPH.3.10	Гьадму ляхнин метлеб: гьарсаб жюрейиинди арайиз удубчӏвру Аллагьдин фагьум вари дюн’яйиъ айи Месигьдихъ хъугънайидарилантина аьршариъ айи аьхюдариз ва гьюкмариз гьамус ачмиш дубхьну ккунду. 
EPH.3.11	Му Дугъан ихь Агъа Иса Месигьдиинди тамам гъапӏу гьаммишандин ният ву. 
EPH.3.12	Месигьдиъ саб духьну ва Гьадгъахъ хъугъну, ухьхьан, гучӏ ктарди ва саб шак адарди, Аллагьдихьна гъюз шулу. 
EPH.3.13	Гьаддиз, учву бадали узу аьзабарикк ккахъна кӏури, ккун апӏураза, юкӏв макадабтӏанай, дурар ичв адлувализ ву.
EPH.3.14	Гьаддин бадали узу Адашдин улихь, кьамкьариинди ккарагури, дийигъназа. 
EPH.3.15	Гьадгъухьан завариин ва жилариин гьарсаб тухми ччивар дисура. 
EPH.3.16	Узу, Аллагьди Чан аднан булвалиан Чан Рюгьниинди ичв рюгь кьувватлу апӏуз, 
EPH.3.17	хъугъувалиинди ичв кӏваъ Месигь учӏвуз, ичв уьмрин ччивна шибритӏ масанвал хьуз, 
EPH.3.18	Аллагьдин вари гирами халкьдихъди учвура Месигьдин масанвалин яркьушнан, ярхишнан, ягълишнан ва деринвалин гъавриъ ахъуз, 
EPH.3.19	учвуз инсандин фагьмиъ удрубшру гьадму масанвал аьгъю хьуз, ичв уьмур Аллагьдин тамамвалихьди абцӏуз ккарагураза.
EPH.3.20	Хъа, ухьуъ Чан кьувват гьяракатнаъ ипну, ухьу ккун апӏрубтӏан вая ккунийкӏан, кӏурубтӏан гизаф артухъ тувуз Шлуриз, 
EPH.3.21	гъит, Иса Месигьдилантина ва вари дюн’яйин хъугърударилантина гьаммишандиз наслариан наслариз ад ибшри! Амин.
EPH.4.1	Узу, Агъайин тереф дибисна кӏури дустагъдиъ айири, миннат апӏуразачвуз: Аллагьди учвуз дих дапӏнайи гъуллугъназ лайикь вуйиси яшамиш йихьай. 
EPH.4.2	Дамагъсузди ва гъюдалди гъузай, чиб-чпихьна сабурлуди ва масанди йихьай. 
EPH.4.3	Вари кьувват жалб дапӏну мясляаьтнахьди рюгьнан ичв сабвал йибтӏай. 
EPH.4.4	Рюгь сар ву, Месигьдин беденра саб ву ва, гьадрарси, Аллагьди учвуз дих дапӏнайи умудра саб ву. 
EPH.4.5	Сар Агъа, саб хъугъувал, ухьу вари штуан хьувалин метлебра саб ву. 
EPH.4.6	Айир – сар Аллагь. Думу варидарин Адаш ву. Думу ихь варидарин зиин Алир ву, Дугъан ляхнар ухь’инди варидариинди ву, ва Думу ухьуъ варидариъ яшамиш шула.
EPH.4.7	Месигьди улупнайи кьадарниинди ухьуз гьарсариз хъуркьувал гъазанмиш апӏуз шлу багъиш тувнахьуз. 
EPH.4.8	Гьаддиз дибикӏнура а:
EPH.4.8	«Чахъди кьадарсуз йисирар хъади,
EPH.4.8	Думу гъалибвалиинди кӏакӏназ удучӏвну,
EPH.4.8	ва Чан адмийириз багъишар тувну».
EPH.4.9	«КӀакӏназ удучӏвну» кӏуру гафну мугагьназ Думу исина, жилин кӏанакк йишвариз гъювал улупура. 
EPH.4.10	Чахьди вари дюн’я абцӏбан бадали аьршартӏан зиина за Гъашир, гьадму исина Гъушур ву. 
EPH.4.11	Ари Гьадму ву багъишар Тувур: фужариз – вакилар хьуб, фужариз – пайгъамбрар, фужариз – Ужувлан хабар ктибтрудар, фужариз – хъугърударин аьхюдар ва мялимар хьуб. 
EPH.4.12	Мици, Аллагьдин гирами халкь, Месигьдин беден артмиш апӏуз гъуллугъназ гьязур апӏбан бадали, гъабхьну. 
EPH.4.13	Му мици, ихь хъугъувалиъ ухьу вари саб хьайизкьан, Аллагьдин Бай аьгъю апӏайизкьан, рюгьнаъ хъуркьувалихъна гъяйизкьан ва вари тамамвал Айириз – Месигьдиз ухьу ухшар шайизкьан хьибди.
EPH.4.14	Хъа думуган ухьу сарун лепйири ккалакьурайи ва гьар жюре каламарин микӏарихь гьитнайи, инсанар улдугуз гъитри, аьмалдар кучӏляхярикк ккахъру бицӏидарси хьидархьа. 
EPH.4.15	Эгер ккунивалиинди гьякь’вал кӏури гъабхьиш, варибдин кӏул вуйи Месигьдин хасиятназ ухшарди ухьу аьхю хьидихьа. 
EPH.4.16	Гьадгъан кюмекниинди вари беден саб дубхьна ва гьар жюре аьлакьйири кибтӏна, дидин вари паяри гьарсабди чаз улупнайиб тамам апӏура. Гьамци вари беден аьхю ва масанвалиъ артмиш шула.
EPH.4.17	Гьаци вуйиган узу Агъайин ччвурнахъан кӏураза, тӏалаб апӏураза: ичӏи фикрар айи аллагьсузарси яшамиш хьуб дипай. 
EPH.4.18	Дурарин фагьум рюгьнан курвалиан ва юкӏвар дициркънайивалиан мучӏу дубхьна, дурар Аллагьди тувру уьмрихьан гьадатӏна. 
EPH.4.19	Дурар, инсанвалин лишан дудубгну, адрацӏди, гьубкьу чиркишнаъ арсри, кьяппавалиъ ахьра.
EPH.4.20	Хъа учвуз Месигь дици аьгъю гъахьундарчвуз. 
EPH.4.21	Саб шак адарди, Дугъкан учвуз гъеебхьунчвуз ва, Гьадгъан терефкрар вуйивализ дилигну, учвуз гьякь’вал улупунчвуз, фицики гьякь’вал Исайиъ а. 
EPH.4.22	Ичв йирси табиаьтдиз хас вуйи, улар йитӏру кучӏлин тямягьяри пуч апӏурайи мугагьназдин уьмур гъибтуз учвуз улупнийи. 
EPH.4.23	Ичв фикир апӏбан саягъ цӏийи алапӏай, 
EPH.4.24	Аллагьдин хасият – гьякь вуйи дюзвал ва гирамивал улупурайи цӏийи табиаьт «алабхьай».
EPH.4.25	Гъит гьарсари кучӏал дипри ва жвуван багахь хьайидариз дюзвал йипри, гьаз гъапиш ухьу вари саб бедендин паяр вухьа. 
EPH.4.26	Хъял кубчӏвнади гунагь мапӏанай. Гъит ичв хъял ригъ алабхъайиз ккядябхъри, 
EPH.4.27	ичв уьмриъ иблисдиз йишв мутуванай. 
EPH.4.28	Шли гьитӏибкӏуйиш, сарун мигьитӏибкӏан, жвуван хилари гъазанмиш апӏин ва адрудариз капӏ.
EPH.4.29	Гьич сабкьан ахмакь гаф мапӏанай, ужуб рякъюхъ хъаъру ва хъпехърудариз хайирлу гафар йипай. 
EPH.4.30	Ккадаъру Йигъ гъяйиз учв’ин печать йивнайи Аллагьдин Гирами Рюгьназ гиран макадапӏанай. 
EPH.4.31	КӀван гьарсаб кьутӏкьливалихьан, хъял гъювалихьан, тюнтвалихьан, чӏигъарихьан, люкьнар-агьрарихьан, гьар жюре хъял бисувалихьан азад йихьай. 
EPH.4.32	Сар-сарихьна гьюрмат ади йихьай, учву Месигьдиъ саб гъахьиган Аллагьди учвлан фици хил алдабгънуш, учвура чиб-чпилан хил алдабгъури гъузай.
EPH.5.1	Аллагьдин ккуни веледарси, Гьадгъаз ухшар йихьай. 
EPH.5.2	Кабалгру ицци ниар адаури, Аллагьдиз Месигь Учв фици гъурбан гъахьнуш ва фици ухьу ккун гъапӏнуш, гьаци масанди яшамиш йихьай.
EPH.5.3	Ичв арайиъ кьяппаваликан, вая жара чиркинваликан, ясана тямягькарваликан гафаркьан даришри – мурар Аллагьдин гирами халкьдиз хас дар. 
EPH.5.4	Ичв ушвниъ гьич фицикӏа лайикь даруб, ичӏи улхуб вая кацӏу зарафтар духьну ккундар, Аллагьдиз чухсагъул кӏури гъабшиш, ужу шул! 
EPH.5.5	Кьяппавалиъ ахъру гьич сар кас, я чиркин кас, я тямягькар (мицир идолариз икрам апӏрурик гьисаб ву) Аллагьдинна Месигьдин Паччагьлугъдиъ ирснан эйси хьидар.
EPH.5.6	Гъит, зиихъ дупнайибдиз къаршу удучӏвну, гьич сарира учву алдатмиш дарапӏри, гьаз гъапиш мютӏюгъ дарудари чпиина Аллагьдин хъял алапӏура. 
EPH.5.7	Мицдар адмийирихъди ичв фукӏа уртахъуб дарибшри.
EPH.5.8	Саб ухди учву мучӏушин вуйчва, хъа гьамус, учву Агъайиъ саб вуйиган, акв вучва. Аквнан баярси яшамиш йихьай. 
EPH.5.9	Хъа аквнан бегьер – гъянивал, дугъривал ва гьякьвал ву. 
EPH.5.10	Агъайиз фу кьабулди шулуш, аьгъю апӏури йихьай. 
EPH.5.11	Мучӏушнан бегьерсуз ляхнариъ иштирак махьанай, хъа дурар дюз дарувал улупай. 
EPH.5.12	Дурари жиниди апӏурайидарикан пуз гьеле начра шулу. 
EPH.5.13	Хъа вари жиниб аквнахь ачухъ хьибди. 
EPH.5.14	Вари рябкъюри апӏруб акв ву, гьаддиз гьамци кӏурира а:
EPH.5.14	«Даахнайир, хъирг!
EPH.5.14	Дукӏнайир, гъудужв!
EPH.5.14	Месигьди уву аквнакк ккаъди».
EPH.5.15	Лигайгьа, ахмакьарси яшамиш махьанай, хъа фагьумлуйирси. 
EPH.5.16	Жвуван вахт ужуйи гьапӏуз ял апӏинай, гьаз гъапиш му йигъариъ гизаф писвал а. 
EPH.5.17	Пчӏу юкӏв ади махьанай, хъа Агъа Аллагьдин ният фу вуш, гъавриъ ахъуз чалишмиш йихьай. 
EPH.5.18	Ички гизаф мубхъанай, диди ягь-намус дубгуз гъитру, хъа Рюгьнахьди ацӏай. 
EPH.5.19	Чиб-чпихъди Мяълийирин китабдиан тярифнан ва рюгьнан мяълийириинди сюгьбатар апӏинай. Ичв юкӏвариъ Агъайиз мяълийир апӏури, Дугъан ад апӏинай. 
EPH.5.20	Ихь Агъа Иса Месигьдин ччвур дибисну, Адаш Аллагьдиз гьаммишан ва варибдихъан чухсагъул йипай.
EPH.5.21	Месигьдиз айи лап дерин гьюрматнаан чиб-чпиз мютӏюгъ йихьай.
EPH.5.22	Учву, хпар, Агъайизси, ичв жиларизра мютӏюгъ йихьай. 
EPH.5.23	Гьаз гъапиш Месигь фици Чан бедендин – вари хъугърударин – КӀул ва дурар Уьрхрур вуш, жилирра чан хпирин кӏул ву. 
EPH.5.24	Месигьдиз хъугърудар фици мютӏюгъ вуш, ари хпарра чпин жилариз гьаци мютӏюгъ духьну ккунду.
EPH.5.25+EPH.5.26+EPH.5.27	Хъа учву, жилар, Месигьди Чахъ хъугърудар фици ккун гъапӏнуш, ичв хпарра гьаци ккун апӏинай. Дугъу, гафналантина штуъ марцц дапӏну, гирами апӏбан бадали, я миж, я камивал, ясана жара фукӏа гьациб ктарди, швушвси, чпин вари аднаъди Чан улихь дерккну Чаз бахш апӏбан бадали, тахсир ктру хъугърударин гирами Жямяаьт хьпан бадали, хъугърударихъанди Чан жан тувну. 
EPH.5.28	Гьаци жиларра, чпин жанар фици ккундуш, чпин хпарра гьаци ккун апӏуз буржлу ву. Шлиз чан хпир ккундуш, дугъаз учв ккунду. 
EPH.5.29	Хъа мегьел чан жан даккнир гъахьундар, адми дидин гъайгъушнаъ шулу, думу тухъ апӏури шулу. Гьаци Месигьра хъугърударин гъайгъушнаъ а, 
EPH.5.30	гьаз гъапиш ухьу Дугъан бедендин паяр вухьа. 
EPH.5.31	«Гьаддиз адми, чан адашна дада гъитну, чан хпирик карсди, ва кьюрикан саб жан хьибди». 
EPH.5.32	Мушваъ зурба вуйи сир а, узу кӏурайиси, думу сир Месигьдинна вари хъугърударин аьлакьйирикан ву. 
EPH.5.33	Хъа учвуз кайиб, гъит гьар жилири, чаз учв ккуниси, чан хпир ккун апӏри ва хпирира чан жилирин гьюрмат уьбхри.
EPH.6.1	Бицӏидар, Агъайихъди гъягърудариз лайикь вуйиси, ичв абйир-бабарихъ хъпехъури апӏинай – му дюзвал ву.
EPH.6.2+EPH.6.3	«Уву бахтлу хьпан ва жилиин ярхи уьмур
EPH.6.2+EPH.6.3	хъапӏбан бадали,
EPH.6.2+EPH.6.3	яв адаш-дадайиз гьюрмат апӏин» –
EPH.6.2+EPH.6.3	му Аллагьди гаф тувнайи сабпи табшуругъ ву.
EPH.6.4	Адшар, ичв бицӏидарик хъял макапӏанай, хъа Агъайин тербияйихъдина насигьятарихъди ижмиди вердиш апӏинай.
EPH.6.5	Лукӏар, учву Месигьдиз мютӏюгъ шлуси, вари юкӏв хъипну, гьюрмат ади ва гучӏ кади жилин ичв агъйириз мютӏюгъ йихьай. 
EPH.6.6	Дурариз учву ккун хьпан бадали, зиълан апӏруси мапӏанай, хъа юкӏв хъипну, Аллагьдин ният тамам апӏурайи Месигьдин лукӏарси лихай. 
EPH.6.7	Адмийирихъ лихурайиси ваъ, хъа аьршарин Агъайихъ лихурайиси юкӏв хъади лихай. 
EPH.6.8	Учвуз аьгъюганси, учв лукӏ вушра – даршра, шли ужуб ляхин гъапӏиш, гьарсаб ляхниз Агъайи пешкеш тувди.
EPH.6.9	Учвура, агъйир, лукӏарихьна гьаци йихьай. Гучӏар ккауб гъибтай. Учвуз аьгъюганси, ичвра, дураринра сар Агъа ву аьршариъ Айир, хъа Думу гьич саринра тереф бисрур дар.
EPH.6.10	Аьхирки, Агъайиъ саб хьувалиъ, Дугъан удукьувалиъ ва кьувватнаъ ижми йихьай. 
EPH.6.11	Аллагьди учвуз тувнайи вари яракъ, иблисдин тӏулариз къаршу дугъужвуз, алабхьай. 
EPH.6.12	Фицики ухьу дяви йиккканна ифдикан вуйи адмийирихъди гъабхурадархьа, хъа аьхюдарихъдина гьюкумдрарихъди, гьаму мучӏушнан дюн’я хилиъ дибиснайидарихъди ва завариъ писвалин рюгьярихъди гъабхурахьа. 
EPH.6.13	Ари гьаддиз, писвал алжабгъуз хъюбгъю йигъан учвхьан къаршу дийигъуз, ва кӏул адабгъну гъузуз, Аллагьдин вари яракъ учвухьна бисай. 
EPH.6.14	Юкьвнаан гьякьвал идибтӏну ва дюзвалин рукьан палатдиъ учӏвну, ижмиди дийигъай. 
EPH.6.15	Ичв ликариин алахьрударра, дюн’яйиз Ужувлан хабар гъабхуз, гьязурди ишри. 
EPH.6.16	Варибдилан гъайри, иблисдин цӏа кайи чӏимрар ктӏуршвуз, хъугъвалин гъалхан ижмиди бисай. 
EPH.6.17	Уьрхрувалин рукьан баккара улубкӏай ва Рюгьнан ханжалра, яни Аллагьдин Гаф гъадабгъай. 
EPH.6.18	Гьубкьу жюрейиинди ккарагай ва Рюгьнаъди учвуз ккуни вахтна Аллагьдикан тӏалаб апӏинай. Гьаци хьуз гьязурди ва Аллагьдин вари гирами халкьдихъан гьаммишан ккарагури гъузай.
EPH.6.19	Узу ушв абццубси, лазим гафар тувбан бадали ва Ужувлан хабарнан сир улихь гучӏ ктарди ктибтбан бадали, узхъандира ккарагай. 
EPH.6.20	Узу гьеле гьаму зунжрариъ ашра, гьаддин гьякьнаан гьаънайир вуза. Узу лазим вуйибси дирбашди дидкан хабар дебккбан бадали, узхъан ккарагай.
EPH.6.21	Узу гьапӏраш, Агъайиз дугъривалиинди гъуллугъ апӏурайи йиз ккуни гъардаш Тихикди узкан вари пидичвуз. 
EPH.6.22	Думу гьаддиз учвухьна, ич ляхнарикан ктибтуз ва ичв юкӏварик аьшкь капӏуз гьаърайир вуйиз.
EPH.6.23	Гъит, гъардшар, мясляаьт, масанвал ва хъугъвал Адаш Аллагьдихьан ва Агъа Иса Месигьдихьан ибшричвуз. 
EPH.6.24	Зат аьхир адарди ихь Агъа Иса Месигь ккуни варидариз уж’вал ибшри.
PHP.1.1	Месигь Исайин гъуллугъчйир вуйи Павелихьанна Тимофейихьан – Филиппдиъ айи Месигь Исайихъди саб вуйи Аллагьдин хъугърудариз, гьадму хъугърударин аьхюдариз ва дурарин кюмекчйириз.
PHP.1.2	Уж’вал ва мясляаьт учвуз, ихь Адаш Аллагьдихьан ва Агъа Иса Месигьдихьан!
PHP.1.3	Гьар ражари учву кӏваин апӏури, узу йиз Аллагьдиз баркаллагь кӏураза. 
PHP.1.4	Гьар ражари учвхъан ккарагруган, узу шадвалиинди ккарагури шулза, 
PHP.1.5	гьаз гъапиш учву Ужувлан хабар рабгъбаъ сифте йигъариланмина гьамусдизкьан иштирак шулачва. 
PHP.1.6	Учвуъ гьадму ужуб ляхин Ккебгъури Месигь Исайин Йигъазкьан гьадму ляхин гъабхиди ва гьадмуган ккудубкӏиди.
PHP.1.7	Дугъридан, учвухьна вуйи йиз гьиссар ари гьацдар духьну ккунду! Узу дустагъдиъ айиганси, адруганра – узу Ужувлан хабар, дид’ин алжагърударихьан уьбхюрайиган ва думу дугъри вуйиб тасдикь апӏруган, узуси учвура гьадму ужувлан гъуллугънаъ гъахьунчва. 
PHP.1.8	Месигь Исайин Чан юкӏвси йиз юкӏв фициб убцру масанвалиинди учвухьна вуйиш, магьа Аллагь шагьид ву! 
PHP.1.9	Узу, ичв масанвал хъана артухъ аьхю хьпан бадали ва гьякь аьгъюваларина сагъу фагьумлували учву ацӏбан бадали, ккарагураза. 
PHP.1.10	Гьаддиз учвхьан учвуз ужубсиб гъядябгъюз хьибдичвухьан; учву Месигь хъадакну гъюру Йигъан марцциди ва саб тахсир ктарди гъуздичва; 
PHP.1.11	учвхьан Аллагьдин ад ва тяриф апӏуз шлуси, Иса Месигьдин кюмекниинди гьякь’валин бегьер хуз хьибдичвухьан.
PHP.1.12	Учвуз аьгъяди ккундузуз, гъардшар: узухъди гъахьи гьядисйир Ужувлан хабар рабгъуз кюмек гъахьну. 
PHP.1.13	Римдин паччагьдин хулан гъулугънаъ айи эскраризра ва вари жарадаризра узу Месигьдин кӏуллан дустагъдиъ итнайиваликан аьгъя. 
PHP.1.14	Узу дустагъдиъ итну кӏури, Агъайихъди саб вуйи гизаф гъардшар, саб юкӏв айиганси, уч гъахьну ва хъана ачухъди ва гучӏ ктарди Аллагьдин гафнакан ктибтури гъахьну.
PHP.1.15	Дюз гъапиш, дурарикан сакьюдари Месигьдикан хабар чпин арайиъ бахилвал, талит ади дебккра, хъа жарадари – ужудар ниятар ади. 
PHP.1.16	Му адмийири мици узу ккунивалиан апӏура, дурариз, узу, Ужувлан хабар уьбхюз кӏури, Аллагьди дерккнайиваликан аьгъя.
PHP.1.17	Хъа гьацдарра аки, Месигьдикан хабар чпин хайирнахъди рабгърударра. Дицдари Хабар марцци кӏваан рабгъури шулдар, дурари дици, узу йитӏнайи зунжрар ижми ва гъагъи апӏуз ккунди айидариси апӏура. 
PHP.1.18	Фу пухьахъа? Дурари чӏуру вая марцци ният ади кӏурашра, Месигьдикан кӏура – гьаддиз узу гьацибдизра рази вуза.
PHP.1.18	Узу шадвали ацӏдиза, 
PHP.1.19	фицики ичв ккарагбарина, Иса Месигьдин Рюгьнан кюмекнуна ва гьамци хьпу узу азад апӏруб, аьгъязуз. 
PHP.1.20	Му йиз ижми умударихъдина ккилигурайиваларихъди сабси гъюра. Ва, гьаци вуйиган, узу нач шлуси апӏидарза, хъа мугагьназси гьамусра гьаци кӏубанди хьидиза, ва, узу чӏивиди гъузишра, гъачӏишра, йиз бедендиъ Месигь за дапӏну хьиди. 
PHP.1.21	Фицики йиз уьмур Месигь вуйиз, аьжал – узуз гъурубкьу мутму. 
PHP.1.22	Хъа эгер узу йиз бедендиинди яшамиш шули гъузиш, узу бегьерлуди лихувал хьибди. Гьаци вуйиган, узу узуз фу ктабгъурушра, аьгъдарзуз. 
PHP.1.23	Йиз ниятназ дилигди, гьадму кьюб рякъкан узу саб рякъ ктабгъну ккунду. Узуз, му дюн’яйиан душну, Месигьдихъди шлу рякъ ктабгъуз ккундузуз, мици гъабхьнийиш, икибаштӏан, лап гизаф ужу вуйи. 
PHP.1.24	Хъа узу му дюн’яйиин гъузиш, ичв хайирназ хьибди, гьаддиз, мунуб рякъ хъа гизаф ужуб ву. 
PHP.1.25	Му гьаци вуйиган, узу гьамушв’ин гъузруб аьгъязуз. Узу, учву хъугъувалиъ улихь гъягъюз ва ичв хъугъували хурайи шадвал артухъ хьуз, учвухъди гъуздиза. 
PHP.1.26	Узу хъана учвухьна гъафиган, узлантина Месигь Исайиинди хъа артухъ фурс апӏуз хьибдичвухьан.
PHP.1.27+PHP.1.28	Фицдар гьялариъ ахъишра, Месигьдин Ужувлан хабар ктибтуз лайикьлуди гъузай! Узу учвухьна гъафиган, рябкъруси, хъа гъюз дархьиш, узуз ебхьруси саб хилди, Ужувлан хабар бадали, жафа зигури ва гьич сарихьдира учвуз гучӏ ккапӏуз гъидритди яшамиш йихьай. Гьамциб ичв дирбаш’вал дурариз чпи тӏанкь шлувалин лишан хьибди, хъа учву дюрхну хьиди, мурар вари Аллагьдин ляхнар хьиди. 
PHP.1.29	Аллагьди учвуз Месигь бадали хъугъувал ва Месигь бадали аьзабар аьгь апӏуб тувна. 
PHP.1.30	Фицики узу, учвуз рябкъюри, ичв улихь гъубхубсиб дяви учвура гъабхурачва. Узу думу, учвуз аьгъюганси, гьамусра гъабхураза.
PHP.2.1	Эгер учвуз Месигьдиъ ккарцувал аш, эгер Дугъан масанвал учвуз шадвал вуш, эгер ичв арайиъ Рюгьниинди гаф-чӏал аш, эгер ичв арайиъ рягьимлувал ва язухъ зигувал аш, 
PHP.2.2	йиз юкӏв гьубкӏну шад шлуси апӏинай: вари юкӏв хъипну, вари сабси ккун апӏинай, саб жанси саб рюгьнаъди йихьай ва сабсдар фагьмар-фикрар ишричвуъ. 
PHP.2.3	Жвуван заанвал, ясана тяриф бадали, фукӏара мапӏанай. Хъа жвувтӏан багахь хьайир заанди дисури апӏинай. 
PHP.2.4	Учвкан гьарсари неинки чан, хъа гьацира имбударин хайирнаканра фикир апӏри!
PHP.2.5	Месигьди фици фикир апӏуйиш ва гьапӏри гъахьнийиш, учвура гьаци апӏури гъузай.
PHP.2.6	Думу учв Аллагь вушра, Аллагьдихъди сабси, Аллагьдихъан хъичӏихну гъузундар. 
PHP.2.7	Хъа, Чаина лукӏвал гъадабгъну, Учв асккан гъахьну. Думу адмийириз ухшар айир гъахьну. Думу зиълан адмиси духьну, 
PHP.2.8	гьациб саягъниин разиди гъузну, тап чан аьжал хьайизкьан, думу, аьжалра фициб аьжал – чавра хачриин, мютӏюгъди гъузну имийи! 
PHP.2.9	Гьаци хьузди Аллагьди Думу варибдин зиина за гъапӏну ва ччвурра Дугъаз варидаринтӏан заан вуйиб тувну – 
PHP.2.10	Исайин ччвурнан улихь гьарсабди икрам апӏбан бадали завариин али, жилариин али ва жиларикк ккайи варибди, 
PHP.2.11	гьарсаб мелзну, Иса Месигь Адаш Аллагьдин адлувализ вуйи Агъа ву, кӏури, ччвур бисбан бадали.
PHP.2.12	Йиз ккунидар, узу учвухъди хъайиган, учву, фициб аьшкьниинди узуз мютӏюгъ духьну, лихуйиш, гьаци зурба аьшкь кади, гьюрмат ади ва гучӏ’вал хьади, узу учвухъди хътруганра, ичв уьрхювал тамамуб хьпан бадали, лихай. 
PHP.2.13	Фицики иллагьки Аллагьди, Чаз ккуниб апӏбан бадали, ичв тямягь арайиз хуру ва ляхнарихъ хъаъру. 
PHP.2.14	Мурмрарна гьюжатар дарапӏди, вари апӏинай. 
PHP.2.15	Ва гьадмуган учвук гьич саб тахсир хьибдар, марцциди гъуздичва; намусна гъир’ят дудубгнайи ва улдугнайи инсанарин арайиъ Аллагьдин марцци веледар хьидичва. Чиркиндарин арайиъ, йишвандин мучӏушнаъ акв туврайи хядарси, йихьай. 
PHP.2.16	Гьациб жюрейиинди уьмур хурайи Гаф гъайибхай! Месигьдин Йигъан узу йиз рякъ давди ккадапӏундайза ва давди жафйир гъизигундайза кӏури, учв’инди фурс апӏидиза!
PHP.2.17	Аллагь бадали апӏурайи ляхнариъ ичв хъугъувалин гъуллугънаъ хьпаъ йиз ифи удубзурушра, узу шад хьидиза, учвухъди сабси шадвал хъапӏдиза. 
PHP.2.18	Ари гьамциб жюрейиинди учвура шадвал хъапӏну ккунду, ва ичв шадвал узухъдира пай апӏуз шлуси гъузай!
PHP.2.19	Агъа Исайи, багарихьди Тимофей учвухьна гьауз шул, кӏури, умуд тувразуз, дугъу ичв ляхнар фици вуш, узуз аьгъю гъапӏган, йиз юкӏв архаин шул. 
PHP.2.20	Тимофейси, учвхъанди юкӏв убгру жара кас адарзуз. 
PHP.2.21	Вари имбудар чпин хайирнахъ хъа, Иса Месигь бадали вуйир гьич фужкӏара дар. 
PHP.2.22	Думу фукьан мюгькамур вуш, учвуз аьгъячвуз, думу узухъди, Ужувлан хабар бадали бай адашдихъди фици шулуш, гьаци шула. 
PHP.2.23	Узуз, йиз ляхин фицидарихъинди илтӏибкӏнуш, аьгъю гъабхьимитӏлан думу учвухьна гьауз миж кайиз. 
PHP.2.24	Агъайи, багарихьди узхьанра учвухьна гъюз шул, кӏури, умуд тувразуз.
PHP.2.25	Узу гьацира, эгер ихь гъардаш Эпофрадитра учвухьна кьяляхъ гьаиш ужу шул, кӏури, гьисаб апӏураза. Думу, йиз гъайгъу зигбан бадали, учву узухьна гьау йиз гъуллугъчи ва узуси саб гъагънакк ккайи йиз юлдаш вуйиз. 
PHP.2.26	Дугъаз учву рякъюз гизаф ккунди а, думу йишв’ин сикинди ктисурадар, гьялак духьна, гьаз гъапиш, учв иццру гъахьну, кӏури, учвухьна хабар дубшна, кӏура. 
PHP.2.27	Думу гьаци хьузра гъабхьну ва даркӏиди саб нуфт ими. Аммаки Аллагьди дугъан язухъ гъизигну, неинки дугъан, хъа гьацира йизра язухъ гъизигну – Аллагьдиз йиз дерд артухъ апӏуз ккун гъабхьундар. 
PHP.2.28	Гьаци вуйиган, Эпофрадит хъа аьхю иштагьниинди учвухьна гьаъдиза. Думу учвухьна гъюб ичв аьхю шадвал хьибди, ва йиз дердра гьаму сабдиинди кам хьибди. 
PHP.2.29	Думу Агъайихъди вуйи ичв гъардашси аьхю шадвалиинди кьабул апӏинай ва гьацдар адмийириз чпи лайикь вуйибсиб гьюрматра апӏури йихьай. 
PHP.2.30	Фицики Месигьдин ляхнар бадали дугъан лик аьжалин даргниин алди гъабхьну, дугъу чан уьмур гьяйиф гьапӏундайи. Гьаци дугъу учвхьан узуз апӏуз дархьи кюмекар гъапӏунзуз.
PHP.3.1	Ахирки, йиз гъардшар, учву Месигьдихъди хъайивалихъди учвуз шадвалар ккун апӏураза! Узу учвуз гьаммишан сабдикан бикӏурашра, эргри шулдарза. Миди учву гизаф бедбахтвалариккан уьрхиди.
PHP.3.2	Суннат апӏури, бедендиз зиян тувру намуссуз „хуйирихьан“ ихтият йихьай! 
PHP.3.3	Гьякь суннат дапӏнайидар, ухьу вухьа, гьаз гъапиш, ухьу Аллагьдин Рюгьну хъаъри, Дугъан гьякь гъуллугънаъ ахьа; Месигь Исайин уьмриинди ухьу заан, яни дамахлу вухьа ва му дюн’яйинубдихъан хъичӏихнадархьа. 
PHP.3.4	Узхьан му дюн’яйинуб дибисну гъузузра шуйзухьан. Эгер, шли-вуш му дюн’яйинубдиин гъубзру бин азуз, кӏури гъабшиш, дугъазтӏан узуз дициб бин хъа ижмиб азуз. 
PHP.3.5	Йиз суннат бабкан духьну миржидпи йигъан гъапӏнийи. Узу Израилин халкьдин арайиан вуйи Вениаминдин тухмиан вуза. Узу жугьдар вуйи абйир-бабарикан духьнайи марцци жугьуд вуза. Эгер Къанундихъди фици вува, кӏури, гьерхруш, узу Къанун гьярф-гьярфди тамам апӏру фарисей вуза. 
PHP.3.6	Йиз хъачӏаккувал Аллагьдихъ хъугърударихъ хъергуб вуйиз. Къанунди дюз кӏурайиб вари тамам апӏури гъахьунза, гьаддин гьякьнаан узук гьич саб тахсирра ктарзук.
PHP.3.7	Аммаки гьадмуган узу гъазанмиш дапӏнайи вари хъуркьувалар Месигь бадали гьамус узхьан гьадахьу мисал апӏураза. 
PHP.3.8	Мидланра гъайри, йиз Агъа Месигь Иса аьгъю хьпан кьяляхъ вари имбуб гьич фукӏа дарубси гьисаб апӏураза. Думу бадали узу варибдихьан ярхла гъахьунза, гьаму дюн’яйиъ айиб вари гатӏахьнайи чӏюрхяртӏан багьади дарзуз. Йиз мурад-метлеб, гьапӏнура, Месигь агуб ва 
PHP.3.9	узу Гьадгъахъди хьуб вуйиз. Сарун узу, Къанунди улупнайиб тамам апӏидиза, кӏури, жвуван жафайиинди Аллагьдин улихь гьякь хьуз хьибдизухьан кӏури, гьаддихъ хъачӏарккну имдарза. Месигьдихъ хъугъигантӏан Аллагьдин улихь гьякь хьуз шлуб дар – узу гьаддихъ хъачӏарккназа. Гьациб хъугъвал туврайирра Аллагь ву. Узуз ккуниб сабтӏан дарзуз: 
PHP.3.10	Иса Месигь аьгъю апӏуб, яни Думу чӏиви гъапӏу кьудрат аьгъю апӏуб. Узуз гьацира, Дугъан аьзабар пай апӏуз ккундузуз ва, Гьадму гъачӏибси дукӏну, 
PHP.3.11	Гьадму чӏиви гъахьиганси, узура чӏиви хьидайкӏан, кӏури, миж кади гъузуз ккундузуз.
PHP.3.12	Узуз, узу гьадму метлебарихъна гъафунза, пуз, ккунди адарзуз. Аммаки Иса Месигьди узу, гьадму метлебнахъна гъюз кӏури, кадагънайир ву. 
PHP.3.13	Гъардшар, йиз улихь гьамциб къайда дебккназа: сарун гъапӏу ляхнарикан фикир дарапӏуб ва узуз айи вари кьувватниинди апӏуз ккимбу ляхнарихъ хъюгъюб. 
PHP.3.14	Гьаци апӏувалин метлебра узу пешкеш рубкьуз лайикь хьувал вуйиз. Думу пешкеш – Иса Месигьдиланмина Аллагьди аьршариз дих дапӏнайивал вуйиз.
PHP.3.15	Узуз учвкан фужар хъуркьнаш, гьаму узуси духьну ккундийзуз. Хъа эгер, саб фициб-вуш месэлайин гьякьнаан учву жараси фикир апӏураш, Аллагьди гьадмура ачухъ апӏидичвуз. 
PHP.3.16	Фициб жюрейиинди вушра, гъачай, ухьу гьамусдиз хъуркьнайи хъуркьувалар, аьгъювалар гьисабназ гъадагъну, яшамиш шулахьа. 
PHP.3.17	Гъардшар, жарадар гъярайиси, учвура йиз рякъди узухъди дуфну ккунду. Учу учвуз улупганси яшамиш шулайидариз фикир тувай. 
PHP.3.18	Фицики, гизафдар, узу учвуз улихьна гъапиганси (гьамусра улариин нивгъар алди хъана кӏураза), Месигьдин хачран душмнарси яшамиш шула. 
PHP.3.19	Дурарин аьхир аьжал хьибди, дурарин аллагь чпин фун ву; чпиз нач дубхьну ккунибдиинди дурари фурсар апӏури шулу. Дурари дюн’яйин ляхнарикантӏан фикир апӏури шулдар. 
PHP.3.20	Хъа ихь ватан аьршариъ а. Гьадму ихь Ватандиан гъиди ухьу Уьрхру ихь Агъа Иса Месигь. 
PHP.3.21	Дугъу, ихь зяиф, аьжал хъайи жанар дигиш дапӏну, Чансиб нур тувру Бедендиз илтӏикӏиди. Дугъу ихь жанар вари дюн’я Чаз мютӏюгъ апӏуз гъиту кьувватниинди илтӏикӏуз гъитди.
PHP.4.1	Магьа гьаддиз, йиз ккуни ва дярякъди ктирсуз даршлу гъардшар, ккунидар, йиз шадвал ва гъалибвалин таж, Агъайихъди сатӏиди, ижмиди дийигъну гъузай! 
PHP.4.2	Узу Эводияйиканна Синтихияйикан ккун апӏураза: Агъайин ччвур бадали албагну яшамиш йихьай! 
PHP.4.3	Узу увканра, йиз дугъри вуйи Сизиг, ккун апӏураза: миннат вуйиз, кюмек апӏин гьадрариз, фицики дурар кьюридра Ужувлан хабар бадали, узухъди, Клементдихъди ва имбу йиз юлдшарихъди (дурарин ччвурар Уьмрин китабдик ка), гъилихну.
PHP.4.4	Агъайихъди саб духьну, гьаммишан шадвал хъапӏай! Хъана кӏураза: шадвал хъапӏай. 
PHP.4.5	Гъит варидариз ичв фурс ктрувал рябкъри. Агъа магьа багахь хьа! 
PHP.4.6	Гьич сабдинна гъайгъушнаъ махьанай. Аммаки фицдар гьялариъ ашра, ккарагай, ккуниб ккун апӏури, илтӏикӏай, ясана, чухсагъул кӏури, илтӏикӏай, гъит ичв тӏалабар Аллагьдиз аьгъю ишри. 
PHP.4.7	Хъа Аллагьдихьан гъюрайи, гъавриъ ахъуз даршлу, заан вуйи мясляаьтну, ичв юкӏвар ва фикрар Месигь Исайиъ уьрхиди.
PHP.4.8	Аьхирки, гъардшар, гьарган гьякь вуйибдикан, лайикь вуйибдикан, дюзваликан, марццибдикан, бегелмишубна гьяйранубдикан, намуслуваликан ва тярифариз лайикьубдикан фикир апӏинай. 
PHP.4.9	Узхъан гъудубгъуб, узхьан гъурубкьуб, узкан гъеебхьуб, узуъ гъябкъюб – вари тамам апӏинай, ва гьадмуган мясляаьтнан булагъ вуйи Аллагь учвухъди хьиди.
PHP.4.10	Учву хъана йиз гъайгъушнаъ учӏвну, узухъди илтӏикӏиган, узу йиз вари юкӏв хъипну Агъайихъди сабси шадвали гъадагъунза. Икибаштӏан, учву гьаммишан йиз гъайгъушнаъ ачва, хъа гьамусдизкьан учвуз ичв гъайгъу узуз улупуз мумкинвал адайчвуз. 
PHP.4.11	Узу мици, учвкан фу-вуш ккунди айивалиан кӏурайиб дариз, фицики, узу фициб гьялнаъ ахънашра, узуз айибдиин разиди гъузуз гъудубгъунза. 
PHP.4.12	Узуз, касибди вушра ва ацӏну ашра, яшамиш хьуз аьгъязуз. Уз’ин вариб улубкьунзуин ва варибдихьна гьязурра вуза: тухъвалихьна ва гаш’валихьна, девлетлуварихьна ва касибвалихьна. 
PHP.4.13	Узуз кьувват Туврайирин кюмекниинди вари шулзухьан.
PHP.4.14	Хъа вушра, узухъди йиз дердер учвура пай апӏуб ужу гъапӏунчва. 
PHP.4.15	Учвуз аьгъячвуз, Филиппдин агьлар, узу Македонияйиан удучӏвну, Ужувлан хабар рабгъуз хъюгъхъанмина, учвлан гъайри, Аллагьдихъ хъугърударин гьич саб жямяаьтди кюмек гъапӏундарзуз. 
PHP.4.16	Учву Фессалоникдиз кмидира швнубсабан йиз яшайишдиз кюмек хътапӏури гъахьунчва. 
PHP.4.17	Мици узу, учвхьан хъана гизаф пешкешар гъадагъурза, кӏури, ваъ, хъа учвуз ичв пулилантина хъана гизаф хайир хьпан бадали апӏурайиб вуйиз. 
PHP.4.18	Хъа узуз вари гьубкӏну азуз, гьамус узуз ккунибтӏан гизафра кади азуз. Учву хътапӏуб вари Эпофрадитди тувунзухьна, гьамус варибдихъди ацӏназа. Ичв багъишар Аллагьдин хулаз гъабхи «ицци ниъ хъади убгрубси», «кьабул шлу гъурбан, Аллагьдиз хуш вуйи гъурбанси» гьисаб апӏуз шулу. 
PHP.4.19	Ва йиз Аллагьдира Чан зурба вуйи девлетниинди, Месигь Исайилантина вари учвуз ккунди имбубдихьди артухъра кади ацӏдичва. 
PHP.4.20	Аьсрариан аьсрариз ихь Адашдин, Аллагьдин ад ибшри. Амин. 
PHP.4.21	Месигьдианмина Аллагьдин гирами халкьдик кидикьнайи варидариз саламар йипай. Узухъди хъайи вари гъардшарира учвуз саламар хътаура. 
PHP.4.22	Аллагьдин вари халкьди, иллагьки Римдин паччагьдин хулариъ гъуллугънаъ айидари, учвуз саламар хътаура. 
PHP.4.23	Агъа Иса Месигьдин уж’вал, гъит, гьарган ичв рюгьнахъди ибшри!
COL.1.1	Аллагьдин амриинди Месигь Исайин вакил Павелихьан ва Тимофей гъардшихьан 
COL.1.2	Колосс шагьриъ айи Месигьдихъди гьякь гъардшар вуйи Аллагьдин гирами халкьдиз – саламар. Адаш Аллагьдихьан учвуз уж’вал ва мясляаьт ибшри!
COL.1.3	Учу гьаммишан учвхъан Аллагьдиз ккарагурайиган, ихь Агъа Иса Месигьдин Адашдиз баркалла кӏурача. 
COL.1.4	Учуз Месигь Исайихъ ичв хъугъуваликан ва Аллагьдин вари гирами халкьдихьна вуйи ичв ккуниваликан деебхьначуз. 
COL.1.5	Учвуз аьршариъ ккилибгурайи умудну хъугъувал ва ккунивал арайиз хуру. Улихьди учвуз дидкан гьякьвалин гаф – Ужувлан хабар гъеебхьунчвуз. 
COL.1.6	Ужувлан хабар учвухьна гъафну. Учву, гьякьвали абцӏнайи Аллагьдин уж’вал деебхьну, гъавриъ ахъунчву. Думу йигъхъанмина Ужувлан хабар, ичв арайиъси, вари дюн’яйиъ рабгъура ва диди чан бегьер хура. 
COL.1.7	Учвуз дидкан Эпафрасди гъапунчвуз. Эпафрас, ич масан гъуллугъчи, юкӏв хъипну, учву бадали Месигьдин гъуллугънаъ айир ву. 
COL.1.8	Дугъу учвуз Рюгьну багъиш дапӏнайи ичв масанваликан ктибтунчуз.
COL.1.9	Магьа гьаддиз, учуз учвкан гъеебхьу йигъхъанмина, учвхъанди гьаммишан ккарагурача. Ккарагруган, Аллагьдин ният учвуз гьубкӏну аьгъю хьуб ва Гирами Рюгьну туврайи гьарсаб фагьумлувалин учву гъаври ахъуб, ккун апӏури шулча. 
COL.1.10	Учу гьацира, учву Агъайиз лайикьлуди яшамиш хьпан бадали, вари Гьадгъаз хуш вуйиси апӏбан бадали, учву апӏурайи гьарсаб ужувлан ляхниъ ужуб бегьер хьпан бадали ва учвуз Аллагьдикан аьгъюб артухътӏан артухъ ибшри кӏури, ккарагури шулча: 
COL.1.11	гъит, учву гьаци хьпан бадали, Чан зурбавалина кьудратну учвуз сабурна ижмивал туври ва вари терефарихъанди учву мюгькам апӏри; 
COL.1.12	гъит Адашдиз, Дугъу учвузра Чан гирами халкьдихъди сабси аквнан Паччагьлугъдиъ йишв улупбаз, шадди чухсагъул йипри. 
COL.1.13	Дугъу ухьу мучӏушнан гьюкмиккан ккадаъну, Чан масан Балин Паччагьлугъдиз гьаъну. 
COL.1.14	Гьадгъу ухьуз, гунгьарилан хил алдабгъну, азадвал тувунхьуз.
COL.1.15	Гьадгъу дярякърайи Аллагь рякъюри ачмиш гъапӏунхьуз. Думу Сарпир ву. Думу арайиз гъабхи варибдин Зииналир ву. 
COL.1.16	Фицики завариъ ва жилариин алиб, рябкъюрайиб ва дярябкърайиб: Паччгьарин тахтар, агъаваликк ккайидар, гьякимар ва гьюкмар – вари Гьадгъу халкь гъапӏну, арайиз гъабхиб вари Гьадгъулантина гъабхьну ва Гьадгъаз кӏури айиб ву. 
COL.1.17	Думу фукӏа-мукӏа хьайиз Айир ву. Гьадгъаъ варибдин сабвал ва къайда гъабхьну. 
COL.1.18	Гьадму ву Бедендин кӏул, яна Аллагьдихъ хъугърударин Аьхюр. Варибдин эвел – Гьадму ву. Варибдиъ сарпирди хьпан бадали, гъачӏидарикан чӏиви гъахьи Сарпир Гьадму ву, 
COL.1.19	фицики Аллагьдиз, вари тамамвал Гьадгъаъ ади хьуб ккун гъабхьну. 
COL.1.20	Дугъу, хачриин Чан аьжалилантина вари жилинубдихъди ва аьршаринубдихъди мясляаьт йибтӏну, Чалантина Аллагьдихъди аьлакьайиъ тӏаъну.
COL.1.21	Ичв чӏуру ляхнариланмина ухди гъярхьрайидар ва ул’ан идитнайидар, 
COL.1.22	гьамус Дугъу учву, жилиин гъабхьи Чан бедендилантина, Чан аьжалилантина учву Аллагьдин улихь гирамиди, тахсир ктарди, марцциди дерккбан бадали, Аллагьдихъди албагунчву. 
COL.1.23	Учву мици, хъугъувалин ижми ва мюгькам бинайиин дугъужвну ва Ужувлан хабарну учвуз бахш дапӏнайи умуднахъ хъади гъузиш, хьидичва. Думу Ужувлан хабарнакан учвуз гъеебхьунчвуз – аьршарин кӏанакк вари халкь дапӏнайибдиз дидкан хабар дебккна, ва узу, Павел, гьаддин гъайгъушнаъ айир вуза.
COL.1.24	Гьамус узу учву бадали аьзабарикк ккуркьбиин шад вуза. Узу Месигьдин Беден бадали кьадар адру аьзабар аьгь апӏурайир вуза. Дугъан думу Беден – Чахъ хъугърудар ву. 
COL.1.25	Аллагьдин ният тамам апӏбан бадали, узу думу хъугърударин гъуллугънаъ гъахьунза. Узуз Аллагьдин гафнакан гьубкӏну учвуз хабар дебккуз амур дапӏназуз. 
COL.1.26	Думу Гаф агъзрар йисариъ вари насларихьан жиниди дюбхнайиб вуйи. Хъа гьамус думу Дугъан гирами халкьдиз ачмиш дапӏна. 
COL.1.27	Аллагьди думу сирнан вари хазна ва ад Аллагь аьгъдру халкьариз улупуз кӏури ачмиш гъапӏну. Дидин сир Месигь ухьуъ яшамиш хьувалиъ а. Месигь ихь гъюз ккайи адлувалин умуд ву. 
COL.1.28	Ари Гьадгъукан учвуз, Аллагьдин улихь Месигьдихъди гьуркӏну дугъужвуз шлуси, учхьан удубкьру фагьумлувалиинди, насигьят туври, аьгъювалар улупури, хабар дебккрача. 
COL.1.29	Гьациб метлеб бадали узу, узуъ бегьемди артмиш шулайи Месигьди тувнайи кьувватниинди дяви гъабхури, жафа зигураза.
COL.2.1	Узу учвхъанди, Лаодикияйин хъугърударихъанди ва узу чпин улариз рякъюзкьан дяряркъдарихъанди фициб ижми дяви гъабхураш, учвуз аьгъяди ккундузуз. 
COL.2.2	Йиз метлеб ичв юкӏвариъ масанвалин сатӏивал ва кӏубанвал тӏапӏуб вуйиз. Масанвалин сатӏивал ва кӏубанвал аш, учвуз Аллагьдин сир, яна Месигьдикан вуйи аьгъюваларин гьубкӏу девлет хьибдичвуз. 
COL.2.3	Хъа вари аькьюллувалин ва фагьмин девлетар Месигьдиъ а. 
COL.2.4	Узу учвуз му, гьич сарира уччву гафариинди учву ичв рякълан алдауз гъидритуз, кӏурайиб вуйиз. 
COL.2.5	Бедендиинди учвухъди хътаршра, рюгьниинди учвухъди хъаза ва, Месигьдихъди ичв албагувал ва хъугъувал узуз рябкъруган, шад шулуза.
COL.2.6	Гьаци вуйиган, эгер учву Месигь Иса ичв Агъади кьабул гъапӏнуш, Гьадгъахъди сатӏиди яшамиш йихьай. 
COL.2.7	Гьадгъаъ ччивар деетай, жвуван уьмур Гьадгъахъди хъапӏай, учву айи хъугъвалиъ мюгькам йихьай ва учвуз гъапӏу ужувлан гъадри кади гъузай.
COL.2.8	Лигайгьа, гьич сарира, Месигьдихьан ваъ, хъа адмийирин аьдатарихьан ва гьаму дюн’яйин кьудратарихьан гъюру ичӏи ва кучӏлин фикрари учву чпин чулиинди дисуз мигъитанай. 
COL.2.9	Гьаз гъапиш вари Аллагьдин тамамвал Гьадгъаъ рябкъюри а. 
COL.2.10	Учвузра тамамвал гьякимарин ва гьюкмарин КӀул вуйи Гьадгъаъди дурубкьначвуз. 
COL.2.11	Гунагьнан хасият учвлан, палатси, уьлчӏюбгъю Месигьди ичв суннат Чаъ гъапӏну. Думу адмийин хилари апӏурайибсиб суннат дар. 
COL.2.12	Учву штуан хьувал учву Гьадгъахъди накьвдиъ иву мисал ву. Думу чӏиви гъапӏу Аллагьдин кьувватнахъ хъугъували Дугъахъди учвура чӏиви гъапӏунчву.
COL.2.13	Ухди учву, ичв гунгьариз ва суннат дапӏну адрувализ дилигну, дийихнайидар, Аллагьдин халкьдик кахьри адайчва. Хъа гьамус Аллагьди учву Гьадгъахъди уьмрихьна кьяляхъ хътаъну. Дугъу ихь вари тахсрарилан хил алдабгъну. 
COL.2.14	Дугъу ухьуз къаршу вуйи къайдйир кайи китаб, хачрак кьумарихьди кабсну, жвартӏ гъапӏну. 
COL.2.15	Гьамци Думу, гьякимарихьан гьюкум, яракь тадабгъну, варидарин улихь беябур дапӏну, дурариин Чан хачрахьди гъалиб гъахьну.
COL.2.16	Гьаци вуйиган, гъит, гьич сарира учву ипӏрубдиз ва убхърубдиз тягьнийир дириври ва учвхьан, машкврар, ваз цӏийи алаувалар ва султ йигъар къайд апӏури гъахьунчва, кӏури, гьедрерхри. 
COL.2.17	Фицики му вари гъюз ккимбубдин гъарантутӏан дар, хъа улариз рябкъювал Месигь ву! 
COL.2.18	Мютӏюгълуди хьуз ккунидари, малайикариз икрам апӏрудари учвук тахсир кипруси мапӏанай. Дурар чпин гьугъужвувалариъ ахьна. Давди, чпин фагьмиин элеъну, фурс апӏура – думу гьаму дюн’яйинуб ву! 
COL.2.19	Аллагьдин ниятниинди вари беден аьхю хьпан бадали, табар-дюгьберихьди думу либхуз ва сатӏи апӏуз гъитрайиб – КӀул ву. Сарун дицдар адмийирин КӀулихъди аьлакьа имдар.
COL.2.20	Учву, Месигьдихъди дукӏнайидар, му дюн’яйин кьудратарихьан азад вуйиган, дюн’яйиндариси, гьамци кӏури, къайдйир гьаз уьрхюрачва: 
COL.2.21	«Мидик мукуркьан!», «Мунуб мипӏан!», «Гьамунубдик мукучан!» 
COL.2.22	Гьаму вари гъадагъа дапӏнайиб ишлетмиш апӏруган, жвартӏ шлу мутмйирикан къайдйирна аьдатар арайиз дуфнадарин? 
COL.2.23	Диндин аьдатариз мютӏюгъваликан, жвув гьадатӏуваликан, бедендиз ккуниб дарапӏуваликан кӏуру гьамцдар къайдйир, зиълан гъилигган, фагьумлударси рякъюру. Амма дурари бедендин тямягьариз къаршу дийигъуз кюмек апӏдар!
COL.3.1	Аллагьди учву Месигьдихъди чӏиви дапӏнайиган, Аллагьдин арччул хилихъинди деънайи Месигьдихьинди, заваринубдихьна, ял апӏинай. 
COL.3.2	Заваринубдикан фикрар апӏинай, хъа му дюн’яйинубдикан – ваъ. 
COL.3.3	Фицики учву дийихначва, хъа ичв уьмур, Месигьдихъди сабси, Аллагьдиъ жиниди а. 
COL.3.4	Ичв уьмур – Гьадму Иса ву. Думу гъафиган, учвура Дугъахъди адлуди гъидичва.
COL.3.5	Гьаддиз, учву гьаму дюн’яйихьан дибиснайи учвуъ айиб вари: кьяппавал, чиркинвал, ктирсуз даршлу тямягьяр, асккан тямягьяр, кьискьисвал – гатӏахьай. Мицдар тӏулар идолариз икрам апӏувал ву. 
COL.3.6	Вари гьамцдар тӏулари чпиина Аллагьдин хъял зигура. 
COL.3.7	Улихьди, гьаци яшамиш шлуган, учвура гьацдар вуйчва.
COL.3.8	Хъа гьамус думу вари: хъял, гъизгъинвал, даккнивал, люкьнар, лайикьсуз гафар – гатӏахьай! 
COL.3.9	Чиб-чпиз кучӏлар мапӏанай, фицики учв’лан ичв йирсивал илдипунчва. 
COL.3.10	Учву Гъапӏуриз ухшар айи, Аллагьдин гьякьвал аьгъяди, цӏийитӏан цӏийи алапӏурайи адмивалин цӏийи халиъ учӏвначва. 
COL.3.11	Гьаци гъахьиган, грекна жугьуд миллетдин, суннат дапӏнайиринна адрурин, варваринна скифдин, лукӏранна азад вуйирин арайиъ фаркьвал адар. Месигь вариб ву, ва варибдиъ айир Гьадму ву!
COL.3.12	Гьаддиз, Аллагьдин кадагънайи гирами ва масан вуйидариз лайикь вуйиси, учвура рягьимлувалин, язухъ зигувалин, юкӏв айивалин, гъянивалин ва сабурлувалин палтар алахьай. 
COL.3.13	Эгер учвуз сар-сарикан гиран каш, сабурлуди аьгь апӏури гъузай ва Агъайи учвлан хил алдабгъиганси, учвура хил алдабгъури йихьай! 
COL.3.14	Хъа гьацдар палтарин зиълан масанвалиндар алахьай. Фицики масанвали варибдикан тамам вуйи сатӏивал апӏуру.
COL.3.15	Гъит, Месигьдин мясляаьтну ичв юкӏвариз рякъ улупри, фицики Аллагьди учвуз дих гъапӏунчвуз ва саб Бедендик, мясляаьт бадали, ктикьунчву. Гьаци апӏузди баркаллагь кӏури йихьай!
COL.3.16	Гъит, учвуъ Месигьдин гаф булди яшамиш ибшри. Хъа гьадмуган учвхьан вари фагьум хъади чиб-чпиз аьгъювалар улупуз ва насигьятар тувуз хьибдичвухьан ва, рюгь баркаллагьну абцӏну, Аллагьдиз юкӏв абцӏнайивалин Аллагьдиз мяълийир, тярифнан ва рюгьнан мяълийир апӏуз хьибдичвухьан. 
COL.3.17	Вари ичв улхбарра, ичв ляхнарра Гьадгъулантина, Адаш Аллагьдиз чухсагъул кӏури, Агъа Иса бадали апӏинай.
COL.3.18	Хпар, ичв жилариз мютӏюгъ йихьай, му Агъайин улихь ичв буржи ву.
COL.3.19	Жилар, ичв хпар ккун апӏинай ва дурариз писдар махьанай.
COL.3.20	Бицӏидар, варибдиъ ичв абйир-бабарихъ хъпехъури гъузай, фицики учву гьаци апӏувал Агъайиз ккуниб ву.
COL.3.21	Адашар, ичв бицӏидарик хъял капӏри махьанай, даршиш дурар аьжуз юкӏвар айидар хьиди.
COL.3.22	Лукӏар, ичв жилин агъйирихъ варибдиъ, кьюб маш гъяйидарси имбударин улхьан ваъ, хъа марцци кӏваан ва Агъайин улихь гучӏ кайивалиан хъпехъури апӏинай. 
COL.3.23	Учву фу апӏури гъахьишра, вари ичв марцци кӏваан, адмийиризси ваъ, хъа Агъайиз апӏурайиси, апӏинай. 
COL.3.24	Фицики, Агъайи пешкешди ирс тувруб учвуз аьгъячвуз. Учву Агъа Месигьдин гъуллугънаъ ачва. 
COL.3.25	Хъа шли чӏурувал апӏуруш, дугъаз, гъапӏу чӏурувализ дилигну, тувди. Аллагьдин улихь вари саб ву.
COL.4.1	Учвура, агъйир, лукӏарихъди дугъриди ва намуслуди гъузай. КӀваинди гъибтай, ичв Агъара завариин ал.
COL.4.2	Гьаммишан ккарагури йихьай, ккарагруган, кӏубанди йихьай ва чухсагъул кӏури йихьай! 
COL.4.3	Гьацира, Аллагьди учуз Месигьдин сирнакан гаф рабгъбан урчӏар арццбан бадали, учхъанди ккарагай. Гьадму сир ктибтруган, узу зунжрариъ аза. 
COL.4.4	Узуз дидкан аьгъювалар, узхьан удубкьрубкьан ужуди, ачухъди ва тамамди улупбан бадали, узхъанди ккарагай. 
COL.4.5	Жарадарихъди фагьумлуди гъузай, гьубкьу жюрейин мумкинвал ишлетмиш апӏинай. 
COL.4.6	Гъит, ичв сюгьбатар гьаммишан кабалгрудар ва фагьумлудар ишри ва, гъит, гьардиз лазим вуйи жаваб бихъри.
COL.4.7	Узкан вари хабрар Тихикди пидичвуз. Думу ихтибар али гъуллугъчи, узухъди Агъа бадали лихурайи йиз ккуни гъардаш вуйиз. 
COL.4.8	Узу думу учвухьна, ич ляхнарин хабрар кидитну, ичв юкӏвар шад апӏуз, гьаъраза. 
COL.4.9	Узу дугъахъди дугъри ва ккуни вуйи гъардаш Онесимра гьаъраза – думу ичвдарикан сар ву. Дурари учвуз, гьамшваъ шулайи варибдикан ктибтидичвуз.
COL.4.10	Учвуз узухъди дустагъдиъ айи йиз юлдаш Аристархди, Варнавайин халуйин бай Маркди саламар хътаура. Дугъкан учвухьна тӏалаб дурубкьначвухьна: эгер думу учвухьна гъафиш, думу кьабул апӏуб ккун апӏурача. 
COL.4.11	Учвуз гьацира саламар хътаура Юстус кӏуру лакӏам хъайи Исайи. Аллагьдин Паччагьлугъ бадали жафа зигурайи жугьдарикан гьадрартӏан хътарзухъ. Дурар узуз аьхю кюмек вузуз. 
COL.4.12	Ичвдарикан саламар Месигь Исайин гъуллугънаъ айи Эпафрасди хътаура. Думу гьарган учвхъанди, учву тамамвалинна дугъривалин мюгькамвалиинди Аллагьдин ниятнахъ хъпехъури гъузри кӏури, ижмиди ккарагура. 
COL.4.13	Думу учвхъанди ва Иерапольна Лаодикия шагьрарин хъугърударихъанди, гьяйиф дарди, аьхю жафайиинди лихбан узу шагьид вуза. 
COL.4.14	Учвуз ихь ккуни духтир Лукайи ва Демасди саламар хътаура.
COL.4.15	Лаодикияйиъ айи гъардшариз, гьацира Нимфандиз ва дугъан хулаъ уч шлу хъугърудариз саламар йипай. 
COL.4.16	Му кагъаз учвухь гъурхиган, Лаодикияйин хъугърударизра урхуз шлуганси апӏинай. Хъа учву Лаодикияйиан вуйи кагъаз урхай. 
COL.4.17	Ва Архипдиз йипай: «Лиг, увуз Агъайихьан гъабхьи гъуллугъ тамам апӏури гъуз!»
COL.4.18	Йиз хусуси хил’инди бикӏураза: Павелихьан саламар. Йиз зунжрарикан кӏваинди гъибтай. Гъит учвухъди Аллагьдин уж’вал ибшри!
1TH.1.1	Павелихьан, Силвандихьан ва Тимофейихьан – Фессалоникдиъ айи Адаш Аллагьдин ва Агъа Иса Месигьдин хъугърудариз.
1TH.1.1	Уж’вал учвуз ва мясляаьт!
1TH.1.2	Учу ич ккарагбариъ, учву кӏваин апӏури, учвуз гъапӏубдиз Аллагьдиз гьаммишан чухсагъул кӏурача. 
1TH.1.3	Учу ихь Адаш Аллагьдин улихь ичв ляхнариинди вуйи хъугъвал, юкӏв абцӏну зигру масанвалин жафа, ихь Агъа Иса Месигьдихъ хъугъувалиин ичв мюгькамди дийигънайивал гьаммишан кӏваинди гъибтрача. 
1TH.1.4	Учуз аьгъячуз, гъардшар, учву Аллагьдиз ккунду, Гьадгъу учву ктагъну, 
1TH.1.5	гьаз гъапиш, учу учвуз гъабхи Ужувлан хабар неинки гафариинди, хъа гьацира аьхю кьувват, Гирами Рюгь хъади вуйи ва думу гьякь вуйивал улупру лап дерин хъугъувал вуйи. Учвуз аьгъячвуз, учу учвухъди хьайиган фициб саягъниинди учу яшамиш гъахьнуш. Гьаци хьувал учвуз ужувлаз вуйи, 
1TH.1.6	ва учву учуна Агъайи апӏруб апӏури гъахьнийчва. Учву Ужувлан хабар, зурба аьзаб-аьзиятназ дилигди, Гирами Рюгьну туву шадвалиинди кьабул гъапӏнийчва. 
1TH.1.7	Гьаддиз учву Македонияйиъна Ахаяйиъ айи вари хъугърудариз мисал вуди гъахьунчва. 
1TH.1.8	Гьамус учвлантина Агъайин гаф неинки Македонияйиъна Ахаяйиъ рабгъура, хъа гьацира – Аллагьдихъ учву хъугъра, кӏуру хабар варишвариз дубшна. Ва сарун дидкан фукӏара пуб учуз алабхъурадар. 
1TH.1.9	Учу наанди гъушишра, варишвариъ, учву учу фици кьабул гъапӏнуш, гьаддикан ктибтури шулчуз. Дурари хъана, чӏиви ва гьякь вуйи Аллагьдин гъуллугънаъ хьпан бадали, учву фици идоларихьан Гьадму Аллагьдихъна гъафнуш, ктибтури шулчуз. 
1TH.1.10	Дурари гьацира Аллагьди чӏиви гъапӏу Чан Бализ – гьамус гъюз ккайи Суддин хъялнаккан ккадаъру Исайиз, аьршариан Думу гъяйиз, учву ккилигури гъузну ккуниваликан ктибтури шулчуз.
1TH.2.1	Учвуз аьгъячвуз, аьхир, гъардшар, учу учвухьна гъювал дав ляхин гъабхьундайи, 
1TH.2.2	аммаки Филипдиъ, учвуз аьгъюганси, аьзабар ва ужуз апӏувалар алахьунчуин. Хъа учу ихь Аллагьдин кюмекниинди, учуз писди къаршу удучӏвувалариз дилигди, учвуз дирбашди ва ачухъди Ужувлан хабарнакан ктибтнийча. 
1TH.2.3	Учу учвуз улупу аьгъювалар ич улдугнайиваларин бинайиин алидар я чӏуру ниятназ апӏурайидар, я кучӏлар айидар дар. 
1TH.2.4	Аллагьди, учу лайикь вуди гьисаб дапӏну, Чан Ужувлан хабар ич хилиъ ивнийи. Учу гьаци, адмийириз ккун ишри, кӏури гъапӏундарча, ваъ, хъа – ихь юкӏвар ахтармиш апӏру сар Аллагь бадали. 
1TH.2.5	Учвуз аьгъюганси, учу гьич саб ражнукьан уччвудар гафар гъапӏундарча, ва ич хайирназ гьич саб аьмал гъапӏундарча – мидин шагьид Аллагь ву! – 
1TH.2.6	ясана адмийирин ад гъазанмиш апӏуз шерик гъахьундарча – я учвухь, я жарадарихь.
1TH.2.7	Учу Месигьдин вакилар вуди хьпаз лигну, учхьан учву ишлемиш апӏуз шуйчухьан. Хъа учу учв’ин гъагъ илипундарча ва ичв арайиъ бицӏидар хъайи дадаси гъахьунча. 
1TH.2.8	Юкӏвар ачухъди, шадвалиинди ичв хилариъ неинки Ужувлан хабар, хъа гьацира ич уьмрарра ивнийча. Магьа гьамкьан учву учуз ккун гъахьунчуз! 
1TH.2.9	Ичв кӏваин илмийичвки, гъардшар, уч’ин алахьу гъагъишнар ва ич аман-иман адатӏру жафйир. Учу Аллагьдихьан Ужувлан хабарнакан учвуз ктибтруган, учв’кан гьич сариинра гъагъ илилипбан бадали, йишв-йигъ лихури гъахьунча.
1TH.2.10	Учву хъугърудар гъахьиган, учу фици марцциди, гьякьлуди ва тахсир ктарди учвухъди гъахьнуш, учвура Аллагьдихъди шагьидар гъахьунчва. 
1TH.2.11	Учвуз аьгъюганси, адаш чан балихъди фици шулуш, учура учвухъди гьаруридихъди гьаци гъахьунча: 
1TH.2.12	ичв уьмур Чан Паччагьлугъдиз ва аднахьна дих апӏурайи Аллагьдиз лайикьлуб хьпан бадали, учу учвуз дих апӏури гъахьунча, ял апӏури гъахьунча ва насигьятар туври гъахьунча.
1TH.2.13	Хъана учу Аллагьдиз зат сикин дарди баркаллагь кӏурача, гьаз гъапиш учву учкан гъеебхьу Аллагьдин Гаф гьаци, адмийин гафарси ваъ, хъа дугъридан гьякь Аллагьдин гафси ва учвуъ, хъугърудариъ, ляхин гъабхурайи кьувватси кьабул гъапӏунчва. 
1TH.2.14	Учву, гъардшар, Месигь Исайихъди саб духьнайи Ягьудияйиъ айи Аллагьдин хъугърудариз ухшар духьначва: учвуз ичв адмийирихьан бегьем учӏврушин кубкьунчвуз, дурариз чпин адмийирихьан – жугьдарихьан кубкьубси. 
1TH.2.15	Дурар, пайгъамбрар йивну йихруси, Агъа Иса дукӏну, ухьухъ хъергна. Дурарин ляхнар Аллагьдиз кьабулди дар, ва дурар вари адмийирин душмнариз илтӏикӏура. 
1TH.2.16	Дурари ухьуз хабарнакан жугьуд дарудариз ктибтуз гъадагъа апӏура. Вари гьамцдар ляхнариинди дурари чпин гунгьарин гъагъ артухъ апӏура. Хъа Аллагьдин хъял дурариин сабан ва гьаммишандиз алабхъиди!
1TH.2.17	Гъардшар, учу учвхьан сабан цӏиб вахтназтӏан жара гъахьундайча, думура – бедендиинди, хъа юкӏвариинди – ваъ, гьамус учву рякъюз гизаф тямягь хъайич. 
1TH.2.18	Ав, фу дапӏнура учвухьна гъюз гизаф ккун гъабхьунчуз. Дугъриданна узу, Павели, гьаци апӏуз гизаф ражари хъюгъюнза, хъа Шейтӏни гъитри гъабхьундар. 
1TH.2.19	Учву дарди, сарун фужар шул ич миж кайидар, ич шадвал алидар, ич адлувалин заанвал хьайидар. Учв’инди учу ихь Агъа Исайин улихь, Думу кьяляхъ гъафиган, фурслу хьидича?! 
1TH.2.20	Фицики ич адлувал ва шадвал, иллагьки, учву вучва!
1TH.3.1	Ва гьаддиз, сарун учхьан учву дарди гъузуз даршлуган, Афинайиъ учу ялгъузди гъузуз кьаст гъапӏунча. 
1TH.3.2+1TH.3.3	Хъа ихь гъардаш Месигьдикан Ужувлан хабар рабгъру Аллагьдин гъуллугъчи Тимофей учвухьна гьаъдича. Дугъу учвуз читин хьибган, кюмек апӏиди, ккарцциди ва ичв хъугъувал мюгькам апӏиди. Учвузра аьгъячвуз гьацдар аьзабар ухь’ин алахьруб. 
1TH.3.4	Гьеле учу учвухъди хъайигантӏан ухь’ин аьзабар улукьрубдикан кӏури гъахьунча. Учвуз аьгъюганси, гьаци хьузра гъабхьну. 
1TH.3.5	Ва гьаддиз узхьан сарун, ккилигури, аьгь апӏуз шули амдруган, ичв хъугъуваликан аьгъю апӏуз Тимофей гьаунза. Алдатмиш духьну, учву рякълан улдугнийкӏан кӏури, ва ич жафйир дав гъахьнукӏан кӏури, гучӏури гъабхьунзуз.
1TH.3.6	Амма учвхьан кьяляхъ гъафи Тимофейи ичв хъугъуваликан ва масанваликан, учву учу ич ужудар ляхнариинди кӏваин уьрхюрайиваликан ва ич учву рякъюз юкӏв хъайиси, ичв учу рякъюзра юкӏв хъимбуваликан ужудар хабрар гъахну. 
1TH.3.7	Гьаддиз, гъардшар, вари гьаму бедбахтвалариъ ва гьергувалариъ айи учу ичв хъугъували ккарцури гъахьну. 
1TH.3.8	Учву ижмиди Агъайихъди хъайивали учура уьмриъ шад апӏуру. 
1TH.3.9	Ихь Аллагьдин улихь учву учуз туву му шадвалин гьякьнаан Аллагьдиз фициб чухсагъул кӏуру?! 
1TH.3.10	Аллагьди учву рякъюз мумкинвал туври кӏури ва ичв хъугъувалиъ учвуз гьудрубкӏрубдин кюмек ибшри кӏури, эргвал аьгъдарди, учу йишв ва йигъ ккарагурача.
1TH.3.11	Гъит Чав Аллагьди, ихь Адашди, ва ихь Агъа Исайи ич рякъ учвухьна гьапӏри, 
1TH.3.12	хъа ичв чиб-чпихьна ва жарадарихьна вуйи масанвал, ич учвухьна айи масанвалси, Агъайи гьубкӏну ва артухъра кади туври. 
1TH.3.13	Ва гъит Гьадгъу учву, ихь Агъа Иса Чан вари гирами халкьра хъади гъюру Йигъ гъяйизкьан, ихь Аллагьдин ва Адашдин улихь марцциди гъузбан бадали, гирамивали ацӏнайи ичв юкӏвар мюгькам апӏри. Амин.
1TH.4.1	Аьхиринишв’ин гъардшар, учу учвуз Аллагьдиз ккунидарси яшамиш хьуз улупганси, гьамусдихъантинара гьаци яшамиш хьуб учвкан Агъа Исайин ччвурнахъан ккун апӏурача. Учву гьамустӏанра гьаци яшамиш шули ачва, хъа вушра, хъана артухъ ужуйи яшамиш хьуз чалишмиш йихьай.
1TH.4.2	Учу учвуз Агъа Исайин гьюкмиинди фицдар насигьятар тувнийиш, гьархнадарчвуз. 
1TH.4.3	Аллагьдин ният учву Чаз бахш хьувал ва кьяппавалихьан гьудучӏвуб ву. 
1TH.4.4	Гъит гьарсари, гирами ва марцц шлуси, чан жандин эйвал апӏри, 
1TH.4.5	хъа, Аллагь аьгъдру аллагьсузарси, тямягьярин цӏа кабхъну даришри. 
1TH.4.6	Гьацдар тямягьяриъ ахъуз ва гъардшин ихтиярариин лик иливуз гьич фикиркьан мапӏанай, гьаз гъапиш, учу улихьна гъаписи ва учвкан ижмиди ккун гъапӏганси, вари гьацдар ляхнариз Агъайи жаза гьадабтӏиди. 
1TH.4.7	Аллагьди ухьуз чиркинвалиъ яшамиш хьуз ваъ, хъа гирамивалиъ гъузуз дих апӏура. 
1TH.4.8	Гьаци вуйиган, шли му тина апӏураш, дугъу адми тина апӏурадар, хъа Чан Гирами Рюгь учвуз туврайи Аллагь тина апӏура.
1TH.4.9	Гъардшарихьна вуйи масанваликан бикӏуб думукьан лазим вуди гьисаб апӏурадарча, фицики Чав, Аллагьди, учву чиб-чпи ккун апӏуз улупунчвуз. 
1TH.4.10	Хъа учву Македонияйиъ айи вари гъардшарихьна гьаци хьузра шулачва. Гъардшар, учвуз миннат апӏураза, имбубтӏан артухъ чиб-чпи ккун апӏинай 
1TH.4.11+1TH.4.12	ва, гизафна-гизафси, архаинди яшамиш хьуз чара абгай. Жарадари ичв гьюрмат уьбхбан ва ичвра сабдиъра ул ади дархьбан бадали, гъит гьарсари чан ляхин апӏри ва уьмриз уьлин кьацӏ гьарди, учу учвуз мугагьназ гъапиганси, чан хилариинди гъазанмиш апӏри.
1TH.4.13	Гъардшар, учуз учву гъийихдарикан фукӏа-мукӏа аьгъдарди гъитуз ккундарчуз. Сабдикра миж кимдру имбу адмийириси, дурарин дердер мизиганай. 
1TH.4.14	Эгер ухьу, Иса, дукӏну, чӏиви хьувалихъ хъугъраш, ухьу гьацира Исайихъ хъугъну гъакӏидар Аллагьди аьршариз Гьадгъахьна хъади гъягърувалихъ хъугърахьа.
1TH.4.15	Учу учвуз Агъайин гафариинди кӏурача: Агъа гъяйиз, ухькан чӏивиди гъуздар дийихнайидарин улихь гьучӏвидар, 
1TH.4.16	гьаз гъапиш, хабар утӏубччвган, аьхю малайикдин дих утӏубччвган, Аллагьдин зурна гъарабхган, Агъа Учв завариан гъиди ва сифте, Месигьдихъ хъугъну, гъийихдар чӏиви хьиди, 
1TH.4.17	хъасин ухьу, чӏивиди гъузнайидар, гьадрарихъди сатӏиди дифариинди Агъа рякъюз гъахиди ва гьаци гьаммишандиз Агъайихъди гъуздихьа. 
1TH.4.18	Гьаци вуйиган, гьамцдар гафариинди чиб-чпик юкӏв капӏри гъузай.
1TH.5.1	Фуну вахтари ва фуну йигъан Думу гъюруш, гъардшар, учвуз дидкан бикӏуб лазим дар. 
1TH.5.2	Учвуз лап ужуйи аьгъячвуз Агъайин Йигъ, йишвну тӏафалси, кӏваин алдруган, гъюру. 
1TH.5.3	Адмийири: «Варишвариъ мясляаьт а ва гьич саб жюрейинра хатӏа имдар!» – пуз хъюгъиган, бицӏир кайи дишагьли сабпну бицӏир апӏуз иццрушну гъадагърубси, гьадмуган дурариина аьжал гъядябхъиди, ва дурарихьан гьергбиинди чпи уьрхюз хьибдар!
1TH.5.4	Хъа учву, гъардшар, мучӏушнаъ адарчва, ва гьадму Йигъандин аквну, тӏафлиси, мюгьтал апӏидарчву. 
1TH.5.5	Фицики учву вари аквнан ва йигъандин веледар вучва. Ухьу мучӏушнакна йишвак кахьрадархьа. 
1TH.5.6	Гьаддиз, имбударси, даахну гъуздархьа! Ачухъ фагьум ади ва кӏубанди гъуздихьа! 
1TH.5.7	Йишвну нивкӏу улар удутӏнайидар ахури шулу, хъа пиянискийир ярхи йишвди убхъури шулу, аьхир. 
1TH.5.8	Хъа ухьу, йигъан аквнак кахьрайидар, ачухъ фагьум ади хьидихьа ва хъугъвалинна масанвалин халариъ учӏвдихьа, кӏул’ин ухьу уьрхру пӏапӏах улубкӏидихьа! 
1TH.5.9	Гьаз гъапиш Аллагьди ухьуз Чан хъял улупнадар, хъа, ихь Агъа Иса Месигьдиланмина вуйи ухьу уьрхювал улупна. 
1TH.5.10	Гьаддиз ухьу дийихну ашра, адаршра, ухьу гьаммишан Гьадгъахъди хьуз кӏури, Думу ухьхъанди гъакӏну. 
1TH.5.11	Гьаци вуйиган, чиб-чпик юкӏв капӏри йихьай ва чиб-чпиз хил туври апӏинай – му учву апӏурачва.
1TH.5.12	Учвкан ккун апӏурача, гъардшар, учву Агъайихъ хъаърайидариз ва, гьарсаб улупури, кӏваантӏан жафа зигурайидариз артухъ гьюрмат апӏури йихьай. 
1TH.5.13	Дурари апӏурайи ляхниз дилигну, дурариз аьхю масанвалиинди гьюрмат апӏинай. Чиб-чпихъди мясляаьтниинди гъузай. 
1TH.5.14	Гъардшар, учвкан ккун апӏурача: ляхин апӏуз даккнидарин кӏулиъ аькьюл апӏай, кагьлидариъ кӏубанвал тӏапӏай, зяифдариз гъюн ккивай, варидарихъди сабурлу йихьай. 
1TH.5.15	Лигайгьа, ичв арайиъ гьич сарира чӏурувализ чӏуру жаваб тутруври. Гьаммишан, чиб-чпихьна шлуси, варидариз ужувлиинди йихьай. 
1TH.5.16	Гьаммишан шадвалиъ гъузай, 
1TH.5.17	зат сикин дарди ккарагури йихьай, 
1TH.5.18	варибдиз чухсагъул йипай – магьа учвуз, Месигь Исайихъ хъугърудариз вуйи Аллагьдин ният. 
1TH.5.19	Рюгь мукутӏуршванай, 
1TH.5.20	пайгъамбарвалин гафар тина магьадаанай, 
1TH.5.21	хъа вари ахтармиш апӏури, ужувлан тереф дибисну, гъузай, 
1TH.5.22	жюрбежюр писваларихьан ярхла йихьай!
1TH.5.23	Гъит мясляаьтнан Аллагьди Чав учву гьуркӏну гирами апӏри. Ва гъит вари учвуъ: рюгьра, юкӏвра, жанра – ихь Агъа Иса Месигь гъюру гьадму Йигъаз саб зиян ктарди уьрхри. 
1TH.5.24	Учвуз дих Апӏурайир аьгьтлу ву, ва Гьадгъу му тамамра апӏиди!
1TH.5.25	Гъардшар, учхъанра ккарагай!
1TH.5.26	Вари гъардшариз гирамивалин мак апӏбиинди салам тувай. 
1TH.5.27	Агъайин ччвурнахъан миннат апӏураза, гьаму кагъаз вари гъардшариз урхай.
1TH.5.28	Ихь Агъа Иса Месигьдин уж’вал учвухъди ибшри!
2TH.1.1	Павелихьан, Силвандихьан ва Тимофейихьан – Фессалоникдиъ айи Адаш Аллагьдин ва Агъа Иса Месигьдин хъугърудариз.
2TH.1.2	Уж’вал ва мясляаьт ибшричвуз Аллагьдихьан, ихь Адашдихьан ва Агъа Иса Месигьдихьан!
2TH.1.3	Вари учвуз гъапӏубдиз учу гьаммишан Аллагьдиз баркаллагь дупну ккунду, гъардшар. Му гьякь ву, гьаз гъапиш ичв хъугъувал кьадар адрубкьан аьхю шула ва учвкан гьарсари вари ккун апӏурайи ва чиб-чпи ккун апӏурайи масанвал айибтӏан артухъ шула. 
2TH.1.4	Гьаддиз Аллагьдин жара хъугърудариз, учву вари гьаму хъергувалариъна аьзабариъ аьгь апӏури арайиз хурайи ва мюгькам апӏурайи хъугъувал улупури, ичв тярифар апӏури шулча.
2TH.1.5	Варибди Аллагьдин Суддин дюзваликан шагьидвал апӏура ва учвура Аллагьдин Паччагьлугъдиз лайикь хьиди, гьадму бадали учву аьзабарра аьгь гъапӏунчва. 
2TH.1.6	Учв’ин аьзабар илирчу тахсиркрариз Аллагьди бедбахтвалар тувди – мура гьякь ву. 
2TH.1.7	Учву гьаму ражари аьзабариъ ачва, хъа Агъа Иса аьршариан цӏиъди Чан зурба гьунар кайи малайикарра хъади гъафи гьадму Йигъан, учухъди сатӏиди учвузра рягьятвал тувди. 
2TH.1.8	Аллагь кьабул дарапӏдариз ва Ихь Агъа Исайикан вуйи Ужувлан хабарназ мютӏюгъ дархьидариз жаза хибди. 
2TH.1.9+2TH.1.10	Дурариз гьадабтӏру жаза гьаргандин аьжал хьибди: Иса Чан адмийирин арайиъ адлу хьпан бадали ва Чахъ хъугъдарин арайиъ за хьпан бадали гъафиган, Дугъан аднан ва кьувватнан нурнахьан, Агъайин багхьан гьацдар ярхла апӏиди. Исайин адмийирин арайиъ учвура хьидичва, гьаз гъапиш учву ич шагьидвалихъ хъугъунчва.
2TH.1.11	Гьаддиз Аллагьди Чан дих апӏбаз учву лайикь хьпан бадали ва Чан кьувватниинди вари ичв ужудар ниятар ва хъугъувалин ляхнар тамам апӏбан бадали, учу учвхъанди гьаммишан ккарагурира шулча. 
2TH.1.12	Гьадмуган, учву кюмек духьну, ихь Агъа Исайин ччвур адлу хьибди, хъа ихь Аллагьдин ужувлиинди ва Агъа Иса Месигьдиинди Дугъу учву адлу апӏиди.
2TH.2.1+2TH.2.2	Хъа гьамус ихь Агъа Иса Месигь кьяляхъ гъюбкан ва Дугъу ухьу фици сатӏи апӏуруш гьаддикан. Учу учвкан, гъардшар, ичв кӏулар дудругуб, ва, я пайгъамбарваларихьан, я ачмиш апӏуваларихьан, я кагъзарихьан, гъеле думу кагъзар учхьан вуйидар ву кӏури, эгер дурариъ Агъайин Йигъ сарун гъабхьну кӏури дибикӏну ади гъабшишра, улдудугувалиъ адрахъуб ккун апӏурача. 
2TH.2.3	Гьич сарихьдира учву алдатмиш апӏуз мигъитанай – гьич саб жюрейииндира. Гьаз гъапиш, сифте, Аллагьдиз къаршуди, зурба вуйи гъедергувалар арайиз дуфну ккунду, писвал арайиз адмийиинди удубчӏвиди (думу адми, аьжализ кадатӏнайир ву), 
2TH.2.4	къаршур, аллагьдинубдик вая гирами вуйибдик гъилигган, учв варитӏан зина вуза, кӏури, гьисаб апӏури хьиди, гьаци, гьеле думу Аллагьдин хулаъра кмиди деъди ва дугъу Аллагь учв вуза пиди.
2TH.2.5	Ичв кӏваин илмидарничв? Узу мидкан учвуз, учвухь хьайиган, гъапнийза аьхир. 
2TH.2.6	Гьамус учвуз аьгъячвуз, гьаз думу къаршу вуйир чан вахт гъяйиз дерккнаш. 
2TH.2.7	Фицики писвалин жини кьувватари чпин ляхин гьамустӏанра гъабхура, хъа сабан думу къаршу вуйириз рякъ гьадабтӏнайир дугъан рякъ’ан удучӏвну ккунду. 
2TH.2.8	Хъа гьадмуган думу душман ачухъ хьиди, хъа Агъа Исайи Учв гъафи гьадму Йигъан, гьеле Чан ил хътабгъбан адлувалин нурниинди думу тӏанкь апӏиди. 
2TH.2.9	Писур гъювал Шейтӏнин хиларин ляхин ву. Думу писвал гьубкьу жюрейин аьламатар ва гъавриъ ахъуз даршлу кучӏлин лишнар улупбариинди 
2TH.2.10	ва гьацира гьар жюрейин пис аьмалдарвалариинди арайиз удубчӏвиди. Дугъахъди аьжализ гъягърудар хьиди, гьаз гъапиш дурари гьякьвалихьна вуйи масанвал тина гъапӏнийи, хъа гьаддиинди дурарихьан чпи уьрхюз шуйи, аьхир. 
2TH.2.11+2TH.2.12	Ва гьаддиз Аллагьди дурар, гьякьвалихъ хътругъди, писвал ктабгъдар, кучӏларихъ хъугъбан бадали ва гьациб жюрейиинди жаза адабтӏну гъитуз, кучӏлин гьюкмиъ итра.
2TH.2.13	Учвхъан, гъардшар, гьаммишан учу Аллагьдиз баркаллагь пуб рубкьура, Агъайин ккунидар! Фицики, учву марцц апӏурайи ва ичв хъугъувал гьякьвализ илтӏикӏурайи Гирами Рюгьнан кюмекниинди Аллагьди, учвуз сифте уьрхювал хьпан бадали, Дугъу учву ктагъну. 
2TH.2.14	Гьаддиз Дугъу учвуз, ихь Агъа Иса Месигьдин адлувал пай апӏбан бадали, учу гъабхи Ужувлан хабарниинди дих гъапӏну!
2TH.2.15	Гьаци мюгькамди дийигъну гъузай, гъардшар! Учу учвуз ушвналан ва кагъзариинди улупу аьгъюваларихъан ижмиди хъичӏихну гъузай, 
2TH.2.16	ва гъит ухьу ккун гъапӏу, ва Чан ужувлиинди ухьуз зат ккудудубкӏру ккарцувал ва ужувлан умуд багъиш гъапӏу Чав, Агъа Иса Месигьди, ва Аллагьди, ихь Адашди, 
2TH.2.17	ичв юкӏвариъ ккарцувал тӏапӏри ва гьарсаб ужувлан ляхниз ва гафназ мюгькам апӏри.
2TH.3.1	Ва аьхириъ, учу бадали ккарагай! Гъит, Агъайин Гаф зарбди улихь гъарабхри ва аьхю гьюрматниинди, Думу учву кьабул гъапӏиганси, имбударира кьабул апӏруси ибшри. 
2TH.3.2	Хъана ккарагай, Аллагьди учу лайикь дару ва чӏуру адмийириккан ккадаъри, кӏури, фицики варидариъ хъугъувал адар, аьхир! 
2TH.3.3	Хъа Агъа Чав кӏурубдиин Алир ву, ва Гьадгъу учву мюгькам апӏиди ва писурихьан уьрхиди. 
2TH.3.4	Учу учвуз ктиту Агъайин тӏалабар гьамусдиз тамам апӏури гъахьиганси, гьамусдихъантина тамам апӏрубдихъ ижмиди хъугърача. 
2TH.3.5	Гъит ичв юкӏвар Агъайи Аллагьдин масанвалихьна ва Месигьдин мюгькамвалихьна илтӏикӏри!
2TH.3.6	Гъардшар, ихь Агъа Иса Месигьдин ччвурнахъан тӏалаб апӏурачачвукан: чаз ккуниб апӏури яшамиш шулайи гъардшихьан ва учу учвуз туву насигьятарихъди даршулайи гьарурихьан ярхла йихьай. 
2TH.3.7	Фицики учвуз аьгъячвуз, фици учхъан мисал гъадабгъну ккундуш. Гьаз гъапиш учу учвухь ляхин дарди гъахьундарча, 
2TH.3.8	учв’ин гьич сариинкьан гъагъ илдрипбан бадали, гьич саринра давди уьлин кьацӏ гъипӏундайча; йишв-йигъ, кьувватар гьяйиф дарапӏди, лихури гъахьунча. 
2TH.3.9	Учу гьаци, учуз ихтияр адруган, гъапӏуб дайи, хъа учву учхъан мисал гъадабгъбан бадали гъапӏуб вуйич. 
2TH.3.10	Гьеле учу учвухь хьайи вахтна учу учвуз магьа гьамциб къайда гъибтунча: «ляхин апӏуз даккнири ипӏузра дирипӏри!» 
2TH.3.11	Хъа гьамус учуз, учвухь лихуз даккнидар а, ляхин апӏуз даккунди, уьргъну, жарадарин ляхнаригъ гъючӏврайидар а, кӏури, ебхьурачуз. 
2TH.3.12	Гьадму адмийирикан учу, архаинди лихуб ва жвуван хилариинди гъазанмиш гъапӏу уьл ипӏуб тӏалаб апӏурача ва Агъа Иса Месигьдин ччвурнахъан дих апӏурача.
2TH.3.13	Хъа учву, гъардшар, уж’вал апӏбаъ меэрганай. 
2TH.3.14	Хъа фуж учу гьаму кагъзиъ бикӏурайибдихъ хъпебехъиш, думу фикирназ гъадагъай, ва дугъахъди гаф-чӏал мапӏанай, гъит дугъаз нач ибшри! 
2TH.3.15	Дугъахъди, душмнихъдиси, махьанай, хъа, гъардшизси, гъавриъ шлу гафар йипай!
2TH.3.16	Гъит Чав Агъайи, мясляаьтнан булагъди, гьарган ва гьубкьу жюрейиинди учвуз мясляаьт туври. Гъит учвухъди варидарихъди Агъа ишри!
2TH.3.17	Павелихьан саламар – му узу йиз хилариинди бикӏураза, узу гьарсаб йиз кагъзик гьамци лишан капӏри шулза. 
2TH.3.18	Гъит ихь Агъа Иса Месигьдин уж’вал гьарган учвухъди варидарихъди хъади ибшри.
1TI.1.1	Ухьу уьрхру Аллагьдин ва ихь умуд кайи Месигь Исайин амриинди кадагънайи Иса Месигьдин вакил Павелихьан 
1TI.1.2	хъугъувалиъ йиз гьякь бай Тимофейиз – уж’вал, рягьим ва мясляаьт увуз Адаш Аллагьдихьан ва Иса Месигь ихь Агъайихьан!
1TI.1.3	Македонияйиз гъярайири, увкан Эфесдиъ гъузуз ижмиди ккун гъапӏнийза. Уву душваъ кучӏлин аьгъювалар рагъурайи сакьюдар касар дерккну ккундийзуз. 
1TI.1.4	Чпин вахт дурари гьубкьу жюрейин махъварихъди ва ккудудукӏру архйир агури гьадрапӏри. Миди арайиз хрудар гьюжатартӏан дар, хъа хъугъували арайиз хурайи Аллагьдин ляхин улихь гъабхурадар. 
1TI.1.5	Гьаму йиз тӏалабнан метлеб – марцци кӏваан, гъяни намуснаан ва дугъри хъугъувалиан удубчӏвурайи масанвал вуйиз. 
1TI.1.6	Сакьюдар, гьаму вари дипну, файдасуз гьюжатариъ ахъна. 
1TI.1.7	Дурариз Къанун кивру мялимар хьуз ккунди а, аммаки дурар я чпи кӏурайибдин, я чпи гьадмукьан ижмиди ктибтурайибдин гъавриъ ахънадар.
1TI.1.8	Къанун ухьуз агъяхьуз: думу ужуб ву, эгер дюзди ишлетмиш апӏури гъашиш. 
1TI.1.9	Ухьуз гьацира аьгъяхьуз: Къанун дугъридариз ваъ, хъа – гьадму законар чӏюргърудариз ва мютӏюгъ даршлудариз, аллагьсузариз ва гунагькрариз, фукӏара гирамиб адрудариз ва хътругърудариз, адашдин вая дадайин уьмриин хил иливрудариз, йивну йикӏрудариз, 
1TI.1.10	кьяппавалиъ айидариз, жилир жилирихъ хъайидариз, адмийир лукӏ’вализ масу туврудариз, кучӏляхяриз, кучӏалди шагьидвал апӏрудариз ва дюз аьгъювалариз къаршуди удучӏврудариз ву. 
1TI.1.11	Му аьгъювалар гьарсаб тярифназ лайикь вуйи Аллагьди уз’ин илипнайи Ужувлан хабарнахъди сабси гъюру.
1TI.1.12	Узуз кьувват туву ихь Агъайиз, Месигь Исайиз чухсагъул кӏураза. Дугъу уз’ин ихтибар дапӏну, гъуллугъ илипунзуин. 
1TI.1.13	Мугагьназ Агъайиз люкьнар апӏуйза, хъугърударихъ хъергуйза, вягьшисир вуйза. Аллагьди узлан хил алдабгъну, гьаз гъапиш, узу йиз аьгъдрувалиан ва хътругърувалиан гьаци апӏури гъахьунза. 
1TI.1.14	Хъа, Иса Месигьдик ктикьхъан, рябкъру масанвална хъугъвал хъайи ихь Агъайин уж’вал Аллагьди уз’ин бегьем улубзну. 
1TI.1.15	Дюз ва гьякь ву гьаму гафар: гунагькрар уьрхбан бадали, Месигь Иса дюн’яйиз гъафну, хъа дурарикан вартӏан аьхю гунагькар узу вуйза. 
1TI.1.16	Аммаки Иса Месигьди гьамциб уж’вал узуз, сарпирди, Чан сабурлувал фукьан зурба вуш дябкъну, имбударра хъугъуз ва дурариз гьаргандин уьмур рубкьуз, улупну. 
1TI.1.17	Гьаци вуйиган, гъит гьаргандин Паччагьдиз, аьжал Хътруриз, Дярякъруриз ва Сар вуйи Аллагьдиз аьсрариан аьсрариз гьюрмат ва ад ибшри! Амин.
1TI.1.18	Тимофей, йиз бай, увкан дупнайи пайгъамбарвалин гафар кӏваин алди, магьа гьамцдар насигьятар дикӏуразавуз; гьадрарихъди гъяри гьякьвал бадали 
1TI.1.19	жвуван хъугъувал ва марцци намус уьбхюри, уву хай кайи дяви дубхну ккундузуз. Сакьюдар намуснахьан гьидицну, ва ахириъ дурарин хъугъувалин гими ккабхъну. 
1TI.1.20	Гьацдарин арайиъ Гименейна Эскендер а; узу дурар, Аллагь беябур дарапӏди яшайиш дубгъуз, иблисин хилиъ ивунза.
1TI.2.1	Сифтена-сифте увкан ккун апӏурайиб гьаму вуйиз: вари адмийирихъанди ккарагай, тӏалаб апӏинай, гаф хъипай, Аллагьдиз чухсагъул йипай. 
1TI.2.2	Ухьу мясляаьт ади ва ужувлаъ архаинди, лайикьлуди яшамиш шлуси, пачгьарихъанди ва гьюкмихь хьайи варидарихъанди ккарагай. 
1TI.2.3	Мици апӏуб дюзди ва ухьу уьрхру Аллагьдиз кьабулди ву. 
1TI.2.4	Фицики Дугъаз вари адмийир дюрхну ва гьякьвалихъна дуфну ккунду. 
1TI.2.5	Аллагь сар ву, ва Аллагьдинна адмийин ара сатӏи Апӏурайирра сар ву. Думу Кас – Месигь Иса ву. 
1TI.2.6	Дугъу вари адмийирихъанди кайи буржнан ерина Учв тувну. Думу Аллагьди, вахт гъафиган, дюн’яйиз гьау шагьидвал ву. 
1TI.2.7	Гьаддиз узу, Хабар рабгърурди, Месигьдин вакилди ва жугьуд дару халкьариз гьякь хъугъувалин мялимди дерккнайир вузун; кучӏлар апӏурадарза, гьякь кӏураза.
1TI.2.8	Гьаци вуйиган жилари, хъял ва гьюжатар гъитну, гьарсаб йишвахь ккарагури, марцци хилар заргури ккундузуз.
1TI.2.9	Гьаци дишагьлийирира палат абурлуди ва жвуваз балгруси, къайдайиинди алабхьри; гъит дурари, аьжайибди кушар дерккри, гъизилар, жавагьирар, багьа палат алабхьури ваъ, 
1TI.2.10	хъа Аллагьдиз бахш духьнайи дишагьлийириз лайикь вуйиси гъяни ляхнариинди чпи кабалгри. 
1TI.2.11	Гъит дишагьлийири, артухъ гаф дарди, саб наразивал улулупди, аьгъювалар аьгъю апӏри. 
1TI.2.12	Дишагьлийиз жили-жвуван зиин аьхювал апӏуз ва аьгъювалар улупуз гъидритарза; думу ккебехъну гъузри. 
1TI.2.13	Фицики сифте – Адам, хъа Ева халкь гъапӏнийи. 
1TI.2.14	Алдатмиш гъапӏурра Адам дайи, хъа, кӏучӏлихъ хъебехъну, гунагь гъапӏур учв вуйи. 
1TI.2.15	Аммаки дишагьлира уьрхиди, бицӏидар апӏури, эгер хъугъувал, масанвал, гирамивал ва намуслувал ади яшамиш шулуш.
1TI.3.1	Дишди кӏура: шлиз хъугърударин аьхюр хьуз ккундуш – баркаллагь чаз! 
1TI.3.2	Аммаки аьхюр кипуз саб тягьна ктру уьмрин адми духьну ккунду: саб ражаритӏан швушв дархир, сабурлур, аькьюллур, намус кайир, хялар ккунир, аьгъювалар улупуз удукьрур, 
1TI.3.3	дурубхърур, элелегрур, хъа гаф-чӏалнаъ гъюдлир, хъюхъ дазрабгрур, пулиъ ул адрур. 
1TI.3.4	Дугъу чан хал-хизан ужуйи гьюле гъабхури ккунду, хъпехъру ва чан гьюрмат уьбхру баяр-шубар ади ккунду. 
1TI.3.5	Хъа чан хулан эйвал апӏузкьан даршлурихьан Аллагьдин хъугърударин гъайгъу зигуз шулин? 
1TI.3.6	Тазади хъугъну имбударикан аьхюр ктагъну ккундар: дицир адмийик фурс кубчӏвди ва, иблисдинси, дугъанра суд апӏиди. 
1TI.3.7	Хътругърудар дицир касдикан, кьяляхъ тягьнийир дархьуз ва иблисди ккиву чулиъ адрахъуз, ужуйи улхури ккунду.
1TI.3.8	Гьаму дурарин кюмекчйиризра кайиб ву. Дурар гьюрмат айи, кьюб маш гъядру, чяхрихъ юкӏв хъадру ва пулиъ ул адру касар духьну ккунду. 
1TI.3.9	Дурари, марцци намус ади, хъугъувалин сирар дидисну ккунду. 
1TI.3.10	Сифте дурарра ахтармиш дапӏну ккунду, ва, эгер дурарихъ «рижв» хътрибшиш, гъит кюмекчивалин гъуллугънаъ гъузри.
1TI.3.11	Аьхюдарин кюмекчйирин хпарра гьюрматназ лайикьдар духьну ккунду, футнийир дарагърудар, тямягьяриъ адрахърудар, варибдиин хъугъвал алидар.
1TI.3.12	Аьхюрин кюмекчира саб ражаритӏан швушв духну адрур ва чан хал-хизан ужуди кӏули гъабхрур духьну ккунду. 
1TI.3.13	Гьаз гъапиш чан гъуллугъ ужуди тамам апӏрури гьюрматра гъазанмиш апӏуру, ва Иса Месигьдикан вуйи чан хъугъуваликан дугъхьан, саб гучӏ адарди, ктибтузра шулу.
1TI.3.14	Багарихьди увухьна гъюз кказа, хъа му узу увуз, 
1TI.3.15	нагагь узу кьан апӏруси гъабшиш, Аллагьдин хизандиъ жвув фици духьну ккундуш, увуз аьгъю хьпан бадали бикӏураза. Думу хизан – чӏиви Аллагьдихъ хъугъру гирами халкь ву. Думу халкь – мюгькам бин ва дебккрайи гьякьвал ву. 
1TI.3.16	Саб гаф адарди ихь хъугъувалин сир зурба ву:
1TI.3.16	Думу бедендиъди гъафну,
1TI.3.16	Рюгьну гьякь гъапӏну,
1TI.3.16	Думу малайикариз гъяркъну,
1TI.3.16	Дугъкан халкьариз ктибтну,
1TI.3.16	Думу дюн’яйиъ хъугъувалиинди кьабул гъапӏну,
1TI.3.16	Думу адлуди завариз за гъахьну.
1TI.4.1	Аллагьдин Рюгьну ачухъди кӏура, аьхиримжи вахтари, хъугъувал дипну, гьацӏар гьудучӏвиди, дурари кучӏлин рюгьярин ва жинарин каламарин тереф бисиди. 
1TI.4.2	Дицдар каламар, намус дудубгнайи, кью-кьюбди машар гъивнайи кучӏляхяриланмина гъиди. 
1TI.4.3	Дурари швушвар хуз гъадагъа апӏура. Дурар, гьякьвал агъюдарина хъугърудари баркаллагь кӏури, ипӏбан бадали Аллагьди халкь дапӏнайи саб жюре итӏрудар митӏанай, кӏури, хъюгъна. 
1TI.4.4	Аллагьди арайиз дубхнайиб вари ужу ву. Баркаллагь кӏураш, вари кьабул апӏуз шулу. 
1TI.4.5	Гьаз гъапиш думу вари Аллагьдин гафну ва ккарагбу гирами апӏура.
1TI.4.6	Эгер уву, Тимофей, гъардшариз гьацдар кӏури гъабшиш, уву хъахънайи сагъ аьгъюваларин ва хъугъувалин гафари ацӏрайи Иса Месигьдин ужур гъуллугъчи хьидивукан. 
1TI.4.7	Кьаби хпариз лайикь вуйи махъварихъди вахт давди маадапӏан, хъа гьарган хъугъувалин тӏалабарихъ йихь. 
1TI.4.8	Бедендиз вуйи гьяракатарикан сацӏиб мянфяаьт а, хъа хъугъувалин тӏалабарихъ хьуб варибдиъ мянфяаьтлу ву, фицики диди, гьамусси, гъюру вахтариъра уьмур тувди.
1TI.4.9	Му гаф дюз апӏуб ва кьабул апӏуб лайикь ву. 
1TI.4.10	Гьаддин бадали ухьу лихурира ахьа, гьаддихьна гьачӏарккурира ахьа, гьаз гъапиш умуд чӏиви Аллагьдик кайихь, хъа Думу вари адмийир Уьрхрур ву, иллагьки – Чаин хъугъвал алидар.
1TI.4.11	Адмийириз магьа гьамдихьна дих апӏин ва гьамдикан аьгъювалар улуп. 
1TI.4.12	Увухьинди, уву жигьил ву кӏури, гьясппикк ккадру саягъниинди, фужкӏара лигуз мигъитан. Хъугънайидариз уву гьам гафариъ, уьмриъ, масанвалиъ, хъугъувалиъ ва гьам марццишнаъ чешнеди гъуз. 
1TI.4.13	Узу гъяйиз хъугърударин улихь Гирами китабар ерхьури урх, Ужувлан хабар ктибтури апӏин, аьгъювалар улупру мялим йихь. 
1TI.4.14	Хъугърударин аьхюдари ув’ин хилар иливуйрайиган увуз гъапи пайгъамбарвалин гафариланмина гъабхьи багъиш увхьан ярхла мапӏан.
1TI.4.15	Яв гъуллугъ юкӏв хъади апӏин, дидиз гьуркӏну бахш йихь, ва гьадмуган варидариз яв хъуркьувалар рякъиди. 
1TI.4.16	Яв ув’ин ва уву улупурайибдиин ул алди гъуз. Гьаму аьгъюваларихъан ижмиди хъичӏих, фицики гьамци апӏури, увура ва увухъ хъпехъурайидарра уьрхидиву.
1TI.5.1	Яшлу адмийириз хъжагъру саягъниинди макӏан, яв адашси, гъавриъ тӏаъ. Жигьил адмийирихъди, яв гъардшарихъдиси, гафар апӏури йихь. 
1TI.5.2	Аьхю дишагьлийир – дадйирси; жигьилдар чйирси дис, дурарихъди вуйи яв аьлакьйир лап марццидар шлуси гъуз.
1TI.5.3	Гьич саб терефнаанкьан кюмек имдру ачӏни дишагьлийирин гъайгъу зиг. 
1TI.5.4	Эгер ачӏни дишагьлийиз баяр-шубар, ясана хтулар аш, дурари чпин хъугъувал ляхниъ улупри, чпин хизандинна абайир-бабарин гъайгъу зигури. Му Аллагьдиз кбалгру ляхин ву. 
1TI.5.5	Хъа гьякь ачӏни дишагьли, яни фужкӏа хътрур сар Аллагьдихъ йирфар хъирчнайир ва, йигъ-йишв ккарагури, Дугъкан кюмек ккун апӏурайир ву. 
1TI.5.6	Хъа кефер апӏурайи ачӏни дишагьли чӏивидимиди дукӏнайи гьисаб ву. 
1TI.5.7	Гьич саб жюрейин тягьнийир дархьбан бадали, хъугърудариъ тӏапӏ. 
1TI.5.8	Жвуван багахьлуйирин, сифтена-сифте жвуван хизандин гъайгъу ктрур, хъугъувалихьан гьудучӏвнайир ву ва хътругъруртӏан ужуз ву.
1TI.5.9	Йирхьцӏур йислан зиина яш дубхьнайи ва саб ражаритӏан швувахь дархьи ачӏни дишагьлийиртӏан хъугърударин гъайгъушнаъ махьан. 
1TI.5.10	Думу дишагьлийин ужудар ляхнар аьгъю ишри: бицӏидар вердиш гъапӏу ва хялар кьабул гъапӏу, хъугъру гъардшарин ликар гъижикӏу, читинвал алабхъдариз кюмекнаъ ва гьарсаб ужудар ляхнариз бахш гъашир.
1TI.5.11	Жигьил ачӏни дишагьлийир думу гьисабнак макаан, гьаз гъапиш чпин юкӏв хъипнайивал Месигьдихьан ярхла шлурихъ дурариз швуваз гъягъюз ккун хьибди, 
1TI.5.12	ва, чпи сифте Аллагьдин улихь туву гаф чӏюбгъюри, дурари чпин суд апӏура. 
1TI.5.13	Мидихъди сабси, лихурира адруган дурар гагь-гагьнак давди вахт адапӏуз вердиш шула, хулариан-хулариз ккажагъуз хъюгъра, футна либхура, жарадарин ляхнаригъ гъючӏвра, лазим дарубдикан улхури шулу. 
1TI.5.14	Гьаци вуйиган, узу жигьил ачӏни дишагьлийирикан швуваз гъягъюб, бицӏидар апӏуб, чан хулахъ зегьмет зигуб ва душмнар чпикан чӏуруди дулухруси апӏуб ккун апӏураза. 
1TI.5.15	Гьаз гъапиш гьацдарикан сакьюдар, жвуван хъугъувал дипну, иблисихъди гъушну.
1TI.5.16	Эгер ачӏни дишагьлийириз хъугъру багахьлуйир аш, хъугърудариз артухъ гъагъ дархьуз, дурарин гъайгъу багахьлуйири зигри. Гьадмуган дугъридан кюмек адру ачӏни дишагьлийириз хъугърударихьан кюмек апӏуз хьибди.
1TI.5.17	Ужуди аьхювал апӏру касариз хъугърударин артухъ гьюрмат ади ккунду, иллагьки Ужувлан хабар рабгърудариз вая аьгъювалар улупрудариз. 
1TI.5.18	Гьаз гъапиш Гирами китабари кӏура:
1TI.5.18	«Гад апӏури, рацц’ин али йицран ушв миилибтӏан» ва
1TI.5.18	«Лихрур кьиматназ лайикь ву».
1TI.5.19	Хъугърударин аьхюрилан аьрз апӏуради гъабшиш, кьюр вая шубур шагьид хътарди, кьабул мапӏан. 
1TI.5.20	Хъа гунгьар апӏрур, имбударизра дарс хьузди, варидарин улихьна адагъ.
1TI.5.21	Аллагьдин, Иса Месигьдин ва кадагънайи малайикарин улихь увкан ижмиди ккун апӏураза: гьаму узу гъапидар кьабул дапӏну, саризра майил мапӏан; сарин тереф дибисну, тмунуриз миилзиган.
1TI.5.22	Жарадарин гунгьарин иштиракчи махьан. Хъугърударин аьхюдарин жергйириз гьялакди фужкӏара макадагъан. Марцциди гъуз.
1TI.5.23	Саб шидтӏан дурубхъди мугъузан, яв фунин уьзриз ва кми-кмиди шлу иццрушнариз цӏибди чяхирра ишлетмиш апӏури йихь.
1TI.5.24	Гьацӏарин гунгьар, суддин Йигъ гъяйиз гьамустӏанра рякъюра, хъа гьацӏарин – кьяляхъна ачмиш хьиди.
1TI.5.25	Гьаци ужудар ляхнарра ву: гьацӏар гьамустӏанра рякъюра, хъа дярякърайидар кьанди арайиз удучӏвиди.
1TI.6.1	Лукӏвалиъ айидари Аллагьдин ччвур ва учу улупу аьгъювалар беябур дарапӏбан бадали, гъит чпин аьхюдарин гьюрмат уьбхри. 
1TI.6.2	Хъа аьхюдар хъугърудар вуш, дурар чпин гъардшар вуйивализ дилигну, фурс дарапӏри. Хъа гьаци, гъит имбубтӏан хъана уччвуйи чпин аьхюрихъ хъпехъури ишри, гьаз гъапиш чпи гъуллугъ апӏурайидариз дурарра дугъри ва ккуни гъардшар ву. Адмийириз уву гьамци улупну ва гьаддихьна дих дапӏну ккунду.
1TI.6.3	Шли, Аллагьдиз лайикь вуйи гьюрмат хурайи ихь Агъа Иса Месигьдин сагъ гафар ва аьгъювалар тина гьадаъну, фу-вуш жараб улупураш, 
1TI.6.4	думу хъюхъ забгурайир, амма фукӏа аьгъдрур ву. Дицир адми, гьюжатарин ва люкьнарин кчӏихбарин уьзри гъадагънайир ву. Гьацдарилантина бахилвал, гъярхьувалар, агьрар-люкьнар, хъугъвалиан адахъувал 
1TI.6.5	ва кӏулиъ маъ адарди гьякьвал кӏваълан гъубшдарин гъанихвали, зат ккудудукӏру гьюжат арайиз хура. Аллагьдин ляхнар дурариз чпи ацӏузтӏан вуйидар дар.
1TI.6.6	Хъугъувалин тӏалабар тамам апӏуб ва варибдиин рази хьуб зурба хъуркьувал ву. 
1TI.6.7	Фицики му дюн’яйиз ухьу гъабхиб фукӏара адарихь, я фукӏа кьяляхъ гъабхидира дархьа. 
1TI.6.8	Уьлна палат аш, гьаддиин рази хьидихьа. 
1TI.6.9	Девлетлу хьуз ккунир гизаф абдал ва хатӏавалин тямягьяриъ ахъру. Дурари адмийир бедбахтвалин ва аьжалин деринариз хъчӏюхюру. 
1TI.6.10	Вари жюре чӏуруваларин ччив – пул ккун апӏувал ву. Пул ккун дубхьну, хъугъувалихьан гьудучӏву адмийир гизаф бахтсуз гъахьну.
1TI.6.11	Хъа уву, Тимофей, Аллагьдин адми вува, гьаддиз гьацдарихьан гьерг. Дюзвал, хъугъувал, хъугъувалин тӏалабар тамам апӏувал, масанвал, сабур, умунвал бисуз хилар гьачӏаркк. 
1TI.6.12	Хъугъувал бадали игит йихь, увуз дих дапӏнайи гьаргандин уьмрихъан хъичӏих. Фицики уву лайикьлуди гизаф шагьидарин улихь яв хъугъуваликан гъапнийва. 
1TI.6.13	Гьамус узу увуз, Понтий Пилатдин унтӏаъ кӏубанди гьаму хъугъуваликан шагьидвал гъапӏу Месигь Исайин ва варибдиз уьмур тувру Аллагьдин улихь дих апӏуразавуз: 
1TI.6.14	увуз гьич саб тягьна дяргъруси, узу увуз гъапиб вари ихь Агъа Иса Месигь гъяйизкьан, тамам апӏури гъуз. 
1TI.6.15+1TI.6.16	Вахт гъабхьиган, Думу ухьухьна Аллагьди, хушбахтавар ва сар вуйи Гьюкумдри, паччгьарин Паччагьди ва агъйирин Агъайи, лик кубкӏуз даршлу аквнаъ айи ва адмийирикан гьич саризкьан дярякъю ва рякъюз даршлу, аьжал хътру Сари гьаъди. Гьадгъануб ву гьюрмат ва кьудрат гьаммишандиз! Амин.
1TI.6.17	Гьаму дюн’яйиин девлетлу вуйидариз йип: фурсар дарапӏри ва чпин девлетарихъ йирфар хътричри – думу мюгькам вуйиб дар. Уьмрикан кьукь ктабгъури яшамиш хьуз вари лазим вуйиб артухъра кади тувру Аллагьдихъ йирфар хъирчиш, хъа ужу ву. 
1TI.6.18	Дурарикан ужувлар апӏуб ккун апӏин, гъит гъяни ляхнарихьди девлетлу ишри. Кьискьисар даришри ва иштагьниинди имбудариз чпин девлетнакан капӏри. 
1TI.6.19	Гъит, гьамци чпиз хазна уч апӏри – му гъюз ккимбу гьякь уьмур гъазанмиш апӏру ижми шибритӏ хьибди.
1TI.6.20	Тимофей, яв хилиъ ивнайиб вари уьбх. Аллагьсузвалин улхбар-рахбарихьан ва кучӏлин аьгъюваларин гьюжатарихьан гьудучӏв. 
1TI.6.21	Гьацдар аьгъювалар ачуз, кӏурайидар хъугъувалихьан гъирагъдиз душна.
1TI.6.21	Гъит уж’вал учвухъди ибшри!
2TI.1.1	Аллагьди гаф тувнайи Месигь Исайиъди сатӏи вуйи уьмур рабгъуз Аллагьдин ниятниинди гьаънайи Месигь Исайин вакил Павелихьан 
2TI.1.2	йиз ккуни вуйи бай Тимофейиз – уж’вал, рягьимлувал ва мясляаьт Адаш Аллагьдихьан ва ихь Агъа Месигь Исайихьан!
2TI.1.3	Йиз абйириси марцци намусниинди узу гъуллугъ апӏурайи Аллагьдиз, гьарсаб йиз ккарагбаъ уву кӏваин апӏруган, баркаллагь кӏураза. Узу уву, ккарагури, зат сикин дарди, йигънура йишвнура уву кӏваин апӏураза. 
2TI.1.4	Узхъанди уву удурзу нивгъар кӏваин илмийиз, ва уву дяркъну, юкӏв шадвали абцӏуз ккунди, ктисурадарзу. 
2TI.1.5	Сифте яв баб Лоидайин, хъа яв дада Евникайин кӏваз гъафибсиб марцци яв хъугъувал кӏваин апӏураза. Му мициб хъугъувал увуз айивалин саб шак адарзуз. 
2TI.1.6	Магьа гьамци, кӏваин апӏуразавуз: Аллагьди увуз тувнайи, ва узу хилар иливган, увуъ кабхьу гъуллугънан багъиш, чӏиви цӏа кади, убгури гъит. 
2TI.1.7	Аллагьдин Рюгьну ухьуз гучӏ туврадар, хъа кьувват, масанвал ва сагъ фикир тувру.
2TI.1.8	Гьаддиз, ихь Агъайикан ктибтуз нач мапӏан, ва Гьадму бадали дустагъдиъ айи узхьан нач мапӏан, хъа узухъди Ужувлан хабар бадали, уз’ин улукьнайи аьзабарин пай гъадабгъ. Фицики Аллагьди ухьуз Чан ужувлакан ктибтуз кӏури кьувват тувна. 
2TI.1.9	Дугъу ухьу ихь ляхнариз лигну дюрхнадар ва Чан гирами вуйи дихниинди ухьуз дих дапӏнадар, хъа, Чан гьаци апӏуз ккайивалин кьувватназ ва Чан зурба вуйи ужувлаз дилигну гьаци дапӏна. Дугъу ухьуз, Месигь Исайиланмина думу багъиш, вахтар ккергъайиз улихьна дапӏнайи. 
2TI.1.10	Гьамус, аьжал терг Гъапӏуриинди, Ужувлан хабарниинди дюн’яйиз уьмур ва аьжалсузвал Гъабхуриинди, ухьу Уьрхрур – Месигь Иса гъюб’инди думу багъиш рябкъюри гъабхьну. 
2TI.1.11	Гьадму Ужувлан хабар ктибтру вакилди, аьгъювалар улупрурди ва мялимди Аллагьди узу дерккну! 
2TI.1.12	Магьа гьамдиз дилигну, узу гьацдар аьзабар аьгь апӏураза. Хъа узуз начди дарзуз! Узуз узу Шлихъ хъугънаш, аьгъязуз. Дугъу уз’ин илипнайи гьадму ляхин Аьхиримжи йигъ гъяйизкьан вари уьбхрувалик йиз гьич саб шакра кадариз.
2TI.1.13	Хъугъувал ади ва масанвал ади узкан увуз гъеерхьу дюз аьгъювалар увуз дарсар ишри. Дурар учуз Месигь Исайиъ гъидихъдар вучуз. 
2TI.1.14	Яв хилиъ ивнайи вари ужуб ухьуъ яшамиш шулайи Гирами Рюгьнан кьувватниинди уьбх.
2TI.1.15	Асия уьлкейиъ, Гермогенна Фигелра кади, узхьан вари гьидицнайиваликан аьгъявуз.
2TI.1.16	Гъит Агъайи Чан рягьимлувал Онисефордин вари хуландариз улупри. Дугъу гагь-гагьнак йиз кӏваз архаинвал хури гъахьну ва узу йитӏнайи зунжрарихьан нач гъапӏундар! 
2TI.1.17	Учв Римдиъ айиган, дугъу узу, дихъайизкьан, гизаф агури гъахьну. 
2TI.1.18	Гъит, Агъайи дугъаз гьадму Йигъан Чан уж’вал туври! Хъа дугъу узуз Эфесдиъ фукьан кюмек гъапӏнуш, варидаризтӏан увуз ужуйи аьгъявуз.
2TI.2.1	Гьаци, йиз бай, Аллагьдин ужувлаан кьувват адабцӏ, думу ухьуз, Месигь Исайиъ сатӏи вуйиган, туврайиб ву. 
2TI.2.2	Увуз узкан гъеебхьуб гизаф адмийирин улихь жарадаризра гьаци улупуз удубкьру хъугъвал али касарин арайиъ кидибт. 
2TI.2.3	Месигь Исайин дугъри эскерси, яв пай аьзаб гъадабгъуз гьязурди гъуз. 
2TI.2.4	Гьич сар эскерра хулан ляхнарихъ шулдар – дугъан вазифа, чан аьхюри гъапиб апӏуб ву. 
2TI.2.5	Я гьич сар талитчийиз, талитнан къайдйир гъючӏюргъиш, пешкеш тувидар. 
2TI.2.6	Гьаци нежберра ву: амкӏ ккудубзури гъилиху дугъаз чан пай мягьсул сифте ражну дурубкьну ккунду. 
2TI.2.7	Узу гъапибдикан фикир апӏин – Агъайи варибдин гъавриъ ахъуз кюмек апӏидивуз.
2TI.2.8	Давуддин тухмиан удучӏву, дукӏну чӏиви гъахьи Иса Месигь кӏваин апӏин. Узу рабгъурайи Хабарнан мяна гьаддиъ а. 
2TI.2.9	Гьадму Ужувлан хабар бадали узу балайикк ккахъназа, тахсиркарси, зунжрариъ аза. Хъа Аллагьдин Хабар зунжрариъ дибтӏуз шлуб дар! 
2TI.2.10	Гьаддиз узу, кадагънайидар бадали, Месигь Исайихъди сатӏи вуйидариз, гьаммишандин адлувалра хъади, чпиз уьрхювал рубкьбан бадали вари аьгь апӏураза.
2TI.2.11	Гьаму гафар гьякь ву:
2TI.2.11	эгер ухьу Дугъахъди гъийихнуш, Гьадгъахъди яшамишра хьидихьа.
2TI.2.12	Эгер аьгь апӏураш, Дугъахъди паччагьвалра апӏидихьа.
2TI.2.12	Эгер ухьу Дугъхьан гьудучӏвиш, Думура ухьхьан гьудучӏвиди.
2TI.2.13	Эгер ухьу дугъриди гъудрузиш, Думу дугъриди гъузди, фицики
2TI.2.13	Думу Учв Чахьан гьудучӏвидар!
2TI.2.14	Гьаму вариб адмийириз кӏваин апӏбаъ яваш ва инжик махьан. Аллагьдин улихь дурарикан гьюжаткарвал дебккуб ккун апӏин. Дурарихъ хъпехърудариз, аьжалихъна хувалтӏан, хайир адар. 
2TI.2.15	Аллагь увкан разиди гъитруси, диш рякъди гъярайи касси, гьич сабдихьанра нач даршлу гьякьвалин гаф деебтури, яв хил’ан удубкьруб вари апӏин. 
2TI.2.16	Хъа ичӏи ва аллагьсуз лягълягъярихьан гьудучӏв. Фицики дурари адмийир Аллагьдихьан ярхла апӏура. Чпин хътругърувалариъ дурарин хъуркьувалар артухъ хьиди. 
2TI.2.17	Дурарин каламарра, кубчӏвру аьзарси, даргъиди. Дицдарин арайиъ Филетна Гименейра ахьна. 
2TI.2.18	Дурар гьякь рякълан улдугна. Дурари, гъийихдар чӏиви духьна, кӏура. Гьамци кӏури, дурари сакьюдарин хъугъувал чӏюбгъюра. 
2TI.2.19	Хъа Аллагьди ккивнайи бин мюгькамди дийибгъна, ижмиб ву. Дид’ин гьамци кӏури, лишан алабсна: «Аллагьдиз Чандар аьгъя». Ва хъана: «Гьарсари, Агъайин ччвур бисрури, гьич чӏуруб дарапӏри!»
2TI.2.20	Аьхю хулаъ, гъизилинна арсранси, гакӏвлинна ругдин гъабарра а. Гьюрматлуди ишлетмиш апӏру багьа гъабарра а, аьдатнан гьяжатназ – ужуз гъабарра. 
2TI.2.21	Вари чӏурубдихьан марцц гъахьир гьюрматлу гъаб хьиди: дицир кас гирами дапӏна; Эйсийи гьадму ишлетмиш апӏиди, думу гьаммишан гьарсаб ужувлан ляхниз гьязурди гъубзди.
2TI.2.22	Жигьилвализ хас вуйи тямягьярихьан ярхла йихь ва, Агъайихьна марцци юкӏвариинди илтӏикӏрударихъди сабси, дюзвалихьна, хъугъувалихьна, масанвалихьна, мясляаьтнахьна варидарихъди гьачӏаркк. 
2TI.2.23	Ахмакъ ва абдал гьюжатарихьан ярхла йихь, увуз аьгъявуз: дицдар гьюжатар элегбариинди ккудукӏуру. 
2TI.2.24	Агъайин гъуллугъчийиз гьюжатаригъ гъючӏвуб лайикь дар. Думу варидариз гъюдлир ва ужур, аьгъювалар улупуз аьгъюр духьну ккунду. Чӏурувал кӏваъ гъибтну ккундар, 
2TI.2.25	жвуваз къаршу удучӏврур гъюдалди дюз алаъ. Белки Аллагьди дурариз гьякь’вал аьгъю хьпан бадали чпи гъапӏубдиин швумал хьуз хъана мумкинвал тувур, 
2TI.2.26	дурарра хъиргди, ва, чан ниятназ мютӏюгъ дапӏну, иблисди йисирвализ гъадагънайи гьарсар азад хьиди.
2TI.3.1	Ва сабсана аьгъю йибхь, аьхиримжи вахтари гъагъи йигъар улуркьиди. 
2TI.3.2	Адмийириз, чпина пултӏан ккунди гъубзидар, чпин тярифар апӏрудар хьиди, хъюхъ дазабгну лицрудар хьиди, ушвниин чӏуру гафар алидар хьиди; абйир-бабарихьна гьюрмат гъубзидар, чухсагъул кӏурудар хьидар, инсанарин юкӏвариъ гирамивал гъубзидар. 
2TI.3.3	Адмийир юкӏв адрудар, мясляаьтнахъна дяргърудар, футнакрар, сабур адрудар, инсафсузар, ужувлан душмнар, 
2TI.3.4	масу туврудар, фикирсузди гьяракат кайидар, ацӏу гафар кайидар хьиди, дурариз Аллагьтӏан кьукьар апӏуб артухъ ккун хьибди. 
2TI.3.5	Зиълан чпи Аллагьдихъ хъайиганси улупиди, хъа айтӏан дурар Аллагьдин кьувватну дигиш апӏидар. Гьацдарихьан ярхлади гъуз.
2TI.3.6	Дурарин арайиъ гьацдар адмийир аки, чпиина хъугъ’вал дубхну, жара хизанариъ учӏврудар, дурари гъавриъ адру, гунгьари ккачӏакӏнайи дишагьлийир алдатмиш апӏиди, хъа дишагьлийири гьадрарин гьубкьу жюрейин тямягьар гьуркӏри хьиди. 
2TI.3.7	Думу дишагьлийирихьан, дурарин дарсар гьаммишан урхури шулушра, гьич фицикӏа гьякь абгуз хьибдар. 
2TI.3.8	Мусайиз къаршу удучӏву Янесна Янбресси, гьаму адмийирра маар адрудар, кучӏлин хъугъувал айидар, гьякь’валихъди гьюжатариз гъудужврудар ву. 
2TI.3.9	Хъа дурар чпин метлебарихъ хъуркьидар: дурар вари (Мусайихъди гьюжатнаъ гъахьидарси), ахмакьар вуйивал ачухъ хьибди!
2TI.3.10+2TI.3.11	Гьамус уву гьам урхбаъ, гьам уьмриъ, гьам метлебар кӏулиз адагъбаъ, гьам хъугъувалиъ, гьам аьгь апӏбаъ, гьам масанвалиъ, гьам ижмивалиъ, уз’ин Антиохияйиъ, Иконияйиъ ва Листрайиъ алахьу хъергувалариъ ва аьзабариъ узу кӏуруб апӏури гъахьунва. Гьаму вари хъергувалар узу аьгь гъапӏунза, ва варибдиккан Агъайи узу ккадаъну! 
2TI.3.12	Месигь Исайихъди гирамиди яшамиш хьуз ккуни гьарсариз гьацдар хъергувалар ккилигура. 
2TI.3.13	Хъа пис адмийирна алдатмиш апӏрудар исина-исина кучӏлин кьарнаъ арсди, дурари чпихъди имбударра алдатмиш апӏиди.
2TI.3.14	Уву гьарган яв хъугъувал алибдихъди ва увуз улупубдихъди гъуз. Увуз аьгъявуз му вари увуз Шли улупнуш. 
2TI.3.15	Гьеле бицӏидимиди увуз Гирами китабар аьгъявуз, ва гьадму Китабари Месигь Исайихъ хъугъувалилантина уьрхювалихьна гъахру аькьюл тувунвуз. 
2TI.3.16+2TI.3.17	Гьарсаб Гирами китаб Аллагьдин Рюгьниинди вуйиб вуйиган, думу хайирназ ву: Китабари, Аллагьдин адми ужувлан гьарсаб ляхниз гьуркӏну гьязур хьпан бадали, аьгъювалар гъадагъуз, жиниди айи писвалар ачухъ апӏуз, гъалатӏар ктагъуз, дюз рякъюхъ хъауз кюмек апӏура.
2TI.4.1	Чӏивидаринна гъийихдарин суд апӏуз гъюру Месигь Исайин ва Аллагьдин улихь ккун апӏуразавукан (узу мици, Месигьдиз Паччагьлугъ айиган ва Думу багарихьди гъюрайир вуйиган, кӏураза): 
2TI.4.2	Аллагьдин гаф рабгъ, рягьят вуйи ва рягьят дару вахтнара ижмиди гъуз, гъалатӏар ктагъури апӏин, жинивалар ашкар апӏури гъуз, инсанарин рюгь за апӏин ва сабурлуди аьгъювалар тув. 
2TI.4.3	Гьациб вахт гъибдики: гьякь аьгъювалар улупбахьан гьудучӏвиди ва, чпиз фу деебхьну ккундуш, гьаддихъ хъпехъуз тямягь ади, мялимар чпилан илтӏикӏуз гъитди. 
2TI.4.4	Гьякь’вализна дюзвализ чпин ибар гьеркну, дурар, махъварихъ хъпехъбан бадали, дурарихьан гьидициди.
2TI.4.5	Хъа уву варибдикан марцци саягъниинди фикир апӏин, гъагъивалар аьгь апӏуз дубгъ, яв ляхин апӏин – Ужувлан хабарнакан кидибт, яв гъуллугъ гьубкӏну тамам апӏури гъуз. 
2TI.4.6	Хъа узкан хабар гъадабгъуруш, сарун йиз уьмур гъурбан апӏрушв’ина дубхнайиси алиб ву. Йиз гъягъру вахт ву сарун. 
2TI.4.7	Узу ужуйи женг гъубхунза ва узуз улупнайи вари манзил ккадапӏунза, хъугъувал гъюбхюнза. 
2TI.4.8	Гьамус узуз Агъайи, дюзвалин Судьяйи, гьадму Йигъан пешкеш тувди – узу гьякь апӏиди, неинки узу, хъа Думу хъадакну гъюру Йигъаз масанвалиинди ккилигурайи гьарсар гьякь апӏиди.
2TI.4.9	Узухьна ухди гъюз чарйир аг! 
2TI.4.10	Фицики Демас узухъди гъузундар. Думу, чан юкӏв гьаму дюн’яйиз тувну, Фессалоникдиз гъушну. Креск Галатияйиз гъушну, Тит – Далматияйиз. 
2TI.4.11	Узухъди сар Лукатӏан хътар. Увухъди Маркра хъади гъач, гьаз гъапиш, дугъу узуз йиз гъуллугънаъ гизаф кюмек апӏури шулу. 
2TI.4.12	Тихик узу Эфесдиз гьаунза. 
2TI.4.13	Уву гъюруган, йиз валжагъра гъадабгъ – думу Троадайиъ айи Карпдихь гъубзниз, йиз китабарра гъадагъ, гизафси гъидкьиндар.
2TI.4.14	Рукьан уста Эскендери узуз гизаф чӏуруб гъапӏунзуз. Гъит, Агъайи дугъаз, чан ляхнариз лигну, туври! 
2TI.4.15	Хъа уву дугъхьан ихтиятди гъуз, думу яманди ухьу тувру вари аьгъювалариз къаршу гъедергури гъахьну.
2TI.4.16	Суддиъ узуз йиз тереф уьбхюри улхуз сабпи ражну мумкинвал тувиган, кюмекназ сар касра гъафундайи, варидари узу гатӏахьну. Гъит му дурарин тахсир гьисаб дарапӏри! 
2TI.4.17	Хъа йиз кьяляхъ Агъа дугъужвнайиз. Ари Гьадгъу узуз, узлантина Ужувлан хабарнакан жугьуд дарудариз ктибтбан бадали, варидариз ебхьуз гъитруси кьувват тувунзуз. Дугъу узу асландин кӏанччаригъян гъядягъну. 
2TI.4.18	Агъайи узу гьарсаб чӏурубдиккан ккадаиди ва, Чан Аьршарин Паччагьлугъдиз гъахуз кӏури, уьрхиди. Гьадгъаз ибшри ад аьсрариан-аьсрариз! Амин.
2TI.4.19	Прискилайизна Акилайиз саламар йип, ва гьацира Анесифордин вари хуландариз. 
2TI.4.20	Эраст Коринфдиъ гъузну. Трофим, иццру гъахьир, Милетдиъ гъитунза. 
2TI.4.21	Кьюрд хьайиз гъюз чара апӏин! Увуз саламар хътаура Эвбули, Пудди, Линди, Клавдияйи ва вари гъардшари. 
2TI.4.22	Гъит, яв рюгьнахъди ишри Агъа! Гъит, учвухъди Аллагьдин уж’вал ибшри!
TIT.1.1	Узу, Аллагьдин гъуллугънаъ айи ва Иса Месигьдин вакил Павел, Аллагьди кадагънайидар хъугъувалихъна хуз, гьякь’валин кӏулиъ тӏауз, дюзди Аллагьдиз гьюрмат фици апӏуруш улупуз ва 
TIT.1.2	дурарик гьаргандин уьмрин умуд капӏуз гьаънайир вуза. Дициб уж’вал вари дюн’я арайиз хайиз улихьна гьич саб вахтнара кучӏал дарапӏру Аллагьди тувнайи гаф ву. 
TIT.1.3	Чав дебккнайи вахт гъафиган, Дугъу дюн’яйиз Чан Гаф гьаъну. Гьадму Гафнакан вуйи Хабар рабгъувал Аллагьдин, ухьу Уьрхрурин, ниятниинди уз’ина ихтибар дапӏна.
TIT.1.4	Узухъди саб хъугъувалин йиз дугъри бай Тит, Адаш Аллагьдихьан ва ухьу Уьрхру Иса Месигьдихьан уж’вал ва мясляаьт ибшривуз.
TIT.1.5	Узу уву Критдиин гьял дапӏну адру вари ляхнар гьял апӏбан бадали ва гьарсаб шагьриъ хъугърударин арайиъ аьхюдар дерккбан бадали гъитунзаву. 
TIT.1.6	Узу гъапиганси, дерккру аьхюдар марцциди яшамиш шулайидар духьну ккунду – саб ражаритӏан хпир духну адрударикан; дурарин веледар хъугърудар вуди ккунду, я гьич саб жюрейин хлиан идитнайивал ва хъпебехърувал дурарик кади ккундар. 
TIT.1.7	Фицики Аллагьдин гъуллугъниин али аьхюр Гьадгъан ляхнар кӏули гъахурайир ву ва дицир саб гаф кайир духьну ккундар. Дициб гъуллугъниин, чав кӏурубтӏан аьгъдрур, я хъял гъюрур, пияниска, элегрур, я пулиъ улар айир духьну ккундар. 
TIT.1.8	Хъа, гьатци, дицир кас хялар кьабул апӏрур, уж’вал апӏрур, фикирлур, дюзвал ккунир, намус-гъир’ят айир, учв чан хилиъ дисуз шлур вуди ккунду. 
TIT.1.9	Думу улупурайи аьгъюваларикк кӏул ккиврур, гьякь гафнан терефкар вуди ккунду; хъпехърудариз сагъ насигьятариинди кюмек апӏрур, хъа хъпебехърудар, чаз къаршу гъедергрудар ашкар апӏуз аьгъюр духьну ккунду.
TIT.1.10	Фицики гизафдар гьич саринра гьюкум кьабул дарапӏрудар шулу, лягълягъчйир ва футнакрар-кучӏляхяр, гизафна-гизафси дицдар адмийир суннат дапӏнайидарин арайиъ а. 
TIT.1.11	Дурари кӏулди хизанар пуч апӏури хъюгъру; чпин ужуз хайирнахъди, аьгъю дубхьну ккуниб улулупди, фукӏа дару каламарихъан хъчӏихури шлуган, дурарин ушвниъ итӏибшвури ккунду. 
TIT.1.12	Дурарин сар пайгъамбри гъапну: «Критдин агьлар – гьарган кучӏлар апӏрудар, вягьши гьяйванатар, темплар, адрацӏру фунар ву!».
TIT.1.13	Му дугъридан гьякь ву. Гьаддиз дурарин, саб гьяйифвал ктарди, гьякьяр унтӏаъ атӏри апӏин; гъит, дурар сагъ хъугъувалихьна гъюри; 
TIT.1.14	гъит, жугьдари кадагънайи махъварихьан дурар ярхла ишри ва гьякьналан улдугнайидари кӏурайиб дарапӏри. 
TIT.1.15	Марццидариз вари марцциб ву, хъа кацӏнайидариз ва хътругърудариз марцциб фукӏара адар, гьаз гъапиш, дурарин фагьумра, намус-гъир’ятра кацӏнайидар ву. 
TIT.1.16	Дурари, чпиз Аллагь аьгъячуз, кӏури, гьисаб апӏура, хъа чпин ляхнар-тӏулариинди Думу ярхла апӏура. Гьадрар ву думу намуссузар, мютӏюгъ дарудар, гьич саб ляхнизра хай дарудар.
TIT.2.1	Уву, гьякь аьгъювалари фу тӏалаб апӏураш, дупну ккунду. 
TIT.2.2	Яшлуйириз чпин кӏул’инди фикир апӏуз улуп: ужубна-харжиб аьгъю апӏури ишри, гьюрматназ лайикьди ишри, фикирлуди ишри, ижми хъугърудар ишри, ккудудубкӏру масанвалиъ ишри, мюгькамди сабурлудар ишри. 
TIT.2.3	Гьаци улуп яшлу дишагьлийиризра: намуслуди яшамиш шлуганси, футнийир дарагъди, убхърубдиъ улар адрахьруси; гъит, жигьил швушвариз ужувлар апӏуз улупри. 
TIT.2.4	Дурарихьди чпин жилар ккун апӏуз гъитри; чпин веледарихъ юкӏв хъипри; 
TIT.2.5	аькьюллуди фикир апӏрудар ишри, чӏат ул адрударди вердиш ишри, хулан гъайгъу кайидар ишри, уж’вал кайидар ишри, Аллагьдин Хабар аскан даршлуси, чпин жиларихъ хъпехърудар ишри. 
TIT.2.6	Гьаци жигьиларра ишри: дурариз чпи хилиъ дисуз шлуси улуп. 
TIT.2.7	Уву дурариз вари яв алдабгъурайи ликдииндина ляхнариинди чешнеди гъуз. Гъит, уву улупурайи аьгъювалар лап кӏваантӏан ва гьюрматназ лайикь ишри, 
TIT.2.8	ихь душмнарихьан ухьуз фукӏара чӏуруб пуз даршлуганси ва дурариз чпиз нач шлуганси, яв гаф-чӏал сагъиб ва гьич саб гъалатӏ ктруб ибшри.
TIT.2.9	Лукӏариз улуп: вари чпин аьхюдарихъ хъпехърудар ишри; кӏуруб апӏрудар ишри; гафариз къаршу удудучӏври, 
TIT.2.10	гьитӏибкӏрудар ваъ, хъа ухьу Уьрхрурикан – ихь Аллагьдикан вуйи аьгъювалар хъана артухъ уткан ва такабур апӏру гьубкӏу ихтибар алидар ишри.
TIT.2.11	Фицики Аллагьдин зурба вуйи ужувлу вари инсаният уьрхюз шлу аквнахьди ккапӏнийи. 
TIT.2.12	Аллагьдин ужувлу ухьуз гьаму дюн’яйиъ, аллагьсуз уьмрихьан ва му дюн’яйин тямягьярихьан ярхла духьну, жвув хилиъ дидисну, марцциди ва намуслуди яшамиш йихь кӏурахьуз. 
TIT.2.13	Диди ихь умудар тамам шлу хушбахтавар Йигъ гъяйиз ккилигури гъузуз улупурахьуз. Думу Йигъ Чан аднаъди зурба вуйи Аллагь ва ухьу Уьрхрур – Иса Месигь гъюру Йигъ хьибди. 
TIT.2.14	Ухьу законсузваликкан азад апӏбан бадали, Чаз дурукьнайи халкь марцц апӏбан бадали ва думу халкь, вари юкӏв хъипну, уж’вал апӏуз улихь гъягъбан бадали, Гьадгъу ухьхъанди Чан жан тувну.
TIT.2.15	Магьа гьамцдар аьгъювалар улуп. Яв вари гьюкум улихь гьапӏну, дурарик юкӏв капӏ ва тахсрар улупури гъуз! Ва гъит, гьич сарихьанра увухьинди хъюхъ за дапӏну лигуз дарибшри!
TIT.3.1	Дурариз гьюкум гъабхрударихъ ва аьхюдарихъ хъебехъну ккунивал кӏваин апӏури гъуз; гьарсаб ужувлан ляхин апӏуз гьязурди ишри, 
TIT.3.2	гьич затра люкьнар дарапӏри, гьюжатар гъитӏитӏиккри вари адмийирихьна ккунивалиинди ва гъюдливалиинди ишри.
TIT.3.3	Улихьди ухьура ахмакьарди гъахьидар вухьа: кӏул’ин зигрудар, алдатмиш дапӏнайидар, хьуз мумкин вуйи вари тямягьярин ва ягь адру кьукьарин лукӏар вуйхьа, хъюлу ацӏну ва гъанихвали ургури яшамиш шули гъахьунхьа, чиб-чпин хъял ади ва чиб-чпи даккунди гъахьунхьа. 
TIT.3.4	Хъасин дюн’яйиз ухьу Уьрхрур – Аллагьдин уж’вал ва Дугъан инсанарихьна вуйи масанвал гъафну. 
TIT.3.5	Думу, ухьу апӏури гъахьи ихь «гьякь ва дугъри» ляхнариз дилигну, Гъафир дар, хъа Чан уж’валилантина гьаци гъабхьиб ву. Дугъу ухьу гъюрхну, штухьди марцц дапӏну, таза алаъну ва Гирами Рюгьнахьди цӏийи гъапӏну. 
TIT.3.6	Дугъу Чан Рюгь, ухьу Уьрхруриланмина – Иса Месигьдиланмина ухь’ина, кӏюгъялвал адарди, улузну. 
TIT.3.7	Дугъан зурба вуйи ужувлиинди ухьу, гьякь дапӏнайидар, умуд кивнайи гьаммишандин уьмур рубкьру насларди гъуздихьа. 
TIT.3.8	Мурар дугъри гафар ву.
TIT.3.8	Узуз уву гьаму гьякьяр дурарин юкӏвариъ тӏаъри ккундузуз. Гъит, Аллагьдихъ хъугърудар, ужувлар апӏури, ацӏри. Хъа мици хьуб варидариз успагьи ва мянфяаьтлу ляхин ву. 
TIT.3.9	Аммаки ахмакь улхбарихьан, архйирикан вуйи гьюжатарихьан, гъярхьуваларихьан ва Къанундин кӏуллан кчӏихуваларихьан ярхлади гъуз. Мурар ичӏи ва хайирсуз ляхнар ву. 
TIT.3.10	Хъа гьюжат гъипуз ккунириз, сабан-кьюбан чан дюз дарувал улуп, хъасин дицирихъди сарун аьлакьа мигъибтан. 
TIT.3.11	Аьгъю йибхь, дицир кас чӏур гъахьир ва гунагькар ву, дугъу чав чак тахсир кипна.
TIT.3.12	Узу увухьна Артем ясана Тихик гьаиган, узухьна Никопольдиз гъюз ял апӏин; узу душваъ кьюрд адапӏуз кьаст гъапӏунза. 
TIT.3.13	Ккун апӏуразавукан, законарикан аьгъю Зенасдихьанна Аполоссдихьан чпи гъярайи рякъ давам апӏуз кюмек апӏин: дурариз фукӏа-мукӏа ккимиди мигъибтан. 
TIT.3.14	Гъит, ужудар ляхнар апӏури, ихьдаризра дарс ибшри ва гьудрубкӏрушваъ кюмек апӏуз дубгъри, хъа гьадмуган дурарин уьмур бегьер хруб хьибди.
TIT.3.15	Увуз узухъди гьамшваъ айи варидари саламар хътаура. Ухьу ккуни вари хъугънайидариз саламар йип. Гъит, учвухъди варидарихъди Аллагьдин уж’вал ибшри!
PHM.1.1	Иса Месигьдихъ хъугъру кӏури дустагъ дапӏнайи Павелихьанна гъардаш Тимофейихьан – ухьухъди гъуллугънаъ айи, ккуни вуйи Филимондиз 
PHM.1.2	ва яв хулаъ уч шулайи вари хъугърудариз, ккуни чи Апфияйиз ва ухьухъди гъуллугънаъ айи Архипдиз.
PHM.1.3	Ихь Адаш Аллагьдихьан ва Агъа Иса Месигьдихьан уж’вал ва мясляаьт ибшричвуз.
PHM.1.4	Йиз ккарагбариъ уву кӏваин апӏури, увхъан Аллагьдиз гьаммишан чухсагъул кӏураза, 
PHM.1.5	гьаз гъапиш, узуз Агъа Исайихьна ва вари гирами халкьдихьна вуйи яв хъугъуваликан ва масанваликан ебхьури шулзуз. 
PHM.1.6	Учухъди пай апӏурайи яв хъугъували, Месигьдихъди учуз айи вари ужубдин увура гъаври ахъбан бадали ккарагураза.
PHM.1.7	Яв масанвали узу гизаф шад гъапӏну ва ккаарцну, гьаз гъапиш, уву, гъардаш, Аллагьдин халкьдин юкӏвар архаин гъапӏунва.
PHM.1.8	Ва гьаддиз, узхьан, Месигьдин вакилихьан, увуз яв буржйир тамам апӏин кӏури, саб нач-гучӏ адарди пуз шулушра, 
PHM.1.9	узу увухьна, тӏалаб апӏури илтӏикӏуб хъана ужу ву кӏури, гьисаб апӏураза, фицики узуз уву масанди вузуз. Узу, Павели, Месигь Исайи гьаънайири ва Гьадгъулантина дустагъ дапӏнайири, 
PHM.1.10	узуз гьаму дустагъдиъ байси гъахьи йиз бай Онисимдихъан тӏалаб апӏуразавукан. 
PHM.1.11	Саб фила-вуш думу узуз гьич саб ляхнизра хай вуйир дайи, хъа гьамус думу гьам увузра, ва гьам узузра хайирлу кас ву. 
PHM.1.12	Думу узу увухьна кьяляхъ хътаураза, амма думу узкан ктабтӏу йиз пайси вузуз! 
PHM.1.13	Думу гьамушваъ, дустагъдиъ узу Ужувлан хабарнан кӏуллан итнайишваъ, яв ерина узуз кюмек апӏбан бадали, узухъди гъитуз ккундийзуз. 
PHM.1.14	Яв разивал дарди, дици апӏуз ккун гъабхьундарзуз. Гъит яв ужувлан ляхин яв хушниинди вуйиб ибшри, хъа гуж апӏбиинди ваъ. 
PHM.1.15	Мумкин ву, саб вахтназ думу увухъди дархьуб, хъасин гьаргандиз увухъди хьиди, 
PHM.1.16	амма лукӏси ваъ, хъа, лукӏтӏан гизаф заина вуйи ккуни гъардашси, иллагьки, узуз ккуни. Думу увузра гьам инсанси, гьамсана Агъайилантина вуйи гъардашси багьа шулу!
PHM.1.17	Гьаддиз, ухьу саб ляхин апӏурайиган, увухьна гъафи узу кьабул апӏруси, думура кьабул апӏин. 
PHM.1.18	Хъа эгер, думу яв улихь тахсиркар вуш, ясана думу увуз фу-вуш буржлуди гъузнаш, думу бурж узук кайи гьисаб апӏин. 
PHM.1.19	Магьа узу увуз йиз хилариинди бикӏураза: «Узу, Павели, яв зарар ккебкуб кӏул’ин гъадабгъураза». Гьеле узу, уву узуз буржлу вуйибдикан гафкьан кӏурира адарза. Уву яв ув’инди йиз улихь буржлу вува! 
PHM.1.20	Ав, гъардаш, Агъа бадали гьамус узуз увканра хайир дубхьну ккундузуз. Месигьдиланмина уву йиз гъардаш вуйивализ дилигну, йиз юкӏв сикин апӏин.
PHM.1.21	Уву узухъ хъпехъур кӏури, миж кади, увуз бикӏураза. Уву йиз тӏалаб узу ккун апӏурайибтӏан артухъра кади, тамам апӏруб аьгъязуз. 
PHM.1.22	Мидихъди сабси, узуз хялижвувазси, саб халра гьязур апӏуб ккун апӏураза. Ичв ккарагбарин кюмекниинди Аллагьди узу гьаму багарихьди учвухьна гьаърубдик умуд кайиз.
PHM.1.23	Увуз саламар хътаура узухъди дустагъдиъ айи йиз юлдаш Эпафрасди, думура Месигь Исайин кӏуллантина дустагъдиъ айир ву. 
PHM.1.24	Гьацира саламар хътаура узухъди гъуллугънаъ айи Маркди, Аристархди, Демасди ва Лукайи. 
PHM.1.25	Агъа Иса Месигьдин уж’вал гьарган ичв рюгьнахъди ибшри!
HEB.1.1	Гъушу вахтари гизаф ражари ва гьар жюрейиинди Аллагь пайгъамбрариланмина ихь абйирихъди улхури гъахьну. 
HEB.1.2	Хъа гьаму аьхиримжи вахтари Аллагь адмийирихъди Чан Балин мелзналан улхури гъахьну. Дугъу Думу вари Чан хилиъ бисуз Улупнайир ву. Дугъу Гьадгъуланмина вари завар-жилар арайиз гъахну. 
HEB.1.3	Бай – Аллагьдин ад атӏабгурайи Нур ву. Думу Аллагьдин аллагьвал ву. Дугъу, Бали, Чан кьудратлу гафниинди дюн’я, ккададабхъуз гъидритди, дебккна. Думу, ихь гунгьар марцц дапӏну, аьршариъ Варитӏанзаанурин арччул хилихъинди деъна.
HEB.1.4	Малайикарин аьхювалтӏан Иса Месигьдиз дурубкьнайи аьхювал фукьан зиина вуш, малайикартӏан Думура гьадмукьан зиина ву.
HEB.1.5	Аллагьди фуну малайикдиз ва фила гьамци гъапну:
HEB.1.5	«Уву Йиз Бай вува.
HEB.1.5	Гъи Узу Яв Адаш гъахьунза»?
HEB.1.5	Ясана:
HEB.1.5	«Узу Дугъан Адаш хьидиза,
HEB.1.5	хъа Думу Йиз Бай хьиди»?
HEB.1.6	Чан Сарпир, дюн’яйиъ аъри, Аллагьди кӏура:
HEB.1.6	„Гъит Аллагьдин вари малайикари Мугъаз икрам апӏри“.
HEB.1.7	Малайикарикан дупна:
HEB.1.7	„Чан малайикарикан Дугъу микӏар апӏуру
HEB.1.7	ва Чан лукӏарикан – цӏин мелзар“.
HEB.1.8	Хъа Дугъу Чан Балкан гьамци кӏура:
HEB.1.8	«Жан Аллагь! Яв Паччагьвалин тахт гьаммишандиз вуяв,
HEB.1.8	гьякь’вал – Яв Паччагьлугъдин
HEB.1.8	паччагьвалин маргъ вуяв.
HEB.1.9	Увуз дюзвал ккун гъабхьунвуз, хъа нягьякьвал – даккун,
HEB.1.9	гьаддиз, жан Аллагь, Яв Аллагьди Уву имбудартӏан заан гъапӏну,
HEB.1.9	кӏулкан кдатру ччимси, Учв’ин шадвал улубзну».
HEB.1.10	Ва, гьамци, Балканра дибикӏна:
HEB.1.10	„Жан Агъа! Варитӏан улихь
HEB.1.10	Уву дюн’я арайиз хуз бин ккивунва,
HEB.1.10	гьаци аьршарра Яв хиларин ляхин ву.
HEB.1.11	Жилна аьршар ккадахьиди, хъа Уву гьаммишан гъуздива.
HEB.1.11	Дурар, палтарси, йирси духьну, гъюдучӏвиди.
HEB.1.12	Ва Уву дурар, сарун лазим дару валжагъси, дидиржну гьадагъидива.
HEB.1.12	Хъа, палатси, дурар цӏийидарихьди гьюдюхидива.
HEB.1.12	Аммаки Уву дигиш Шлур дарва, ва Яв яшарин аьхир айиб дар!“
HEB.1.13	Малайикарикан шлиз ва фила гьамци дупна:
HEB.1.13	„Узу Яв вари душмнар Яв ликарикк духну ккахьайизкьан,
HEB.1.13	Йиз арччул хилихъинди деъну гъуз?“
HEB.1.14	Малайикар уьрхювал рубкьуз ккайидарин гъайгъушнаъ хьуз гьаънайи рюгьяр даринхъа?
HEB.2.1	Магьа гьаддиз, дюз рякъ’ан ададахъбан бадали, ухьуз гъеебхьубдиз варитӏан уччвуйи фикир тувну ккунду. 
HEB.2.2	Ухди малайикариланмина тувнайи Аллагьдин Гафнаъ кьувват айи ва гьарсаб дюз дарувализ ва хъпебехъувализ гъилигу жазара гьадабтӏуйи. 
HEB.2.3	Хъа гьамус, зурба уьрхювал кьабул дарапӏиш, гьадабтӏру жазайиккан ухьхьан сарун фици гьергуз хьибди? Чав Агъайи сифте му уьрхювал ухьуз дебккну, му Гьадгъукан гъеебхьдари тасдикь гъапӏунчуз. 
HEB.2.4	Агъа Исайин Хабар гьякь вуйивал Аллагьди аьжайиб лишнариинди, аьламатариинди, гьар жюреди ачмиш шлу кьудратниинди ва Чан ниятниинди Чаз ккунириз тувру Гирами Рюгьнан багъишар гьаъбиинди тасдикь гъапӏну.
HEB.2.5	Учу кӏурайи гьамус цӏийиди арайиз гъюру дюн’я Аллагьди малайикарин хилиъ иврадар. 
HEB.2.6	Хъа сари наан-вуш тасдикь гъапӏну:
HEB.2.6	„Адми гьапӏрур ву, Уву дугъхъан гьадмукьан юкӏв убгуз?
HEB.2.6	Инсандин бай гьапӏрур ву, Уву дугъан гьадмукьан гъайгъушнаъ хьуз?
HEB.2.7	Уву думу малайикартӏан цӏиб вахтназтӏан исинди дерккундарва.
HEB.2.7	Уву дугъаз аднан ва гьюрматнан таж тувунва.
HEB.2.8	Вари Уву дугъан ликарикк, дубхну, дипунва!“
HEB.2.8	Аллагьди инсандиз вари мютӏюгъ гъапӏну. Дугъаз мютӏюгъ даруб Аллагьди фукӏара гъибтундар. Гьелелиг инсандиз вари мютӏюгъ дапӏну рябкъюрадархьуз. 
HEB.2.9	Ухьуз Иса сацӏиб вахтназ малайикартӏан исинади Дерккур гьамус адлуди ва гьюрматлуди рякъюрахьуз, гъаз гъапиш аьжаликк ккахъур Гьадму ву. Фицики Аллагьди ухьуз уж’вал дебккбан бадали, гьарсарин аьжалнахъанди Думу Учв аьжализ гъушну.
HEB.2.10	Гьаци дубхьнура ккундийи. Аллагьдиз Чан Рюгьнахъди гъягъру гизаф веледар адлу духьну ккундийи. Дюн’яйиъ айиб вари Аллагь бадали ву ва дюн’яйиъ шулайибра вари Аллагьдилантина шулайиб ву. Хъа дурар адлу апӏуз Аллагьди Иса гьязур апӏуру. Дугъу Дугъкан, гизаф веледар уьрхбан бадали, гьацдар аьзабариантина духну Гьуркӏур гъапӏну. 
HEB.2.11	Адмийир гирами Апӏруризра, гирами шулайидаризра – варидариз сар Аьршарин Адаш а. Гьаддиз Исайиз, дурар Чан гъардшар вуйиз пуз, начди дар. 
HEB.2.12	Дугъу кӏура:
HEB.2.12	«Йиз гъардшариз Яв ччвур улупидиза
HEB.2.12	ва вари хъугърударин арайиъ Яв адназ мяълийир апӏидиза».
HEB.2.13	Дугъу кӏура:
HEB.2.13	«Узу Гьадгъак миж кади хьидиза».
HEB.2.13	Ва хъана:
HEB.2.13	«Магьа Узу ва Аллагьди Узуз туву веледар».
HEB.2.14	Хъа веледар йиккканна ифдикан духьнайидар вуйиган, Дугъу Чахъра гьациб беден хъивну. Дугъу дици, Чан аьжалниинди аьжалин зиин гьюкум али иблисдихьан гьюкум бисузди, 
HEB.2.15	вари чпин уьмриъ аьжалин улихь гучӏури лукӏарди дугъужвнайидар азад апӏузди гъапӏну. 
HEB.2.16	Рябкъюрайиси, Дугъу кюмек малайикариз апӏурадар, хъа – Ибрагьимдин наслариз. 
HEB.2.17	Гьаддиз Месигь, Учв халкьарин гунгьарихъанди ккахъбан бадали, вари терефарихъанди, Чан гъардшар фицдар вуш, гьацдарсир духьну ккундийи. Гьацир хьуб’инди Дугъкан уж’вал ккуни ва дугъриди Аллагьдин гъуллугънаъ шлу заан Гъуллугъчи ктучӏвнийи. 
HEB.2.18	Вари Чаин алахьу ахтармишнан аьзиятариан Думу удучӏвну. Гьамус Дугъхьан ахтармишнан аьзиятнаккан гьарсариз кюмек апӏуз шулу.
HEB.3.1	Гирами гъардшар, учвузра Аллагьди дих дапӏна. Гьаддиз учу хъугърайибдин ва ктибтурайибдин заан Гъуллугъчи – Аллагьди гьаънайи Исайиз лигай. 
HEB.3.2	Аллагьди Чан гъуллугънаъ хьуб Гьадгъан ихтиярназ тувну. Дугъу думу Гъуллугъ, чан вахтна Мусайи чан хилиз тувнайи Аллагьдин халкьдин зиин фици гъуллугъ гъабхуйиш, гьациб хъуркьувалиинди кӏулиз адабгъура. 
HEB.3.3	Аммаки Муса пайгъамбартӏан Иса, хуларизтӏан хулар диврайи устайиз артухъ гьюрмат апӏруси, заан адлувализ артухъ лайикь гъахьну. 
HEB.3.4	Гьарсар хулариз чан уста айиб ву, хъа Аллагь варибдин Уста ву. 
HEB.3.5	Мусайи Аллагьдин вари халкьдин гъуллугъниин дугъриди ляхин апӏури гъахьну, ва дугъан думу гъуллугъну саб фила-вуш хабар дебккуз ккайибдикан улупури гъабхьну. 
HEB.3.6	Хъа Месигьди, дугъри Балиси, Аллагьдин вари Хул’ин аьхювал гъабхура. Ари гьадму Дугъан Хал, эгер ухьу аьхиризкьан ухьу тяриф апӏурайибдиз кӏубанди ва гьаддик миж кади гъузиш, ухьу вухьа.
HEB.3.7	Гьаддиз Гирами Рюгьну кӏурайиси:
HEB.3.7	«Гъи, эгер учвуз Дугъан дих ебхьураш,
HEB.3.8	учву ичӏи чюлиъ читинвалар алахьган,
HEB.3.8	гъалабулугъ гъитӏибккруганси,
HEB.3.8	ичв юкӏвар мючӏюркьянай.
HEB.3.9	Душвариъ ичв абйири
HEB.3.9	гьеле дурариз 40 йисан арайиъ Йиз ляхнар гъяркънушра,
HEB.3.9	Узу ахтармиш апӏуйи ва дюз вуш-дарш лигуйи.
HEB.3.10	Гьаддиз Узуз думу насликан хъял гъафунзуз ва гъапунза:
HEB.3.10	дурарин юкӏвар гьаммишан улдугура,
HEB.3.10	дурариз Йиз рякъяр аьгъдар.
HEB.3.11	Гьаддиз, Узук хъял кмиди, гьамци ху гъапӏунза:
HEB.3.11	дурар, чпиз Узу рягьятвал туврушваъ учӏвидар».
HEB.3.12	Гъардшар, ичв саринкьан юкӏв пис даршлуси, вафалуди гъузруси, чӏиви Аллагьдихьан гьидидицруси, ихтият йихьай. 
HEB.3.13	Гьар йигъан, гунгьи чахъинди дизригуз ва учвкан фужкӏа дючӏюркьну гъидритуз, гьадму «гъи» гафну ухьуз сабан дих апӏури имидикьан гагьди, чиб-чпик юкӏв капӏри гъузай. 
HEB.3.14	Эгер сифте кӏулариъ ухьуз айибсиб ихь ижми хъугъувал ухьу аьхиризкьан гъюбхиш, Месигьдиз айи варибдикан ухьузра пай хьибдихьуз. 
HEB.3.15	Мидкан гьамци дупна:
HEB.3.15	«Гъи, эгер учвуз Дугъан дих ебхьураш,
HEB.3.15	учву гъалабулугъ гъитӏибккруганси,
HEB.3.15	ичв юкӏвар мючӏюркьянай».
HEB.3.16	Дих деебхьну, гъалабулугъ гъитӏибккдар фужар вуди гъахьну? Дурар Мусайи Египетдиан адау вари дайинхъа? 
HEB.3.17	Ягъчӏвур йисандин арайиъ Аллагьдиз фужарикан хъял гъюйи? Дурар гунагь апӏрудар ва чпин жанар ичӏи чюлиъ дийихну дахьдар дайинхъа? 
HEB.3.18	Аллагьди, рягьятвал туврушваъ учӏвидарчва кӏури, фужариз ху гъапӏну? Чахъ хъпебехърудариз дайин? 
HEB.3.19	Ари ухьуз, чпин хътругърувализ дилигну, дурар душваъ учӏвуз дархьувал рябкъюрахьуз.
HEB.4.1	Сабан кьан дубхьнадар, ва Аллагьди тувнайи гаф – рягьятвал туврушваъ учӏвуз шлувал – кьувватнаъ ими, гьадму рягьятвал дурубкьди гъудрузбан бадали, гъачай гизаф дикъатлуди гъузурхьа. 
HEB.4.2	Ухьузра, гьадму гъалабулугъ гъитӏибккрударизси, рягьятвалин Ужувлан хабар ктибтнийи, хъа думу Хабарнакан дурариз хайир гъабхьундар, гьаз гъапиш дурари думу хъугъувалиинди кьабул гъапӏундар. 
HEB.4.3	Хъа ухьу, гьадму Хабарнахъ хъугъдар, Дугъу рягьятвал туврушваъ учӏврахьа. Хъа хътругърударикан Аллагьди гъапну:
HEB.4.3	«Гьаддиз Узук хъял кмиди гьамци ху гъапӏунза:
HEB.4.3	дурар чпиз Узу рягьятвал туврушваъ учӏвидар».
HEB.4.3	Дугъу мици, гьеле Чан ляхин дюн’я арайиз хайиз ккудубкӏну айивализ дилигди, гъапнийи. 
HEB.4.4	Жара йишваъ Дугъу ургудпи йигъкан гьамци дупна: «Ургуд гъапи йигъан Аллагь, Чан вари ляхнар ккудукӏну, саламат гъахьнийи». 
HEB.4.5	Аммаки зиихъ: «Дурар чпиз Узу рягьятвал туврушваъ учӏвидар» – дупнайи гафар кӏваинди гъитай.
HEB.4.6	Гьамусра Дугъу рягьятвал туврушваъ аърувалин гаф кьувватнаъ ими. Хъа Ужувлан хабар ухди деебхьнайидарихьан, чпин хъпебехъувализ лигну, душваъ учӏвуз дархьиган, 
HEB.4.7	Аллагьди, ичӏи чюлиъ гъахьи гьядисйирихъан лап кьанди, хъана саб йигъ улупну – «Гъи». Дидкан, зиихъ гъапиганси, Давуд паччагьдиланмина хабар дебккна:
HEB.4.7	«Гъи, эгер учвуз Дугъан дих ебхьураш,
HEB.4.7	ичв юкӏвар мючӏюркьянай».
HEB.4.8	Эгер мушваъ дурариз Ешуайи туву рягьятвалин йишвкан, яни Ханаандин жиликан улхури айиш, сарун Аллагь дидин кьялхъян саб жара йигъкан улхидайи. 
HEB.4.9	Гьаддиз Аллагьдин халкьдиз рягьятвал гьамус рябкъюз ккимбуб ву. 
HEB.4.10	Аллагьди рягьятвал туврушваъ учӏвури, Аллагьди Чан ляхнарихъан фици рягьятвал гъадабгъураш, гьаци рягьятвал гъадабгъиди. 
HEB.4.11	Гьаддиз гьадрарси, чпин хъпебехърувалилантина фужкӏа алдадакбан бадали ва гьадму рягьятвал туврушваъ учӏвбан бадали, ухь’ан удукьруб вари апӏидихьа.
HEB.4.12	Фицики Аллагьдин гаф яшамиш шула ва либхура. Думу гаф кьюбиб мурзарра учӏру дапӏнайи ханжалтӏан учӏруб ву. Думу гаф, ихь инсанвалин варитӏан деринариз: юкӏвна рюгь, йиккна кӏураб жара шлушвариз ва кӏурбарин мааризкьан гъябгъюру. Гьадму Гафну фикраринна кӏван хияларин суд апӏуру. 
HEB.4.13	Халкь дапӏнайи вари дюн’яйиъ Аллагьдин улихь гьитӏибкӏнайиб гьич фукӏара адар. Дугъан улихь вари ачухъди ву. Дугъан улариз вари рябкъюру. Ари Гьадгъан улихь ухьу жавабра тувдихьа.
HEB.4.14	Ухьухъ зурба вуйи Аллагьдин заан Гъуллугъчи хъахьухъ – аьршариз Гъушур. Думу – Аллагьдин Бай, Иса ву. Гьаддиз гъачай, хъугъну, учу ктибтурайи гьякь’валихъан ижмиди хъичӏихну гъуздихьа. 
HEB.4.15	Ихь заан Гъуллугъчи ихь камиваларин гъавриъ адрахърударикан дар. Думура, ухьуси, гунгьариъ ктарди, вари аьзаб-аьзиятариъ Ахъур ву. 
HEB.4.16	Гьаддиз ухьхьан, саб гучӏ адарди, ухьуз рягьим апӏуз ва лазим вахтназ кюмек бадали ухьуз уж’вал тувуз, Ужувлан тахтнахьна гъюз шулухьхьан.
HEB.5.1	Фицики Аллагьдин гъуллугънаъ шлу гьарсар заан гъуллугъчи адмийирин арайиан ктагъури гъахьну. Дугъу, Аллагьдин улихь адмийирихьан дугъужвуз шлуси, дурарин гунгьарихъанди Аллагьдиз багъишар хури, мал-марччлин гъурбнар апӏури гъахьну. 
HEB.5.2	Гьацир гъуллугъчи чпин аьгъдрувалиан улдугнайидарин гъавриъ ади духьну ккундийи, гьаз гъапиш чавра чан тямягьярикк ккахънайир ву. 
HEB.5.3	Гьамци вуйивализ дилигну, дугъу чан ва вари халкьдин гунгьарихъанди гъурбнар дапӏну ккундийи.
HEB.5.4	Мициб гъуллугънаъ учӏвуб адмийихьан чахьан бисуз шлуб дар. Дугъаз, чан вахтна Гьарундиз дих гъапӏганси, Аллагьди дих дапӏну ккунду. 
HEB.5.5	Ари Месигьдира, заан Гъуллугъчи хьуб’инди Чав Учв адлу гъапӏундар, хъа Аллагьди Дугъаз гьамци гъапну:
HEB.5.5	«Уву Йиз Бай вува.
HEB.5.5	Гъи Узу Яв Адаш гъахьунза».
HEB.5.6	Дугъу жара йишваъра кӏура:
HEB.5.6	„Уву гьаммишандиз Аллагьдин Гъуллугъчи,
HEB.5.6	Мелхиседексир Гъуллугъчи вува“.
HEB.5.7	Учв жилиин али вахтна Исайи гьарай ипну, нивгъариинди Учв аьжаликкан Уьрхруриз ккарагну ва Аллагьдин улихь улупу зурба гьюрматназ дилигну, Дугъаз думу гъеебхьну. 
HEB.5.8	Гьеле Думу Дугъан Бай вуйишра, Дугъаз Чаин алахьу аьзабарилантина хъпехъувалин кьимат аьгъю гъабхьну. 
HEB.5.9	Дугъкан, Гьуркӏур духьну, Чахъ хъпехърудариз варидариз гьаммишандин уьрхювал тувру Булагъ гъахьну. 
HEB.5.10	Аллагьди Дугъаз, Мелхиседекдиз ухшар айи заан Гъуллугъчи вува, гъапну.
HEB.5.11	Мидкан хъана гизаф пуз хьибдийчухьан, хъа учву гъапибдин читинди гъаври ахъурчва, хъпехъдарчва. 
HEB.5.12	Учву хъугърудар гъахьихъанмина гъубшу вахт гьисабназ гъадабгъуруш, гьамусдиз учвкан мялимар ктучӏвуз вахт ву, хъа рябкъюрайиси, Аллагьдин лап гьии гафарин гъавриъ тӏауз учвуз мялимар лазим шула. Учвуз сабан ижми хураг ваъ, хъа никк ккунди ими. 
HEB.5.13	Хъа никк убхърур, гьякьваликан цӏибтӏан аьгъдру тазади бабкан духьнайи бицӏир гьисаб ву. 
HEB.5.14	Ижми хураг аьхюдариз ву. Чпин тажруба айивализ дилигну, дурарихьан ужубна харжиб жара апӏуз шулу.
HEB.6.1+HEB.6.2	Гьаддиз гъачай, Месигьдикан вуйи аьгъюваларин бинайиланзина яшназ дуфнайидариз вуйи аьгъювалариина улдучӏвидихьа. Ухьу гьамус хъана аьжалихъна гъахру гунгьар гардандиъ дисуваликан, Аллагьдихъ хъугъну ккуниваликан, штуан хьуваликан, хилар иливбакан, гъачӏидар чӏиви хьуваликан ва гьаргандин Суддикан вуйи аьгъюваларин бин хъана ккивуз хъюгъидархьа. 
HEB.6.3	Хъа, Аллагьди гъитиш, улихь гъягъидихьа.
HEB.6.4	Гьаз гъапиш саб ражари Аллагьди аьгъювалар тувдар, заварин багъишдик тӏяаьм капӏдар, вари хъугърудариси, Гирами Рюгь кьабул гъапӏдар, 
HEB.6.5	Аллагьдин гъяни гафнакан тӏяаьм гъабхьидар, гъюз ккимбу аьсрин кьувватнакан хабар айидар 
HEB.6.6	хъугъувалихьан гьудучӏвиш, дурар хъана гунгьар гардандиъ дисбиинди таза алауз шлуб дар, гьаз гъапиш дурари чиб-чпиинди Аллагьдин Бай, Думу вари эллерин аьйибнакк ккитри, хачрак карсра.
HEB.6.7	Гагь-гагьнак чаина убгъурайи мархь зибгру жили учв тартиб апӏруриз ужуб бегьер тувру, дугъаз думу Аллагьди дебккнайи уж’вал ву, 
HEB.6.8	хъа варжина заз али хутӏил фукӏа дар. Дидиз бала гъядябхъюр ва, аьхирки, думу убгиди.
HEB.6.9	Аммаки йиз ккунидар, учу гьаци кӏурашра, учву ужуб гьялнаъ айивалик ва уьрхювалихъан хъичӏихнайивалик умуд кайич. 
HEB.6.10	Аллагь дюз дарур хьуб гьич мумкин дар. Дугъаз я учву апӏурайи жафйир, я Чан гирами халкьдин гъуллугънаъ хьуб’инди улупу ва улупурайи Чахьна вуйи ичв ккунивал кӏваълан гьархидар. 
HEB.6.11	Учуз ккунди айиб, учвкан гьарсар ичв кӏван метлебар бадали, аьхиризкьан гьяракатнаъ хьуб вуйич. 
HEB.6.12	Учуз учву тӏагъру дапӏну ваъ, хъа жвуван хъугъувалииндина аьгь апӏбиинди Аллагьди тувнайи ирс рубкьрударси учвура духьну ккундучуз.
HEB.6.13	Аллагьди Ибрагьимдиз гаф тувруган, Чав Чаинди ху гъапӏну, фицики ху апӏуз ужур сарун Учвтӏан зиина вуйир адайи. 
HEB.6.14	Дугъу гъапну:
HEB.6.14	„Гьапӏнура Узу увуз уж’вал улупидиза ва Узу увуз гизафна-гизаф наслар тувдизавуз“.
HEB.6.15	Сабурлуди ккилигури гъахьи Ибрагьимдиз дугъриданра гаф тувнайиси гъабхьнийи.
HEB.6.16	Адмийири чпитӏан фтиинди-вуш зина ва багьа вуйириинди ху апӏури шулу. Ху апӏувал, гъапиб дюз ву кӏури, тасдикь апӏуб ву, ва диди гьарсаб гьюжат дебккру. 
HEB.6.17	Гьаци Аллагьдира, Чан ниятар гьюдюхрудар дариз, кӏури, Чав гаф тувуриз ачухъди улупуз ккунди айиган, Чан гаф ху апӏбиинди мюгькам гъапӏну. 
HEB.6.18	Ва гьаму кьюб гьюдюдюхру мутму – гаф тувувална ху апӏувал – Аллагьдин мурар кучӏал кайидар дар, ухьуз, чара абгури, улубкьру ихь умуднахъан хъичӏихнайидариз, мюгькамди юкӏв капӏувал вухьуз. 
HEB.6.19	Му умуд, ихь кӏваз хатӏасузвал хурайи ижми бин вухьуз. Миди ухьуз, чарчликк ккайи Гирамишван айитӏинди учӏвуз ихтияр туврахьуз. 
HEB.6.20	Ари гьадушвазди, Мелхиседекдиз ухшар ади, гьаммишандиз заан Гъуллугъчи духьну, ихь улихьди гъафи Иса учӏвну.
HEB.7.1	Гьадму Мелхиседек Салим шагьрин паччагь вуйи ва Варитӏанзаану Аллагьдин гъуллугъчи вуйи. Дугъаз, дявйир дапӏну, паччгьариин гъалиб духьну гъюрайи Ибрагьим алахънийи ва Мелхиседекди дугъаз Аллагьдин ужувлакк ккахъриву, гъапнийи. 
HEB.7.2	Чахь хьайи варибдикан Ибрагьимди дугъаз йицӏубпи пай тувнийи. Сабпиб дугъан „Мелхиседек“ кӏуру ччвур „гьякьвалин паччагь“ кӏуру гаф ву. Хъа дугъан „Салимдин паччагь“ кӏури хъибшнайи ччвур „мясляаьтнан вая архаинвалин паччагь“ кӏуру гаф ву. 
HEB.7.3	Дугъан адашдикан я дадайикан, дугъан ата-бабйирикан, я дугъан уьмур фици ккебгънуш ва ккудубкӏнуш мялум дар, хъа думу Аллагьдин Бализ ухшарди гьаммишандиз Аллагьдин гъуллугъчиди гъузра.
HEB.7.4	Лигай, думу фукьан зурба кас гъахьнуш. Гьеле ихь абйирин аба Ибрагьимдира кмиди дугъаз дявдиъ чав гъибису девлетнакан йицӏубпи пай тувнийи! 
HEB.7.5	Къанундин бинайиин алди, Левийин насларикан Аллагьдин гъуллугънаъ гъахьидари чпин гъардшариланра кмиди хайирнан йицӏубпи пай, гьеле мурарра, гьатрарра Ибрагьимдин наслар вуйишра, бисуйи. 
HEB.7.6	Хъа Мелхиседекди, учв Левийин тухмиан даршра, Ибрагьимдихьан йицӏубпи пай кьабул гъапӏнийи. Дугъу Мелхиседекдиз пай тувайиз улихьна, Аллагьди Ибрагьимдиз уж’вал апӏуз гаф тувнайишра, Мелхиседекди дугъаз Аллагьдин ужувлакк ккахъриву, гъапнийи. 
HEB.7.7	Исина вуйири, Аллагьдин ужувлакк ккахъриву, кӏуру гафар, зина вуйирихьан кьабул апӏуру. Му дигиш шлу мутму дар. 
HEB.7.8	Хилиз гъюру хайирнан йицӏубпи пай, аьдат вуйиганси, аьжал хъайи адмийири кьабул апӏури шулу, хъа Мелхиседек чӏивиди а, кӏури, шагьидвал дапӏна. 
HEB.7.9	Пуз шулу, чав, йицӏубпи пай кьабул апӏурайи Левийира кмиди Ибрагьимдиантина Мелхиседекдиз йицӏубпи пай тувну, 
HEB.7.10	фици гъапиш, Мелхиседекдиз Ибрагьим алахъган, мегьел бабкан духьну адру Левий Ибрагьимдиъ тумси ади гъахьну.
HEB.7.11	Эгер Аллагьдин метлеб, халкьдиз тувнайи Къанундин бина вуйи Левитарин гъуллугъниинди кӏулиз удубчӏвуйиш, Гьарундиз ухшар адру, Мелхиседекдиз ухшар айи жара гъуллугъчи гьаз лазим вуйи? 
HEB.7.12	Аллагьдин гъуллугъчивал гьюдюхруган, дидихъди Къанунра гьюдюхюрайиб ву. 
HEB.7.13	Гьаму ражари ихь ушвниин али Иса, гъурбнар ургрушваъ зат гъуллугъниин дархьи жара тухмикан ву. 
HEB.7.14	Ихь Агъа Ягьудайин тухмиан вуйиб аьгъяхьуз, хъа Мусайилантина тувнайи Аллагьдин Къанундиъ гьадму тухмиан вуйи гъуллугъчйирикан гьич фукӏара дупнадар. 
HEB.7.15	Мелхиседекдиз ухшар жара Аллагьдин гъуллугъчи арайиз удучӏвнайиган, гьаци вуйиб ухьуз ачухъди рябкъюрахьуз. 
HEB.7.16	Думу, Аллагьдин гъуллугъчиди саб кадабгънайи тухмикан Къанунди дерккнайир дар, хъа гьаргандин уьмриъ айи кьувватну Дерккнайир ву. 
HEB.7.17	Дугъкан гьамци дупна:
HEB.7.17	„Уву гьаммишандиз Аллагьдин Гъуллугъчи,
HEB.7.17	Мелхиседекдиз ухшар Гъуллугъчи вува“.
HEB.7.18	Мугагьназ айи къайда ккутӏна, фицики сарун дидин кьувват гъудубгну ва дидкан имбу мянфяаьт имдар. 
HEB.7.19	Къанунди фукӏара гьубкӏуб арайиз гъабхиб адар. Думутӏан ужуб умуд тувна. Диди ухьу Аллагьдихьна багахь апӏура.
HEB.7.20	Дидин гьякьнаан Аллагьдира ху дапӏна. Имбу гъуллугъчйир Аллагьдин гъуллугънаъ гьич саб ху апӏувал адарди гъахьнийи, 
HEB.7.21	хъа Месигь Чакан гьамци Гъапири ху апӏбиинди Аллагьдин Гъуллугъчи гъахьну:
HEB.7.21	«Ху гъапӏну Агъайи ва Чан ху кьяляхъ апӏидар:
HEB.7.21	Уву вува гьаргандиз вуйи Аллагьдин гъуллугъчи».
HEB.7.22	Гьадму ху апӏувализ дилигну, Иса мугагьназ айидартӏан лап ужуб Йикьрар кӏулиз адагъуз Чаина гъидису Агъа ву. 
HEB.7.23	Думугандин гъуллугъчйир гизаф вуйи, аьжали дурарихь чпин гъуллугъ кӏулиз адабгъуз гъитдайи, 
HEB.7.24	хъа Иса, гьаммишан яшамиш Шулайир ву ва Дугъан Аллагьдин гъуллугъра гьаммишандиз ву. 
HEB.7.25	Гьаддиз Дугъ’ан, Чан кюмекниинди Аллагьдихьна гъюрудар гьуркӏну уьрхюз удукьуру. Думу Гьаммишанур ву ва Дугъу гьарган дурарихъанди гафра йивура.
HEB.7.26	Ари гьамци гирами, гьич саб тахсир ктру, марцци, гунагькрариккан асиллу дару ва аьршартӏанна заан вуйи заан Гъуллугъчи ухьуз лазимра вухьуз. 
HEB.7.27	Дугъан, жара гъуллугъчйиринси, сифте чпин, хъа вари халкьдин гунгьарихъанди гьар йигъан гъурбнар хуб гьазкӏа дар. Дугъу, Чав Учв, гъурбан гъапӏу вахтна варидарихъанди гьаргандиз саб ражари гъурбан гъапӏну. 
HEB.7.28	Гъуллугъчйирди Къанунди гьудруркӏу аьдати адмийир дерккри гъахьну, хъа Къанун дебккбалан кьяляхъ, ху дапӏнайивализ дилигну, заан Гъуллугъчиди Бай дерккну. Думу гьаргандиз Гьуркӏур ву.
HEB.8.1	Учу учвуз кӏурайибдин варитӏан кӏулинуб – аьршариъ айи Вариудукьрурин тахтнан арччул терефнахъинди хъайи заан Гъуллугъчи ухьуз ахьуз. 
HEB.8.2	Думу адмийири ваъ, хъа Аллагьди дивнайи гирами йишваъ ва гьякь гирами Чадриъ гъуллугъ Апӏурайир ву.
HEB.8.3	Гьарсар заан гъуллугъчи гъурбнар ва багъишар хуз дупну дерккрайир ву, гьаддиз ихь заан Гъуллугъчийизра саб фу-вуш гъурбан апӏуз шлуб ади ккундийи. 
HEB.8.4	Эгер Думу гьаму ражари гьаму дюн’яйиин алийиш, Дугъкан гъуллугъчикьан духьну адархьидийи, гьаз гъапиш Къанундин бинайиин алди гъурбнар хру гъуллугъчйир ади хьидийи. 
HEB.8.5	Дурари, аьршариндиз ухшар айи ва гьаддин сиринтӏан дару гирами йишв’ин гъуллугъ апӏура. Гьаз гъапиш гирами Чадур апӏайиз улихьна Мусайиз гъапнийи: «Лиг, – гъапнийи Аллагьди, – увуз дагъдиин улупубдинси, вари дюзди апӏин». 
HEB.8.6	Хъа гьаму ражари Месигьдиина, жилиин гъуллугънаъ гъахьидариина аманат гъапӏу гъуллугътӏан лап артухъ Гъуллугъ аманат дапӏна, фицики мугагьназдинтӏан ужудар шартӏар айи Аллагьдинна адмийин арайиъ гъийитӏу мугагьназдинтӏан ужудар гирами Йикьрар Гьадгъулантина ву.
HEB.8.7	Эгер сифтейин Гирами Йикьрарик камивал ктайиш, кьюбпи ражари Йикьрар йитӏуб гьазкӏа дайи. 
HEB.8.8	Хъа Аллагьди, инсанариз тягьна йивури, кӏура:
HEB.8.8	„Узу, – кӏура Агъайи, – Израилин ва Ягьудайин хулахъди
HEB.8.8	цӏийи Йикьрар йитӏру вахт багахь шула.
HEB.8.9	Думу Йикьрар Узу чпин абйирихъди, Узу дурарин хилхъан дибисну,
HEB.8.9	Египетдиан адаъган гъийитӏу йикьрарстар хьидар,
HEB.8.9	гьаз гъапиш Узухъди гъийитӏу Йикьрар дурари тамам дарапӏган,
HEB.8.9	Узура дурарихьан гьидицунза, – кӏура Агъайи. –
HEB.8.10	Гьаддиз, Узу гьамус йитӏуз ккайи Йикьрар
HEB.8.10	Израилин хулахъди йитӏидиза, – кӏура Агъайи, –
HEB.8.10	Йиз къайдйир дурарин фагьмиъ тӏаъдиза ва
HEB.8.10	дурарин юкӏварик дикӏидиза.
HEB.8.10	Узу хьидиза дурариз Аллагь, хъа дурар Йиз халкьди хьиди.
HEB.8.11	Сар-сариз аьгъювалар улупуб гъубзри хьибдар,
HEB.8.11	я гъардши чан гъардшиз: «Гьаммишанур аьгъю апӏин» кӏури,
HEB.8.11	аьгъювалар улупуб лазим вуди гъубзидар,
HEB.8.11	гьаз гъапиш, бицӏирилан гъадабгъну, аьхюриинакьан,
HEB.8.11	варидариз Узу аьгъяди хьиди.
HEB.8.12	Фицики Узу дурарин чӏуруваларилан хил алдабгъидиза,
HEB.8.12	я дурарин гунгьар кӏваин алаидарза“.
HEB.8.13	Дугъу гьаму Гирами Йикьрарназ „цӏийиб“ гъапну, ва гьаддиинди сабпи Йикьрар йирси хьувал улупура. Хъа йирси гъабхьиб ва лазимди имдруб жвартӏ хьибди.
HEB.9.1	Сабпи Йикьрарнаъ Аллагьдиз фици икрам апӏуруш ва жилиин гирами йишв фунуб вуш, улупна. 
HEB.9.2	Гирами Чадур гъапӏнийи. Душван сабпи хулаъ акв апӏру алат ва Гьаммишанурин улихь дивру уьлер али устул дивнайи – му йишваз „Гирамишв“ кӏуйи. 
HEB.9.3	Кьюбпи хал сабпибдихьан чарчнахьди гьадабтӏнайи ва душваз „Лап Гирамишв“ кӏуйи. 
HEB.9.4	Душваъ, ицци ниар хъайи ччимар ургру гъабсиб гъизилин саб алат ва варишварихъанди гъизилихьди дабалгнайи Гирами Йикьрарнан сундух айи. Сундхиъ, манна ади, гъизилин гъаб, кюкю адабшвуз кьюкьяр гъапӏу Гьарундин маргъ ва Гирами Йикьрар кайи гъвандин шибар айи. 
HEB.9.5	Сундхин зиин гъаравларди дапӏнайи хлинццар кайидар алийи. Дурар адлувал улупурайидар ву. Дурарин хлинццар сундхин гъапагъ вуйибси „хил алдабгърушв“ кӏурайишв’ин гьатӏарццнайи. Хъа сабан ухьу дидкан вари хъайи-хъайиси пидархьа.
HEB.9.6	Гьамци ккабалгну дебкку вахтарихъанмина Аллагьдин гъуллугъчйир гагь-гагьнак гирами Чадрин сабпи хулаъ чпин гъуллугъ тамам апӏуз учӏври гъахьну. 
HEB.9.7	Хъа кьюбпи хулаъ заан гъуллугъчийизтӏан учӏвуз ихтияр адарди гъабхьну, думура йисан саб ражари, чан ва вари халкьдин терефнаан, чпин аьгъдрувализ дилигну деетру гунгьарихъанди вуйи ифира хьади. 
HEB.9.8	Гьамци вуйиган, Гирами Рюгьну сабан гьадму гирами Чадур имидикьан гагьди „Лап Гирамишвазди“ учӏврушв ачмишди даруб улупура. 
HEB.9.9	Гьамдиъ а гьамусдин вахтназра кайи мисал: багъишарихьанна гъурбнарихьан Аллагьдиз икрам апӏурайирин намус-гъир’ят марцц апӏуз шлуб дар. 
HEB.9.10	Думу къайдйир ипӏрубдизна убхърубдиз ва жара жюрейин жикӏбан аьдатаризтӏан кайидар дар. Мурар, цӏийи къайда дебккайиз кьувватнаъ гъузнайи, зиълан апӏурайи аьдатартӏан дар.
HEB.9.11	Гьаму ражари ухьуз айи ужувларин заан Гъуллугъчи, Месигь, инсанарин хилари дарапӏу, гьадмугандиз айибтӏан лап заан ва тамам вуйи Чадриан, яни гьаму дюн’яйин дарубдиантина удучӏвну. 
HEB.9.12	Думу душваъ кьунаринна кӏарарин ифи хьади, учӏвнадар; Думу, адмийирин гунгьарилан хил алдабгъувал гъазанмиш дапӏну, „Лап Гирамишваъ“ саб ражари ва гьаммишандиз Чан ифи хьади учӏвну. 
HEB.9.13	Эгер кьунаринна жердарин ифи кибчруган ва жигьил хюни дубгну, дидкан гъабхьи рюкъ кабхьруган, чиркинвалари кацӏнайидар гьацдар аьдатариинди марцц гъахьи гьисаб апӏуйиш, 
HEB.9.14	хъа Месигьдин Ифди фукьан ужуди марцц апӏур?! Гьаммишандин Рюгьнан кюмекниинди Дугъу Аллагьдиз Учв гьич саб тахсир ктру гъурбан вуди тувну. Ва Дугъан Ифди, ухьу чӏиви Аллагьдиз икрам апӏрудар хьузди, аьжалихъна гъахру ляхнарихьан ихь намус-гъир’ят марцц апӏуру!
HEB.9.15	Ари гьаддиз Месигьдилантина ЦӀийи Йикьрар, дих дапӏнайидариз тувнайи гафниинди гьаммишандиз вуйи ирс рубкьбан бадали, гъийитӏну. Дурариз думу ирс, гьеле сабпи Йикьрар кьувватнаъ имидитӏан гъапӏу чпин гунгьарилантина рубкьру аьжалихъанди Исайи Учв аьжализ тувиган, гъурубкьуб ву.
HEB.9.16	Эгер адмийи фукӏа дапӏнаш, васият гъапӏу адми гъакӏигантӏан думу васият чан кьувватнаъ абхъидар. 
HEB.9.17	Васият дапӏнайир чӏивиди имбукьан гагьди, дугъан васият кьувват хъайиб дар. Васият кьувватнаъ, васият гъапӏур гъакӏиган, убчӏвра. 
HEB.9.18	Гьаци сабпи Йикьрарра, ифи удудубзкьан гагьди, кьувватнаъ убчӏври гъабхьундар.
HEB.9.19	Гьадмуган Мусайи халкьдиз Къанундиъ айи табшуругъарикан ктибтбалан кьяляхъ, штук кибикьнайи кӏараринна кьунарин ифи, элвен хьана иссоп гьарин кюл гъадабгъну, Къанундин китабдикна вари халкьдик кибчру. 
HEB.9.20	Ва кӏуру: „Гирами Йикьрар худнаъ ирчрайи му ифи, Аллагьди ичв улихь, учву гьамци апӏбан бадали, дебккрайи аьдат ву“. 
HEB.9.21	Дугъу гьацира гирами Чадрик ва душваъ айи Аллагьдин гъуллугъназ ишлетмиш апӏру вари алатарик ифи кибчнийи. 
HEB.9.22	Къанунди вари ифдихьди марцц апӏуб тӏалаб апӏура ва, ифи удудубзди, хил алдабгъуб айиб дар.
HEB.9.23	Аьршаринубдиз ухшар ади дапӏнайи вари жилинуб гьамциб жюрейиинди марцц дапӏну ккундийи, хъа аьршаринуб гьамрартӏан лап ужубсиб гъурбнихьдитӏан марцц дапӏну хай шулдар. 
HEB.9.24	Гьаддиз Месигь, инсанарин хилариинди дапӏнайи ва гьякь гирами Чадрин сиринтӏан дару жилин Чадриъ учӏвнадар, ваъ, Думу, Аллагьдин улихь ухьхъанди гаф кӏури, гьадму аьршариъ учӏвна. 
HEB.9.25	Думу аьршариъ, гьар йисан гьяйванатарин ифи хьади „Лап Гирамишваъ“ учӏврайи Аллагьдин заан гъуллугъчиси, гагь-гагьнак Учв гъурбан апӏуз кӏури, учӏвнадар. 
HEB.9.26	Гьамциб аьдатнахъди Месигьра гъушнийиш, Дугъаз дюн’я арайиз гъабхихъанмина швнубсаб ражари аьзабарикк ккуркьуб алабхъидийи. Хъа Думу, Учв гъурбан дапӏну саб ражари ва гьаммишандиз гунгьихъди вуйиб ккудубкӏбан бадали, вахтарин аьхирихъна гьаммишандиз кӏури саб ражари гъафну. 
HEB.9.27	Фици гьарсар касдиз, саб ражари дукӏну, Суддин улихь дугъужвуб алабхъуруш, 
HEB.9.28	гьаци Месигьра, гизаф инсанарин гунгьарихъанди, саб ражари гъурбан гъахьну, ва Думу гьамус кьюбпи ражарира, сарун дюн’яйин гунагь Чаина гъадабгъуз кӏури ваъ, хъа Чаз ккилигурайидар уьбхбан бадали гъиди.
HEB.10.1	Къанун адмийириз гъюз имбу уьмриъ ккилигурайи ужувларин сиринтӏан дар. Ваъ, Къанун – думу ужувлар дар. Гьаддиз Къанундихьан, йис’ан-йисаз гьаммишан саб жюрейин гъурбнар хуру кӏури, адмийир Аллагьдин улихь гьякь апӏуз шлуб дар. 
HEB.10.2	Эгер Къанундихьан гьаци апӏуз удубкьуйиш, дурари чпин гъурбнар апӏуб ккутӏидайинхъа? Икрам апӏрудар саб ражари ва гьаргандиз марцц дапӏну ахьидийи, ва, чпин гунгьариз дилигну, дурариз чпик тахсир кади гьибгъдайи. 
HEB.10.3	Хъа му гъурбнар, йис’ан-йисаз чпи апӏурайи гунгьар кӏваин алауз кӏури вуйидар ву, 
HEB.10.4	гьаз гъапиш, жердаринна кьунарин ифдихьан гунгьар ккутӏуз шлуб дар.
HEB.10.5	Гьаддиз гьаму дюн’яйиъ учӏву Месигьди Аллагьдиз гъапну:
HEB.10.5	«Увуз ккун гъахьундайвуз я гъурбнар, я багъишар,
HEB.10.5	хъа Уву, Узуз кӏури, беден гьязур гъапӏнийва.
HEB.10.6	Сагъди гъургу гъурбнари,
HEB.10.6	я гунгьарихъанди апӏру гъурбнари Уву шад апӏдар.
HEB.10.7	Гьадмуган Узу гъапунза: „Магьа, Узкан Къанундиъ дибикӏнайиси,
HEB.10.7	Узу Яв ният тамам апӏуз гъягъюраза, жан Аллагь!“»
HEB.10.8	Гьаци вуйиган, сифте Дугъу гьамци гъапну: «Увуз ккун гъахьундайвуз я гъурбнар, я багъишар, я сагъди гъургу гъурбнар, я гунгьарихъанди апӏру гъурбнар, дурари Уву шад гъапӏундар». Дугъу мици, Къанундин тӏалабариинди вуйиб вушра, Чаз кьабул дархьиди гъапиб вуйи. 
HEB.10.9	Хъасин Дугъу давам гъапӏнийи: «Магьа, Узу Яв ният тамам апӏуз гъягъюраза». Месигьди, гъурбнар апӏбарин йирси къайдйир арайиан адаъну, фу-вуш цӏийиб кьувватнаъ ипру. 
HEB.10.10	Дугъу Аллагьдин ният тамам гъапӏган, ухьу саб ражари ва гьаргандиз, Иса Месигьдин беден гъурбан апӏбиинди, гирами гъахьунхьа.
HEB.10.11	Гьарсар Аллагьдин гъуллугъчийи чан гъуллугъ, гунагь ярхла апӏуз даршлу гьадму садар гъурбнар хури, йигъ’ан-йигъаз тамам апӏура. 
HEB.10.12	Хъа му Гъуллугъчи, гунгьарихъанди гьаммишандиз кьувватнаъ гъубзрайи саб гъурбан дубхну, Аллагьдин арччул терефнахъинди деъну. 
HEB.10.13	Гьаддихъанмина Думу, Чан душмнар духну, Чан ликарикк ккахьру вахт улубкьайизкьан, ккилигури гъузна. 
HEB.10.14	Саб ражари гъурбан хуб’инди Дугъу гирами шулайидар Аллагьдин улихь гьякь гъапӏну.
HEB.10.15	Мидкан ухьуз Гирами Рюгьнура шагьидвал апӏура. Дугъу сифте кӏура:
HEB.10.16	«Магьа, гьадму йигъарихъан Узу дурарихъди гьацдар Йикьрар йитӏидиза, – кӏура Агъайи, –
HEB.10.16	Йиз къайдйир дурарин юкӏвариъ тӏаъдиза ва дурарин фагьмик дикӏидиза».
HEB.10.17	Хъасин Дугъу давам апӏура:
HEB.10.17	„Дурарин гунгьар ва гьюкумсуз ляхнар
HEB.10.17	Узу гьич зат кӏваин алаидарза“.
HEB.10.18	Гунгьарилан хил алдабгънайиган, гунгьарихъанди гъурбан апӏуб сарун лазимди гъубзрадар.
HEB.10.19	Гъардшар, Исайин ифдин кюмекниинди гьамус ухьхьан дирбашди «Лап Гирамишваъ» учӏвуз шулухьхьан. 
HEB.10.20	Дугъу ухьуз душваз рякъ абццну, цӏийиб, уьмур хруб, чарчнаантина вуйи рякъ, яни Чан бедендиантина вуйи рякъ. 
HEB.10.21	Ухьуз, Аллагьдин хулан аьхювал апӏурайи зурба вуйи Гъуллугъчи ахьуз.
HEB.10.22	Гьаци вуйиган гъачай Дугъахьна, гьубкӏу хъугъувалиинди, ифи кибчбиинди юкӏвар чӏуру нефснахьан марцц ва ихь жанар марцци шту’ан дапӏну, ачухъ юкӏвар ади гъюхьа. 
HEB.10.23	Хъугъну, учу ктибтурайи умуднахъан мюгькамди хъчӏихидихьа, гьаз гъапиш гаф Тувнайир, хъугъувал Алир ву. 
HEB.10.24	Сар-сарихьна масанди гъузруси ва ужувлан ляхнар апӏруси, чиб-чпин гъайгъу зигури хьидихьа. 
HEB.10.25	Сакьюдарин, хъугърудар уч шлуган дина дяргърувал аьдати ляхин дубхьна. Хъа ухьу дицдарихъан дубгъидархьа, иллагьки, сарун Агъа гъюру вахт багахь шулайиб фикирназ гъадабгъну, чиб-чпик юкӏв капӏри апӏидихьа.
HEB.10.26	Гьаз гъапиш, ухьу, гьякь’вал аьгъю дубхьну, хъана аьгъя-аьгъяди гунгьар апӏуруш, гунгьар сарун гьич саб жюрейин гъурбнарихьан марцц апӏуз хьибдар, 
HEB.10.27	хъа Суддиз ва Аллагьдин душмнар итӏру гъизгъин цӏиз гукӏунди ккилигуб хьибди. 
HEB.10.28	Мусайиланмина ухьуз тувнайи Аллагьдин Къанун шли чӏюбгъюйиш, кьюр вая шубур шагьиддин гафариинди гъючӏюбгъюриз, саб инсаф адарди, аьжал гьадабтӏуйи. 
HEB.10.29	Хъа ичв фикриинди, Аллагьдин Бай ликриккан апӏруриз, Йикьрар гъийитӏу Гирами ифи фукӏа дарубси гьисаб апӏруриз ва ужувлан Рюгь беябур апӏруриз фукьан аьхю жаза гьадабтӏур? 
HEB.10.30	Ухьуз: „Кьисас алдабгъуз Узухьди гъитай, лазим жаваб Узу тувдиза!“ – гъапир Фуж вуш, аьгъяхьуз. Дугъу гьамцира гъапну: „Чан халкьдин суд Агъайи апӏиди“. 
HEB.10.31	Чӏиви Аллагьдин хиларигъ гъяхъюб – мутӏан аьхю гучӏ адар!
HEB.10.32	Гъушу вахтар кӏваин алаай, думуган, учвуз аьгъюваларикан аьгъю гъабхьи вахтна, учву гъагъи аьзабариан кӏул адабгъунчва. 
HEB.10.33	Вахт-вахтарик учв’ин аьлхъюз гъитри шуйи ва хъергри шуйи, хъа саспи вахтари гьамцдар аьзабар аьгь гъапӏдарин багахь дийигъну гъахьунчва. 
HEB.10.34	Учву дустгъариъ айидарин язухъ зигури гъахьунчва, ичв шейъ-шюйъ тадабгъруган, учву шад шули гъахьунчва, гьаз гъапиш учвуз думутӏан ужуб шейъ, гьаммишандиз вуйи Шейъ айиб аьгъяйчвуз.
HEB.10.35	Гьаци вуйиган, ичв кӏубанвал мудубганай – ужуб пешкеш хьибдичвуз. 
HEB.10.36	Аммаки Аллагьдин ният тамам апӏбан бадали ва Дугъу тувурза гъапиб рубкьбан бадали учвуз ккундайиб – аьгь апӏуб ву. 
HEB.10.37	Сарун сацӏибтӏан вахт имдар, ва
HEB.10.37	«Дуфну Ккунир, кьан дарапӏди, гъиди.
HEB.10.38	Йиз улихь гьякь вуйир чан хъугъувалиинди яшамиш хьиди,
HEB.10.38	хъа дицир Узухъ хъугънайивалихьан гьудучӏвиш,
HEB.10.38	Узу дугъкан рази хьидарза».
HEB.10.39	Амма ухьу, кьяляхъ йиврударикан ва йикӏрударикан дархьа, ваъ, хъугъурхьа, ва уьрхювалра хьибдихьуз!
HEB.11.1	Хъугъувал – ихь миж кайибдиз саб шак адарди ккилигуб ва гьелелиг дярякърайиб дугъриди а, кӏуру гаф ву. 
HEB.11.2	Ихь абйир, гьациб хъугъувалиинди уьмур хъапӏну, баркаллагьназ лайикь гъахьну.
HEB.11.3	Ухьу, хъугъувал ади, Аллагьдин амри дюн’я халкь дапӏнайиб ва вари рябкъюрайиб дярябкърайибдикан арайиз дуфнайиб, аьгъяхьуз.
HEB.11.4	Авели, хъугъувал ади, Аллагьдиз Каиндитӏан ужуб гъурбан гъабхну. Дугъу гъабхи гъурбан Аллагьди, дугъан хъугъувализ дилигну, кьабул гъапӏну ва гьаддиинди думу гьякьра гъапӏну. Дугъан хъугъувалин мисал, гьеле думу учв чӏивиди имдаршра, гъира кмиди ухьуз метлеб ади гъубзрахьуз.
HEB.11.5	Енох, хъугъувал ади, чӏивидимиди гьаму дюн’яйиан гъурхнийи. Думу агури гъахьнушра, гьич сабишваъкьан гъидихъундайи, гьаз гъапиш Аллагьди думу Чахьна гъурхнийи. Хъа гьадмугандиз, гьаму дюн’яйиан учв гъадагъайиз дугъу хъугъну, Аллагьдиз ккуниси апӏуйи, ва дугъ’ин Думу разира гъахьнийи. 
HEB.11.6	Хъугъувал адарди Аллагьдиз ккуниси апӏуз шлуб дар, гьаз гъапиш Дугъахьна гъюру гьарсар кас, Аллагь айивалихъ ва Учв агруриз Дугъу пешкеш туврувалихъ хъугъну ккунду.
HEB.11.7	Нюгьдиз улубкьуз ккайибдикан, чаз думу фу-вуш рябкъяйизра, улихьмиди хабар дебккнийи ва дугъу, хъугъувал ади, Аллагьдихъ хъебехъну, дюн’я ккапӏру штарихьан чан хизан уьбхюз гими гъапӏнийи. Аьхирки дюн’я жазайикк ккипуз гьял гъапӏнийи, хъа думу чан хъугъувализ гъилигу гьякьвал гъурубкьу ирсчи гъахьнийи.
HEB.11.8	Хъугъувал ади, Ибрагьим, Аллагьди чаз дих гъапӏубси, Дугъаз мютӏюгъ духьну, фила-вуш ирсди жил тувдиза, кӏуру гафниин элеъну, гьеле дугъаз учв наана гъягъюрашкьан аьгъдарди, гьадина гъушнийи. 
HEB.11.9	Хъугъувал ади, думу, Аллагьди гаф тувну гъурубкьу жилиин, жара йишв’ан удучӏвну гъафи адмиси, чадрарикк яшамиш хьуз хъюгъну. Дугъахъди чадрикк Исакьра, Якьубра яшамиш гъахьну. Тувнайи гафниинди жил гьадраризра дурубкьну ккундийи. 
HEB.11.10	Фицики Ибрагьим ижми бинайиин диврайи шагьриз ккилигурайи. Думу шагьур фициб шулуш, капӏрур ва апӏрур Учв, Аллагь вуйи.
HEB.11.11	Хъугъувал ади, Ибрагьимдикан чан шив Сарайик, гьеле думу бицӏидар даршлур вуйишра ва кьюридра лап кьабидар вушра, бицӏир киршнийи, фицики Ибрагьимдин миж чаз гаф туву Аллагьдик кади гъабхьну. 
HEB.11.12	Ва гьациб жюрейиинди сар адмийикан, учвра беден кьаби-кьюци дубхьнайирикан, завуъ хядаркьан ва гьюлихъ гъумкьан гизаф инсанар гъахьну.
HEB.11.13	Вари гьадму адмийир, хъугъну ва, чпиз гаф тувнайиб улубкьайиз, гъийихну. Дурариз думу гаф тувнайи уьлке ярхлаан гъябкънийи ва рази гъахьнийи. Дурариз, чпи му дюн’яйиъ гъурабйирди айиб ва вахтназтӏан даруб аьгъю гъабхьнийи.
HEB.11.14	Чпи гьацдар вуйиб гьисаб апӏурайидари, гьаддиинди чпин Ватан абгурайивал улупура. 
HEB.11.15	Эгер дурари чпи дипну гъушу ватандикан фикир апӏури гъахьнийиш, дурариз дина кьяляхъ хътакузра мумкинвал айи. 
HEB.11.16	Хъа, дугъридан, дурар ужубтӏан-ужуб ватандихъ хъчӏарккурайидар вуйи – аьршаринубдихъ. Гьаддиз Аллагьдиз, Узу дурарин Аллагь вуза, пуз начди дар, фицики Дугъу дурариз шагьур гьязур дапӏна.
HEB.11.17+HEB.11.18	Хъугъувал ади, Ибрагьимди Аллагьди учв ахтармиш апӏурайи вахтари чан бай гъурбанди гъахнийи. Дугъаз гаф тувнайи ва думу, гьеле Аллагьди чаз, «Исакьдилантина увуз насил хьибдивуз» дупнайишра, хъайи-хъадру сар бай гъурбан апӏуз гьязур гъахьнийи. 
HEB.11.19	Ибрагьимди Аллагьдихьан дукӏнайирра чӏиви апӏуз шул, кӏури, хиял дапӏнайи, ва, гьаци кӏури гъабшиш, дугъриданра, Исакь дукӏнайидаригъян кьяляхъ гъадагънура вуйи.
HEB.11.20	Хъугъувал ади, Исакьди чпин ярхи уьмрариъ Якьубдизна Исавдиз, Аллагьдин ужувлар ишричвуз, гъапнийи.
HEB.11.21	Хъугъувал ади, йикӏурайи Якьубди Юсуфдин баяриз жа-жаради Аллагьдин ужувлар ишричвуз, гъапнийи, хъа чан маргълин кюмекниинди Аллагьдиз икрам гъапӏнийи.
HEB.11.22	Хъугъувал ади, чан уьмур ккудубкӏурайиган, Юсуфди израилар Египетдиан удучӏвну гъягъбакан гъапнийи ва йикӏбалан кьяляхъ гъузру чан кӏурбарин гьякьнаан васият гъапӏнийи.
HEB.11.23	Хъугъувал ади, Мусайин абйир-бабари думу, бабкан гъахьиси, шубуб вазлин айитӏ гьитӏикӏну гъюрхнийи, гьаз гъапиш дурариз думу гьадмукьан уччвурди гъяркънийики, абйир-бабариз паччагьдин буйругънахьан гучӏ гъабхьундайи.
HEB.11.24	Хъугъувал ади, аьхю гъахьи Муса, учв фараондин шуран бай ву, кӏурайивалихьан гьудучӏвнийи. 
HEB.11.25	Дугъу, Аллагьдин халкьдихъди сабси, цӏиб вахтназтӏан дару гунагь ляхнарикан кефер ктагъайиз, аьзабарикк ккахъуб ктабгънийи. 
HEB.11.26	Дугъаз, чаз фициб пешкеш ккилибгураш, гъябкънийи, гьаддиз Месигь бадали учв аскан апӏуб Египетдин вари девлетартӏан багьади гъабхьнийи. 
HEB.11.27	Хъугъувал ади, думу, фараондин хъюлхьан, гучӏ ктарди, Египетдиан удучӏвнийи. Дугъу, чан улихь Дярякърур рякъюри, вари аьгь гъапӏнийи. 
HEB.11.28	Хъугъувал ади, дугъу израилариз Пасхайин машквар апӏинай, сифте бабкан гъахьидар йихури гъючӏвнайи пуч апӏрури дурарик ктручбан бадали, урчӏарикан ифи кадатай, гъапнийи.
HEB.11.29	Хъугъувал ади, халкь, жилиланси, Уьру гьюллантина гъушнийи; хъа египтаризра гьаци апӏуз ккун гъабхьиган, дурар вари ккахьну гъарагънийи.
HEB.11.30	Израиларин хъугъувалиинди Ерихон шагьрилан илтӏикӏнайи зурба цалар, душвлан ургуд йигъан хъади-хъади илтӏикӏган, гьарагъну ахьнийи.
HEB.11.31	Кьяппади лихурайи Рахав, хъугъувал ади, душмандин тереф ахтармиш апӏурайи израилар мясляаьтниинди кьабул гъапӏган, хътругърударихъди тӏанкь гъахьундайи.
HEB.11.32	Артухъ хъана фу кӏуза? Узуз Гедеондикан, Варакайикан, Самсондикан, Ефтайикан, Давуддикан, Самуиликан ва пайгъамбрарикан пуз вахт адарзуз. 
HEB.11.33	Дурари, хъугъувал ади, гьюкуматар дисуйи, дугъривал ипуйи, гаф тувнайиб дурарихьна рубкьуйи, асланарин ушвар хъяркьюйи, 
HEB.11.34	гъизгъин цӏа ктӏубшвуйи, учӏру ханжларихьан чпи уьрхюйи. Дурарин зяифвал кьувватназ илтӏибкӏуйи, дурар дявдиъ кьувватлу шуйи ва алжагънайи къушмар гьергну гъягъюз гъитуйи. 
HEB.11.35	Дишагьлийирихьна, чӏиви духьну, чпин дийихнайи багахьлуйир кьяляхъ гъюйи. Гьацӏарикан, чпиз улупу азадвалихьан думутӏан лап ужуб уьмриз чпи чӏиви шлуб аьгъяди гьудучӏвган, йикӏру гьялнахъна хру аьзабар кчӏюкьюйи. 
HEB.11.36	Гьатмундари чпиин аьлхъюри хьувалар ва урччвувалар, хъа гьацира зунжрар ва дустгъар аьгь апӏуйи, 
HEB.11.37	жарариин гъвандин жвар уьлюбхюйи, кьюб йишв’ина парчйир апӏуйи, ханжларихьди йихуйи, сасдар марччаринна цӏигьарин гъидкьариъди уьлкйириъ ахъуз мажбур шуйи, сасдариз фукӏара гьубкӏну адайи, сасдарихъ хъергуйи ва сасдарикан, рихшанд апӏури, зивзивар кчӏюкьюйи. 
HEB.11.38	Хъа саспидар, чпи вари дюн’ятӏан багьа вуйидар, ичӏи чюллериъ, дагълариъ, хьарариъ ва чӏуру гъярариъ уьргъну ими.
HEB.11.39	Дурар варидарикан, чпин хъугъувализ дилигну, Аллагь рази гъахьнийи. Дурариз саризра чӏивидимиди чпиз гаф тувну рубкьруб гъурубкьундайи, 
HEB.11.40	гьаз гъапиш Аллагьди ухьузра кади, гьадрарихъди ухьура гьуркӏувалихъна гъюбан бадали, фу-вуш лап ужуб гьязур дапӏна.
HEB.12.1	Лигай, ухьлан, дифаркьан, шагьидар илтӏикӏна! Гьаддиз гъачай, ухьлан ухьуз гьергуз машат апӏурайиб ва гьацира ухьу алдакуз гъитрайи гунагь вари илдипурхьа ва сабурлуди ухьуз кадабтӏнайи манзил ккадапӏурхьа. 
HEB.12.2	Зат ктӏатӏарццди Исайиз лигури гъузурхьа. Думу, ихь хъугъувалин ккергъубра ва ккудукӏубра ву. Дугъу, гъюз ккайи шадвал бадали, беябурваликкди хачриин аьзиятар аьгь гъапӏну ва гьамус Думу, Аллагьдин тахтнан арччул терефнахъинди деъна.
HEB.12.3	Гьамциб даккнивал гунагькрарин терефнаан аьгь Гъапӏурикан сацӏиб фикир апӏинай. Миди учвуз, ичв юкӏв-рюгь усалвалиъ адрабхъуз ва рюгь дурубгуз кюмек апӏидичвуз.
HEB.12.4	Учвуз сабан гунгьихъди ифи ктипайиз элегуб алабхъундарчвуз. 
HEB.12.5	Учвуз Жвуван веледаризси дупнайи аьшкь капӏру гьамцдар гафар кӏваълан гьархначвуз:
HEB.12.5	«Йиз бай, Аллагьди увуз жаза адабтӏурайивал ибак апӏури апӏин,
HEB.12.5	Думу увуз хъжагъруган, мукуцухан.
HEB.12.6	Фицики Аллагьди жаза Чан юкӏв алидариз адабтӏури шулу ва
HEB.12.6	Чан байди кьабул дапӏнайириз
HEB.12.6	йивури шулу».
HEB.12.7	Учву аьгь апӏурайи жазйир учву вердиш апӏурайивалин саб пай ву. Аллагь учвуз Чан баяризси лигури шулу. Адашди жаза тутрувру бай шлуб вуйин? 
HEB.12.8	Эгер учвуз жаза адабтӏури гъахьундарш, – хъа гьарсариз жаза адабтӏури шулу, – учву бичди гъахьидар вучва, гьякь баяр дарчва. 
HEB.12.9	Ухьухъ варидарихъ му жилиин жаза адабтӏу адшар гъахьунхьухъ, ва дурарин ухьу гьюрмат уьбхюйхьа. Хъа яшамиш хьуз, фукьан артухъ ухьу ихь рюгьярин Адашдихъ хъпехърудар духьну ккунду! 
HEB.12.10	Ихь адшари ухьу саб вахтназтӏан вердиш гъапӏундар – думура ккабхъубси. Хъа Аллагьди, ухьура Чан гирамивалин иштиракчйир хьпан бадали, ухьуз уж’вал ибшри, кӏури, вердиш апӏурахьу. 
HEB.12.11	Ухьуз фициб жюре жаза вушра, шадвал хруси ваъ, хъа иццрушназ вуйибси гьугъубжвурахьуз. Хъасин, жазайиинди вердиш дапӏнайири, дугъривалинна мясляаьтнан бегьер ккадабцӏури шулу.
HEB.12.12	Гьаддиз амансуз хилар ва зяиф кьамкьар ижми апӏинай. 
HEB.12.13	Дюз рякъюъди, ликуриз зиян шлуси ваъ, хъа сагъ шлуси, гъарахай.
HEB.12.14	Вари адмийирихъди мясляаьт ади яшамиш хьуз ва гирамидар хьуз ял апӏинай – гирамивал адарди, гьич сарихьанра Агъа рякъюз хьидар. 
HEB.12.15	Лигайки, гьич сарра Аллагьдин ужувлахъ мягьрум даришри ва кьутӏкьли кьаблиси зарар-зиян тувруси дарибшри, гьацдарилантина чиркин даришри. 
HEB.12.16	Лигай, учвкан сарира кьяппавал мапӏанай ва, саб гъаб ипӏрубдихъ хизандиъ аьхю бализ айи ихтиярар масу туву Исавси, Аллагьдихьан гьадмукьан ярхлади махьанай. 
HEB.12.17	Учвуз аьгъячвуз, хъасин Исавдиз чан ихтиярар кьяляхъ апӏуз ккун гъабхьнийи, аммаки думу тина гъапӏнийи. Дугъхьан, чпин адашди гьял гъапӏуб, гьеле уларилан рубзури гьаддикан ккун гъапӏнийишра, дигиш апӏуз гъабхьундайи.
HEB.12.18	Учву хил кучуз даршлу ва цӏа алабхъну убгурайи дагъдихьна, мучӏувалихьна, пашманвалихьна ва тӏурфнахьна дуфнадарчва. 
HEB.12.19	Зурнайин сеснахьна ва улхурайи дихнахьна дуфнадарчва. Думу дих гъеебхьдари чпикди улхуб давам дарапӏуз миннат апӏуйи. 
HEB.12.20	Инсанарихьан чпиз дебкку гьамциб табшуругъ аьгь апӏуз шулдайи: «Эгер гьяйванат гьаму дагъдик кубкьиш, думу, йивури гъванар, йибкӏну ккунду». 
HEB.12.21	Думу шиклихьан гьадмукьан гучӏ айики, гьеле Мусайира кмиди гьамци гъапнийи: «Узу гукӏнишин кабхъну йикӏуразу».
HEB.12.22	Ваъ! Учву Сион дагъдихьна, чӏиви Аллагьдин шагьрихьна, Аьршарин Ерусалимдихьна дуфначва! Учву шадвалин мяракайиз уч духьнайи агъзрариинди малайикарихьна дуфначва. 
HEB.12.23	Учву, аьршариъ ччвурар дидикӏнайи, сарпидар вуди бабкан гъашидарин мяракайиз дуфначва. Учву вари халкьарин суд апӏру Аллагьдихьна ва гьуркӏу дугъридарин рюгьярихьна дуфначва. 
HEB.12.24	Учву, Исайихьна, ЦӀийи Йикьрар Дерккурихьна, Авелин ифитӏан ужуди улхурайи кибчру Дугъан ифдихьна дуфначва.
HEB.12.25	Лигай, учвухьна илтӏикӏурайи Аллагь тина мапӏанай. Израиларихьан гьаму жилиин гафар апӏурайирихъ хъпебехъган гьадабтӏу жазайиккан кӏул ккадабгъуз дархьиган, дидлан артухъ аьршариан гафар Апӏурайирихьан гьудучӏвиш, ухьхьанра кӏул ккадабгъуз хьибдар. 
HEB.12.26	Думуган Дугъан дихну жилар тӏурччвуйи, хъа гьамус Дугъу гаф тувна: «Узу саб ражарисана жилар тӏурччвидиза, неинки жилар, хъа гьацира аьршарра». 
HEB.12.27	«Саб ражарисана» кӏуру му гафар: вари халкь дапӏнайибдикан вари ккадабшвруб ва саб вахтназтӏан даруб дубгди, хъа ккадабшвуз даршлуб гъубзди, кӏурайидар ву.
HEB.12.28	Гьаци вуйиган ухьуз ккадабшвуз даршлу Паччагьлугъ рубкьурайиган, чухсагъул кӏури гъуздихьа, гьюрматлудина гукӏунди Аллагьдиз икрам апӏури гъуздихьа, 
HEB.12.29	гьаз гъапиш ихь Аллагь – вари хътӏюбкьру цӏа ву.
HEB.13.1	Учву гъардшарси чиб-чпи ккун апӏинай. 
HEB.13.2	Рякъюъ айидар кьабул апӏруваликан кӏваълан магьарханай. Гьаци апӏрудари, чпизра аьгъдарди, малайикар хялижв апӏури шулу. 
HEB.13.3	Дустгъариъ айидар, гьадрарихъди дустгъариъ айидар учву вуйибси, кӏваин алаури апӏинай. Улуржурайидар, гьадрарихъди аьзабариъ учвура айибси, кӏваин алаури апӏинай.
HEB.13.4	Нюкягь гьюрматлуб ва марцциб дубхьну ккун. Аллагьди, чан жилир вая хпир гъитну, гъирагъдиъ ул айир ва кьяппавал апӏрур жазайиз тувди.
HEB.13.5	Пул ккун апӏувалихьан шлубкьан азадди гъузай. Учвуз айибдиин разиди гъузай, фицики Аллагьди гъапну:
HEB.13.5	„Узу уву сарди гъитдарза ва гатӏахьдарза“.
HEB.13.6	Гьаци вуйиган ухьхьан саб шак адарди пуз шулухьхьан:
HEB.13.6	“Агъа – йиз Кюмекчи вуйиз,
HEB.13.6	узуз сабдихьанра гучӏ адарзуз.
HEB.13.6	Инсандихьан узуз гьапӏуз шул?“
HEB.13.7	КӀваин апӏинай учвуз Аллагьдин гаф улупдар: дурарин уьмриз ва аьжализ лигури, гьадрарин хъугъувал учвуъра ади гъузай. 
HEB.13.8	Иса Месигь накьра, гъира, гьаммишанра зат дигиш шлур дар.
HEB.13.9	Ужувлан хабарназ къаршу гьар жюре каламари учву гьякь’валихьан гьадауз мигъитанай. Юкӏвар, фициб хураг ипӏуруш, гьаддин къайдйириинди мюгькам дарапӏди (дурар тамам апӏрудариз дурари хайир гъабхундар), хъа Аллагьдин ужувлиинди апӏуруш, ужу шул. 
HEB.13.10	Ухьуз ихь хусуси гъурбнар хрушв ахьуз. Душв’ан гирами Чадриъ гъуллугъ апӏурайидариз хураг ипӏуз ихтияр адар.
HEB.13.11	Аллагьдин заан гъуллугъчийи „Лап Гирамишваз“ гьяйванатарин ифи хура – му гъурбан гунгьарихъанди вуйи – хъа жандкар чӏатанишваъ ургура. 
HEB.13.12	Гьаци Исайира, шагьрин урнарин чӏатанди, Чан ифдиинди халкь гирами апӏбан бадали, аьзаб гъизигнийи. 
HEB.13.13	Гьаддиз гъачай ухьура, Гьадму ккахъу беябурвал ухьура пай апӏруси, Дугъахьна шагьрин урнарин чӏатинди удучӏвидихьа. 
HEB.13.14	Ухьуз му жилиин гьаргандин шагьур адархьуз, ухьу гъюз ккайи шагьриз ккилигурайидар вухьа.
HEB.13.15	Гьаммишан Аллагьдиз, Дугъан ччвур рабгъури, ушвниан удучӏвурайи тярифнан гъурбнар Исайилантина хидихьа. 
HEB.13.16	Уж’вал апӏуз ва гьудрубкӏрудариз тувуз кӏваълан магьарханай – мицдар гъурбнар Аллагьдиз кабалгрудар ву.
HEB.13.17	Учвуз аькьюл-насигьят туврайидарихъ хъпехъури, мютӏюгъ йихьай. Дурар, ул иливну даърахди, ичв юкӏварин гъайгъушнаъ а, гьаз гъапиш дурариз чпи Аллагьдин улихь жаваб тувруб аьгъя. Дурари чпиин али гъуллугъ, гъагъи бала алиси, тямягь хътру саягъ тамам апӏруси мапӏанай, фицики дидкан учвуз айи хайир адар, хъа разивалиинди кӏулиз адабгъруси, ичв терефнаан кюмек апӏинай.
HEB.13.18	Учу бадали ккарагури йихьай. Ич намус марцци вуйивалик ич саб шак кадарич, ва варибдиъ дугъриди гъузуз ккундучуз. 
HEB.13.19	Хъа гизафна-гизафси узу учвухьна ухди хъадакну гъюз ккарагай.
HEB.13.20	Гъит, мясляаьтнан Аллагьди, марччарин зурба Марччлихъан вуйи, Чан ифдиинди гьаммишандиз вуйи Гирами Йикьрариин печать гъиву ихь Агъа Иса чӏиви Гъапӏури, 
HEB.13.21	учву Чан ният тамам апӏру гьарсаб ужуб ляхнихъ хъаъри. Ва, гъит, Иса Месигьдилантина Дугъу ухьу, Чаз ккуниб апӏруси, гъитри. Хъа Иса Месигьдин, гъит, гьаммишандиз ад ибшри. Амин.
HEB.13.22	Гъардшар, узу учвуз миннат апӏураза, учвук юкӏв капӏрайи гьаму гафар сабурлуди кьабул апӏинай, фицики му йиз кагъаз думукьан ярхиб дар.
HEB.13.23	Аьгъю йибхьай, ихь гъардаш Тимофей азад гъапӏну. Эгер думу багарихьди мина гъафиш, узу учвухьна гьадмура хъади гъидиза.
HEB.13.24	Ичв вари аьхюдариз ва Аллагьдин гирами вари халкьдиз – саламар. Италияйианра Иса Месигьдин терефкрари учвуз саламар хътаура.
HEB.13.25	Гъит уж’вал учвухъ варидарихъди гъубзри!
REV.1.1	Иса Месигьдин ачмиш апӏувал, Чан гъуллугъчйириз багарихьди хьуз ккайиб вари улупбан бадали, Дугъаз Аллагьди тувнайиб ву. Мидкан хабар дебккбан бадали, Чан гъуллугънаъ айи Югьандихьна Исайи малайик гьаънийи.
REV.1.2	Югьанди чаз гъябкъюб вари: Аллагьдин Гаф ва Иса Месигьдин шагьидвал – тасдикь апӏура.
REV.1.3	Хушбахтавар ву Аллагьди гьаънайи гьаму пайгъамбарвалин гафар урхурайир, дурарихъ хъпехъурайир ва мушваъ дибикӏнайиб тамам апӏрур. Гьаз гъапиш вахт хъубкьна.
REV.1.4	Асия вилаятдиъ айи хъугънайидарин ургуб жямяаьтдиз Югьанди кӏура: учвуз гьарган Айирихьан, Гъахьирихьан ва Гъюрурихьан, гьацира Дугъан тахтнахь хьайи ургур рюгьнахьан, 
REV.1.5	Иса Месигьдихьанра – гьякь Шагьид вуйирихьан, гъийихдарик сарпирди чӏиви Гъахьирихьан ва дюн’яйин паччгьарин зиин агъавал Апӏурайирихьан уж’вал ва мясляаьт ибшричвуз.
REV.1.5	Ухьу Ккунириз, Чан ифдиинди ухьу ихь гунгьарихьан азад Гъапӏуриз, 
REV.1.6	саб паччагьлугъдиз уч гъапӏу ухькан Чан Адашдин – Аллагьдин гъуллугънаъ шлудар Ктауриз зат ккудудукӏру аьсрариз ад ва кьудрат ибшри. Амин!
REV.1.7	Магьа гьамус Думу дифар хъади гъиди ва гьарсариз Думу рякъиди, гьеле Дугъан мурглин тӏуларигъянзина жида гъюбччвдаризра кмиди. Дугъан улихь дюн’яйиин али вари миллетари суза зигиди. Ав, дугъриданра гьаци ву! Амин.
REV.1.8	«Узу вуза, – кӏура Агъа Аллагьди, – Эвелра, Аьхирра гьарган Айирра, Гъахьирра, Гъюрурра ва вари хилиъ Дибиснайирра».
REV.1.9	Узу, Югьан, ичв гъардаш, Месигь Исайиъди саб вуди, учвухъди Дугъан бедбахтвалар, паччагьлугъвал ва сабурлувал пай апӏурайир, Аллагьдин Гаф ва Иса Месигьдихъан шагьидвал бадали Патмос кӏуру островдиин гъахьунза.
REV.1.10	Элгьет йигъан узуз, Рюгьнан гьюкмиъ ахънайириз, зурнайианси чӏигъ апӏури, йиз кьялхъян аьхю дих гъеебхьунзуз. 
REV.1.11	Диди гъапи: «Вари увуз рябкъюрайиб кагъзик бикӏ ва Эфесдиъ, Смирнайиъ, Пергамдиъ, Фиатирайиъ, Сардисдиъ, Филаделфияйиъ ва Лаодикияйиъ айи ургбиб жямяаьтариз хъадапӏ».
REV.1.12	Узукди гьаму гафар апӏурайи дих шлинуб вуйкӏан, кӏури, кьяляхъ илдицуриз, гъизилин акв апӏру ургуб алат гъябкъюнзуз. 
REV.1.13	Гьадму акв апӏрударин арайиъ, ярхи палат алди, мухрилан гъизилин чӏул идибтӏнайи, Инсаниятдин Бализ ухшар айирсир кас гъяркъюнзуз. 
REV.1.14	Дугъан кӏул ва кушар лизи хьаси ва йифси вуйи. Дугъан улар убгурайи цӏаси вуйи, 
REV.1.15	хъа ликар пичраъ крабчӏури убгурайи рукьси вуйи, Дугъан дихра ягъли гъарзарилан урсрайи штарин гъугъси вуйи.
REV.1.16	Дугъан арччул хилиъ ургуб хяд айи. Дугъан ушвниан, кьюбиб терефарихъанди мурзар али учӏру ханжал удубчӏвнайи. Дугъан маш яманди ичӏибгнайи ригъси айи.
REV.1.17	Думу гъяркъиган, дукӏнайирси, Дугъан ликарикк дахъунза, хъа Дугъу, Чан арччул хил йиз гъюниин иливну, гъапи:
REV.1.17	– Гучӏ мапӏан! Узу вуза Сарпирра, Ккудукӏрурра. 
REV.1.18	Яшамиш шулайир Узу вуза. Узу гъакӏнийза, хъа магьа Узу хъана аьсрариан-аьсрариз яшамиш шулаза. Узухь хьазухь аьжалин ва жегьеннемдин ачар. 
REV.1.19	Гьаци вуйиган, увуз гъябкъюб бикӏ: гьаму ражари шулайиб ва хъасин хьуз ккайиб. 
REV.1.20	Магьа, увуз Йиз арччул хилиъ гъяркъю ургуб хядран ва ургуб чирагъдин сир: ургуб хяд – мурар ургбиб жямяаьтарин малайикар ву, хъа ургуб чирагъ – мурар ургуб жямяаьт ву.
REV.2.1	Эфесдин хъугънайидарин малайикдиз бикӏ:
REV.2.1	«Магьа арччул хилиъ ургуб хяд Дидиснайири ва гъизилин ургуб акв апӏру алатаригъ Лицурайири фу кӏураш:
REV.2.2	Яв ляхнар, яв гъагъи жафа ва яв сабурлувал Узуз аьгъязуз. Аьгъязуз, уву нягьякь ва чӏуру адмийир аьгь дарапӏруб; Исайин вакилар вуча кӏурайидар уву ахтармиш гъапӏунва ва дурар кучӏляхяр вуйиб аьгъю гъабхьунвуз. 
REV.2.3	Уву ижмир вува, Йиз ччвур бадали уву гизаф читинвалариъ ахъунва ва зяифвалиъ кӏул ипундарва. 
REV.2.4	Амма, Йиз увуз къаршуди кӏуру саб айиз: увуз яв сифтейин масанвал кӏваълан гьархнавуз. 
REV.2.5	КӀваин апӏин, уву фициб ягълишналан ахънуш, швумал йихь, ухдийин ляхнар давам апӏин. Эгер уву, швумал духьну, гьаци дарапӏиш, Узу увухьна гъидиза ва яв акв туврайиб йишвлан илдипидиза. 
REV.2.6	Хъа саб увуз авуз – Узуз даккни николитарин
REV.2.7	Шлик хъпехъру ибар каш, гъит хъугънайидарин жямяаьтариз Рюгьну фу кӏураш, ебхьри! Гъалиб гъахьириз Узу Аллагьдихь женнетдиъ айи уьмрин гьаргъян йимишар итӏуз гъитдиза».
REV.2.8	Смирнайин хъугънайидарин малайикдиз бикӏ:
REV.2.8	«Гьамци кӏура Сарпири ва Ккудукӏрури, Гъачӏири ва хъана яшамиш Шулайири: 
REV.2.9	Узуз яв аьзабарикан ва касибваликан аьгъязуз, хъа уву девлетлу вува! Аьгъязуз уву беябур апӏурайи, жугьдар вуча, кӏурайидариканра, хъа дугъридан дурар иблисдин мярака ву. 
REV.2.10	Ув’ин улукьуз ккайи аьзабарихьан гучӏ мапӏан. Магьа багарихьди иблисди учвкан сакьюдар ахтармиш апӏуз, кӏури, дустагъдиъ ирчди, ва йицӏуд йигъан учву аьзабар зигидичва. Йикӏайизкьан вафалуди гъуз ва Узу увуз уьмрин паччагьвалин таж тувдиза.
REV.2.11	Шлик хъпехъру ибар каш, гъит хъугънайидарин жямяаьтариз Рюгьну фу кӏураш, ебхьри! Гъалиб гъахьириз кьюбпи аьжал айиб дар».
REV.2.12	Пергамдин хъугънайидарин малайикдиз бикӏ:
REV.2.12	«Гьамци кӏура кьюбиб мурзарра учӏру ханжал хьайири: 
REV.2.13	Узуз аьгъязуз, уву иблисдин тахт алишв’ин яшамиш шулайиб. Аммаки уву Йиз ччвурнахъан ижмиди хъичӏихнава. Уву Узухъ хъугъувалихьан иблис яшамиш шулайи ичв шагьриъ Йиз дугъри вуйи шагьид Антип гъакӏи йигъанра гьудучӏвундарва. 
REV.2.14	Гьаци вушра, Узуз увуз къаршу вуйибра азуз: увуъ Балам пайгъамбрин каламарихъди гъярайидар а. Думу каламари чан вахтна Валак паччагьди Израилин халкь гунагьарихъна хуз гъитнийи. Дугъу дурар, идолариз гъурбан гъапӏуб ипӏуз хъаънийи; дурариз намуссузвалиинди уьмур гьапӏуз улупнийи. 
REV.2.15	Увуз гьацира николитарин каламарихъди гъягърударра авуз. 
REV.2.16	Гьаддиз, швумал духьну, хъадакай! Эгер хътадакиш, Узу багарихьди гъидиза ва дурарихъди Йиз ушвнин ханжлихьди дяви гъабхидиза.
REV.2.17	Шлик хъпехъру ибар каш, гъит хъугънайидарин жямяаьтариз Рюгьну фу кӏураш, ебхьри! Гъалиб гъахьириз Узу, гирамиди уьбхюрайи ва сир айи манна
REV.2.18	Фиатирайин хъугънайидарин малайикдиз бикӏ:
REV.2.18	«Гьамци кӏура Аллагьдин Бали, гъизгъин цӏаси улар айири ва крабчӏурайи рукьстар ликар ккайири: 
REV.2.19	Узуз аьгъязуз яв ляхнар ва масанвал, хъугъувал, гъуллугънаъ хьувал ва мюгькамвал. Яв аьхиримжи ляхнар сифтейиндартӏан гизаф вуйибра аьгъязуз. 
REV.2.20	Хъа магьа увуз къаршуди Йиз фу аш: пайгъамбар вуза, кӏурайи Изавел кӏуру дишагьли аьгь апӏурава. Дугъу Йиз гъуллугънаъ айидар улдугуз гъитра: дурар кьяппавалихъинди илтӏикӏура ва идолариз багъиш гъапӏуб ипӏуз улупура. 
REV.2.21	Узу дугъаз чан тӏулар дирчуз вахт тувунза, хъа дугъаз чан намуссузвалиин швумал хьуз ккунди адар. 
REV.2.22	Гьаддиз Узу думу уьзрарихь гьахъуз гъитдиза, эгер чпин ляхнариин швумал духьну, хътадакиш, дугъахъди кьяппавал апӏури гъашидарра зурба бедбахтвалихь гьирчдиза. 
REV.2.23	Дугъан бицӏидарра аьжалихь гьирчдиза. Гьадмуган вари жямяаьтариз аьгъю хьибди: ичв юкӏвариъ ва фагьмариъ жиниди уьбхюрайиб вари аьгъюр Узу вуйиб, ва гьарсариз Узу, чан ляхнариз дилигну, тувдиза. 
REV.2.24	Хъа Фиатирайиъ имбудариз, гьадму каламарихъди дяргърудариз ва иблисдин фендигарвалар аьгъю дарапӏдариз Узу кӏураза: „Узу учв’ин артухъ гъагъ илипдарза“, 
REV.2.25	эгер учву, тап Узу гъяйиз, ичв айибдиинди, гьадму уьбхюри гъузиш. 
REV.2.26+REV.2.27	Хъа аьхиризкьан, Узу кӏуруб вари тамам апӏури, гъалиб гъахьириз, халкьарин зиин Узуз Йиз Адашдихьан гъурубкьганси, гьюкум тувдиза. Гьацири дурарин зиин рукьан чумакъихьди гьюкум гъабхиди ва, ругдин гъабар фици тикйир шулуш, гьаци дурар уьргъиди!
REV.2.28	Гъалиб гъахьириз Узу гвачӏиндин хядра тувдиза. 
REV.2.29	Шлик хъпехъру ибар каш, гъит, хъугънайидарин жямяаьтариз Рюгьну фу кӏураш, ебхьри!»
REV.3.1	Сардисдиъ айи хъугънайидарин малайикдиз бикӏ:
REV.3.1	«Гьамци кӏура Аллагьдин ургуб рюгь ва ургуб хяд Хьайири: яв ляхнар Узуз аьгъязуз; гьеле уву чӏивидарин жергйириъ ашра, уву дукӏнайир вуйиб аьгъязуз. 
REV.3.2	Уягъ йихь ва мюгькам апӏин уву имбу гьамус-хъа йибкӏру гьялнаъ айиб. Яв ляхнар Йиз Аллагьдиз хуш шлударстар вуди гъяркъюндарзуз. 
REV.3.3	Гьаци вуйиган, кӏваин апӏин, увуз фу гъурубкьнуш ва фу гъеебхьнуш! Гьадму тамам апӏин, яв ляхнар гъит ва швумал йихь! Хъа эгер уву уягъ дархьиш, Узу тӏафалси хабарсузди гъидиза. Уву, Узу увухьна фуну вахтна гъюруш, аьгъю хьибдарвуз. 
REV.3.4	Аммаки увуз Сардисдиъ чпин палтар ктрацӏу сакьюдар адмийир авуз, ва дурар Узухъди лизибдиъди гъягъиди, гьаз гъапиш дурар лайикьлу ву. 
REV.3.5	Гъалиб гъахьирра лизи палтар алахьну хьиди, ва Уьмрин китабдикан Узу дугъан ччвур ктӏубшвидарза, Узу думу, Йиз Адашдин ва Дугъан малайикарин улихь кьабул апӏидиза. 
REV.3.6	Шлик хъпехъру ибар каш, гъит, хъугънайидарин жямяаьтариз Рюгьну фу кӏураш, ебхьри!»
REV.3.7	Филаделфияйин хъугънайидарин малайикдиз бикӏ:
REV.3.7	«Гьамци кӏура Гирамири, Гьякьлури, Давудрин ачар Хьайири – Дугъу абццхъанмина, гьич сарихьанра хъябкьюз хьибдар, Дугъу хъябкьхъанмина, гьич сарихьанра абццуз хьибдар: 
REV.3.8	Узуз яв ляхнар аьгъязуз – магьа яв улихь Узу урчӏар арццунза ва гьич сарихьанра дурар хъяркьюз хьибдар, гьаз гъапиш, гьеле яв кьувват цӏибди вушра, уву Йиз Гаф гъюбхюнва ва Йиз ччвурнахьан гьудучӏвундарва. 
REV.3.9	Гьаддиз магьа, Узу увуз иблисдин мяракайиан жугьдар вуча кӏурайидар, амма дугъри дарудар, кучӏляхяр тувдизавуз – Узу дурар увухьна гъюруси ва яв ликарикк икрам апӏури дахьруганси апӏидиза. Хъа дурариз, Узуз уву ккуниб, аьгъю хьибди. 
REV.3.10	Узу увуз, мюгькамди гъуз, гъапиган, уву гьаци гъузунва, гьаддиз вари адмийир ахтармиш апӏуз дюн’яйиина гъюру бедбахтваларин вахтна, Узу увура уьрхидизаву.
REV.3.11	Узу багарихьди гъидиза. Гьич сарихьанра яв паччагьвалин таж тадабгъуз даршлуси, увуз айибдихъан ижмиди хъичӏихну гъуз. 
REV.3.12	Гъалиб гъахьирикан Узу Йиз Аллагьдин хулан мурхьул ктаидиза ва думу душваъ аьсрариз гъузди. Узу дугъак Йиз Аллагьдин ччвур, Йиз Аллагьдихьан завариан гъюру Йиз Аллагьдин шагьрин – цӏийи Ерусалимдин ччвур, ва Йиз цӏийи ччвур бикӏидиза. 
REV.3.13	Шлик хъпехъру ибар каш, гъит, хъугънайидарин жямяаьтариз Рюгьну фу кӏураш, ебхьри!»
REV.3.14	Лаодикияйин хъугънайидарин малайикдиз бикӏ:
REV.3.14	«Гьамци кӏура Амин ччвур алири, Дугъри ва Гьякь Шагьидди, Аллагьди халкь гъапӏу варибдин Аьхюри: 
REV.3.15	Узуз яв ляхнар аьгъязуз, уву я мичӏлир, я урцрур дарувалра аьгъязуз. Увуз ужу хьибди, эгер уву я мичӏлир, ясана урцрур вуди гъахьнийиш! 
REV.3.16	Хъа уву я мичӏлир, я урцрур дарди, хъа анжах мани вуди хьпаз дилигну, Узу уву Йиз ушвниан тутуси идипидизаву! 
REV.3.17	Уву: „узу девлетлу вуза, узу девлетлу гъахьунза, узуз сарун фукӏара ккимбуб имдариз“ – кӏураш, увуз, уву фукьан бахтсуз, аьжуз, касиб, кур ва гъяцӏал вуш, аьгъдарвуз. 
REV.3.18	Узу увуз саб насигьят тувраза: уву девлетлу хьуз, Узхьан цӏиъ марцц гъапӏу гъизил ва яв гъяцӏливалин нач ккебкуз алабхьру лизи палат гъадабгъ. Гьацира увуз уларикан ктатуз ва рябкъюри хьуз ччимра гъадабгъ. 
REV.3.19	Узу Узуз масан вуйи касариз жаза гьадабтӏурза ва дурарин жини ляхнар арайиз адагъурза, гьаци вуйиган, юкӏв хъип, ва швумал духьну, яв фурсар дирч. 
REV.3.20	Магьа, Узу дийигъназа урчӏарихъ ва кучраза. Шлиз Йиз дих ебхьураш, гьадгъу Узуз урчӏар арццди, Узу гьадму касдихьна учӏвдиза ва учу, сатӏиди деъну, хябяхъдин уьл ипӏидича.
REV.3.21	Гъалиб гъахьириз Узу Узухъди тахтниин деуз йишв улупидиза, гьаз гъапиш, Узура гъалиб гъахьунза ва Йиз Адашдин гъвалахъ Дугъан тахтниин деунза. 
REV.3.22	Шлик хъпехъру ибар каш, гъит, хъугънайидарин жямяаьтариз Рюгьну фу кӏураш, ебхьри!»
REV.4.1	Гьамдин кьялхъян узуз завариъ урчӏар арццну гъяркъюнзуз ва гьадму сифте гъеебхьу зурнайинсиб дих гъеебхьунзуз. Дих узухъди, гьамци кӏури, улхуз хъюбгъю: «Мина удучӏв, Узу увуз багарихьди хьуз ккайиб улупурзавуз».
REV.4.2	Узу гьадму сяаьт Рюгьну ацӏунзу. Фу лигурва, аьршариъ тахт дебккна, хъа тахтниин Деънайир ал. 
REV.4.3	Хъа Деънайирилан сердоликна яшма кӏуру багьа гъванариланси нур рабгъурайи, ва тахт вуйибси заъланмина изумруддин рангарин дерккучӏимирсиб илбицнайи. 
REV.4.4	Гьадму тахтнахъди, илтӏикӏну, къабна юкьуб тахтсана хъайи. Дурариин кьарна юкьур аьхюр, лизи палат алабхьну, деънайи; дурарин кӏулариин гъизилин тажар алийи. 
REV.4.5	КӀулинуб тахтнахьан кьюркьлин цӏийир, гьарйир ва завар рахрустар сесер гьудучӏвуйи. Думу тахтнан улихь цӏа алди ургурайи акв тувру ургуб алат хьайи – мурар Аллагьдин ургур рюгь вуйи. 
REV.4.6	Тахтнан гъаншариъ хрусталсиб гюзгдин гьюлиз ухшар вуйи фу-вуш айи. Гьацӏна – гьацӏ кьялаъ, тахтнан юкьуб тереф вуйибси илтӏикӏну, улхьандира ва кьялхъяндира кьадар адрубкьан улар айи, гьяйванатарстар юкьур чӏивидар айи. 
REV.4.7	Сарпи гьяйванатсир – аслансир вуйи; кьюрпир – жигьил йицсир; шубурпирин маш адмийинсиб вуйи, хъа юкьурпир завуъ уьбхнайи люкьраз ухшар айир вуйи. 
REV.4.8	Гьадму юкьрид гьяйванатарстарик гьарсардик йи-йирхьуб хлинцц кайи. Хлинццар вари терефарихъанди: айтӏандира, зиъландира – уларихьди алацӏнайи. Юкьрид гьяйванатарстари, зат дийийигъди, йишвнура ва йигънура гьарйир апӏурайи:
REV.4.8	«Гирами, гирами, гирами ву Агъа Аллагь
REV.4.8	вари хилиъ Дибиснайир,
REV.4.8	гьарган Айир, Гъахьир ва Гъюрур!»
REV.4.9	Гьадму юкьрид гьяйванатарстари тахтниин Деънайириз – гьарган яшамиш Шулайириз, чухсагъул кӏури имиди, Дугъан ад апӏури имиди ва заанвал улупури имиди, 
REV.4.10	къарна юкьур аьхюри тахтниин Деънайирин улихь, ис алахъури, гьарган яшамиш Шулайириз икрам апӏуйи ва, тахтнан улихь чпин тажар диври, гьамци кӏуйи:
REV.4.11	«Уву лайикь вува, Агъа, ич Аллагь,
REV.4.11	ад, заанвал ва кьувват кьабул апӏуз,
REV.4.11	гьаз гъапиш, Уву вува вариб арайиз Гъабхир;
REV.4.11	Яв амриинди вари гъабхьну
REV.4.11	ва арайиз гъафну!»
REV.5.1	Тахтниин Деънайирин арччул хилиъ узуз китаб – турбаси дибиржнайи кагъаз гъябкъюнзуз. Дидин айтӏандира, зиъландира варишвар алацӏну, дибикӏнайи, ва думу ургуб печатдиинди хъябкьнайи. 
REV.5.2	Аьхю дихниинди гьамци кӏурайи кьудратлу малайикра гъяркъзуз: «Фуж лайикь ву му китаб ачмиш апӏуз ва мидлан печатар алдагъуз?»
REV.5.3	Гьич сарихьанра: я завариин, я жилариин, я жиларикк ккайидарихьан – китаб ачмиш апӏуз гъабхьундайи, гьеле дидихьинди лигузкьан дурарихьан удубкьундайи. 
REV.5.4	Китаб ачмиш апӏуз ужур, дидихьинди лигузкьан удубкьрур арайиз удудучӏвган, узу бегьем гъишза. 
REV.5.5	Хъасин гьадму аьхюдарикан сари гъапизуз: «Мишан! Лиг, Ягьудайин тухмиан Аслан гъалиб гъахьну, Давудрин машгьур вуйи насил! Гьадгъухьантӏан шулдар ургуб печать али китаб ачмиш апӏуз».
REV.5.6	Узуз тахтнахь, гьацӏ кьялаъ, Ччил гъяркъюнзуз. Думу гъурбан апӏуз духнайирси айи. Дугълан гьадму юкьрид гьяйванатарстарна аьхюдар илтӏикӏнайи. Гъурбан апӏуз Духнайириз ургуб кӏарчна, ургуб ул айи – мурар Аллагьдин ургуб рюгь вуйи. Дугъан мурар дюн’яйиина гьаърудар вуйи. 
REV.5.7	Дугъу, багахь духьну, тахтниин Деънайирин арччул хилиъ айи дибиржнайи китаб гъибису. 
REV.5.8	Дугъу думу гъибисган, юкьрид гьяйванатарстарна къарна юкьрид аьхюдар Ччилан улихь икрам апӏури дахьу. Дурарин гьарсарин хилиъ чюнгюр ва кӏулихьди ацӏнайи, ицци ниар хъайи ургру ччимар ади, гъизилин гъабар айи – му ччимар Аллагьдин гирами халкьдин ккарагбар ву. 
REV.5.9	Дурари цӏийи мяъли апӏурайи:
REV.5.9	«Уву лайикь вува китаб бисуз
REV.5.9	ва дидлан печатар алдагъуз,
REV.5.9	гьаз гъапиш, Уву духьну гъурбан,
REV.5.9	Яв ифдиинди Уву Аллагьдиз адмийир гъадагъунва
REV.5.9	гьарсаб тухмиан ва чӏалнаан,
REV.5.9	гьар жюре миллетарикан ва халкьарикан.
REV.5.10	Уву гъапӏунва дурарикан
REV.5.10	ихь Аллагьдиз гирами гъуллугъчйир ва паччгьар –
REV.5.10	дурари дюн’яйиинра
REV.5.10	паччагьвал апӏиди!»
REV.5.11	Узуз юкьрид гьяйванатарстаринна гьадму аьхюдарин тахтналан илтӏикӏнайи гизаф малайикар гъяркъзуз ва дурарин дихар гъеерхьзуз. Дурарин кьадар ктухузкьан шлуб дайи – агъзрар-агъзрариинди вуйи. 
REV.5.12	Дурари аьхю дихниинди кӏуйи:
REV.5.12	«Гъурбан гъахьи Ччил лайикь ву
REV.5.12	кьувват, девлет, аькьюл ва кьудрат,
REV.5.12	заанвал, ад ва уж’вал
REV.5.12	кьабул апӏуз!»
REV.5.13	Узуз гъеебхьунзуз, вари арайиз дубхнайибди – завариинра, жилариинра, жилариккра ва гьюлериъра – варишвариъ варибди фици гьарай апӏуйиш:
REV.5.13	«Тахтниин Деънайиризна Ччилаз –
REV.5.13	уж’вал, заанвал,
REV.5.13	ад ва кьудрат
REV.5.13	гьаммишандиз!»
REV.5.14	Ва юкьрид гьяйванатарстарира кӏуйи:
REV.5.14	«Амин!»
REV.5.14	Аьхюдар жилиина ахьуйи ва икрам апӏуйи.
REV.6.1	Ччилу ургуб печатдикан саб фици алдабгънуш, гъябкъзуз ва юкьрид гьяйванатарстарикан сари фици: «Мина гъач!» кӏури, завун гъугърумаринсиб чӏигъ гъапӏнушра, гъеебхьунзуз. 
REV.6.2	Хъа лизи гьяйван гъябкъзуз. Дид’ин чӏимирра хьайи атлу алийи. Дугъаз таж тувнади шулу, ва думу гъалибвал гъадабгъуз, гъалиб гъахьирси, рякъ’ин шулу.
REV.6.3	Ччилу кьюбпи печать алдабгъиган, узуз, юкьрид гьяйванатарстарикан кьюрпири, мина гъач, кӏури, гъеебхьзуз.
REV.6.4	Хъа цӏаси убгурайи уьру гьяйван удубчӏвури гъябкъзуз. Му гьяйвниин али атлуйиз, зурба ханжал тувну, адмийир чиб-чпигъ гъярхьну йихбан бадали, дюн’яйиан мясляаьтвал адабгъуз шлу ихтияр тувнийи.
REV.6.5	Ччилу шубубпи печать алдабгъиган, узуз юкьрид гьяйванатарстарикан шубурпири: «Мина гъач!» кӏури гъеебхьзуз. Хъа хъютси кӏару гьяйван гъябкъзуз, дид’ин элеънайирин хилиъ ярчврар айи.
REV.6.6	Хъасин гьадму юкьрид гьяйванатарстарин арайиъ гьамци кӏурайи дихсиб гъеебхьзуз:
REV.6.6	«Ярхи йигъан гъилихубдихъ саб сеъ дяхинтӏан дяргърубси хьибди, ясана шубуб сеъ мухтӏан дяргърубси хьибди! Аммаки я ччимдиз, я чяхриз зарар мутуван!»
REV.6.7	Дугъу юкьубпи печать алдабгъиган, юкьрид гьяйванатарстарикан юкьурпири кӏурайи дих гъеебхьунзуз: «Мина гъач!»
REV.6.8	Хъа узуз, зяиф-гъатху рангнан гьяйван гъябкъзуз. Дид’ин элеънайирин ччвур Аьжал вуйи, дидихъди вари жегьеннем гъюрайи. Мидиз дюн’яйин юкьубпи пайниин ханжлиинди, гаш’валиинди, уьзрариинди ва юкьбиб вягьши гьяйванатариинди адмийир йихуз шлу гьюкум тувнайи.
REV.6.9	Дугъу хьубпи печать алдабгъиган, узуз гъурбнар апӏрушван кӏанакк Аллагьдин Гафналантина ва дурари гъапӏу шагьидвалилантина гъийиху адмийирин рюгьяр гъяркъзуз. 
REV.6.10	Дурари зурба гьарай идипу:
REV.6.10	«Гирами ва Гьякьлу Гьюкумдар! Уву гьаз гьамусра дюн’яйин адмийирин суд апӏурадарва ва дурариз, ич удубзу ифдихъанди, жаза гьаз гьадабтӏурадарва?»
REV.6.11	Гьадмуган дурарикан гьарсариз лизи палат тувнийи ва сацӏибсана сабур апӏуб ккун гъапӏнийи, гьаз гъапиш дурарин кьадар гьуркӏну шайиз, чписи, Месигь Аллагьдин гъуллугънаъ айи гъардшарра йихайиз, ккилигну ккундийи.
REV.6.12	Узуз Дугъу йирхьубпи печать алдабгъури гъябкъзуз. Гьадмуган лап яманди жилар гъутӏурччву; ригъ – маллайин чухаси кӏару, хъа вари ваз ифиси гъабхьи, 
REV.6.13	гужал микӏ хъивну гъядябхъру дурубжу инжирси, хядар, завариан адахьну, жилиина ахьу. 
REV.6.14	Зав кагъазси илбижну дубгу; вари дагъларна островар чпин йишварихьан гьудучӏву. 
REV.6.15	Дюн’яйин паччгьарра, гьякимарра, кьушмарин аьхюдарра, девлетлу ва кьудратлу адмийирра, лукӏарра ва азадди уьмур хъапӏрударра – вари дагълариъ айи гъарзаригъ ва дюрхъяриъ гьитӏикӏнийи. 
REV.6.16	Хъа дурари дагъларизна гъарзариз кӏуйи: «Уч’ина ахьай, тахтниин Деънайирихьан ва Ччилан хъял кайивалихьан учу гьитӏикӏай. 
REV.6.17	Дурарин хъял алдабгъру Йигъ дуфна. Шлихьан мидккан ккадархьуз хьиди?!»
REV.7.1	Хъасин узуз дюн’яйин юкьбиб терефариъ дийигънайи юкьур малайик гъяркъзуз. Дурари, я жилиина, я гьюл’ина, я гьарариина хъивуз гъидритди, дюн’яйиина хъивру юкьуб микӏ дидиснайи. 
REV.7.2	Узуз ригъ гьудубчӏвру терефнахъан чӏиви Аллагьдин печать дибиснайи сарсана малайик за шули гъяркъюнзуз. Дугъу зурба дихниинди жилизна гьюлериз бедбахтвалар хуз гьюкум тувнайи юкьбиб малайикариз гъапи:
REV.7.3	«Сабан я жилариз, я гьюлериз, я гьарариз, ухьу ихь Аллагьдин гъуллугънаъ айидарин машар печатдиинди жара дарапӏкьан гагьди, зарар мутуванай!»
REV.7.4	Ва узуз, печать йивну жара гъапӏдарин кьадар варжна ягъчӏвурна юкьуд агъзур кас вуйиб, гъеебхьунзуз. Израилин баярин вари тухмариан печатдихьди жара гъапӏдар гьадмукьан вуйи.
REV.7.5	Ягьудайин тухмиан печатдихьди лишанлу гъапӏдар йицӏикьюд агъзур кас вуйи;
REV.7.5	Рувимдин тухмиан – йицӏикьюд агъзур;
REV.7.5	Гаддин тухмиан – йицӏикьюд агъзур;
REV.7.6	Ашерайин тухмиан – йицӏикьюд агъзур;
REV.7.6	Нефталимдин тухмиан – йицӏикьюд агъзур;
REV.7.6	Манасдин тухмиан – йицӏикьюд агъзур;
REV.7.7	Симеондин тухмиан – йицӏикьюд агъзур;
REV.7.7	Левийин тухмиан – йицӏикьюд агъзур;
REV.7.7	Исахардин тухмиан – йицӏикьюд агъзур;
REV.7.8	Забулундин тухмиан – йицӏикьюд агъзур;
REV.7.8	Юсуфдин тухмиан – йицӏикьюд агъзур;
REV.7.8	Вениаминдин тухмиан – йицӏикьюд агъзур.
REV.7.9	Хъасин узуз сарихьанкьан ктухуз даршлукьан гьар жюре халкьарикан, миллетарикан, тухмарикан ва чӏаларикан вуйи адмийирин зурба гъварч, тахтнан ва Ччилан улихь лизи палтарикди ва пальмайин кюлер хилиъ ади дийигъну, гъяркъзуз. 
REV.7.10	Дурари аьхю дихариинди гьарай ипнайи:
REV.7.10	«Уьрхювал тахтниин деънайи ихь Адашдин ва Ччилан хилиъ а!»
REV.7.11	Хъа тахтналан, аьхюдарилан ва юкьрид гьяйванатарстарилан илтӏикӏнайи вари малайикари, тахтнан улихь жилиина ахьну, Аллагьдиз икрам гъапӏу. 
REV.7.12	Дурари варидари гьамци кӏуйи:
REV.7.12	«Амин!
REV.7.12	Дугъриданна уж’вал ва ад, аькьюл, чухсагъулвал, заанвал, кьувват ва кьудрат гьарсариз аьсрариан аьсрариз ихь Аллагьдихь хьа. Амин».
REV.7.13	Думу аьхюдарикан сари узхьан гьерхнийи: «Гьаму лизи палат али адмийир фужар ву ва наънан гъафидар ву?»
REV.7.14	«Йиз аьхюр, думу увуз ужуди аьгъявуз!» – жаваб тувза. Дугъу гъапизуз:
REV.7.14	«Мурар зурба бедбахтвалариккан ккудучӏвдар ву. Дурари чпин палтар, Ччилан ифдиъ дурччну, лизи гъапӏну, 
REV.7.15	гьаддиз дурар Аллагьдин тахтнан улихь хьа ва Дугъан Хулаъ дурар йишвди-йигъди Дугъан гъуллугънаъ а, хъа тахтниин Деънайири дурарин зиин Чан чадур алтӏабцциди, 
REV.7.16	ва дурариз гьич зат я къурагьвал, я гаш’вал аьгъю хьибдар, я ригъди дурар ургидар, я пис манишнан ялавну ккагъидар, 
REV.7.17	гьаз гъапиш тахтниин али Ччилу дурар уьрхиди, ва уьмур хру штун булагъарихъна гъахиди. Аллагьди дурарин уларилан гьарсаб нивгънан цӏадал марцц апӏиди».
REV.8.1	Дугъу ургубпи печать алдабгъиган, гьацӏ сяаьтнасикьан аьршариъ сессузвал абхъру. 
REV.8.2	Узуз Аллагьдин улихь ургур малайик дийигъну гъяркъзуз. Дурарихьна ургуб зурна тувну шулу.
REV.8.3	Жара малайик гъюру. Думу гъурбнар ургрушван гъвалахъ, кум ккапӏру гъизилин гъабсибра хьади, дугъужвуру. Дугъахьна, Аллагьдин вари халкьдин ккарагбарихъди, тахтнан улихь хьайи гъизилин гъурбнар ургрушв’ина хпан бадали, бегьемди ицци ниар хъайи, ургру ччимарра тувру. 
REV.8.4	Хъа малайикдин хилиъ айи гъизилин гъабсибдиан Аллагьдин улихь, Дугъан халкьдин ккарагбарихъди сабси, ицци ниъ хъайи кум за шулу. 
REV.8.5	Малайикди кум ккапӏру гъабразди, гъурбнар ургрушвлан цӏа гъадабгъну, кабхьуз ипру, хъа думу дюн’яйиинди гатӏабхьуру, хъасин душв’ин завар рахуру, гьарай утӏубччвуру, кьюркьлин цӏийир кричуру ва жилар тӏурччвуру.
REV.8.6	Хъа ургуб зурна дидиснайи ургур малайик зурнийир рахуз гьязур духьнайи.
REV.8.7	Сарпири гъарабху – ва ифдихьди гъибикьнайи мирккна цӏа абхьу ва жилиин дабхьу. Дюн’яйин шубубпи пай жилар гъургу, шубубпи пай гьарар ва вари чру укӏ гъубгу.
REV.8.8	Кьюрпи малайикди зурна гъарабху – убгурайи зурба дагъсиб гьюлеризди абхьу. Хъа гьюлерин шубубпи пай шид ифдиз илтӏибкӏнийи. 
REV.8.9	Гьюлериъ шубубпи пай чӏивишин гъирмиш гъабхьнийи ва шубубпи пай гимйир ккахьнийи.
REV.8.10	Шубурпи малайикди зурна гъарабху – зав’ан чирагъси убгурайи зурба хяд абхъу. Думу шубубпи пай нирариина ва штарин булагъариина абхънийи. 
REV.8.11	Думу хядраз Кьутӏкьли Кьал кӏуйи. Вари штарин шубубпи пай кьалси кьутӏкьли гъабхьнийи ва гизаф адмийир гьациб штуан гъийихнийи, гьаз гъапиш штар кьутӏкьли гъахьнийи.
REV.8.12	Юкьурпи малайикди зурна гъиву – ригъдин ва вазлин шубубпи пай ва шубубпи пай хядар пуч гъапӏу. Дурарин шу-шубубпи паяр гъидису ва, акв адарди, йишвандин шубубпи пайси, шубубпи пай йигъандинра мучӏуди гъабхьи.
REV.8.13	Узуз аьршарикк тӏибхурайи люкь гъябкъюнзуз. Диди зурба дихниинди кӏурайиб гъеебхьунзуз:
REV.8.13	«Гьамус имбуну шубур малайикди хъаъру зурнайин дихарихьан дюн’яйиин яшамиш шулайидарин язухъийкӏана, язухъийкӏана, язухъийкӏана!»
REV.9.1	Хьубпи малайикди зурна гъиву, ва узуз зав’ан жилиина хяд абхъри гъябкъзуз. Дидиз кӏан ккадру гъуйдин ачар тувнайи. 
REV.9.2	Диди кӏан ккадру гъуйдикан жюлгер ктахьу ва душв’ан, зурба пичраанси, кум утӏубччву. КӀан ккадру гъуйдиан утӏубччву кумру ригъ ва гьава ккапӏу. 
REV.9.3	Кумруан жилиина елгнагарин гъварчар адахьу. Жилиин аькьрабариз айи гьюкум думу елгнагаризра тувнайи. 
REV.9.4	Елгнагариз, я чру укӏаз, я чрушназ, я гьарариз зарар тутрувди, унтӏ’ин Аллагьдин печатдин лишан алдру адмийириз зарар тувуз, амур дапӏнайи. 
REV.9.5	Елгнагариз думу адмийир йихуз ваъ, хъа хьуб вазлин арайиъ сузайикк гъитуз буйругъ тувнайи. Хъа дурарин сузайин учӏврушин, аькьрабари кьацӏ гъапӏиганси, писуб вуйи. 
REV.9.6	Думу йигъари адмийир аьжал абгури хьиди, хъа бихъури хьибдар, дурар аьжалихъ мягьрум хьиди, хъа аьжал дурарихьан гьебгди.
REV.9.7	Думу елгнагар дявдиз гьязур духьнайи эскрарин гьяйвнарси рякъюйи. Думу гьяйвнарин кӏулариин гъизилин тажарстар алийи, хъа машар адмийинстар, 
REV.9.8	кушар дишагьлийинси ярхидар, сппар асландин кӏанччарстар вуйи. 
REV.9.9	Дурариин, гар али гъюбариинси, рукьанстар, фукӏа ктидипру палтар алийи. Дурарин хлинццарин дих дявдиз ккажаргъурайи аьхючӏве гьяйвнарин аьрабйирин гъугъсиб вуйи. 
REV.9.10	Дурарин галамар айи рижвар аькьрабаринстар вуйи; адмийириз хьуб вазлиъ зарар тувру кьувват дурарин рижвариъ айи. 
REV.9.11	Дурарин паччагь кӏан ккадрушван малайик ву; думу паччагьдиз жугьуд чӏалниинди Аббадан, хъа грек чӏалниинди Аполлион кӏуру.
REV.9.12	Сабпи дерд гьудубчӏвуру. Мегьел мидихъди кьюбсана дерд гъюри ими!
REV.9.13	Йирхьурпи малайикдира зурна гъарабху. Узуз Аллагьдин улихь хьайи, гъизилин гъурбнар ургрушв’ин али юкьуб кӏарчнаан гъюрайи дих гъеебхьзуз. 
REV.9.14	Дихну зурна хьайи йирхьурпи малайикдиз гъапи: «Зурба вуйи Ефрат нирихъ дитӏнайи юкьрид малайикар дудурч».
REV.9.15	Юкьрид малайикарра дудурчуру – дурар гьязурди, гьаму сяаьтназ, йигъаз, вазлиз ва йисаз (ккилигури), вари халкьарин шубубпи пай йибхбан бадали, дерккнайидар вуйи. 
REV.9.16	Гьяйвнин къушмарин кьадар кьюдварж миллион вуйи; му кьадар узуз гъеебхьунзуз. 
REV.9.17	Магьа йиз рякъбариан узуз гьяйвнарна дурариин элеънайидар фици гъяркънуш: дурариин али фукӏа ктрипру палат цӏаси уьруб, укӏуб ва гугутси гъатхуб вуйи; кӏулар асландин музмузарстар вуйи; дурарин ушвниан цӏа, кум ва гугурт утӏубччвурайи. 
REV.9.18	Гьаму шубуб бедбахтвали дурарин ушвниан удубчӏвурайи цӏихьан, кумрухьан ва гугуртдихьан вари адмийирин шубубпи пай гъийибхнийи. 
REV.9.19	Гьаз гъапиш гьяйвнарин кьувват дурарин ушвариъна рижвариъ айи, дурарин рижвар битӏариз ухшар вуйи, дурариин кӏулар алийи ва гьадму кӏуларихьди зарар тувуйи.
REV.9.20	Гьадму бедбахтвалариккан гъирмиш дархьиди ккудуччву адмийир, чпин хиларин ляхнарихьан, швумал духьну, гьудучӏвундайи: дурари шейтӏнаризна гъизиликанна, арсраканна, йифриканна, гъвандиканна, гакӏвликан дапӏнайи ва каънайи, я рябкъюз, я ерхьуз, я гъягъюз даршлу идолариз гьюрмат апӏуб дипундайи. 
REV.9.21	Дурар гьацира чпин я йивну йихувалар, я фалчивалар, я кьяппавалар, я тӏафалвалар дирчну, швумал гъахьундайи.
REV.10.1	Узуз дифариъди завариансина гъюрайи сарсана кьудратлу малайик гъяркъзуз. Дугъан кӏул’ин дерккучӏимир алийи, машну ригъдиси нур туврайи, хъа ликар цӏин бурузарстар вуйи. 
REV.10.2	Дугъан хилиъ, саб кьадар ачмиш дапӏнайи кагъаз айи. Дугъу арччул лик гьюлериин диву, хъа гагул лик – жилариин, 
REV.10.3	ва зурба дихниинди, аслан арабхруганси, гьарай гъапӏу! Дугъу гьарай гъапӏиган, завар рахрустар, ургуб гъугъруми гафар апӏуз хъюгъю. 
REV.10.4	Ургбиб гъугърумари гафар гъапӏиган, узу бикӏуз гьязур гъахьиза. Аммаки узуз завариан гьамци кӏурайи дих гъеебхьзуз: «Ургбиб гъугърумари гъапиб жиниди уьбх. Думу гафар мидикӏан!»
REV.10.5	Узуз гьюл’инна жилиин дийигъну гъяркъю малайикди арччул хил завариз за гъапӏу, 
REV.10.6	ва аьсрариан аьсрариз гьарган яшамиш Шулайириинди, завар ва душваъ айиб, жилар ва душв’ин алиб арайиз Гъабхуриинди, сарун вахт имдар кӏури, ху гъапӏу!
REV.10.7	Хъа гьадму йигъари, ургурпи малайикдин зурна гъарабхган, Аллагьдин сир, Дугъу Чан гъуллугънаъ гъаши пайгъамбрариз хабар дебккганси, вари тамам хьибди.
REV.10.8	Узуз завариан гъеебхьу дихну, узухьинди илтӏикӏну гъапизуз: «Душну, гьюл’инна жилиин дийигънайи малайикдихьан ачмиш дапӏнайи китаб бис».
REV.10.9	Узу, багахь духьну, малайикдихьан гьадму китаб узухьна тувуб ккун гъапӏза. Хъа дугъу узуз гъапи: «Ма, му ипӏин, фуниъ кьутӏкьлишин абхъдияв, хъа ушв йиччвси меъли хьибдияв».
REV.10.10	Узу думу китаб, малайикдин хил’ан дибисну, гъипӏза ва йиз ушвниъ, йиччв гъипӏганси, меълишин абхъу, хъа фуниъ – ктирсуз даршлу кьутӏкьлишин. 
REV.10.11	Хъа узуз гъапи: «Уву аьхючӏвеъ халкьарикан, миллетарикан, чӏаларикан, ва паччгьарикан пайгъамбарвалин гафар хъана пуз буржлу вува».
REV.11.1	Узухьна жилар ерцрубсиб маргъ тувнийи ва гъапнийи: «Душну Аллагьдин хал ва гъурбнар ургрушв ебц, хъа гьадму Хулаъ икрам апӏрударин кьадар гьисаб апӏин. 
REV.11.2	Аммаки Хулахъди хъайи чӏатан гьяят гъидип, думу меебцан, гьаз гъапиш душвайишв аллагьсузариз тувна, дурари гирами шагьур ягъчӏвурна кьюб вазли ликриккан апӏиди. 
REV.11.3	Узу Йиз кьюр шагьид тувдиза: дурар, чӏуру ирин палат алабхьну, агъзурна кьюдваржна йирхьцӏуд йигъан, пайгъамбрарси, пайгъамбарвалин гафар кӏури гъузди». 
REV.11.4	Му пайгъамбрар – жилин Агъайин улихь дийигънайи оливайин кьюб гьарна, акв тувру кьюб алат ву. 
REV.11.5	Эгер шлизкӏа дурариз чӏуруб апӏуз ккун гъабшиш, дурарин ушвниан цӏа утӏубччвиди ва душмнар ургиди. Дурариз писвал апӏуз саризра ккун хьибдар, гъапӏиш, гьаци йикӏиди. 
REV.11.6	Дурариз зав хъябкьюз гьюкум а; дурарихьан чпин пайгъамбарвалин гъуллугъниин али вахтна мархь дурубгъри гъитуз шулу; дурариз шид ифдиз илтӏибкӏуз шлу гьюкум тувна; дурарихьан, чпиз фициб ккундуш, гьациб бедбахтвалихьди жил алабцӏуз шулу.
REV.11.7	Дурарин шагьидвал апӏру вахт ккудубкӏган, кӏан ккадрушв’анзина удубчӏву вягьши гьяйванат гьадму кьюрид пайгъамбрарихъди дявдиз удубчӏвиди, гьяйванат гъалиб хьибди ва дурар йихиди. 
REV.11.8	Дурарин майтар аьхю шагьрин кючейиъ дирчну хьиди. Жара жюрейиинди думу шагьриз, дурарин Агъа хачрак карсу йишваз, Содом ва Египет кӏури шулу. 
REV.11.9	Дурарин майтариз, вари халкьаригъян, тухмариан, чӏалариан ва миллетаригъян адмийир шубуд йигъанна гьацӏаъ лигури гъузди ва дурар кивуз гъитдар. 
REV.11.10	Дюн’яйиин али адмийир шад хьиди, мяракйир ачмиш апӏиди, чиб-чпиз пешкешар апӏиди, гьаз гъапиш гьадму кьюрид пайгъамбрари дюн’яйин халкьар аьзабнакк ккитнийи. 
REV.11.11	Шубуд йигъна гьацӏ улдубчӏвган, Аллагьдихьан уьмрин рюгь майтариъ убчӏвди, ва пайгъамбрар чпин ликриина гъудужвиди, хъа дурариз лигурайидарик зурба гучӏ кабхъди.
REV.11.12	Пайгъамбрариз завариан чпиз: «Мина удучӏвай!» – кӏурайи зурба дих гъеебхьнийи. Душмнариз рякъюри, дурар дифриинди завариз за шулу. 
REV.11.13	Гьадму вахтна лап яманди жилар тӏурччвуру ва шагьрин йицӏубпи пай дарабгъну абхъру. Жилар гъутӏурччвган, ургуд агъзур кас гъийихнийи, хъа имбудариз гучӏ гъабхьнийи ва дурари Аьршарин Аллагьдин ад за апӏуз хъюгънийи.
REV.11.14	Кьюбпи дерд гьудубчӏвнийи. Хъа магьа шубубпи дерд гъюз гьялакди а!
REV.11.15	Ургурпи малайикди зурна хъапӏу, ва завариъ гьамци кӏурайи зурба дихар арайиз гъафи:
REV.11.15	«Гьаму дюн’яйин паччагьлугъ ич Агъайин ва Дугъан Месигьдин Паччагьлугъ гъабхьну. Дугъу гьаргандиз, аьсрариан аьсрариз паччагьвал апӏиди!»
REV.11.16	Аллагьдин улихь тахтариин деънайи къарна юкьур аьхюр, жилиина ахьну, Аллагьдиз, вари хилиъ Дибиснайириз, икрам гъапӏу. 
REV.11.17	Хъа гьамци кӏури, гьарай идипу:
REV.11.17	«Чухсагъул Увуз, Агъа Аллагь, вари хилиъ Дибиснайир, гьарган Айир ва Гъахьир,
REV.11.17	гьаз гъапиш, Уву Яв зурба вуйи кьувват ва паччагьвал хилиз гъибисунва.
REV.11.18	Аллагьсузар аргъарди гъадагъна, хъа гьамус Увукра хъял кубчӏвнавук:
REV.11.18	дийихнайидарин суд апӏру ва дюн’я чӏур апӏурайидар пуч апӏру,
REV.11.18	ва Яв лукӏарди гъахьи пайгъамбрариз,
REV.11.18	Яв гирами халкьдиз,
REV.11.18	Яв ччвурназ гьюрмат гъапӏу бицӏи касаризси,
REV.11.18	зурба вуйидаризра
REV.11.18	лайикьлу пешкешар тувру вахт дуфна».
REV.11.19	Аьршариъ Аллагьдин хал абццру ва Душваъ Дугъан Йикьрар айи сундух рябкъюри шулу. Хъасин кьюркьлин цӏийир кричуру, гьарай абхъру, гъугърумарин гъугъ абхъру, жилар тӏурччвуру ва гужли миркк убгъуру.
REV.12.1	Хъа завариин зурба лишан арайиз гъюру: ригъ алабхьнайи дишагьли, дугъан ликарикк – ваз, хъа кӏул’ин – йицӏикьюб хядракан вуйи таж. 
REV.12.2	Дишагьлийик бицӏир ка ва аьзиятариан чӏигъар апӏура; думу бицӏир апӏуз ктӏерццуз хъюгънайи.
REV.12.3	Завариин жара лишанра арайиз гъюру: зурба цӏаси уьру аждагьа, ургуб кӏул али, йицӏуб кӏарч али ва кӏулариин ургуб таж али. 
REV.12.4	Дидин рижвну зав’ан шубубпи пай хядар илжикуру ва жилиинди ахьру. Аждагьа, бицӏир апӏурайи дишагьлийиз къаршуди дугъу бицӏир гъапӏубси, итӏуз ккепӏну дийибгънайи. 
REV.12.5	Дугъу бай гъапӏу. Думу Бали рукьан чумакъихьди вари халкьариин гьюкум гъабхиди. Дугъан бицӏир Аллагьдихьна, Дугъан тахтнахьна гъахуру. 
REV.12.6	Хъа дишагьли ичӏи чюлиз гьергру. Душваъ дугъаз Аллагьди йишв ккабалгнайи. Дина дугъаз агъзурна кьюдваржна йирхьцӏур йигъан хураг гъабхиди.
REV.12.7	Хъа завариин Мукаил малайикдина дугъан малайикари аждагьайихъди дяви ккебгъру. Аждагьайи дяви чан малайикар хъади апӏурайи, 
REV.12.8	хъа дурарихьан гъалиб хьуз гъабхьундайи ва завариъ дидин йишв гъудубгнийи. 
REV.12.9	Хъасин зурба аждагьа, дегь заманайин битӏ, иблис вая Сатана, вари дюн’я улдубгуз гъибтрайиб, завариан жилиина ипнийи. Дидихъди чан малайикарра идирчнийи.
REV.12.10	Хъа узуз аьршариъ гьамци кӏури зурба дих гъеебхьзуз:
REV.12.10	«Магьа хъубкьна уьрхювал ва кьувват,
REV.12.10	васана ич Аллагьдин Паччагьлугъ, ва Дугъан ччим Кадатнайирин гьюкум,
REV.12.10	гьаз гъапиш ихь чвйирин футнакар идипну,
REV.12.10	Аллагьдин улихь йишвди-йигъди дурарилан футнийир апӏурайиб.
REV.12.11	Ихь чвйир аждагьайиин,
REV.12.11	Ччилан ифдиинди
REV.12.11	ва чпин шагьидвалариинди гъалиб гъахьну.
REV.12.11	Дурари аьжалин улихь чпин уьмур гьяйиф гъапӏундар.
REV.12.12	Гьаци вуйиган шадвалин сес ипай, аьршар ва душван агьлар!
REV.12.12	Язухъ ву жилин ва гьюлин!
REV.12.12	Учвухьна яман хъял ади,
REV.12.12	чан вахт хъубкьнайиб аьгъяди, иблис дуфна».
REV.12.13	Аждагьайиз учв жилиина илдипну гъябкъиган, думу бай гъапӏу дишагьлийихъ хъебгру. 
REV.12.14	Дишагьлийиз чаз ичӏи чюлиъ улупнайи йишваз, аждагьа дяргърушваз ва шубуд йисна гьацӏаъ хураг хрушваз тӏирхуз, люкьран кьюб аьхю хлинцц тувру. 
REV.12.15	Дишагьлийин кьяляхъди, думу ккахъбан бадали, аждагьайи чан ушвниан зурба нир деебтуру. 
REV.12.16	Хъа жили дишагьлийиз кюмек апӏуру: диди чан ушвар арццру ва аждагьайи чан ушвниан деебту нир убхъуру. 
REV.12.17	Аждагьайиз дишагьлийикан яман хъял гъюру ва думу гъитну, дугъан имбу бицӏидарихъди, Аллагьдин табшуругъар уьрхрударихъди ва Исайикан шагьидвал апӏрударихъди дяви гъабхуз гъябгъюру. 
REV.12.18	Хъа аждагьа гьюлин гъирагъдихъ дугъубжвуру.
REV.13.1	Узуз гьюл’ан, йицӏуб кӏарч али, ургуб кӏул али, кӏарчариин йицӏуб таж али, хъа кӏуларик Аллагьдиз люкьнар кайи вягьши гьяйванат удубчӏвури гъябкъюнзуз. 
REV.13.2	Узуз гъябкъю вягьши гьяйванат леопарддиз ухшар вуйи, хъа ушв – асландинсиб. Аждагьайи дидиз чан кьувват, тахт ва зурба гьюкум тувнийи. 
REV.13.3	Дидин кӏуларикан сабнубдиз йибкӏрубсиб зиян дубхьну рябкъюйи, аммаки думу зиян сагъ гъабхьнийи, ва вари дюн’я, мюгьтал дубхьну, гьадму вягьши гьяйванатдихъди гъубшнийи. 
REV.13.4	Хъа адмийири, аждагьайи чан гьюкум вягьши гьяйванатдиз тувиган, дидиз икрам гъапӏу, хъасин, гьамци кӏури, дурари вягьши гьяйванатдизра икрам апӏуру: «Фуж шулу гьаму гьяйванатдихь тевуз, шлихьан шул мидихъди элегуз?»
REV.13.5	Дидиз, дамагъ кайи ва Аллагьдиз люкьнар апӏру гафар пуз, ихтияр тувнайи ва дидиз гьюкумра ягъчӏвурна кьюд йигъаз тувнайи. 
REV.13.6	Диди Аллагьдиз люкьнар апӏуз чан ушв абццру – люкьнар Дугъан ччвурназ, Думу яшамиш шулайишваз ва Аьршарин агьлариз апӏуру. 
REV.13.7	Дидиз Аллагьдин гирами халкьдихъдира дяви гъабхуз ва гъалиб хьуз ихтияр тувнайи. Дидиз гьацира гьарсаб тухмин, халкьдин, чӏалнан ва миллетдин зиин гьюкум тувнайи. 
REV.13.8	Дюн’я арайиз хайиз гъурбан апӏуз гьязурди айи Ччилахь хьайи уьмрин китабдик ччвурар ктру жилин вари адмийири дидиз икрам апӏиди.
REV.13.9	Шлик ерхьру ибар каш, гъит ебхьри!
REV.13.10	Шли йисирар дисураш, думу учв йисирди дисиди.
REV.13.10	Шли ханжли йикӏураш, думу учв ханжлихьан йикӏиди.
REV.13.10	Гьамдиинди Аллагьдин гирами халкьдиз чпин мюгькамвал ва хъугъувал уьбхюз дих апӏура!
REV.13.11	Хъасин узуз жилиан удубчӏвурайи жара вягьши гьяйванат гъябкъзуз. Дид’ин, Ччил’инси, кьюб кӏарч алийи, амма диди аждагьайиси гафар апӏуйи. 
REV.13.12	Дидиз сабпи вягьши гьяйванатдинсиб гьюкум тувнайи. Диди сабпи вягьши гьяйванатдиз варибдиъ кюмек апӏуйи. Диди дюн’яйиин вари адмийирихьди йибкӏрубсиб зиян сагъ дубхьнайи сабпи вягьши гьяйванатдиз икрам апӏуз гъитуйи. 
REV.13.13	Диди зурба аьламатар улупуйи: адмийирин улихь завариан жилариина цӏа гъюз гъитуйи. 
REV.13.14	Сабпи вягьши гьяйванатдин ччвурнахъан аьламатар улупури, диди дюн’яйин адмийир улдугуз гъитуйи. Диди ханжал йивну зиян гъапӏу ва, хъана сагъ гъабхьи сабпи вягьши гьяйванатдин гьюрматназ сурат балгуз, буйругъ гъапӏу. 
REV.13.15	Гьадму суратну гафар апӏбан ва диди чаз икрам дарапӏрудар йихбан бадали, вягьши гьяйванатдин суратниин ил алапӏнийи; дидиз гьаци ил алапӏуз удукьрувал тувнайи. 
REV.13.16	Диди варидариз: гъулугъчйириз ва гъулугънахь хьтрудариз, девлетлуйириз ва касибариз, лукӏариз ва азаддариз – арччул хлик, ясана унтӏак лишан капӏуз гъитуйи. 
REV.13.17	Дициб лишан (вягьши гьяйванатдин ччвур, ясана число) кадрурихьди мутму я гъадабгъуз, я масу тувуз гъитри гъахьундар. 
REV.13.18	Мушваъ аькьюл лазим ву: фикирлу кас гъит, вягьши гьяйванатдин числойиъ айи мянайин гъаври ахъри. Думу число адмийиринуб ву, магьа дидин число: 666.
REV.14.1	Хъа узуз гъяркъюнзуз: магьа, Сион дагъдиин Ччил дийигъна, Дугъахъди – гьадму варжна ягъчӏвурна юкьуд агъзур, унтӏ’ин Исайин ччвур ва Дугъан Адашдин ччвур дидикӏнайидар.
REV.14.2	Хъа узуз завариан, ягъли гъарзарилан убсрайи нирин гъугъсиб ва завар рахбан гъугърумарстар дихар гъеерхьунзуз. Узуз гъеерхьу дихар гьацдар, мукьмар йивурайи чюнгринстар вуйи.
REV.14.3	Дурари тахтнан улихь ва юкьрид гьяйванатарстаринна къарна юкьур аьхюдарин улихь цӏийи мяъли апӏурайи. Думу мяъли, дюн’яйин тухмигъян гъядягънайи гьадму варжна ягъчӏвурна юкьуд агъзур касдихьантӏан гъайри, сарун гьич сарихьанра кӏваъланди дубгъуз шулдайи.
REV.14.4	Дурар дишагьлийирихъди чиркин дархьидар, хъа чпин марццишин гъюбхдар ву; дурар, Ччил наанди гъушиш, Гьадгъахъди гъягърудар ву. Дурар имбу инсаниятдигъян гъядягънайидар ву. Дурар Ччилаз ва Аллагьдиз бин ва ккебгъувал вуди кадагънайидар ву. 
REV.14.5	Дурарин мелзназ кучӏал аьгъдайи, дурар кацӏдар дар.
REV.14.6	Хъасин узуз, аьршарикк, гьаргандин Ужувлан хабар хьади, жилариин гьарсаб миллетдиз, тухмиз, чӏалназ ва халкьдиз дидкан хабар дебккри, тӏирхурайи жара малайик гъяркъюнзуз. 
REV.14.7	Дугъу аьхю дихниинди гьарай гъапӏу:
REV.14.7	«Аллагьдихьан гучӏ апӏинай ва Дугъан ад за апӏинай!
REV.14.7	Гьаз гъапиш Дугъу суд апӏру сяаьт хъубкьна!
REV.14.7	Гьаддиз зав, жил, гьюл ва булагъар яратмиш Гъапӏуриз икрам апӏинай!»
REV.14.8	Сарсана, кьюрпи малайикра, сарпирин кьяляхъди тӏирхури, гъафи ва гьарай гъапӏу:
REV.14.8	«Ккадабхъну, ккадабхъну, ккадабхъну Вавилон,
REV.14.8	машгьур меркез,
REV.14.8	чан кьяппавалин чяхрихьди вари халкьар тухъ гъапӏу шагьур!»
REV.14.9	Сарсана, шубурпи малайикра, кьюрпирин кьяляхъди, зурба дихниинди чӏигъар апӏури, гъафи:
REV.14.9	«Эгер шли вягьши гьяйванатдиз ва дидин суратназ икрам апӏураш ва хил’ин, ясана унтӏ’ин дидин лишан капӏнаш, 
REV.14.10	гьадгъу Аллагьдин хъял айи зах’ан фукӏа кпибикьди гьязур гъапӏу чяхир убгъиди. Дицирикан, цӏиъ ва гугуртдиъ, гирами малайикарин ва Ччилан улихь, зивзивар кчӏюкьиди.
REV.14.11	Дурарикан кчӏюкьюрайи зивзиварин кум гьаргандиз аьсрариан аьсрариз завариз удубчӏвура. Я йигъну, я йишвну сикинвал адар вягьши гьяйванатдиз, дидин суратназ, ва дидин ччвурнахъ лишан жандиин алапӏнайидариз». 
REV.14.12	Гьамдиинди Аллагьдин гирами халкьдиз, Аллагьдин табшуругъар тамам апӏурайидариз ва Исайиз аьгьтлу вуйидариз мюгькам хьуз дих апӏура.
REV.14.13	Мидхъан узуз завариан гьамци кӏурайи дих гъеебхьзуз:
REV.14.13	«Бикӏ: „Хушбахтаврар ву, Иса Месигьдихъ хъугъну, гъийихдар“, „Ав, думу гьаци ву, – кӏура Рюгьну, – дурари, чпин гъагъишнариккан ккудучӏвну, рягьятвал гъадабгъура, гьаз гъапиш дурари гъапӏу ляхнар гьадрарихъди гъягъиди“».
REV.14.14	Ва магьа узуз лизи диф гъябкъзуз, хъа дифриин фуж-вуш Инсаниятдин Бализ ухшар алир деъна. Дугъан кӏул’ин гъизилин таж ал, хъа хилиъ учӏру дагьур а. 
REV.14.15	Хъа сарсана малайик Аьршарин хул’ан дифриин деънайириз аьхю дихниинди чӏигъ апӏури, удучӏву:
REV.14.15	«Яв дагьур гьапӏ ва убг!
REV.14.15	Гьаз гъапиш иган убгру вахт хъубкьна –
REV.14.15	дюн’яйин мягьсул хъубкьна!»
REV.14.16	Дифриин деънайири, хил хъапӏну, чан дагьур жилиина гатӏабхьуру, ва жилин вари иган дубгну шулу.
REV.14.17	Хъасин Аьршарин Хул’ан жара малайик удучӏвуру, дугъахьра учӏру дагьур хьайи.
REV.14.18	Сарсана цӏин аьхювал хьайи малайикди, гъурбнар ургрушвлан гъедергну, учӏру дагьур хьайи малайикдиз аьхю дихниинди кӏуру:
REV.14.18	«Гьапӏну яв дагьур,
REV.14.18	дюн’яйиин али тӏумтӏарин багъдиан
REV.14.18	тӏумтӏарин кабар ккудутӏ,
REV.14.18	гьаз гъапиш дурар хъуркьна».
REV.14.19	Малайикди чан дагьур дюн’яйиинди гатӏабхьуру ва тӏумтӏар ккудутӏуру, хъасин дурар, Аллагьдин хъял айи кчӏюкьрушвазди ахьру. 
REV.14.20	Хъа кабар шагьрин гъирагъдихъ, ликариккан апӏури, кчӏюкьюру, ва кчӏюкьрушван даргарилан ифи улдубзуз хъюбгъру. Удубзу ифди, дийибгънайи гьяйвнин фурийиккнакьан ягъалди, юкьуб аьтраф шубудварж километрин манзилназ жил алабцӏуру.
REV.15.1	Хъасин завариин узуз сабсана зурба ва аьжайиб лишан гъябкъюнзуз: ургур малайикдихь ургуб аьхиримжи бедбахтвал хьа. Гьамрариинди Аллагьдин хъял ккудубкӏурайи. 
REV.15.2	Узуз цӏихьди дибикьнайи гюзгдиз ухшар али гьюл гъябкъзуз. Гьадму гюзгдин гьюлихъ вягьши гьяйванатдиин, дидин суратниин ва дидин ччвурнан числойиин гъалиб гъахьидар дугъужвнайи. Дурар Аллагьдин чюнграр хьади дугъужвнайи. 
REV.15.3	Дурари, Аллагьдин гъуллугъчи Мусайин мяъли ва Ччилан мяъли апӏурайи:
REV.15.3	«Зурба ва аьжайиб вуяв ляхнар, Агъа Аллагь, вари хилиъ Дибиснайир!
REV.15.3	Дугъри ва гьякь вуяв рякъяр, халкьарин Паччагь!
REV.15.4	Шлиз, Агъа, Увхьан гучӏ хьибдар,
REV.15.4	ва шли Яв ччвур адлу апӏидар?!
REV.15.4	Гьаз гъапиш Уву сар вува, Гирамир!
REV.15.4	Ва Яв улихь дахьди икрамназ!
REV.15.4	Гьаз гъапиш Яв гьякьвал ачухъ гъабхьну!»
REV.15.5	Хъасин узуз гъябкъюнзуз: завариъ Аллагьдин Хал ачмиш дапӏну – Шагьидвалин Чадур, 
REV.15.6	хъа душв’ан, ургуб бедбахтвал хьади, ургур малайик удучӏву. Дурариин марцци крабчӏру палат алийи ва дурари юкьв’ан гъизилин чӏулар идитӏнайи. 
REV.15.7	Гьадму юкьрид гьяйванатарстарикан сари ургрид малайикарихьна, аьсрариан аьсрариз яшамиш шулайи Аллагьдин хъюлу ацӏнайи ургуб гъизилин гъаб туву. 
REV.15.8	Хъа, Аллагьдин адлувалиан ва Дугъан кьудратнаан кумрахьди Аьршарин Хал абцӏру. Душвазди, сабан ургрид малайикарихь хьайи ургуб бедбахтвал ккудудукӏкьан гагьди, гьич сарихьанра учӏвуз гъабхьундайи.
REV.16.1	Хъасин узуз, Аьршарин Хул’ан аьхю дихниинди ургрид малайикариз кӏурайи дих гъеебхьунзуз:
REV.16.1	«Гъарахай, ургуб гъабраъ айи Аллагьдин хъял дюн’яйиина удубзай!»
REV.16.2	Сарпир удучӏвну, дюн’яйиина чан гъаб удубзуру ва бухь ккайи учӏвру ва мурдал зийнар хуру. Дурар вягьши гьяйванатдин лишан кайи ва дидин суратназ икрам апӏру адмийириин алаънийи.
REV.16.3	Кьюрпири чан гъаб гьюлериинди удубзуру, ва шид майтин ифдиз илтӏибкӏуру – вари гьюлиъ айи чӏивишин йибкӏуру.
REV.16.4	Шубурпири чан гъаб нирариинди ва булагъариинди удубзуру, ва дурарра ифдиз илтӏикӏуру. 
REV.16.5	Хъа штарин малайикди гъапиб гъеебхьзуз:
REV.16.5	«Уву гьякь вува,
REV.16.5	эй Айир,
REV.16.5	Гъахьир
REV.16.5	ва Гирамир,
REV.16.5	гьамци жаза гьадабтӏбаз:
REV.16.6	дурари гирамидарин ва пайгъамбрарин
REV.16.6	ифи удубзну,
REV.16.6	гьаддиз Уву
REV.16.6	дурариз убхъуз
REV.16.6	ифи тувунва –
REV.16.6	дурар лайикь ву!»
REV.16.7	Хъа узуз, гъурбнар ургру йишвура фици кӏуйиш гъеебхьзуз:
REV.16.7	«Ав,
REV.16.7	Агъа Аллагь,
REV.16.7	вари хили Дибиснайир,
REV.16.7	дугъри ва гьякь ву
REV.16.7	Яв адабтӏурайи жаза!»
REV.16.8	Юкьурпири чан гъаб ригъдиинди улубзуру, ва ригъдиз чан цӏиинди адмийир ургуз гъитру кьувват тувру. 
REV.16.9	Яман убцрушнаан адмийир ургуйи ва гьацдар бедбахтвалар гьау Аллагьдин ччвурназ агьрар апӏуйи. Аммаки дурар, чпин тӏулар гъитну, швумал гъахьундайи ва Дугъан ад гъапӏундайи.
REV.16.10	Хьурпири чан гъаб вягьши гьяйванатдин тахтниинди удубзнийи ва дидин паччагьлугъ мучӏушнаъ абхънийи. Адмийири, иццрушнаан чпин мелзариин кьацӏар алахьуйи, 
REV.16.11	ва бедбахтваларна иццрушнар гьаъну кӏури Аьршарин Аллагьдиз агьар апӏуйи. Аммаки дурари чпин тӏулар дирчундайи, я гардандиъ гъидисундайи.
REV.16.12	Йирхьурпири чан гъаб машгьур нир Ефратдиинди удубзуру ва дидиъ айи шид, ригъ гьудубчӏвру терефариъ айи паччгьариз рякъ ачмиш хьуз, ебццуру. 
REV.16.13	Узуз, аждагьайин ушвниан, вягьши гьяйванатдин ушвниан ва кучӏлин пайгъамбрин ушвниан чру гъюбариз ухшар айи шубуб чиркин рюгьяр удучӏвури гъяркъзуз. 
REV.16.14	Мурар, аьламатар улупру жинарин рюгьяр ву: дурар, Аллагьдин, вари хилиъ Дибиснайирин зурба гъиямат йигъаз дявдиз гьязур йихьай кӏури, дюн’яйин вари паччгьарихьна гъягъюру.
REV.16.15	«Магьа, Узу тӏафалси, хабарсузди гъидиза. Хушбахтавар ву ккилигурайир ва чан палтар уьрхюрайир, дицир гъяцӏалди гъягъидар, ва гьич саризра дугъан аьйибнан йишвар рякъидар!»
REV.16.16	Ва дурари паччгьар жугьуд чӏалниинди Армагедон кӏуру йишв’ина уч апӏуру.
REV.16.17	Хъа ургурпи малайикди чан гъаб гьавайизди удубзуру. Аьршарин Хулаъ, тахтнахьан гьамци кӏурайи зурба дих гъюру: «Тамам гъапӏну!»
REV.16.18	Хъа кьюркьлин цӏйир, гьарйир, гъугърумар ва жилар тӏурччвувалар шулу. Гьамкьан яманди жилар тӏурччвувал дюн’яйиин адми гъахьихъанмина гъахьундайи. 
REV.16.19	Машгьур вуйи шагьур шубуб йишваз гъутӏубкӏнийи, Аллагь гьясбикк ккадрурарин шагьрар ккадахьнийи. Машгьур вуйи Вавилон кӏуру меркез Аллагьди кӏваин гъапӏнийи ва дидиз Дугъу Чан пис хъял айи чяхрин зах тувнийи. 
REV.16.20	Хъа вари островар гъудургнийи, дагълар дихъури имдайи! 
REV.16.21	Завариан адмийириина йирхьцӏур килакьан айи мирккар гъургънийи. Гьамциб миркклин бедбахтвал гьапӏу Аллагьдиз адмийири хъа яман агьрар апӏуйи, гьаз гъапиш му бедбахтвал гизаф аьхюб вуйи!
REV.17.1	Ургуб гъаб хьайи ургур малайикдикан сар узухьна гъафнийи ва узухъди гъулхнийи:
REV.17.1	«Лиг, фициб жазайиз ккилигураш гизаф нирариин али Машгьур Кьяппа. 
REV.17.2	Дюн’яйин паччгьари дугъахъди кьяппавал гъапӏнийи, ва дугъан кьяппавалин чяхрихьди дюн’яйин адмийир тухъ гъахьнийи».
REV.17.3	Хъасин узу Гирами Рюгьну ацӏнийзу ва ичӏи чюлиз гъухнийзу. Узуз душваъ, Аллагьдиз дидикӏнайи люкьнарихьди алабцӏнайи уьру вягьши гьяйванатдиин деъну, дишагьли гъяркъзуз. Думу вягьши гьяйванатдиин ургуб кӏул ва йицӏуб кӏарч алийи. 
REV.17.4	Дишагьлийиин лап уьру ва ал рангнан палат алийи. Дугъан къашкъамат гъизилиинди, багьа гъванариинди дабалгнайи. Хилиъ дугъу чан кьяппавалин чиркишнари ва аьйибну абцӏнайи гъизилин зах дибиснайи. 
REV.17.5	Дугъан унтӏ’ин жини сир айи гьамциб ччвур дибикӏнайи: «Вавилон – машгьур меркез, дюн’яйин аьйибнанна кьяппаваларин дада».
REV.17.6	Узуз думу дишагьли, Аллагьдин халкьдин ифи ва Исайикан шагьидвал апӏрударин ифи дубгъну, пиян духьну, гъяркъзуз. Узуз думу гъяркъиган, гъах гъахьир, узу йиз фикрихъна гъюрадайза. 
REV.17.7	Малайикди узуз гъапи:
REV.17.7	«Уву гьаз мюгьтал гъахьива? Узу увуз дишагьлийикан ва думу элеъну гъягъюрайи, ургуб кӏулна йицӏуб кӏарч али вягьши гьяйванатдикан сир ктибтидизавуз. 
REV.17.8	Увуз гъябкъю вягьши гьяйванат саб вахтна айи, хъа думу сарун имдар. Гьамус, багарихьди думу, кӏан ккадрушв’ан аьжал хъудубкьнайиб, удубчӏвиди. Дюн’я халкь апӏайиз Уьмрин китабдик ччвурар дидикӏну адру дюн’яйин вари адмийир, думу вягьши гьяйванат гъябкъиган, мюгьтал хьиди, гьаз гъапиш саб вахтна думу айи, хъа гъудубгнийи, хъа гьамус хъана ачмиш хьибди. 
REV.17.9	Мушваъ гъавриъ ахъуз фагьум ва аькьюл лазим ву. Ургуб кӏул – мурар, дишагьли деънайи ургуб тепе ву. 
REV.17.10	Дурар (ургуб кӏул) – ургур паччагь ву; гьамусдиз хьур гъийихну, сар ими, хъа имбур мегьел дуфнадар, ва, думу гъафиган, дугъан думукьан йигъар хьидар. 
REV.17.11	Фила-вуш чӏивиди айи вягьши гьяйванат, гьам сяаьтна дубкӏнайиб – му гьадму ургур паччгьарси миржирпи паччагьра ву, думу чан аьжалнахьна гъяра. 
REV.17.12	Увуз гъяркъю йицӏуб кӏарч, мегьел паччагьвал ккубкьнадру паччгьар ву, амма дурариз вягьши гьяйванатдихъди сатӏиди цӏиб вахтназ паччагьвал ккубкьди. 
REV.17.13	Дурарин сабстар метлебар ву, думу паччгьари чпин кьувватна гьюкум вягьши гьяйванатдихьна тувди. 
REV.17.14	Дурари Ччилахъди дяви гъабхиди, Ччил дурариин гъалиб хьиди, гьаз гъапиш Думу агъйирин Агъа ва паччгьарин Паччагь ву. Дугъахъди сатӏиди, Чав дих дапӏнайидар, Чав кадагънайидар ва Дугъахъ хъугърайидар, аьгьтлу вуйидар хьиди».
REV.17.15	Хъа малайикди узуз гъапи:
REV.17.15	«Увуз рякъюрайи Кьяппа деънайи нирар – мурар халкьар, адмийирин аьхю гъварчар, миллетар ва чӏалар ву». 
REV.17.16	Увуз гъябкью йицӏуб кӏарчназ ва вягьши гьяйванатдиз думу Кьяппа даккун хьиди ва дугъхьан вари девлет тадабгъну, фукӏа илимдарди гъяцӏал апӏиди. Дурари дугъан жандак ипӏиди ва цӏигъ убгиди. 
REV.17.17	Гьамци дурарихьди апӏуз гъитур Аллагь ву. Агъайин ният гьациб вуйи. Аллагьди, Чан гафар тамам хьайизкьан, дидин хилиз гьюкум гъюз гъитнайи. 
REV.17.18	Хъа увуз гъяркъю дишагьли – му вари дюн’яйин паччгьарин зиин паччагьвал гъабхурайи зурба ва машгьур шагьур ву.
REV.18.1	Хъасинси узуз завариан гъюрайи, хилиъ зурба гьюкум айи жара малайик гъяркъзуз. Дугъан адлувалиан жил нурлу гъабхьнийи. 
REV.18.2	Дугъу кьудратлу дихниинди гъапи:
REV.18.2	«Ккадабхъну, ккадабхъну машгьур меркез Вавилон!
REV.18.2	Думу шейтӏнар диргрушв ва гьар бабат чиркин рюгьярин мугъара,
REV.18.2	гьар бабат чиркин жакьварин мукь,
REV.18.2	гьар бабат чиркин ва хяви вягьши гьяйванатарин макан ву;
REV.18.3	гьаз гъапиш думу кьяппайи чан кач’валин яман чяхир вари халкьарихьди убгъуз гъитнийи;
REV.18.3	дугъахъди дюн’яйин вари паччгьари кьяппавал гъапӏнийи;
REV.18.3	дугъан хазнайин кьадар адрувалилантина ариш-веришчйири чпиз девлет уч гъапӏнийи».
REV.18.4	Хъа узуз завариан кӏурайи жара дих гъеебхьзуз:
REV.18.4	«Йиз халкь,
REV.18.4	дугъан гунгьарин иштракчйир учву дархьбан бадали
REV.18.4	дугъан бедбахтвалар учвук ктрукӏбан бадали,
REV.18.4	дугъхьан ярхла йихьай.
REV.18.5	Гьаз гъапиш дугъан гунгьар завариккна ккудукьна,
REV.18.5	ва Аллагьди дугъан алчагъ ляхнар кӏваин алаура.
REV.18.6	Гьаддиз дугъаз,
REV.18.6	дугъу учвуз гъапӏуб апӏинай,
REV.18.6	кьюб ражари артухъ дугъан ляхнариз кьимат тувай;
REV.18.6	кьюб ражари артухъ ижми чяхир дугъан захаъ убзай!
REV.18.7	Дугъан фукьан ад ади ва дугъу фукьан кефер апӏури гъахьнуш,
REV.18.7	гьадмукьан аьзабар ва дерд тувай дугъаз!
REV.18.7	Гьаз гъапиш дугъан кӏваан гьаму гъябгъюра:
REV.18.7	„Узу падишагь-ханумси деъназа,
REV.18.7	узу ачӏнир дарза ва дерд узуз гъябкъюндарзуз!“
REV.18.8	Магьа гьаддиз, сабхилди дугъ’ина бедбахтвалар гъиди: аьжал, дерд, гаш’вал,
REV.18.8	гьацира думу цӏигъ ургиди.
REV.18.8	Гьаз гъапиш, дугъан суд гъапӏу Агъа Аллагь
REV.18.8	кьудратлу ву».
REV.18.9	Дугъак кабхъну цӏана кум гъябкъиган, дугъахъди алчагъ’валариъди ва гъизилиан идиргъури яшамиш гъаши дюн’яйин паччгьар дугъахъ ишиди ва дердер зигиди. 
REV.18.10	Дугъан аьзабариз гъирагъдихъ дийигъну лигури ва гукӏнишну гъадагъну, дюн’яйин паччгьари пиди:
REV.18.10	«Язухъ вуда, язухъ вуда яв, эй Вавилон,
REV.18.10	машгьур вуйи меркез, кьудратлу вуйи меркез.
REV.18.10	Саб гагьди ув’ина яв кьазйир гъафида!»
REV.18.11+REV.18.12+REV.18.13	Ариш-вериш апӏрударра дугъахъ ишуйи ва гъам зигуйи, гьаз гъапиш сарун дурарин мутмйир: гъизилин, арсран, багьа гъванарин ва жемчугдин, назук ирин, къириб-жюржюрин, шелкдин ва ал рангнан парчйирин, лимондин гьарарин гъагъар; флин кӏурбин гьаржюре шей’арин ва багьа гакӏвликан, бронзайикан, рукькан ва мармардашдикан ктау гъабарин гъагъар; хурагнак кахьру гьарарин гъеерццу галарин, гъеерццу укӏарин, ицци ниар хъайи ччимарин, мирра ва ладан аьтрарстар ягъарин; чяхрарин, оливкйирин ва ччимарин, уччвуди гъярягъю хюйин, дяхнарин, йицарин ва марччарин, гьяйвнарин, аьрабйирин, лукӏарин гъагъар сарира гъадагъури имдайи.
REV.18.14	«Яв кӏван тямягь хъайи йимишар сарун увуз имдар;
REV.18.14	яв нурлувал ва девлет вари пуч гъабхьну.
REV.18.14	Сарун гьич зат дурар увухъ хьидар!»
REV.18.15	Гьамцдар мутмйириинди ариш-вериш апӏрудар ва Вавилондин падишагь-ханумдилантина девлетар уч гъапӏдар, дугъан аьзабар гъяркъган, мяхъ кивну, гъирагъдихъ дийигъиди ва дурари, ишури, жан гъадабгъури, 
REV.18.16	пиди:
REV.18.16	«Язухъ вуда, язухъ вуда, машгьур меркез,
REV.18.16	назук ирин палатдиъ убчӏвнайиб,
REV.18.16	лап уьру ва ал рангнан парчйириъ айиб,
REV.18.16	гъизилин, багьа гъванарин ва якьут-мержандин нур туврайи шагьур!
REV.18.17	Фициб девлет саб гагьди пуч гъабхьундарин!»
REV.18.17	Хъа вари гьюлериин гимйир хъаърудар, вари гимйириъ айидар, вари гимйириин ляхин апӏурайидар ва вари гьюлериин чпиз девлетнахъ хъайидар гъирагъдихъ дийигънийи, 
REV.18.18	ва дурари, меркездик кабхъу цӏин кумрахьинди лигури, ишларин гьарайниинди кӏуйи:
REV.18.18	«Фу тевуз шул машгьур меркездихь?» 
REV.18.19	Хъасин дурари чпин кӏулариин дерднаан рюкъ алабхьуйи, хъа, ишури, гьарай илипуйи:
REV.18.19	«Язухъ вуда, язухъ вуда яв, машгьур меркез!
REV.18.19	Гьюл’ин гимйир хъаърайидар
REV.18.19	вари гьамгъан девлетналан арбаб гъахьну.
REV.18.19	Саб гагьди душв ичӏи чюлиз илтӏибкӏну!»
REV.18.20	«Аммаки уву, зав, шадвал хъапӏ!
REV.18.20	Шадвал хъапӏай, гирамидар, вакилар ва пайгъамбрар,
REV.18.20	дугъу учв’ан удубзу ифдилантина
REV.18.20	Аллагьди дугъаз завал гъядябхъюз гъитну!»
REV.18.21	Хъасин кьудратлу малайикди, рягънин ахалсиб зурба гъван гъадабгъну, гьюлизди гатӏабхьну, кӏуру:
REV.18.21	«Гьамциб кьувватниинди илдипну Вавилон,
REV.18.21	машгьур меркез!
REV.18.21	Думу сарун арайиз гъибдар!
REV.18.22	Мукьмарин сесер сарун хьидар,
REV.18.22	саризра ерхьидар чюнгюр йиврудар,
REV.18.22	швутӏрам ва зурна йиврудар.
REV.18.22	Я шей’ар апӏрудар,
REV.18.22	я шей’ар апӏрушвар
REV.18.22	сарун увуъ хьидар.
REV.18.22	Рягъярин ахларин сесер
REV.18.22	сарун саризра ерхьидар.
REV.18.23	Шагьриъ акв апӏру алатдин акв
REV.18.23	сарун саризра рябкъидар.
REV.18.23	Швушв хурайиринна швушван сесер
REV.18.23	сарун саризра ерхьидар.
REV.18.23	Гьаз гъапиш, яв ариш-вериш гъабхрудар дюн’яйиъ зурба касар вуйи;
REV.18.23	гьаз гъапиш, вари халкьар уву яв тӏилисимдиинди кучӏлин рякъюхъна гъахунва;
REV.18.24	гьаз гъапиш, пайгъамбрарин ва гирами касарин ифи,
REV.18.24	дюн’яйиин вари йивну гъийихдарин ифи
REV.18.24	гьаму шагьриъ а!»
REV.19.1	Хъасин узуз аьршариъ зурба гъварч адмийирин шадвалин гьарайнан гъугъ гъеебхьунзуз:
REV.19.1	«Аллилуя!
REV.19.1	Уьрхювал, ад ва кьудрат
REV.19.1	ихь Аллагьдихь хьа,
REV.19.2	гьаз гъапиш, дугъридар ва гьякьлудар ву Дугъан жазйир:
REV.19.2	Дугъу Машгьур Кьяппайин, диван гъапӏну,
REV.19.2	вари дюн’яйиин чан алчагъвал артмиш гъапӏиган;
REV.19.2	Дугъу дугъаз,
REV.19.2	Чан лукӏарин ифдиз дилигну,
REV.19.2	жаза адабтӏну!»
REV.19.3	Хъанара адмийирин гъварчну гьарай гъапӏу:
REV.19.3	«Аллилуя!
REV.19.3	Думу алчагърин кум аьсрариан аьсрариз завариз удубчӏвури хьибди!»
REV.19.4	Къарна юкьур аьхюр ва юкьрид гьяйванатарстар, Аллагьдиз икрам апӏури, тахтниин Деънайирин улихь гьамци кӏури, жилиина ис ахьу:
REV.19.4	«Амин! Аллилуя!»
REV.19.5	Ва тахтналан гьамци кӏурайи дих гъабши:
REV.19.5	«Ихь Аллагьдин тяриф апӏинай,
REV.19.5	вари Дугъан гъуллугъчйир,
REV.19.5	вари Аллагьдиз гьюрмат апӏрудар,
REV.19.5	цӏиб вуйидар ва машгьур вуйидар!»
REV.19.6	Узуз адмийирин зурба гъварчнан гъугъ, ясана урсрайи штарин гъугъ, ясана кьудратлуди завар рахурайи гъугърумарин гъугъсиб дих гъеебхьунзуз:
REV.19.6	«Аллилуя! Агъа, ихь Аллагь,
REV.19.6	вари хилиъ Дибиснайир, паччагьди дийигъну!
REV.19.7	Шад хьидихьа ва шадвалин гьарай ипдихьа,
REV.19.7	Дугъан ад за апӏидихьа,
REV.19.7	гьаз гъапиш Ччилан сумчир а!
REV.19.7	Дугъан швушв гьязур духьна:
REV.19.8	швушваз назук ирин нурлу ва марцци палат тувна!
REV.19.8	Назук ир – му Аллагьдин гирами халкьдин гьякь ляхнар ву».
REV.19.9	Хъасин малайикди узуз кӏуру:
REV.19.9	«Бикӏ: „Хушбахтаврар ву Ччилахьна сумчрин гешт хъапӏуз дих дапӏнайидар!“
REV.19.9	Ва, давам апӏури, малайикди гъапизуз:
REV.19.9	„Магьа Аллагьдин гьякь гафар!“»
REV.19.10	Узу, му малайикдиз икрам апӏарза кӏури, дугъан ликариккна ис алахъза, хъа дугъу узуз гъапи:
REV.19.10	«Лиг, мици мапӏан! Узура, увуси ва яв гъардшарси, Исайикан шагьидвал апӏурайи лукӏ вуза! Аллагьдиз икрам апӏин! Гьаз гъапиш гьаму пайгъамбарвалин гафарин мяна Исайикан шагьидвал апӏуб ву».
REV.19.11	Хъасинси узуз зав атӏабццну гъябкъзуз: магьа лизи гьяйван ва дид’ин Элеънайир. Дугъаз Дугъри ва Гьякь Кас кӏуйи, Дугъу гьякь’валиинди дяви ва суд апӏуру. 
REV.19.12	Дугъан улар убгурайи цӏаси ву, Дугъан кӏул’ин гизаф тажар ал. Дурарик, Дугъаз Чазтӏан гъайри, саризра аьгъдру ччвур дибикӏна. 
REV.19.13	Дугъ’ин ифдик кипнайи валжагъ алийи. Дугъан ччвур: «Аллагьдин Гаф» вуйи. 
REV.19.14	Лизи гьяйвнариинди, назук ирин лизи ва марцци палат алди, Дугъахъди аьршариан кьушум хъайи. 
REV.19.15	Аллагьдин Гафнахъ хътругърудар пуч апӏуз Дугъан ушвниан учӏру ханжал удубчӏвурайи. Дугъу дурар рукьан чумакъикк ккаъди: Дугъу чяхир кчӏюбкьрушваъ Аллагьдин, вари хили Дибиснайирин, яман хъялнан чяхир кчӏюбкьюра. 
REV.19.16	Дугъан валжгъиин ва жвукьриин «паччгьарин Паччагь ва агъйирин Агъа» ччвур дибикӏнайи.
REV.19.17	Узуз, ригъдиин дийигъну, заварикк тӏирхурайи вари жакьвариз зурба дихниинди чӏигъ апӏурайи малайик гъяркъзуз:
REV.19.17	«Эй, гьамина, Аллагьдихьна, хябяхъдин машгьур хураг ипӏуз уч йихьай! 
REV.19.18	Паччгьарин, кьушмарин аьхюдарин, кьудратлударин, гьяйвнарин ва дурариин элеънайидарин, лукӏарин ва азадкрарин, цӏиб ва зурба вуйидарин жандкарин йикк ипӏидичва».
REV.19.19	Хъа узуз, лизи гьяйвниин Элеънайирихъдина Дугъан кьушмарихъди дявдиз удубчӏвнайи вягьши гьяйванат гъябкъзуз. 
REV.19.20	Вягьши гьяйванатна кучӏлин пайгъамбар гъидису. Кучӏлин пайгъамбри вягьши гьяйванатдин гьюрматназ аьламатар улупуйи. Дугъу гьадму аьламатариинди вягьши гьяйванатдин лишан капӏнайидар ва дидин суратназ икрам апӏурайидар алдатмиш гъапӏнийи. Дурар кьюридра чӏивиди имиди убгурайи гугуртдин дагриъ ирчу. 
REV.19.21	Имбудар лизи гьяйвниин Алирин ушвниан удубчӏвурайи ханжлихьди гъийихнийи, ва вари жакьвар дурарин майтарин йиккарихьди ацӏнийи.
REV.20.1	Хъа гьадмуган, кӏан ккадрушван ачар хьади ва хилиъ аьхю зунжур ади, завариан гъюрайи малайик гъяркъзуз. 
REV.20.2	Дугъу аждагьа, дегь заманайин битӏ, яни иблис вая Сатана, дибисну агъзур йисазди йибтӏну, 
REV.20.3	кӏан ккадрушвазди ипру ва, халкьар алдатмиш дарапӏбан бадали, агъзур йис гъябгъяйизкьан, хъябкьну, зиълан печать йивуру. Хъасин думу сацӏиб вахтназ деебтуб лазим вуйи.
REV.20.4	Хъа узуз, суд апӏуз гьюкум тувнайидар деънайи тахтар ва, Исайикан шагьидвал дапӏну ва Аллагьдин Гафналантина ккахъну, кӏулар алдатӏу рюгьяр гъяркъзуз. Мурар вягьши гьяйванатдиз, я дидин суратназ икрам дарапӏдар ва унтӏ’ин, ясана хил’ин дидин лишан капӏуз гъидритдар ву. Дурар чӏиви гъахьнийи, ва дурари Месигьдихъди агъзур йисан паччагьвал апӏиди. 
REV.20.5	Хъа имбу дийихнайидар, агъзур йис гъябгъяйиз, чӏиви хьидар. Му сабпи чӏиви хьувал ву. 
REV.20.6	Хушбахтаврар ва гирамидар ву сабпидарди чӏиви гъашидар! Мурарин зиин кьюбпи аьжализ гьюкум адар. Дурарикан Аллагьдин ва Месигьдин гъуллугъчйир хьиди, ва дурари Гьадрарихъди агъзур йисан паччагьвал апӏиди.
REV.20.7	Агъзур йис гъубшиган, иблис дустагъдиан деебтиди, 
REV.20.8	ва диди, дюн’яйин юкьуб терефназ дубшну, яни Гогдинна Магогдин йишвариз дубшну, халкьар алдатмиш апӏури, дурар дявдиз уч апӏиди. Дурарин кьадар гьюлихъ гъумкьан ву. 
REV.20.9	Вари жил дибисну дуфну, дурари Аллагьдин гирами халкьар айишв ва Аллагьдин ккуни шагьур кьялаъ тӏапӏу. Хъа, завариан цӏа дубгъну, Иблисдин кьушум вари тӏанкь гъапӏу. 
REV.20.10	Дурар алдатмиш гъапӏу Иблис гугурт убгурайи цӏин дагризди – вягьши гьяйванатна кучӏлин пайгъамбар айи йишвазди – ипру. Дурарикан йишвди – йигъди, аьсрариан аьсрариз зивзивар кчӏюкьюри хьиди.
REV.20.11	Хъа узуз, зурба лизи тахт ва дид’ин Деънайир гъяркъзуз. Дугъан машнахьан вари жил ва зав гьергнийи, дурар дихъури имдайи! 
REV.20.12	Узуз гъийихдар, машгьур ва цӏиб вуйидар тахтнан улихь дийигъну гъяркъзуз. Китабар арццу, хъасин сабсана китаб абццу. Му Уьмрин китаб вуйи. Хъасин гъийихдарин суд, китабариъ дибикӏнайиси, чпин ляхнариинди гъапӏу. 
REV.20.13	Гьюлери чпиъ айи дийихнайидар тувнийи, аьжали ва жегьеннемди чпиъ айи дийихнайидар тувнийи, ва гьарсар касдин, чав гъапӏу ляхнариз дилигну, суд гъапӏу. 
REV.20.14	Хъасин аьжална жегьеннем цӏин дагризди ирчнийи. Ари гьаму кьюбпи аьжал ву – цӏа алди, убгурайи дагар. 
REV.20.15	Уьмрин китабдик дидикӏну адрудар цӏин дагризди гатӏахьнийи.
REV.21.1	Хъа узуз цӏийи зав ва цӏийи жил гъябкъзуз. Гьаз гъапиш сифтейин заварна жилар гьаргандиз гъудургнийи ва гьюлер сарун имдайи. 
REV.21.2	Узуз Гирами Шагьур – цӏийи Ерусалим гъябкъзуз. Думу завариан Аллагьдихьан, жилириз ккилигурайи швушвси кабалгну, ис гъабхьнийи. 
REV.21.3	Узуз тахтналан кӏурайи аьхю дих гъеебхьзуз:
REV.21.3	«Магьа Аллагь дуланмиш шлу йишв,
REV.21.3	Думу адмийирихъди сатӏиди яшамиш хьиди!
REV.21.3	Дурар Гьадгъан халкьди хьиди!
REV.21.3	Ва Аллагь гьадрарихъди хьиди, ва гьадрариз Думу Аллагь хьиди.
REV.21.4	Дугъу дурарин уларилан гьарсаб нивгъ марцц апӏиди.
REV.21.4	Аьжал сарун хьибдар,
REV.21.4	сарун дердер, ишлар, иццрушнар хьидар,
REV.21.4	гьаз гъапиш, муганайиздинуб вари гьаргандиз гъубшну».
REV.21.5	Тахтниин Деънайири гъапи:
REV.21.5	«Лиг, Узу вари цӏийиб арайиз хураза!» Хъа гъапи:
REV.21.5	«Бикӏ, му гафар вари гьякь ва дугъри ву».
REV.21.6	Дугъу гъапизуз:
REV.21.6	«Тамам гъабхьну! Узу – Альфа ва Омега, Эвел ва Аьхир вуза. Гъах духьнайириз уьмрин булагъдиккан Узу чӏанади шид убхъуз гъитдиза. 
REV.21.7	Гъалиб гъахьириз Узхьан гьаму вари ирсди рубкьиди. Гьацириз Узу Аллагь хьидиза, хъа думу Узуз бай хьиди. 
REV.21.8	Хъа гучӏбяхярин, масу туврударин, намуссузарин, йивну йихрударин, кьяппйирин, фалчйирин, идолариз икрам апӏрударин ва вари кучӏляхярин йишв цӏииндина гугутдиинди убгурайи дагар ву. Му кьюбпи аьжал ву».
REV.21.9	Хъасин ккудукӏру ургуб бедбахтвалар айи захар хьайи ургур малайикарикан сар малайик гъюру ва узухъди улхуру:
REV.21.9	«Лиг, узу увуз швушв улупидизавуз – Ччилан шив!»
REV.21.10	Хъа дугъу узу, Гирами Рюгьну ацӏнайир, зурба ягъли дагъдиина гъурху ва узуз завариан Аллагьдихьан ис шулайи Гирами Шагьур – Ерусалим улупу. 
REV.21.11	Думу Аллагьдин адну нурлу дапӏнайи. Шагьрин крабчӏурайивал багьа гъванаринсиб, яшмайихъна гъубшубсиб, хрусталси марцциб вуйи. 
REV.21.12	Дидлан, йицӏикьюр урар алди, зурба ягъли бару илтӏибкӏнайи. Хъа урнарихъ – йицӏикьюр малайик. Урнариин ччвурар дидикӏнайи – му ччвурар Израилин баярин йицӏикьюб тухмин ччвурар вуйи. 
REV.21.13	Шубуд урнар ригъ гьудубчӏвру терефнахъинди лигурайи, шубуд – кафарийихъинди, шубуд – кьиблайихъинди, шубуд – ригъ алабхъру терефнахъинди. 
REV.21.14	Шагьрин цал йицӏикьюб шибритӏиин дивнайи. Дурариин Ччилан йицӏикьюр марцци вакиларин ччвурар алийи.
REV.21.15	Узухъди гафар апӏурайи малайикдихь, шагьур, дидин урнар ва цалар ерцуз гъизилин маргъ хьайи. 
REV.21.16	Шагьур юкьуб мурччвнануб вуйи, дидин ягълишинна яркьушин саб вуйи. Малайикди маргълихьди шагьур гъеебцу ва ярхишин кьюд агъзур километртӏан зиина удубчӏву, хъа дидин яркьушинна ягълишин, дидин ярхивалин кьадар айидар вуйи. 
REV.21.17	Дугъу цал гъеебцу, дидин ягъливал, малайикди ктухубси, инсанарин гьисабариинди, йирхьцӏур метр удубчӏвнийи. 
REV.21.18	Цал яшма кӏуру багьа гъвандикан дапӏнайи, хъа шагьур – чаантина рябкъру шюшесиб марцци гъизиликан. 
REV.21.19	Шагьрин шибритӏар гьамцдар гьар жюре багьа гъванарихьди дабалгнайи: сабпи багьа гъван – яшма, кьюбпиб – сапфир, шубубпиб – халцедон, юкьубпиб – изумруд, 
REV.21.20	хьубпиб – сардоникс, йирхьубпиб – сердолик, ургубпиб – хризолит, миржибпиб – берилл, урчӏвубпиб – топаз, йицӏубпиб – хризопраз, йицӏисабпиб – бирюза, йицӏикьюбпиб – аметист. 
REV.21.21	Йицӏикьюд урнар – йицӏикьюб жемчугдикан, гьарсар урнар сабди вуйи жемчугдикан дапӏнайи. Шагьрин кӏулин кюче чаантина рябкъру шюшеси марцци гъизиликан вуйи.
REV.21.22	Узуз шагьриъ Аллагьдин Хал гъябкъюндарзуз, гьаз гъапиш Учв, Агъа Аллагь, вари хилиъ Дибиснайир ва Ччил – гьадрар Чпи Хал вуйи. 
REV.21.23	Шагьур аку апӏуз я ригъдин, я вазлин акв лазим дайи, гьаз гъапиш шагьур Аллагьдин аднахьди аку дубхьнайи, ва Ччил – дидиз акв Туврур вуйи. 
REV.21.24	Халкьар Дугъан аквнаъди гъягъиди ва дюн’яйин паччгьари душваз чпин заанвал хибди. 
REV.21.25	Дидин урнар вари йигъан арццну хьиди, хъяркьну хьидар – душваъ йишв мучӏу шлуб дар. 
REV.21.26	Душваз халкьарин заанвал ва гьюрмат хибди. 
REV.21.27	Фукӏара чиркинуб душвазди убчӏвидар, душвазди алчагъвал ва кучӏал апӏрур учӏвидар. Душваъ анжагъ Ччилахь хьайи Уьмрин китабдиъ дидикӏнайидартӏан учӏвидар.
REV.22.1	Хъасин малайикди узуз хрусталси нур туврайи уьмрин штун нир улупзуз. Думу нир Аллагьдинна Ччилан тахтнаккан ккудубчӏвурайи 
REV.22.2	ва кӏулин кючейиансина гъябгъюрайи. Нирин кьюбиб гъирагъарихъди уьмрин гьар хъайи. Дидигъ йисан йицӏикьюб ражари йимишар гъиршру, гьар вазли мейва хуру, дидин кӏажар халкьар сагъ апӏуз вуйидар ву. 
REV.22.3	Мушваъ агь-суза кайибра гьич фукӏара хьибдар. Гьаму Шагьриъ хьибди Аллагьдинна Ччилан тахт, ва Дугъан гъуллугъчйир Гьадгъан гъуллугънаъ хьиди. 
REV.22.4	Дурариз Аллагьдин маш рябкъиди, ва Дугъан ччвур дурарин машниин хьибди. 
REV.22.5	Душваъ сарун мучӏу шлуб дар, дурариз сарун акв тувру алатдин акв, я ригъдин акв лазим хьибдар, гьаз гъапиш дурариз акв Агъа Аллагьди апӏиди. Дурари паччагьвал аьсрариан аьсрариз апӏиди.
REV.22.6	Малайикди гъапизуз:
REV.22.6	«Му гафар дугъридар ва гьякьлудар ву. Чан Рюгь пайгъамбрариз тувру Агъа Аллагьди Чан гъуллугънаъ айидариз багарихьди хьуз ккайиб улупуз Чан малайик гьаъну».
REV.22.7	«Магьа, Узу багарихьди гъидиза!
REV.22.7	Хушбахтавар ву гьаму китабдин пайгьамбарвалин гафар тамам апӏрур!»
REV.22.8	Узуз, Югьандиз, гьаму вари гъябкъюнзуз ва гъеебхьунзуз. Узуз гъеебхьиган ва гъябкъиган, узуз гьаму вари улупу малайикдин ликариккна, дугъаз икрам апӏуз кӏури, ис алахъза. 
REV.22.9	Хъа малайикди гъапизуз:
REV.22.9	«Лиг, мици мапӏан! Узура гьаму увуси, яв гъардшарси, пайгъамбрарси ва гьаму китабдин гафар тамам апӏрударси, лукӏ вуза. Аллагьдин улихь икрам апӏин!»
REV.22.10	Хъа дугъу гъапизуз: «Гьаму китабдин пайгъамбарвалин гафар мииликан! Гьаз гъапиш вахт сарун хъудубкьна. 
REV.22.11	Гъит, ахмакь адми чан ахмакь’валар апӏури гъузри, гъит, алчагъри чан алчагъвалар апӏри, гъит, ужури ужувлар апӏри, ва гирами вуйир гирамиди гъузри».
REV.22.12	«Магьа, Узу багарихьди гъидиза! Ва гьардиз, чав гъапӏу ляхнариз дилигну, тувру Йиз кьимат Узухьди хьазухь. 
REV.22.13	Узу вуза Альфа ва Омега, Сарпир ва Ккудубкӏрур, Эвел ва Аьхир».
REV.22.14	Хушбахтаврар ву чпин палтар урччурайидар! Дурариз уьмрин гьарихьна ихтияр а, дурарихьан Шагьриъ урнарианмина учӏвуз шулу. 
REV.22.15	Амма хуйир, фалчйир, кьяппйир, йивну йихрудар, идолариз икрам апӏрудар, кучӏал ккунидар ва думу арайиз хрудар вари Шагьрин чӏатинди гъузди.
REV.22.16	«Узу, Исайи, учвуз гьаму шагьидвал тувну, жямяаьтарин улихь ктибтуз Йиз малайик гьаунза. Узу вуза Давудрин Ччив ва Кюл. Узу вуза гвачӏиндин аку Хяд».
REV.22.17	Рюгьнура ва швушвура кӏура: гъач!
REV.22.17	Хъпехъурайирира, гъит, йипри: гъач!
REV.22.17	Дахаргнайирра, гъит, гъюри!
REV.22.17	Шлиз ккундуш, гъит, уьмрин шид чӏанади гъадабгъри!
REV.22.18	Гьаму китабдин пайгъамбарвалин гафар ерхьурайидариз узу улихьмиди кӏураза: эгер шли гьаму гафариин фукӏа-мукӏа иливиш, дугъ’ин Аллагьдира гьаму китабдиъ ктитурайи бедбахтвалар иливиди; 
REV.22.19	хъа эгер шли гьаму пайгъамбарвалин китабдикан фукӏа-мукӏа ктабгъиш, гьаму китабдиъ ктитурайи уьмрин гьаркан ва Гирами Шагьрикан Аллагьди дугъан пай ктабгъиди.
REV.22.20	Шли гьамдикан шагьидвал апӏураш, Дугъу кӏура:
REV.22.20	«Ав, Узу багарихьди гъидиза!»
REV.22.20	Ав гьаци ибшри, гъач, Агъа Иса!
REV.22.21	Агъа Исайин уж’вал варидариз ибшри!
