MAT.1.1	Tèntə diʼ təzhiʼ tə vətìʼ Yesò Klistò, wàyn Devìt yì a tìʼì wen ndiʼ Ablaham. 
MAT.1.2	Ablaham ndiʼ tìʼì Izìk diʼ tìʼì Jàkob, Jàkob ndiʼ tìʼì Judà wenə vəlèmə̀ və wen vunə lyʉmə vətsenəvə. 
MAT.1.3	Judà ndiʼ tìʼì Bèlès, be diʼ tìʼì Zelà. Ghə̀ nlù bwi vəwenə wenə Tamà. Bèlès ndiʼ tìʼì Heselòn, Heselòn diʼ tìʼì lam, 
MAT.1.4	Lam ndiʼ tìʼì Aminadàb, Aminadàb diʼ tìʼì Nashòn, Nashòn ndiʼ tìʼì Salmùn, 
MAT.1.5	Salmùn ndiʼ tìʼì Bowàs a ghə̀ mbwì wenə Lahàb, Bowàs ndiʼ tìʼì Obèd a ghə̀ mbwi wenə wì wen, Obèd ndiʼ tìʼì Jesì, 
MAT.1.6	Jesì ndiʼ tìʼì fòyn Devìt. Devìt ndiʼ tìʼì Sòlomùyn mu ghə̀ mbwi wen wenə wùwì yì a dìʼì wì Yùlayà a mbì, 
MAT.1.7	Sòlomùyn ndiʼ tìʼì Lèwobyàm, Lèwobyàm ndiʼ Abijà ndiʼ tìʼì Asà, 
MAT.1.8	Asà ndiʼ tìʼì Jèwoshafàt, Jèwoshafàt ndiʼ tìʼì Jolàm, Jolàm ndìʼ tìʼì Òzayà, 
MAT.1.9	Òzayà ndiʼ tìʼì Jotàm, Jotàm ndiʼ tìʼì Aghàs, Aghàs ndìʼ tìʼì Hèzèkaya, 
MAT.1.10	Hèzèkaya ndiʼ tìʼì Mànasè, Mànasè ndìʼ tìʼì Amòn, Amòn ndìʼ tìʼì Jòsayà, 
MAT.1.11	Jòsayà ndìʼ tìʼì Jèkònayà wenə vəlèmə̀ və wen lyʉmə vətsen və. Jòsayà nlù bwi vunə a venə a tʉʼ yi a və nlù zhɨ vunə Islel a ghòŋ tsen ghə̀ ə lyɨ̀ vəwenə ə dyʉ̀ nə̀ vəwenə a Babilòyn lì. 
MAT.1.12	A bè ndìʼ tò tʉʼ ayì a Jèkònayà mbwi Shètèl, Shètèl ndìʼ tìʼì Zèlubabèl, 
MAT.1.13	Zèlubabèl ndìʼ tìʼì Abìyùd, Abìyùd ndì tìʼì Eliyakìm, Eliyakìm ndìʼ tìʼì Asò, 
MAT.1.14	Asò ndìʼ tìʼì Zadok, Zadok ndìʼ tìʼì Akìm, Akìm ndìʼ tìʼì Elìyùd, 
MAT.1.15	Elìyùd ndìʼ tìʼì Elezà, Elezà ndìʼ tìʼì Matàn, Matàn ndìʼ tìʼì Jàkob, 
MAT.1.16	Jàkob ndìʼ tìʼì Josèf a ghə̀ lu lyɨ̀ Mèli a nə̀ wì wen. Mèli lu bwi Yesò yi a və dzàŋ nə̀ Klistò. 
MAT.1.17	Əzìtə̀ fa tʉʼ Ablaham əkuʼ zaʼa tʉʼ Devìt, vətìʼì tìʼ Yesò ndìʼ njʉ̀sə̀ kàʼ, be dìʼ tò njʉ̀sə̀ kàʼ əzaʼa a tʉʼ a və nlyɨ̀ vəwenə ə dyʉ̀ nə̀ vəwenə a Babilòyn, be dìʼ tò mu njʉ̀sə̀ kàʼ fa tʉʼ ayì əzaʼa a tʉʼ a nlù bwì Klistò.
MAT.1.18	Və bwi Yesò Klistò a ji ghèn. Lì wen Mèli ndìʼ mu və tisəli nyʉ̀ lam wen wenə Josèf mimbu vəwenə sə lam mu kəzhwì kəŋwoʼkə neli Mèli sə̀ gùfə̀. 
MAT.1.19	Lɨm ə wen Josèf ndìʼ wu jùŋə̀, ghə̀ nko kòŋə ədìʼsə kətʉ kə Mèli a ndayn, ghə̀ mù ghʉ la ghə̀ a sàs lam ayì tò achi achi. 
MAT.1.20	Ghə̀ mbu kwòʼtə̀ əsàs lam ayi alì ntsɨ̀ŋ Nyìngòŋ vì à wen a jòm ə gàʼ la,“Josèf wyè fòyn Devìt, kə a fàyn əlyɨ̀ Mèli a nə̀ wì wù byìʼe wàyn yì a ghə̀ gùfə̀lì à nè kəzhwì kəŋwoʼkə”. 
MAT.1.21	Ghə̀ ne bwi wàyn wulɨm ə wù chʉ zhiʼ wen nə̀ Yesò byìʼì ando ghə̀ lu bwòŋsə viʼi wen fa vəwenə a mbyɨsə. 
MAT.1.22	Nyʉ̀ venə nlyɨ̀ kəshi ndìʼ nè la kənyʉ̀ a Nyìngòŋ ngaʼà ə chòsə̀ fà nshə̀ʼtə̀ wen və lyɨ̀ kəshi la, 
MAT.1.23	“Zhʉtə a! wùwì a ghə̀ ko təmə̀ kɨ wulɨm lu gùf ə bwi wàyn wulɨm a və lu chʉ zhiʼ wen nə̀ Emanuwèl a ghə̀ dìʼì la ‘Nyìngòŋ dìʼ wenə vəghəŋ’”. 
MAT.1.24	Josèf mù ne lù fa mbə̀ynsə, ə lyɨ̀ Mèli à wen wùwì ando ntsɨŋ ngə̀ŋ Bobo yì gàʼ, 
MAT.1.25	alì kò ghə̀ lə tsi nə̀ wen əzaʼa fa tʉʼ a Mèli bwi wàyn wulɨm, Josèf chʉ zhiʼ wen nə̀ Yesò.
MAT.2.1	Və mbwi Yesò a ntə̀ʼ Bètelehèm a loʼ Judiyà, a tʉʼʉ fòyn Helòd. A sətsèn viʼi və tofə və vətsen və lù fa loʼ a shə a chʉzhʉ saʼa fa tsu ə vì a Jelusalèm, ə bèm 
MAT.2.2	La,“Wàyn yì ye a və bwi, a ghə̀ lu ndiʼ fòyn və Jus lì lo? Yès yenli fədzɨ̀ŋ fə wen à yès a loʼ mù sə vì ə gumlə wen,” 
MAT.2.3	A ndiʼ ando Helòd nzhʉ kənyʉ̀ a kènkə, kə sə̀ ku ngəʼ à wen be ku ngəʼ à viʼi Jelusalèm no vətsèm. 
MAT.2.4	Ghə̀ dzàŋtə̀ tʉtʉ vəpfèm və ngə̀ŋ Nyìngòŋ və ghoʼkə və bènə̀ ndìʼsə̀sə təsoʼ ə bèm à vəwenə la və tə ndiʼ ne bwi Klistò yi fe lo. 
MAT.2.5	Vəwenə gàʼ à wen la, “Və tə ndiʼ ne bwi wen a ntə̀ʼ Bètelehèm a loʼ Judiyà”. Nshə̀ʼtə̀ ghoʼo nyòʼ li la, 
MAT.2.6	“A ghə̀ŋ a viʼi Bètelehèm, a loʼ Judiyà, Ghə̀ŋ kɨ la ntə̀ʼ ghə̀ŋ ko diʼ ntə̀ʼ tyetə no fa mpfen, ntə̀ʼ ghə̀ŋ sə diʼ ntə̀ʼ ghoʼo a Judiyà, byiʼàndo wìʼ a lù fà ghə̀ŋ a ntìntìn a ghə̀ lu tuʼmə nə̀ viʼi Islel no vətsèm nə̀ mò,” 
MAT.2.7	No a zhʉ kò a Helòd nyoʼtə dzàŋtə̀ viʼi ghayn vyi ə bèm à vəwenə la,“Fədzɨ̀ŋ a fì tə̀ lutə̀ sù fʉ a zhʉ kò?” 
MAT.2.8	Vəwenə shə̀ʼtə̀ a wen, ghə̀ mù tɨm vəwenə a Bètelehèm gàʼà la,“Ghə̀ŋ tuʼlə̀ kəŋ wàyn ayì ə nè kəŋ ə yen ghə̀ŋ bwènə̀ vì ə shə̀ʼtə̀ à mò ndi no nkàyntə̀ mò boŋ ə dyʉ̀ gumlə wen” 
MAT.2.9+MAT.2.10	Vəwenə zhʉ ntɨm ayì mù lù fʉ ə zaʼa ji bè yen tò ndə̀ŋndəŋ fədzɨ̀ŋ fìfə a vəwenə n-yenə à vəwenə shə loʼ lì. Ando vəwenə n-yenə alì sə saŋlə no ŋàŋ. Fədzɨ̀ŋ a fìfə dyʉ̀ fà vəwenə ashɨ ə dyʉ̀ tɨmə tò a kətʉ kə kəshi yì a wàyn a ghèn ndiʼi tsu. 
MAT.2.11	Vəwenə kwen a ngə̀ŋ ə yen wàyn ayì wenə lò wen Mèli, ə gwʉ̀ʼtə alwi vəwenə à wen ashɨ ə kuʼsə wen, ə bòʼtə̀ mbò vəwenə ə shìsə kəku fa tsu a ndiʼi gul, nə̀ silva bènə̀ məzhiʼ mə tsen a və ndzàŋ nə̀ miyif ə ku à wen. 
MAT.2.12	Vəwenə nè fʉ a məpfwo, pfwo fa jì kədyàŋ ando Nyìngòŋ ntyɨftəli wen a jòm la kə vəwenə be a bwènə̀ dyʉ̀ a Helòd.
MAT.2.13	A ndiʼ ando viʼi və tofə və nbwenə li vì ntsɨ̀ŋ Bobo vì à Josèf a jòm ə gàʼà wen la,“Lu ə lyɨ̀ wàyn ghèn wenə lì wen fa shə̀ ə nyɨ̀ŋ dyʉ̀ a Ijìb byiʼàndo Helòd kəŋə wàyn a ghèn əzhwi. Ghə̀ŋ dyʉ̀ ghə̀ŋ fàŋ tò tsu əzaʼa fa a zhʉ a ma a gàʼ la ghə̀ŋ bwènə̀ ə vì.” 
MAT.2.14	No a zhʉ̀ kò Josèf lù ə lyɨ̀ wàyn wenə lì wen fa tsu vəwenə nyɨ̀ŋ dyʉ̀ a Ijìb tò nəntʉʼʉ ayì, 
MAT.2.15	ə dyʉ̀ fàŋ tò tsu əzaʼa fa tʉʼ a Helòd mpfʉ. Nyʉ̀ venə nlyɨ̀ kəshi ndi lwinsə kənyʉ̀ kì a Nyìngòŋ nlù gàʼ ə chòsə̀ fà nshə̀ʼtə̀ ghoʼo wen “Ma dzàŋli wyè ghom fa Ijìb la ghə̀ vì.”
MAT.2.16	Helòd nè yen la viʼi və tofə və vyi lobtə̀li yì, kənyʉ̀ a kèn kə zaf wen no nə̀ ŋàŋ. Ghə̀ chòsə̀ soʼ la və zhwilə vunə lyʉmə a Bètelehèm nə̀ vunə a və sə̀ diʼ ngwʉ̀ʼsə bò byìʼì zhʉ a viʼi və tofəvə vyì nshə̀ʼtə̀ la fədzɨ̀ŋ fìfə nfʉ tsu. 
MAT.2.17	A lè ncho tò kənyʉ̀ kì a Jèlimayà a ndiʼi nshə̀ʼtə̀ ghoʼo nlu gàʼ la, 
MAT.2.18	“Və lù li zhʉ ando wì dìʼ fa ntə̀ʼ Lamà, no nə̀ ŋàŋ, kò ghə̀ lə̀ kòŋ la wìʼ chɨmsə wen, a diʼ alì à dì Lachèl dì vunə wen ando və zhwilə.”
MAT.2.19	Helòd lù pfʉ ntsɨ̀ŋ Bobo fʉ a kə̀, Josèf a jòm a loʼ Ijìb ə gàʼ la, 
MAT.2.20	“Lù li lyɨ̀ wàyn wenə lì wen ghə̀ŋ vəwenə bwènə̀ pfwo a loʼ Islel byìʼì ando viʼi vyì a və nkəŋ zhwi wen pfʉkə li.” 
MAT.2.21	No a zhʉ kò Josèf lù ə lyɨ̀ wàyn wenə lì wen, vəwenə bwènə̀ pfwo a loʼ Islel. 
MAT.2.22	A ndiʼ ando Josèf nzhʉ la à sə soʼo Akelùs a kəshi tìʼ wen a Judiyà, ghə̀ sə̀ fàynə̀ no ŋàŋ əŋwʉʼə tsu. Ntsɨŋ Nyìngòŋ be vì ə tyɨftə wen a jòm la ghə̀ nyɨŋ ə dyʉ̀ a shə loʼ Galìlì. 
MAT.2.23	Ghə̀ lù ə dyʉ̀ a shə loʼ sə̀ tsi a ntə̀ʼ tsen a və ndzàŋ nə̀ Nazalèt. Ghə̀ ne alì ndi lwinsə kənyʉ̀ kì a nshə̀ʼtə̀ sə ghoʼkə sə ngàʼa. Sə nlù gàʼ la,“Və lu dzàŋ wen nə̀ wyè wù Nazalèt”.
MAT.3.1	A be ndiʼ tò mətsi ayì, Joyn wù ku à mù zìtə̀ sə shə̀ʼtə̀ kənyʉ̀ kə Nyìngòŋ a viʼi a nsè zɨm yì a ghə̀ ndiʼ a Judiyà, gàʼà la, 
MAT.3.2	“Ghə̀ŋ kwitə tətyɨm təŋtə fà a ghə̀ŋ a mbyɨsə byìʼàndo soʼ fòyn Nyìngòŋ boʼsə li” 
MAT.3.3	Joyn ghèn diʼ wen yì a nshə̀ʼtə̀ Isayà nlù gàʼ kùmə̀ wen la,“Wutsen zɨmə gàʼà a nse zɨm la,‘Ghə̀ŋ shɨtə jì Bobo, ghə̀ŋ ne məjìtə mə wen mə nàyn’” 
MAT.3.4	A ndiʼ alì mu Joyn mòʼ ndisə mu və bo nə̀ nyɨŋsə nyàm tsen a və dzàŋə̀ nə̀ Kàmel, ə kwiʼ kətəŋ mu və shɨ̀tə̀ nə̀ gwʉ̀ nyàm, fozhɨvə wen ndiʼ tò ngùməsə nə̀ fədyom fə. 
MAT.3.5	Joyn vì sə nziʼi, Viʼi vyì à wen mu və lù fa Jelusalèm bènə̀ fa məshə̀ tsèm a loʼ Judiyà, vətsen və vì mu və lù fa mbyì mo Jodàn. 
MAT.3.6	Vəwenə nvì alì əbyɨmə mbyɨsə vəwenə à wen, ghə̀ ku mu a vəwenə a mù mə Jodàn. 
MAT.3.7	Joyn ne yen ando viʼi Falàsi nə̀ viʼi Sadùsi mbe vì no və ghoʼo la ghə̀ ku mu à vəwenə kèn la vəwenə kwitə li tətyɨm tə vəwenə, ghə̀ mù gàʼ à vəwenə la,“Zhusə byɨ sènsə, a tofsə ndò ghə̀ŋ, ghə̀ŋ sə kəŋ nyɨŋ ngəʼ yì a Nyìngòŋ kəŋ tɨm a ghə̀ŋ a? 
MAT.3.8	Ghə̀ŋ nè nyʉ a və diʼi la ghə̀ŋ kwitə li tətyɨm təŋtə fa mbyɨsə. 
MAT.3.9	Kə ghə̀ŋ ne kwòʼtə la ghə̀ŋ zì ghə̀ŋ nyɨŋ ngəʼ Nyìngòŋ ayì tò byiʼàndo ghə̀ŋ gàʼ à la ghə̀ŋ diʼ vu vunə Ablaham. Ma shə̀ʼtə̀ a ghə̀ŋ la Nyìngòŋ zì ghə̀ nè ngùʼ sènsə sə kaʼkə a vunə ghə̀ ku a Ablaham. 
MAT.3.10	Ghə̀ŋ kɨ la ndzam ti a tì nkòʼ luwen, mu a faŋ tə fəkòʼ fə ko ke kumə ashɨ jùŋ ghə̀ mu və a bvaʼ ə mòʼ a zhìʼ. 
MAT.3.11	Mà ku mu à ghə̀ŋ tò nə̀ mu mə Amù ədiʼ la ghə̀ŋ kwitə li tətyɨm təŋtə fà ghə̀ŋ a mbyɨsə, alì wìʼ yì a ghə̀ vì fa mò a bàm, chò mò, a mà ko kwʉ̀ʼ no fa mpfen əshyèʼ a wen a nə̀ kəkòs kə byèʼè gwʉsə aghʉ wen. Ghə̀ ne ku mu à ghə̀ŋ nə̀ kəzhwì kə ŋwoʼkə be chòsə̀ viʼi vətsen və a zhìʼ. 
MAT.3.12	A zhʉ a ghèn, ghə̀ a kiʼi kyeʼ lyelə wen a wenə kəvu, əfwoftə asaŋ ə ghʉ a wenə kàŋ, ali və nyùʼ yabyabsə shi nè zhiʼ a ghə̀ ko lə lɨmə no fa mpfen”.
MAT.3.13	A ndiʼ tò mətsi a yì, Yesò lù fa Galìlì ə vì yen Joyn la ghə̀ ku mu à wen a mù. 
MAT.3.14	Joyn sə̀ mwòmsə ətensə kənyʉ̀ akì mù gàʼ la,“A yì ndiʼ ku wù ku mu à mò, wu bòŋsə nvì la mà ku mu à wù ale?” 
MAT.3.15	Yesò gàʼ à wen la,“Yowù nè tò alə̀ luwèn ku tò ku byiʼàndo à diʼ tò a ji a ghèn a vəghəŋ diʼi nè nyʉ̀ vyi a Nyìngòŋ kəŋ.” Joyn mù byɨmə əku. 
MAT.3.16	Yesò shi mu ə sə fʉ kuʼ tò kuʼu fa mù alə̀, kaŋ boʼmə̀, ghə̀ yen kəzhwì kə Nyìngòŋ, kə shiʼi vì ə bvʉ̀ à wen kətʉ diʼ tò nə̀ kəlàto. 
MAT.3.17	Tò a zhʉ a ghèn, gɨ fʉ vì fa kàŋ ə gàʼ la,“Ghèn diʼ wàyn kòŋ mò, mà saŋlə byìʼì wen nə̀ kwoŋ.”
MAT.4.1	Kəzhwì kəŋwoʼkə mù lyɨ̀ Yesò ə dyʉ̀ nə̀ wen a nsè zɨm ndi Deblə̀ mwòmsə wen tsu. 
MAT.4.2	Ghə̀ dyʉ̀ ə zaʼa tsu ə tsi mətsi məwum nkàʼ kò ghə̀ lə zhɨ kəfo. Fa bàm a tsu, jɨ̀ŋ mù sə zafə wen. 
MAT.4.3	Deblə̀ mù vì ə gàʼ a wen la,“A zhʉ a wu diʼi wàyn Nyìngòŋ, gàʼ li nguʼ sensə kaʼkə a kəfo kəzhɨkə, wù zhɨ.” 
MAT.4.4	Yesò bwènsə̀ gàʼ a wen la,“Və nyòʼ li a ŋwàʼlə̀ Nyìngòŋ la,‘Wìʼ’ ko zì ghə̀ tsi tò byìʼì kəfo kəzhɨkə, alì tsi byìʼì no kənyʉ̀ kə kò a Nyìngòŋ gàʼà.” 
MAT.4.5	Deblə̀ bè lyɨ̀ Yesò ə dyʉ̀ nə̀ wen a Jelusalèm à diʼ ntə̀ʼ ŋwoʼə, ə kuʼ tom ə wen a fədzuʼudzuʼu fə ngə̀ŋ Nyìngòŋ ghoʼo. 
MAT.4.6	Ə gàʼ à wen la, “Ando wù diʼ no wàyn Nyìngòŋ lə̀, tsoʼo a nsè byiʼàndo və nyòʼ li a ŋwàʼlə̀ Nyìngòŋ la Ghə̀ ne tɨmə ntsɨŋsə wen à wù a bàm, la sə ntsɨ̀ŋə̀ wù. Sə ne ghàʼ wù ə jèʼsə a kaŋ ndi nè la kə wù a tem kəghʉ kyèkə a nguʼ” 
MAT.4.7	Yesò bwènsə̀ gàʼ a wen la, “Və be nyòʼ a ŋwàʼlə̀ Nyìngòŋ la ‘Kə wù lə mwòmsə̀ Bobo Nyìngòŋ wù.’” 
MAT.4.8	Deblə̀ bè lyɨ̀ Yesò fa tsu ə kuʼ nə̀ wen a kətʉ kə pfen kə dyə̀fə kə ə dìʼ təloʼ tə mbi tèn no tətsèm à wen nə̀ ghoʼo yi a ghə̀ diʼì tsu. 
MAT.4.9	Ə mù gàʼ a wen la,“Ma ku fo a venə à wù no tsèm a zhʉ a wù gwʉtə alwi wu à mò ashɨ ə kuʼsə mò.” 
MAT.4.10	Yesò gàʼ à wen la,“Bwènə̀ fa mò a bàm a Satan! Və nyòʼ li a ŋwàʼlə̀ Nyìngòŋ la,‘Wù diʼi ə gumlə tò Bobo Nyìngòŋ wù bè shyèʼ tò a wen.’” 
MAT.4.11	Deblə̀ lù fà a wen a mbyɨ̀ no a zhʉ kò, ntsɨ̀ŋsə Nyìngòŋ sə vì mù sə lyè wen.
MAT.4.12	Yesò nè zhʉ la və shwin nə̀ li Joyn a mfɨŋ, ghə̀ bwenə dyʉ̀ a Galìlì, 
MAT.4.13	ə dyʉ̀ kèn la ghə̀ ŋwʉʼli fàŋ a Nazalèt. Ghə̀ boŋsə̀ dyʉ̀ sə̀ tsi a ntə̀ʼ Kàbanùm a ben mo Galìlì a shə loʼ zebulùn nə̀ Naftalì. 
MAT.4.14	Kə ncho alì ndi lwinsə kənyʉ̀ kì a nshə̀ʼ tə̀ ghoʼo Nyìngòŋ Isayà nlù nyoʼ la, 
MAT.4.15	“A ghə̀ŋ viʼi Zebulùn nə̀ ghə̀ŋ viʼi Naftalì, à ghə̀ŋ vyi a ghə̀ŋ tsi a jì shə ndzèn mu Jodàn. A ghə̀ŋ viʼi ntɨm a Galìlì, ghə̀ŋ kɨ la, 
MAT.4.16	Viʼi vyi a və ntsi a kəbəŋ kə fenə̀ kə, lu yen bayn ghoʼ ghə̀, bayn vili a kətʉ viʼi vyi a və tsi ashə a kəndemndem kəpfʉ kə jèʼè tsu.” 
MAT.4.17	Əzìtə̀ fa mətsi ayì ədyʉ̀ nə̀ mbì, Yesò mù shə̀ʼtə̀ ntɨm Nyìngòŋ gàʼ à la,“Ghə̀ŋ kwetə tətyɨm təŋtə fa ghə̀ŋ a mbyɨsə byiʼàndo soʼ fòyn Nyìngòŋ boʼsə li.”
MAT.4.18	Yesò sə jèʼè fa mbyɨ̀ mu Galìlì a kətsi kətsen kə ə yen vəlemə vətsen və bò, à diʼ Simùn yì a və be dzàŋ nə̀ Bità wenə Andɨ̀lò, vəwenə mòʼò dyʉ̀ nə̀ məlàm mə vəwenə mù kutə̀ shʉsə à mù diʼ shwèʼ vəwenə. 
MAT.4.19	Yesò gàʼ à vəwenə la,“Ghə̀ŋ vi ə dzɨ̀mtə̀ mò, mà ziʼi ghə̀ŋ, ghə̀ŋ mbòŋsə̀ kutə̀ viʼi.” 
MAT.4.20	No a zhʉ̀ kò, vəwenə ghʉsə məlàm mə vəwenə tsu ə dzɨ̀mtə̀ Yesò. 
MAT.4.21	Wenə vəwenə sə ndyʉ̀, Yesò bè yen vəlemə vətsen və bò, à diʼ Jems wenə Joyn, vunə Zebedì, vəwenə ŋwʉʼ a ngùʼ wenə tiʼi vəwenə temə məlàm mə vəwenə ghə̀ dzàŋ vəwenə. 
MAT.4.22	No a zhʉ kò, vəwenə lù fa ngùʼ ayì ə ghʉsə kanuʼ nə̀ tiʼi vəwenə ə dzɨ̀mtə̀ dyʉ̀ nə̀ Yesò.
MAT.4.23	Yesò sə̀ jèʼè fa loʼ Galìlì no tsèm ziʼi a aloʼ ntsèntə̀ vəwenə, shə̀ʼtə̀ ntɨm jùŋə byìʼì soʼo fòyn Nyìngòŋ, be chʉʼʉ no nkì kwaʼa kò a viʼi nkiʼi. 
MAT.4.24	Soʼo gho kùmə̀ shwèʼ wen dyʉ̀ a loʼ Sylia no tsèm, viʼi mù sə̀ lyɨ̀ viʼi nə̀ tə nkì tə kwaʼa vì nə̀ vəwenə à Yesò. Və sə̀ vì nə̀ viʼi a və nzhʉ lɨ̀m njòsə wen no ŋàŋ, vì nə̀ vətsen və a və nkiʼi zhwì byɨvə bènə̀ viʼi kembvʉ bènə̀ viʼi mu və kwàʼkəli, Yesò chʉʼ vəwenə no vətsèm. 
MAT.4.25	Nòyn viʼi fʉ no ghoʼo, fa Galìlì, fʉ fa ntə̀ʼsə̀ wum, ə fʉ fa Jelusalèm, ə fʉ fa Judiyà nə̀ fa shə loʼ yi a ghə̀ ndiʼ a ndzèn mu mə Jodàn sə dzɨ̀mtə̀ Yesò.
MAT.5.1	Yesò n-yèn tənòyn tə viʼi ando tə vì, ghə̀ kùʼ a kwi pfen ə shiʼi ŋwʉʼʉ a nsè. Ndzɨ̀mtə̀sə bàm wen sə vì tsèntə̀ a wen a mbyɨ̀. 
MAT.5.2	Ghə̀ mù sə ziʼì vəwenə gàʼà la, 
MAT.5.3	“Mbwaʼmə diʼ à viʼi vyi a və zhəʼtə̀ tò a wenə Nyìngòŋ byiʼàndo soʼo fòyn Nyìngòŋ lu ndiʼ à vəwenə. 
MAT.5.4	Mbwaʼmə dìʼ à viʼi vyi a və dì byiʼàndo Nyìngòŋ lu chɨmsə vəwenə. 
MAT.5.5	Mbwaʼmə dìʼ a viʼi vyi a və bwaʼmə byiʼàndo vəwenə lu kiʼi fo vyi a Nyìngòŋ ghʉ li. 
MAT.5.6	Mbwaʼmə dìʼ a viʼi vyi a və ŋwʉʼ jɨŋsə zafə vəwenə, ndòŋ vəwenə be zɨmtə̀ tò la vəwenə ne kənyʉ̀ kì a Nyìngòŋ kəŋə byiʼàndo Nyìngòŋ lu ku kədyòʼ à vəwenə la vəwenə ne nyʉ̀ a vyi. 
MAT.5.7	Mbwaʼmə dìʼ a viʼi vyi a və kusə̀ nshinsə à viʼi və tsenəvə byiʼàndo Nyìngòŋ lu kusə̀ nshinsə à vəwenə. 
MAT.5.8	Mbwaʼmə dìʼ a viʼi vyi a tətyɨm tə vəwenə tə laynə byiʼàndo vəwenə lu yen Nyìngòŋ. 
MAT.5.9	Mbwaʼmə dìʼ a viʼi vyi a və shyə̀ʼ əghʉ mbwaʼmə a viʼi a ntìntìn byiʼàndo və lu dzàŋ vəwenə nə̀ vunə Nyìngòŋ. 
MAT.5.10	Mbwaʼmə dìʼ a viʼi vyi a və tsuʼu aghʉ vəwenə byiʼàndo vəwenə nè ando Nyìngòŋ kəŋə byiʼàndo soʼo fòyn Nyìngòŋ lu diʼ à vəwenə. 
MAT.5.11	Mbwaʼmə dìʼ a ghə̀ŋ a viʼi telə ghə̀ŋ tsuʼ aghʉ ghəŋə be zhò tənkyì tə ndzɨ̀ŋsə tò tətsèm byìʼì ghə̀ŋ tò byiʼàndo ghə̀ŋ diʼi viʼi vwomə. 
MAT.5.12	Və sə nè nyʉ̀ a venə, ghə̀ŋ saŋlə tò saŋlə byiʼàndo mòʼtə̀ ghoʼo ghə̀ kə̀ʼtə̀ ghə̀ŋ a kàŋ. A ndiʼ tò alì a və ntsuʼ aghʉ nshə̀ʼtə̀ sə ghoʼkəsə sə mbìsə.
MAT.5.13	“Ghə̀ŋ dìʼ tò nə̀ fəmbvaŋ à viʼi mbyì. A sətsèn fəmbvaŋ fə faŋ ke be lyìmə̀, və à nè ghò tsu la fə be mbwènsə̀ lyìmə̀ a? Kə a ndiʼ tò la və chʉtə maʼa, viʼi ntuʼlə. 
MAT.5.14	Ghə̀ŋ dìʼ tò nə̀ baynə à viʼi mbyì. Ntə̀ʼ a ghə̀ diʼi a kwi pfen zì kò ghə̀ lu lyòmtə̀. 
MAT.5.15	Wìʼ zì kò ghə̀ lə dyàyn kənkàʼtə̀ ə pfʉsə a tyì nkyè. Ghə̀ diʼi dyàyn ə tom a kəshi kə ŋaŋtə kə ndi kə baynə a ngə̀ŋ no tsèm. 
MAT.5.16	A diʼ tò ndə̀ŋndəŋ ando ghə̀ŋ diʼi baynə a viʼi ndi viʼi yen nyʉ̀ jùŋ və vyi a ghə̀ŋ nè mù nkuʼsə tiʼi ghə̀ŋ yi a ghə̀ diʼi a kàŋ.”
MAT.5.17	“Kə ghə̀ a nkwòʼtə̀ la mà vì ə tsəʼsə soʼ yi a Mosìs nlù kù bènə̀ nyʉ̀ vyi a nshə̀ʼtə̀ sə ghoʼkə sə nlù nyòʼ. Mà ko tə vì ə tsəʼsə nyʉ̀ avyi, mà bòŋsə vì ənè la nyʉ̀ avyi ndiʼ nəmwèʼè. 
MAT.5.18	Mà gàʼ à ghə̀ŋ nəmwèʼè la kaŋ wenə nsè lu sə mè kenla wìʼ a tsəʼsə tè fənyʉ̀tə̀ fa tyì soʼ ayì. Ghə̀ ko lù chò əzaʼa fa tʉʼ a nyʉ̀ a venə no tsèm lu kwʉ̀ʼ. 
MAT.5.19	A sətsèn a kwàʼ no ndò kwàʼa soʼ fa ntìntìn təsòʼ a tèn, tè bè tyetə ghə̀, ə bè ziʼi viʼi la və be kwaʼà tò alì, ghə̀ lu ndiʼ wu tyetə a kəshi kə fòyn Nyìngòŋ. A ghʉ no məndo ghʉ soʼ ayi, be ziʼi viʼi vətsen və la və nghʉ tò alì, ghə̀ lə ndiʼ wu ghoʼo a kəshi kə fòyn Nyìngòŋ. 
MAT.5.20	Ma mù sə gàʼà à ghə̀ŋ la ntsìnə̀ shəŋsə sətsèn dìʼ ke nti a nkàyn ando Nyìngòŋ kəŋə chò sə ndìʼsə̀sə təsoʼ bènə̀ sə viʼi Falàsi, kò ghə̀ŋ lù kwèn a soʼo fòyn Nyìngòŋ.”
MAT.5.21	“Ghə̀ŋ zhʉ li la à ndìʼ a mbi və gàʼ à viʼi la kə wìʼ à zhwi. Və lu soʼ no ndo yì a ghə̀ zhwì. 
MAT.5.22	Ma be sə gàʼà à ghə̀ŋ luwen la no ndò a ghə̀ fwisə̀ tyin à lèmə̀ wen və le sòʼ wen, à te no ndò tè lèmə̀ wen la, ‘Kəfo kə maʼa kènkə!’ mu və lu dyʉ̀ nə̀ wen a shɨ ntsèntə̀ viʼi nsoʼ. A be tè no mə ndò tè lèmə̀ wen la, ‘Kəndzɨ̀ŋtə̀ kə kəfo kènkə!’ mu ghə̀ zì ghə̀ pfʉ̀ a zhìʼ byɨ ghə̀. 
MAT.5.23	Kə mu sə diʼ la wù sətsèn ndyʉ̀ əku kəku a kəbaŋ kə kəku ə kwòʼtə̀ a ji la lèmə̀ wù fwisə̀ tyin à wù, 
MAT.5.24	wu ghʉsə kəku a kì tò a kəshi ayì bwènə̀ dyʉ̀ shɨ̀tə̀ nyʉ̀ ve wen mibu bwènə̀ vi ku kəku kə a kì à Nyìngòŋ. 
MAT.5.25	Wìʼ sətsèn nkiʼ kənyʉ̀ wenə wù lyɨ̀ wù dyʉ̀ nə̀ wù a nsoʼ wu zàŋsə̀ shɨ̀tə̀ nyʉ̀ ghə̀ wen ghə̀ŋ bu dyʉ̀ a jì, à bwen alì mu ghə̀ a dyʉ̀ ə ku wù à wù soʼo nsoʼsə ghə̀ chòsə̀ kù wù à wìʼ yi a ghə̀ shwìnə̀ viʼi, ghə̀ wye wù a ngə̀ŋ mfɨŋ. 
MAT.5.26	Mà gàʼà ghə̀ŋ nəmwèʼè la kə sə tsèn chò alì wù à fàŋ tò a ngə̀ŋ mfɨŋ a yi əzaʼa fa tʉʼ a wù a lòʼ ko wìʼ a yì no tsèm.”
MAT.5.27	Ma zhʉ li ando və nlù gàʼ la,“Kə wìʼ à tsì nə̀ wi wìʼ ko nə̀ lɨm wìʼ.” 
MAT.5.28	Ma sə gàʼà à ghə̀ŋ luwen la no ndò a ghə̀ ki wi wìʼ shə̀mtə dìʼ mu ghə̀ tsili nəwen à wen a kwòʼtə̀. 
MAT.5.29	Shɨ kwoŋ toghə wù sə tsen nè la wù ne mbyɨ, wu tòŋ shìsə̀ màʼà. Kə bòŋ la wù gho shə wèn wù tsen ghə̀ mùʼ əchò la və mòʼ wen wu no tsèm a zhìʼ byɨ ghə̀. 
MAT.5.30	Kəvu kə kwoŋ toghə wù sə tsen nè la wù nè mbyɨ wù tyin màʼà kə boŋ la wù gho shə wen wù tsen ghə̀ mùʼ əchò la və mòʼ wen wu no tsèm a tì zhìʼ byɨghə.
MAT.5.31	Və be nlù gàʼ la,“No ndò sə tsèn dzɨ̀m wì wen, ghə̀ diʼ ku ŋwàʼlə̀ à wen a ghə̀ dìʼì la ghə̀ dzɨ̀mə̀ li wen.” 
MAT.5.32	Ma be sə gàʼà à ghə̀ŋ luwen la no ndò a ghə̀ sə tsèn dzɨ̀m wì wen à bwen tò la wùwì a yì jèʼtə̀, wùwì ayì be dyʉ̀ làm kədyàŋ mu wùlɨm mbì yì ne li la wùwì ayì kwàʼ soʼ lam, bè nè la wìʼ a ghə̀ lamə wùwì ayì tsili nə̀ wì wìʼ.
MAT.5.33	“Ghə̀ŋ be zhʉ ando à ndiʼ a mbì və gàʼ à viʼi la, ‘Wù ghʉ kənyʉ̀ ghə̀ Nyìngòŋ kə wù à fàŋ ke nè.’ 
MAT.5.34	Alì mà gàʼ à ghə̀ŋ luwen la, kə wìʼ à kàyn a zhʉ a ghə̀ ghʉ kənyʉ̀ no fa mpfen. Kə wìʼ à kàyn a zhiʼi Nyìngòŋ a kàŋ byiʼàndo kàŋə diʼ kəfoyn kə fòyn Nyìngòŋ. 
MAT.5.35	Kə wìʼ à kàyn a nsè byiʼàndo à kiʼ kəshi kì a Nyìngòŋ tomtə̀ aghʉ wen tsu. Kə wìʼ lu kàyn a Jelusalèm byiʼàndo à diʼ ntə̀ʼ Nyìngòŋ a diʼì fòyn ghoʼo, 
MAT.5.36	Kə wìʼ à kàyn tè bè a kətʉ kə wen byiʼàndo ghə̀ zì kò ghə̀ lə nè la nyɨ̀ŋ muʼ fa tsu fɨf kò la ghə̀ fen. 
MAT.5.37	Kənyʉ̀ kə ndiʼ wù byɨmə, wù byɨmə tò byɨmə, ndiʼ wù tènsə, wù tènsə tò tènsə. A sətsèn wu be nkwʉʼsə kənyʉ̀ à yì a kətʉ mu kə lù fà Deblə̀.”
MAT.5.38	“Ghə̀ŋ be nzhʉ̀ ando və bè gàʼà la, ‘Wìʼ tòs ə shɨ wu, wù bè tòs ghə̀ wenə, ghə̀ tsuʼu soŋ wu, wù boŋ tsuʼ ghə̀ wenə.’ 
MAT.5.39	Alì mà sə gàʼ à ghə̀ŋ luwen la, Kə wìʼ lù shəmə kənyʉ̀ a wìʼ nè shwe à wù. Wìʼ ghòm kəgə̀ʼ kə kwoŋ toghə wù, wu bwènsə̀ diʼ kə kwoŋ nànkwè ghə̀ be ghòm.” 
MAT.5.40	Wìʼ kəŋə somə wù əshi ndisə shì a wù mòʼò a tyin, wù ku boʼsə wenə kəgwʉ̀nə̀ kə̀ʼ. 
MAT.5.41	Wìʼ ghaʼ wù a kədyòʼ la wù byèʼè kəmbò kə wen ə jèʼ mal muʼ, wù byèʼè wu jèʼè və mal və bò. 
MAT.5.42	Wìʼ loyn kəfo fà wù, wù ku, kò ghə̀ choʼo tè choʼo wù ku tò ku.
MAT.5.43	“Ghə̀ŋ be nzhʉ̀ ando və nlù gàʼ la ‘Kòŋə viʼi ndoŋsə wù ə bàyn viʼi kəbàyn wù.’ 
MAT.5.44	Alì mà gàʼà ghə̀ŋ luwen la ghə̀ŋ kòŋ viʼi kəbàyn ghə̀ŋ ə jɨ̀m à viʼi vyi a və tsuʼu aghʉ ghəŋə. 
MAT.5.45	Ghə̀ŋ nè tò alì ndi ne ndiʼ vunə Tìʼ ghə̀ŋ yì a ghə̀ diʼì a kaŋ byiʼàndo ghə̀ŋ nè chwìchwì baynə a kətʉ viʼi və byɨvə bènə̀ viʼi və jùŋ və be nè ghʉ vì a kətʉ viʼi a və nè njùŋ be vì a kətʉ viʼi a və nè mbyɨ. 
MAT.5.46	Ghə̀ŋ sətsèn kòŋə̀ tò viʼi vyi a və kòŋə̀ ghə̀ŋ, Nyìngòŋ lu ku mòʼtə̀ jùŋ ghə̀ à ghə̀ŋ byìʼì ghò? Gàʼ a kò viʼi vyi a və tinə kənsè nè tò ndə̀ŋndəŋ? 
MAT.5.47	Ghə̀ŋ sətsèn toŋtə̀ tò ndoŋ shəŋsə, nə̀ nkwoŋ tsu à ndiʼ ghò? Gàʼ a kò tè viʼi vyi a və ko kɨ Nyìngòŋ be nè tò ndə̀ŋndəŋ kənyʉ̀? 
MAT.5.48	Ntsìnə̀ shəŋsə diʼ ŋwòʼə̀ ando ntsìnə̀ Tiʼi ghə̀ŋ a kàŋ ŋwòʼə̀.”
MAT.6.1	“Ghə̀ŋ tùʼmə̀, la kə ghə̀ŋ a nè nyʉ̀ jùŋ və a zhìʼ Nyìngòŋ tò byìʼì ando ghə̀ŋ kəŋ la viʼi yen ghə̀ŋ. Ghə̀ŋ sə tsèn nè ali, kò Tìʼ ghə̀ŋ a ghə̀ dìʼ a kaŋ lə ku mòʼtə̀ à ghə̀ŋ.
MAT.6.2	“Kə diʼi la, à sətsèn wù ku kəfo a wìʼ a ghə̀ ko kiʼi, kə wù lyɨ kənyʉ̀ kì, njèʼè shə̀ʼtə̀. Viʼi vyì a və wamə wamə ne ənyʉ̀ ə ne və sə jèʼè shə̀ʼtə̀ tò ali nfosə ji nə̀ aloʼ ntsèntə̀sə ndi viʼi ə bwomsə vəwenə. Ma gaʼa a ghə̀ŋ nəmwèʼè la viʼi a venə sə dìʼ mù və kɨ li mwetə əmòʼtə ə vəwenə. 
MAT.6.3	Wù lyi kəfo ə̀ ku a wìʼ a ghə̀ ko kiʼ, wu ku a jì no te wù jèʼè ə wù ə ko a kɨ. 
MAT.6.4	Kə la diʼi la wù lyɨ kəku, kə wù a ku byìʼì ando wù kəŋ la viʼi yen. Wù ne alì, ə Tìʼ wù yi a ghə̀ yenə ənyʉ̀ ə nlyòmtə və ne ku əmòʼtə ə wu.
MAT.6.5	“Ghə̀ŋ nə̀ sə jɨ̀m, kə ghə̀ŋ ə wamə ne a diʼ viʼi vətsenəvə. Vəwenə ə kòŋ ə nlù ə tɨmə a aloʼ ntsèntə̀sə jɨ̀mə̀, bè jèʼè jɨ̀mə̀ a mbyɨ̀sə jì sə, kəŋ la viʼi ə̀ nchò yen vəwenə. Ma gaʼa a ghə̀ŋ nəmwèʼè la viʼi a venə sə dìʼ mù və kiʼi li mwetə əmòʼtə ə vəwenə. 
MAT.6.6	Wù nə̀ sə jɨ̀mə̀, wu bòŋsə lye kəshi kə lyomtə kə ə jɨ̀m a Tìʼ wù yi a və ko yenə. Wù jɨm ali, à Tìʼ wu yi a ghə̀ yenə nyʉ̀ kə nlyòmtə nè ku mòʼtə̀ ə wu.
MAT.6.7	“Ghə̀ŋ sə ə jɨ̀m, kə ghə̀ŋ faŋ mu sə ə kwòʼtə no ghò gàʼa tò gàʼa bè gàʼa zomtə a nə̀ viʼi vyì a və ko kɨ Nyìngòŋ. Vəwenə ə ne və sə kwòʼtə̀ la Nyìngòŋ ə zhʉ əjɨ̀m ə vəwenə byìʼì ando vəwenə ə gaʼa ə lòtə̀. 
MAT.6.8	Kə ghə̀ŋ ə shəmə vəwenə byìʼì ando ghə̀ŋ nə̀ sə ə njɨ̀mə̀, mu Tìʼ ghə̀ŋ sə kɨ kəfo kì a ghə̀ŋ kəŋ. 
MAT.6.9	Ghə̀ŋ sə ə jɨ̀m, ghə̀ŋ ə̀ jɨ̀mə a jì ghèn alə̀ la:
MAT.6.9	‘Tìʼ yes a wù diʼ a kàŋ,
MAT.6.9	ne viʼi ə kuʼsə zhiʼ ə wu,
MAT.6.10	ne və yen əfòyn ə wu,
MAT.6.10	ne mbyì ghèn ə̀ jèʼè to ndo wù kəŋ to ndə̀ŋndəŋ ando wù ne li a kaŋ.
MAT.6.11	Zhis yès layn ə be zhis yès no mətsi ntsèm.
MAT.6.12	Lyesə ku ənyʉ̀ ə byɨvə ə yès,
MAT.6.12	tò ndə̀ŋndəŋ ando yès ə lyèsə̀ ku no ndò yì a ghə̀ ne mbyɨ a yès.
MAT.6.13	Kə wu ghʉsə ə mwòmsə ə vi a yès,
MAT.6.13	bwoŋsə yes fa ənyʉ̀ ə byɨvə.
MAT.6.13	Byìʼì ando əfòyn ə wu ə soʼo tò wù, à kiʼì tò wù kiʼi kədyòʼ, nə̀ ə bayn ə ghoʼ ghə to məzhʉ ntsèm. Amèyn.’
MAT.6.14	“Ghə̀ŋ sətsèn ə lyèsə̀ ku ənyʉ̀ ə byɨvə vyi a viʼi ə nè a ghə̀ŋ, a Tìʼ ə ghə̀ŋ yi a ghə̀ diʼì a kaŋ ne boŋ lyèsə̀ ku vəŋə. 
MAT.6.15	Ghə̀ŋ sətsèn ə faŋ ke lyèsə̀ ku ənyʉ̀ ə byɨvə ə viʼi, ko Tìʼ ghə̀ŋ ne boŋ lyèsə̀ ku vəŋə.
MAT.6.16	“Ghə̀ŋ sə ə bamə əchʉ̀, kə ghə̀ŋ ə nkə̀ʼə̀ a shinsə a nshinsə ando viʼi kəmbɨ̀lə̀ nə̀ nè. Vəwenə nə̀ sə ə bamə əchʉ̀, vəwenə sə kasə əkə̀ʼ ndi viʼi ə nyenə. Ma gaʼa a ghə̀ŋ nəmwèʼè la viʼi a venə sə dìʼ mù və kiʼi li mwetə əmòʼtə ə vəwenə. 
MAT.6.17	Ghə̀ŋ sə ə bamə əchʉ̀, ghə̀ŋ sə shʉ̀ təkə̀ʼ təŋtə, sàsə̀ ətʉ vəŋə, 
MAT.6.18	ndi viʼi ə ko və à kɨ la kə diʼ ali, bamə chʉ̀, a kɨ tò Tìʼ ghə̀ŋ yi a və ko yenə. Ghə̀ŋ nè ali, Tìʼ ghə̀ŋ yi a ghə̀ yenə ənyʉ̀ ə nlyòmtə̀ və nè ku əmòʼtə ə ghə̀ŋə.
MAT.6.19	“Kə ghə̀ŋ ə bàʼtə ə ghʉ əghoʼ a ghə̀ŋ a loʼ a nsè a shə̀. A diʼ kəshi mu nkasə zizi sə lo ə fo a vyi, tsenə və baŋ ə byɨf, mu vətsoŋ zi ə və bè kwaʼ ngə̀ŋ ə kwen tsoŋ. 
MAT.6.20	Ghə̀ŋ ə bòŋsə baʼtə ghʉ əghoʼ ə ghəŋə a kaŋ. A diʼ kəshi mu nkasə zi ko və lə pfiʼ kəfo akì, mu və zizi ko və lu bàŋ, mu vətsoŋ zi ko və lə kwaʼ ngə̀ŋ ə kwen ə tsoŋ. 
MAT.6.21	Əghoʼ ə wìʼ ə diʼ no fe, ə kətʉ kə wen sə diʼ tò tsu.
MAT.6.22	“Ashɨ ə wìʼ ə diʼ to nə̀ làm a wen a wèn. Ashɨ ə wu sətsèn ə ndiʼ a nkàyn, ə wenə wu ə tsèm sə diʼ nə̀ baynə. 
MAT.6.23	Ali, mu ashɨ a wu sətsèn ə faŋ ke ndiʼ a nkàyn, wù a jèʼè tò a ntìntìn mfɨnə̀ nə̀ wenə wu no tsèm. Ke la diʼi la ashɨ ə wu sətsèn ə nə̀ faŋ ke ku bayn no fa mpfen, ə wù a ndiʼ no a ntìntìn mfɨnə̀ ə kaynə!
MAT.6.24	“Wìʼ ə zi ko ghə̀ lə ə ndìʼ wù ə shyèʼ a viʼi və bò. Kə diʼ ali, a ghə̀ a bàynə̀ ghə̀ mùʼ kòŋ ghə̀ tsen; ali, ghə̀ nə̀ ngumlə̀ əmùʼ to fa əzhʉ. Wù zi ko wu lə shwèʼ a Nyìngòŋ bè shwèʼ a ə ko.
MAT.6.25	“Ma sətsèn ə nə̀ ə gàʼa a ghə̀ŋ la, kə ghə̀ŋ ə kàynə mbyì kùmə̀ ntsìnə̀ ghə̀ŋ. Kə wìʼ ə fa ghə̀ŋ ne kàynə mbyì la yi ne zhɨ gho a, yi ne nyʉ̀ gho a kò la yi ne mòʼ gho a yi əwen a. Wu la gàʼa la ntsìnə̀ ə wìʼ ə nə̀ ko chò fozhɨvə a, əwen ə wìʼ ə ko chò ndisə a? 
MAT.6.26	Ghə̀ŋ ki li to no mənyin mèn a mə tàynə chò a kaŋ, la mə ko lə wye fozhɨvə, ko mə lə mpfi, ko mə ghʉ kəfo akàŋ, ali Tìʼ ghə̀ŋ yi a ghə̀ diʼì a kaŋ ə lu zhis vəwenə tò zhis. Gaʼa ko ghə̀ŋ kuʼmə chò mənyin na mèn? 
MAT.6.27	A lè diʼ no ndò fà ghə̀ŋ a ntìntìn a ghə̀ zì ghə̀ kwʉʼsə ngʉʼsə wen a mbyi fambwo ghə̀ kaynə mbyi a?
MAT.6.28	“Byìʼì gho a ghə̀ŋ kayn mbyì byìʼì ndisə a? Ghə̀ŋ ki li to ndo əlaŋ ətoʼ ə kwi kuʼ atoʼ, bè tu a. Kò ghə̀ təmə ə shwèʼ kəfo kò la tas ə ndisə ə nə̀ mòʼ. 
MAT.6.29	Ma ə gàʼa a ghə̀ŋ la, no mə fòyn Sòlomùyn be nə̀ əghoʼ yi a ghə̀ ə nkiʼ no ə tsèm ə ko lu ə lafə zaʼa a kəlaŋ kə mùʼ a ntìntìn əlaŋ a venə. 
MAT.6.30	Nyìngòŋ lə̀ sətsèn mu nlafsə nkàyntə agəŋ ə ətoʼ layn alə̀, ətʉʼʉ ə diʼ sə layn a boʼòngə̀ŋ ə və chom ə nyùʼ, ghə̀ bè ne lafsə no ghə̀ŋ ale a? Ghə̀ŋ a bwaʼ gho a ghə̀ŋ byɨmə alə̀ a?
MAT.6.31	“Kə ghə̀ŋ ə kaynə mbyì bèmə la, ‘Yès ə ne zhɨ gho a, yès ə ne nyʉ gho, yès ə ne mòʼ gho lo?’ 
MAT.6.32	A nyɨŋ viʼi vyì a və ko kɨ Nyìngòŋ fa bàm ə fo a venə, ali Tìʼ ghə̀ŋ a kaŋ ə kɨ la ghə̀ŋ kəŋ fo a venə. 
MAT.6.33	Ghə̀ŋ cho ambì ə mwòmsə to ə ndiʼ nti a nkayn to nə̀ viʼi vyì a və ntsi ati əsoʼ ə Nyìngòŋ, ə ndi ghə̀ ne ku kwùʼsə̀ fo a venə no ə tsèm a ghə̀ŋ. 
MAT.6.34	Kə ghə̀ŋ be nkàyn mbyì byìʼì boʼòngə̀ŋ byìʼì ando ngəʼ ə boʼòngə̀ŋ ə kwʉʼ tò a boʼòngə̀ŋ. No kətsi kə ko nə̀ kiʼi ngəʼ, ghə̀ kwʉʼ tò a kətsi a kì.
MAT.7.1	“Kə ghə̀ŋ ə soʼo viʼi ndi kə və lə soʼ ghə̀ŋ. 
MAT.7.2	Ghə̀ŋ sətsèn ə̀ soʼo viʼi no te a jì ko, və lə boŋ soʼ ghə̀ŋ tò ali. Ghə̀ŋ sə ə soʼo ə wìʼ ə shyèʼ wen no nə̀ nshyèʼ ə ko, və lə be le shyèʼ ghə̀ŋ tò nə̀ nshyèʼ a yì. 
MAT.7.3	Byìʼì gho a wù ki tò fəfolə̀ fifə a fə diʼ əshɨ ə lèmə̀ wu, alì ke nyenə mpfì ə fəkòʼ fì a fə diʼì a wu əshɨ a? 
MAT.7.4	Fa ali, wù la zi ə wù gàʼa ale a lèmə̀ wu la, ‘Kəʼə mà shisə fəfolə̀ fifə fa wu əshɨ,’ a diʼ ali kiʼ no mpfì ə fəkòʼ a wu əshɨ a? 
MAT.7.5	Wìʼ ghèn a ghə̀ wamə wamə ne ənyʉ̀ alə̀! Shisə kəmpfì fə fəkòʼ fì a kə diʼ a wu əshɨ li, ghə̀ layn ə ndi wù kɨ ə yen fəfolə̀ fifə a fə diʼ əshɨ ə lèmə̀ wu.
MAT.7.6	“Kə wu le lyɨ̀ kəfo kə ŋwoʼkə ə moʼ a bʉsə. Wù ne ali, sə a bwənsə ə bè lɨmlə tò wù. Kə wu le lyɨ̀ kəfo ə kyəkə ə ku a və ankwʉnyàm. Wù ne tə ali, və zi və be tuʼlə tò na aghʉ.
MAT.7.7	“Ghə̀ŋ ə bèm tò bèm ə ndi ghə̀ ne ku a ghə̀ŋ, kəŋ tò kəŋ ə ndi ghə̀ŋ ne yen, kùmtə tò kùmtə, a ghə̀ ne boʼ a ghə̀ŋ. 
MAT.7.8	Byìʼì no ndò a ghə̀ bèm, və a ku à wen, no ndò a ghə̀ kəŋ, ghə̀ à yen, à be kùmtə̀ no ndò kùmtə̀ chʉ̀ ngə̀ŋ və à boʼ à wen. 
MAT.7.9	A diʼ ndo a ghə̀ŋ a ntìntìn a wàyn wen bèmə fozhɨvə ə ghə̀ ku nguʼ a wen a? 
MAT.7.10	A bwen à lì, ghə̀ bèm shʉ, ə ghə̀ ku zhù a wen a? 
MAT.7.11	Viʼi və byɨvə alə̀ to nə̀ ghə̀ŋ lə sətsèn ə nə̀ kɨ ə ku fo ə jùŋvə a vunə, no Tìʼ ghə̀ŋ a kaŋ a faŋ ale ke ku fo ə jùŋvə a viʼi vyì a və bèm a wen a?
MAT.7.12	“Kə diʼ la ghə̀ŋ ə ne no ghò yi a viʼi a ghə̀ŋ kòŋ la və ə ne a ghə̀ŋ. Əkenkə ə diʼ kətʉ kənyʉ̀ kì a Əsoʼ ə Mosìs nziʼi. Nshə̀ʼtə̀sə ghoʼkə sə ə tsentə gàʼa.
MAT.7.13	“Ghə̀ŋ ə kwenə akəshi əfòyn ə Nyìngòŋ jì ə chʉ ngə̀ŋ ə faʼsə ghə̀, byìʼì ando ə chʉ ə ghoʼo ə kwenə tò akəshi kəbyɨkə. Ji yi a ghə̀ dyʉ̀ akəshi kəbyɨkə ə diʼ ə ghoʼ tò alə̀, chò no a nkàyn. 
MAT.7.14	Alì, əchʉ̀ ə mbàyn yi a ghə̀ dyʉ̀ akəshi kəbwòŋ ə faʼsə no alə̀, ji yi a ghə̀ dyʉ̀ tsu ə tyetə no alə̀, viʼi və ghoʼvə ko yenə.
MAT.7.15	“Ghə̀ŋ ə tùʼmə̀ byìʼì nshə̀ʼtə̀sə ndzɨŋsə. Və nè sə ə vi a ghə̀ŋ, ə kə̀ʼ akəʼ to nə̀ byisə njɨ̀ alì a diʼ to no nyamsə kəbo. 
MAT.7.16	Və yenə kɨ fəkòʼ byìʼì ashɨ yi a fe kumə. Və ko təmə kwòŋ ashɨ kəbvèm fa fəkòʼ fə ndzoŋsə kò və ntəmə boŋtə lamsə lwi fa toʼ kənwìʼtə. 
MAT.7.17	Kə la diʼ to ndə̀ŋndəŋ to nə̀ fəkòʼ fə jùŋfə ə kumə tò ashɨ ə jùŋ ghə̀, fəbyɨfə kumə tò ashɨ a byɨ ghə̀. 
MAT.7.18	Fəkòʼ fə jùŋfə zi ko fə kumə ashɨ a byɨ ghə̀, ko fəbyɨfə zi fə kumə ashɨ ə jùŋ ghə̀. 
MAT.7.19	A fàŋ no fəkòʼ fə ko ke kumə ashɨ ə jùŋ ghə̀, və a bvàʼ ə moʼ a zhìʼ. 
MAT.7.20	Kə la diʼ la, və ne yen kɨ nshə̀ʼtə̀sə ndzɨŋsə tò byìʼì ənyʉ̀ vyi a vəwenə ə ne.
MAT.7.21	“A ko diʼ viʼi və tsèm a və a laʼtə tò alə̀ dzàŋ mo la ‘Bobo, Bobo,’ a və lə kwen akəshi yi a Nyìngòŋ ə soʼo əfòyn ə wen tsu a kaŋ. A lə kwenə tò vyi a və dzàŋ ali bè ne to ando kwòʼtə ə Tìʼ ghom a kaŋ ə kəŋ. 
MAT.7.22	A lə ndiʼ a kətsi yi a zhʉ Nyìngòŋ soʼo ə mbyì, ə viʼi və ghoʼvə ə bèm a mo la, ‘Tìʼ, Bobo, a ko yès ə nshə̀ʼtə̀ kənyʉ̀ kə Nyìngòŋ a wu a zhìʼ a? A ko yès ə ndzɨ̀mə̀ shisə əzhwì ə byɨvə fa əwen ə̀ viʼi bè ne ənyʉ̀ ə kàynə və tsenəvə, no ghoʼo tò a wu a zhìʼ a?’ 
MAT.7.23	Ə zhʉ a yi a mà gàʼa laynsə a vəwenə la, ‘Ma ko təmə nkɨ ghə̀ŋ a viʼi ənyʉ̀ ə byɨvə venə. Ghə̀ŋ lu fa a mò ashɨ!’
MAT.7.24	“Kə lə diʼ la no mə ndo yi a ghə̀ zhʉ̀tə̀ ənyʉ̀ venə a mà gàʼ lə ə ne to ando mà gàʼa ghə̀ a diʼ to ndo wù ə tofə yi a ghə̀ nlu sə ə əbwom ngə̀ŋ wen ə wye kəchɨ ki nə̀ nguʼsə, 
MAT.7.25	əwʉ ə lu shiʼi, mu mə to mə fʉ ə cho ə ngə̀ŋ, no əfwofə ətoghə ə cho be nə̀ʼ, alì ngə̀ŋ a yi ə faŋ ko ghə̀ lu bə̀ykə̀ byìʼì ando kəchɨ ki ə ndiʼ mù və wye nə̀ nguʼsə.
MAT.7.26	“Alì, mu a zhʉ̀ no ndo zhʉ ənyʉ̀ ə vwomə a venə a mà gàʼa la ə mù faŋ ke ne to ando mà gàʼa, ghə̀ nə̀ ndiʼ to nə̀ kəndzɨ̀ŋtə̀ kə wìʼ kì a kə nlu lyɨ̀ ngə̀ŋ wen ə dyʉ̀ bwom a kətʉ kə kəsese, 
MAT.7.27	əwʉ ə nlu shiʼi, mu mə to mə fʉ ə cho ə ngə̀ŋ, no əfwofə ətoghə cho ə be nə̀ʼ ngə̀ŋ a yi, no a zhʉ ko ghə̀ fəŋ no əfəŋ ə fàynsə ghə̀.”
MAT.7.28	A sə diʼ to ando Yesò ziʼì mwetə ənyʉ̀ na venə, ə chʉ zɨm ənòyn ə viʼi vyi, 
MAT.7.29	byìʼì ando ghə̀ ə ko ziʼi to ando ndìʼsə̀ sə əsoʼ ə vəwenə. Ghə̀ ə nziʼi to nə̀ wìʼ a ghə̀ nkiʼ adyòʼ.
MAT.8.1	A ndìʼ ando Yesò mbwènə̀ shiʼi fa kwi pfen, nòyn viʼi sə jèʼè fà wen a bàm. 
MAT.8.2	Wù kənsòtə̀ tsen vì ə gwʉ̀ʼtə alwi wen ashɨ Yesò ə gàʼ à wen la, “Wù sətsèn kòŋ wù chʉʼ mo.”
MAT.8.3	Yesò nàʼsə̀ kəvu kə wen ə kùmsə̀ wen ə gàʼ la, “Kə diʼ ando wu gàʼà, to fa kwaʼa ghèn.” No a zhʉ̀ kò, kənsòtə̀ a ki mè fà a wen. 
MAT.8.4	Yesò mù gàʼ à wen la, “Kə wù a mwòm əshə̀ʼtə̀ kənyʉ̀ a kə cho à wìʼ. Alì dyʉ̀ ə dìʼ wen wu à pfem ngə̀ŋ Nyìngòŋ be ku kəku kì a soʼ Mosìs ngàʼa la wìʼ to fa kənsòtə̀, ghə̀ ku kəku ndi viʼi kɨ la wù to li.”
MAT.8.5	A ndiʼ ando Yesò njèʼè dyʉ̀ kwen a ntə̀ʼ Kàbanùm, kətʉ kə vəsugyèʼ və Luma kə tsen kə vì ə sènsə wen gàʼà la ghə̀ gyamtə wen. 
MAT.8.6	“Bobo, wu shyèʼ mò nyəŋ a ngə̀ŋ mu ghə̀ kwaʼkə li kèn la ghə̀ kiʼi ji ə jèʼè, be zhʉ zaf no nànto.”
MAT.8.7	Yesò gàʼ à wen la, “Mà vì əchʉʼ wen.”
MAT.8.8	Kətʉ kə vəsugyèʼ kì bwènsə̀ gàʼ la, “Bobo, mà ko kwʉʼ wù kwen à mò a ngə̀ŋ. Alì gàʼa tò gàʼa la wù shyèʼ mò to, a ghə̀ a to. 
MAT.8.9	Mà gàʼà alə̀ byìʼàndo ma shyèʼè a tyì viʼi be kiʼ, vəsugyèʼ à mò a tyì. Ma gàʼ à ghèn la, ‘Dyʉ̀,’ ghə̀ dyʉ̀ tò dyʉ̀, gàʼ à ghə̀ tsen la, ‘Vi,’ ghə̀ vi tò vi. Ma be gàʼ à wù shyèʼ mò la, ‘Ne alə̀,’ ghə̀ be nè tò nè.”
MAT.8.10	Yesò zhʉ kənyʉ̀ kèn ə sə diʼ nə̀ kaynə ə gàʼ à viʼi vyì a və jèʼè fa wen bàm lì la, “Ma gàʼ à ghə̀ŋ nəmwèʼè la, mà ko tɨmə yen wìʼ, a ghə̀ kiʼi nkì byɨmə ghənə, a loʼo Islel. 
MAT.8.11	Ma gàʼ à ghə̀ŋ la viʼi lu fʉ̀, no və ghoʼo fa təshə tə mbyì tèntə no tə̀ tsèm ə vì ŋwʉʼ a kəshi kə kəzhɨkə a kəshi kə fòyn Nyìngòŋ wenə̀ və Ablaham nə̀ Izìk bènə̀ Jàkob. 
MAT.8.12	Və lu bòŋsə̀ dzɨ̀m vunə ntuʼ vyì a və diʼ ndiʼ tsu, ə vəwenə fʉ̀ dyʉ̀ a tyì kəbəŋ kəfenəkə a və ne ndì sə̀ʼtə̀, pfiʼ asoŋ vəwenə.” 
MAT.8.13	Yesò gàʼ alì mù gàʼ à kətʉ kə vəsugyèʼ kì la, “Pfwo dyʉ̀. Və ne nè no ghò yì a wù byɨmə la mà zì mà nè à wù.”
MAT.8.13	Tò a zhʉ ayì və chʉʼ, wù shyèʼ wen a yì.
MAT.8.14	Yesò nə̀ jèʼè dyʉ̀ kwen a ngə̀ŋ Bità ə yen chì Bità ə wùwì nkwaʼa nə̀ fiba ə to. 
MAT.8.15	Ghə̀ kùmsə̀ kəvu kə wen, wen tsuʼghə ayì mè tò a zhʉ ayì. Ghə̀ lù sə shɨ̀tə fozhɨvə, Yesò zhɨ.
MAT.8.16	A nè sə ndiʼ a kəlyɨŋ kə mpfwòmə, və vì nə̀ viʼi à wen no və ghoʼo a və nkiʼi zhwì byɨvə, Yesò gàʼ tò kənyʉ̀ kə mùʼ, zhwì byɨvə a vyì fʉkə, ghə̀ bè chʉʼ viʼi və kwaʼkə və no vətsèm. 
MAT.8.17	Nyʉ̀ a venə nlyɨ̀ kəshi ndi nyʉ̀ a nshə̀ʼtə̀ Isayà nlù nyòʼ kwʉʼ la, “Ghə̀ chʉʼli təkwaʼa tə vəghəŋ bè mèsə̀ kəzaf kə vəghəŋ fa vəghəŋ tə wen.”
MAT.8.18	Yesò nè yen nòyn viʼi a ghə̀ ndiʼì à wen a mbyɨ̀, mù gàʼ à ndzɨ̀mtə̀sə bàm wen la vəwenə dyaŋ təmə dyʉ̀ a dzen mo tsen yì. 
MAT.8.19	Sə laʼtə ndìʼsə̀ soʼ tsen vì a Yesò ə toŋtə wen ə gàʼ la, “Ndìʼsə̀, mà a dzɨ̀mtə̀ wù ə dyʉ̀ no fe a wù dyʉ̀.”
MAT.8.20	Yesò bwènsə̀ gàʼ à wen la, “Məsòŋnə̀ kiʼi bʉ̀ʼ vəwenə, mənyin kiʼ təlòʼ tə vəwenə, alì kò Wàyn Wìʼ kiʼ kəshi ənyə̀ŋsə kətʉ kə wen tsu əzhʉ̀tə̀.”
MAT.8.21	Ndzɨ̀mtə̀ bàm Yesò tsen be vì ə gàʼ à wen la, “Bobo, ghʉsə mà pfwo bvɨ̀mə̀ tìʼ ghom a mbì mi.”
MAT.8.22	Yesò gàʼ à wen la, “Vì tò vì ə ghʉsə viʼi və pfʉkə və, vəwenə mbvɨ̀mə̀ viʼi və pfʉkə və.”
MAT.8.23	Yesò gàʼ alì ə kwen a nkanuʼ, wenə ndzɨ̀mtə̀sə bàm wen mù zìtə̀ sə dyaŋə̀. 
MAT.8.24	A sə laʼtə, fwof toghə tsen zìtə̀ sə chò, no fàynsə ghə̀ mu zìtə̀ sə nə̀ʼə̀ mu, mə kuʼu kwenə a tyì nkanuʼ, alì mu Yesò sə bʉnə 
MAT.8.25	Ndzɨ̀mtə̀sə bàm wen mù dyʉ̀ sə zhòmə wen gàʼ à la, “Bobo, lù ə bwòŋsə yès, yès a pfʉkə!”
MAT.8.26	Ghə̀ lù ə bèm à vəwenə la, “Ghə̀ŋ fwaynə no ghò alə̀ a? Byɨmə ghə̀ŋə tyetə no ŋàŋ.” Ando ghə̀ ngàʼ alì mù kàyntə̀ nyʉ̀ a fwof yi bènə̀ mu, myì shi chiʼ la kùʼ.
MAT.8.27	No ndò sə dìʼ nə̀ kàynə mù sə bèmə la, “Ghèn diʼi nkì wìʼ ko a tè fwof nə̀ mu zhʉ wen lo?”
MAT.8.28	A ndiʼ ando vəwenə ndyàŋ lò ə dyʉ̀ zaʼa shə loʼ tsenghə a və ndzàŋ nə̀ Gàdàlin, ə bùmtə̀ wenə viʼi vətsenvə, vəbò mu və fʉ fa mbvɨməsə. Viʼi a venə nkiʼ zhwì byɨvə, mu və ne li vəwenə sə chofə no ŋàŋ be lyomsə viʼi. Nè alì viʼi mù sə tyenə əchò fa ji ayì. 
MAT.8.29	Vəwenə yen Yesò tò yenə ə zɨmə bèm a wen la, “Wù kəŋ gho fà yès a, Wàyn Nyìngòŋ ghèn? Wù vì ə ku ngəʼ à yès mimbu kətsi kə ngəʼ yès kə kwʉʼ mu?”
MAT.8.30	A sə ndiʼ alì, nòyn və ankwʉnyàm tsenghə zhɨ boʼsə a kəshi ayì, no ghoʼo. 
MAT.8.31	Zhwì byɨvə avyi sensə Yesò gàʼ à la, “Wù dzɨ̀mə̀ shisə̀ yès, wù tɨm yès a tyì və ankwʉnyàm a fàʼà.”
MAT.8.32	Yesò gàʼà zhwì byɨ və avyi la, “Ghə̀ŋ dyʉ̀!” No a zhʉ kò və fʉ dyʉ̀ kwen a tyì və ankwʉnyàm vyi və nyɨŋ shiʼi fa wye bàm ayi ə tsoʼkə̀ a mù pfʉkə.
MAT.8.33	Viʼi a və ntsɨ̀ŋə̀ və nkʉnyàm a vyi nyɨŋkə ə dyʉ̀ a tyì ntə̀ʼ shə̀ʼtə̀ kənyʉ̀ kì a kə chò no kə tsèm bènə̀ kənyʉ̀ a kə yì chò à viʼi zhwì byɨvə vyi. 
MAT.8.34	Viʼi mù fʉ fa ntə̀ʼ ayi tò və tsèm ə dyʉ̀ yen Yesò. Ne yenə wen ə sènsə wen la ghə̀ fʉ fa vəwenə a shə loʼ.
MAT.9.1	Yesò kwen a nkanuʼ bwènə̀ dyàŋ dyʉ̀ a ntə̀ʼ yi a ghə̀ ntsi tsu. 
MAT.9.2	Viʼi vətsen və lyɨ̀ wìʼ vì nə̀ wen mu ghə̀ kwaʼkə li, a Yesò, ghə̀ nyoŋ a ghàm. Yesò nè yen byɨmə yì a vəwenə nkiʼi ə gàʼ à wù kənkwaʼkə yì la, “Kə a fwaynə a wàyn ghom. Ma lyesə li nku mbyɨ shəsə.”
MAT.9.3	Ndìʼsə̀sə təsoʼ sə tsensə zhʉ alì mù sə gàʼà tò a vəwenə a tətyɨm la, “Wìʼ ghèn telə̀ Nyìngòŋ.”
MAT.9.4	No zhʉ̀ kò, Yesò kɨ təkwòʼtə̀ tə vəwenə mù bèm à vəwenə la, “Ghə̀ŋ kwòʼtə nyʉ̀ byɨvə alə̀ byìʼì gho? 
MAT.9.5	A bwaʼmə kəkò, əgàʼ la, ‘Və lyesəli nku mbyɨ shəsə’ mu, əgàʼ la, ‘Lu jeʼ a?’ 
MAT.9.6	Ma diʼi à ghə̀ŋ luwen la Wàyn Wìʼ kiʼi adyòʼ a kwi nse ə lyesə ku mbyɨsə viʼi.” Ghə̀ gàʼ alì mù gàʼ à wù kənkwaʼkə yì la, “lu lyɨ ghàm ə wu mpfwo.”
MAT.9.7	Wìʼ ayì lu sə jèʼè pfwo. 
MAT.9.8	Viʼi nè yen alì sə fàyn no ŋàŋ, bè mù sə̀ kuʼsə Nyìngòŋ ando ghə̀ ku nki àdyoʼ a ghèn à viʼi.
MAT.9.9	Yesò lù fa tsu sə dyʉ̀ yen wìʼ, a zhiʼi wen ndìʼ Matìyò, ghə̀ ŋwʉʼ atò yì a və tinə kənsè tsu Yesò gàʼ à wen la, “Dzɨ̀mtə̀ mo.”
MAT.9.9	No a zhʉ kò, ghə̀ lù sə dzɨ̀mtə̀ dyʉ̀ fa wen a bàm.
MAT.9.10	Yesò nə̀ dyʉ̀ ŋwʉʼ a kəshi kə kəzhɨ a ngə̀ŋ Matìyò, viʼi a və tinə kənsè bènə̀ viʼi və byɨvə vətsenəvə, no vəghoʼo bè ŋwʉʼ wenə ndzɨ̀mtə̀sə bàm ə wen. 
MAT.9.11	Və Falàsi vətsenəvə yen ali mù bèm a ndzɨ̀mtə̀sə bàm Yesò la, “Byìʼì ghò a ndìʼsə̀ ghə̀ŋ zhɨ wenə viʼi tinə kənsè bènə̀ viʼi və byɨvə vətsenəvə a?”
MAT.9.12	Yesò zhʉ kənyʉ̀ a vəwenə gàʼà bwensə̀ bèm à vəwenə la, “Wìʼ a ghə̀ diʼi to kò kəŋ wù kəfʉ. A nə̀ kəŋə tò viʼi vyì a və kwaʼkə. 
MAT.9.13	Ghə̀ŋ dyʉ̀ kəŋ kɨ̀ kənyʉ̀ kənkə a Nyìngòŋ gàʼ à wenə ŋwàʼlə̀ la, ‘Mà kusə shɨnsə a viʼi, kə ghə̀ŋ nə̀ shə̀ tò nyamsə a mo.’ Ma ko tə vi ə tisə viʼi vyì a və sə ti akayn, mà tə vi ə tisə viʼi və byɨvə.”
MAT.9.14	Ndzɨ̀mtə̀sə bàm ə Joyn Ku amù sə tsensə nvi li ə bèm a Yesò la, “Byìʼì gho a yès viʼi Falàsi ə bamə əchʉ̀, ndzɨ̀mtə̀sə bàm ə wù sə ko bamə a?”
MAT.9.15	Yesò ə bèm a vəwenə la, lɨm wùwì lə laʼa viʼi akəshi kə lam, və vi, və a ndì dì ghə̀ bu dìʼ to tsu lo? Kətsi kə lə vi, ə və lyɨ lù nə̀ lɨm wùwì fa vəwenə a ntìntìn, ə vəwenə mu ə bamə chʉ̀.
MAT.9.16	“Wìʼ zì kò ghə̀ lə̀ lyɨ̀ kəbàs kə ndisə kə fikə ə bàʼsə ndisə musə tsu. Ghə̀ ne ali, kə basə kə ndisə a kì a bwənsə ə tsuʼmə, ə sə ə tsuʼmə a zhʉ a yì, bè tuʼtə ghoʼsə kəbʉʼ a kì a və yi bàʼsə. 
MAT.9.17	Kə lə diʼ to ndə̀ŋndəŋ ando viʼi ko tɨmə ə wye məlyʉ̀ʼ kenla mə to li a vəsaʼ və gwʉ̀ nyamsə musə. Və ne ali, ə vəsaʼ a vyi sə baykə, və a gho məlyʉ̀ʼ ə gho vəsaʼ. Və lèmə̀ bòŋsə wye tò məlyʉ̀ʼ kenla mə to li a vəsaʼ və fivə. Və ne alì, ko kəfo kə a lè.”
MAT.9.18	Yesò ə bu gàʼa tò gàʼa, wù ə kətʉ ə viʼi və Jus ə tsen ə vi ə laŋtə a wen alwi ashɨ ə gàʼa la, “Wyè ghom pfʉ li toʼ luwen lə̀ alì ma kəŋ la wù vi ə kùmə̀ wen toʼ kùmə̀ ə ndi ghə̀ bwənsə lu.”
MAT.9.19	Yesò ə lu tò lu wenə ndzɨ̀mtə̀sə bàm ə wen ə mu sə dyʉ̀ abàm ə wìʼ a yi.
MAT.9.20	To alì, wùwì ə tsen ə vi fa abàm ə Yesò, mu ghə̀ nlaʼtə to alə̀ yenə zhʉ ə wen, mu kwaʼa a yi ə kuli ngəʼ a wen a ngwʉʼ njʉ̀sə̀ bò, ə kùm əsoŋ ə ndisə ə Yesò. 
MAT.9.21	Ghə̀ nə̀ nkumə ali byɨmə to no la ghə̀ sətsèn kum tò ndisə wen, ə ghə̀ a to.
MAT.9.22	Yesò ə kaʼsə ə yen wen ə mù gàʼ la, “Kə wu faynə a wàyn ə ghom. Byɨmə ə wu ne li wù to.” A diʼ toʼ zhʉ yi a wùwì a yi ə to tsu.
MAT.9.23	Yesò ə ne dyʉ̀ zaʼa a ngə̀ŋ ə wù ə kətʉ a yi ə kwen yen viʼi, və ghoʼo no alə̀, vətsenəvə bʉʼ fo, vətsenəvə dì. 
MAT.9.24	Ghə̀ gàʼa a vəwenə la, “Ghə̀ŋ fʉ. Wàyn ghèn ko pfʉ pfʉ, ghə̀ bʉnə bʉnə.” Vəwenə mu sə chyeʼ wen tò chyeʼ. 
MAT.9.25	A sə ə diʼ to ando viʼi fʉ a kəbəŋ, ghə̀ kwen dyʉ̀ a ngə̀ŋ ə ghaʼ kəvu kə wàyn a yi, no a zhʉ ko, ghə̀ lu tò lu. 
MAT.9.26	Soʼgho kənyʉ̀ a kyi ə waŋ tò əshi ə tsèm ashə əloʼ na yì.
MAT.9.27	Yesò ə nlu li ə bè sə dyʉ̀, viʼi və shɨfkəvə vətsenəvə mu sə dyʉ̀ tò a wenə a bàm, və bò, dzàŋ gàʼa tò la, “Kusə shɨnsə a yès a Wàyn Fòyn Devìt!”
MAT.9.28	Ghə̀ dyʉ̀ kwen a ngə̀ŋ, viʼi a vyə ə vi ə bùmtə wen tsu. Ghə̀ bèm a vəwenə la, “Ghə̀ŋ byɨmə nəmwèʼè la mà zi ə mà ne ə ghə̀ŋ bè yenə əshi a?”
MAT.9.28	Vəwenə bwènsə̀ la, “Yès ə byɨmə a Bobo.”
MAT.9.29	Yesò ə kùm ashi ə vəwenə ə gàʼa la, “Nyìngòŋ ə nè, ə ghə̀ŋ bwənsə ə yenə, toʼ ndə̀ŋndəŋ ando ghə̀ŋ byɨmə li.” 
MAT.9.30	Vəwenə bwənsə mu sə yenə əshi. Yesò ə tensə a vəwenə la, “Kə wìʼ nə̀ zhʉ.”
MAT.9.31	Alì, vəwenə fʉ ə dyʉ̀ ə mu sə jèʼè shə̀ʼtə̀ soʼgho a ghèn kùmə̀ Yesò toʼ ashə əloʼ na yì ə tsèm.
MAT.9.32	Viʼi vyì a Yesò ə chʉʼʉ li ə ne sə ə lù və be vi nə̀ wìʼ a Yesò ghə̀ kiʼ kəzhwì kə byɨkə, ko ghə̀ be gàʼa. 
MAT.9.33	Yesò dzɨ̀mə̀ shisə kəzhwì kə byɨkə a kì alì, wìʼ a yi ə gàʼa. Ənòyn ə viʼi vyi ə sə dìʼ nə̀ kàynə ə gàʼa la, “vəghəŋ ko tɨmə yen nki kənyʉ̀ alə̀ aloʼ ə Islel a shə̀.”
MAT.9.34	Alì viʼi Falàsi ə sə gaʼa dyʉ̀ tò la, “A ku fòyn əzhwì ə byɨvə əku adyòʼ la ghə̀ ə dzɨ̀mə̀ shisə əzhwì ə byɨvə avenə.”
MAT.9.35	Yesò ə sə jèʼè kwenə a ntə̀ʼ sə ghoʼkə sə nə̀ sə tyetəsə, ziʼi a aloʼ ntsentə ə vəwenə, shə̀ʼtə̀ ntɨm ə jùŋ byìʼì əfòyn ə Nyìngòŋ, bè chʉʼʉ tənkyì tə kwaʼa tò tə tsèm. 
MAT.9.36	A mu sə diʼ to ando ghə̀ yenə ənòyn ə viʼi vyi a ghə̀ ə fʉ vi, ghə̀ kusə shɨnsə a vəwenə byìʼì ando vəwenə ə nkiʼ ngəʼsə, sə ghoʼo, ko ə gyàmtə̀ ə ndiʼ. Vəwenə ndiʼ tò nə̀ byisə njɨ̀ kenə ntsɨ̀ŋ. 
MAT.9.37	Ghə̀ mu gàʼa ndzɨ̀mtə̀sə bàm ə wen la, “Fozhɨvə ə dìʼ a mə pfì, ghoʼo no alə̀, alì viʼi və pfi və tyetə. 
MAT.9.38	Ghə̀ŋ jɨ̀m li a Nyìngòŋ yi a ghə̀ diʼ tì sɨm la ghə̀ tɨm kwùʼsə̀ viʼi və shwèʼ və və fʉ pfì pfwo a venə.”
MAT.10.1+MAT.10.2	Yesò ə nlu li ə dzàŋtə ndzɨ̀mtə̀sə bàm ə̀ wen sensə njʉ̀sə̀ bò, ə ku adyòʼ a vəwenə la vəwenə ə dzɨ̀mə̀ shìsə əzhwì ə byɨvə bè chʉʼʉ tənkyì tə kwaʼa, tò tətsèm. Ətentə ə diʼ təzhiʼ tə viʼi ntɨm a vyì. Wù ə mbi ə diʼ Simùn yi a və ə ndzàŋ nə̀ Bità, nə̀ lèmə̀ wen Andɨ̀lò; nə̀ Jems wenə lèmə̀ wen Joyn, ə vunə Zebedì; 
MAT.10.3	a bè dìʼ Filib nə̀ Bàtòlòmiyà; nə̀ Tòmos nə̀ Matìyò a ghə̀ ə̀ tinə kənsè; a diʼ Jems ə wyè Alphùyùs nə̀ Tàdyes; 
MAT.10.4	a bè dìʼ Simùn ə wu kənsɨmtə, nə̀ Judàs Iskalìyòt yi a ghə̀ nlu baʼlə Yesò.
MAT.10.5	Yesò ə nlu sə ə tɨm viʼi a venə njʉ̀sə̀ bò ə gàʼa a vəwenə la, “Kə ghə̀ŋ dyʉ̀ a əloʼ kətɨm; kə ghə̀ŋ dyʉ̀ a ntə̀ʼ Sàmalìyà no əmùʼ. 
MAT.10.6	Ghə̀ŋ bòŋsə dyʉ̀ toʼ a viʼi Islel vyì a və diʼì alì to nə̀ byisə njɨ̀ sə lèsə. 
MAT.10.7	Ghə̀ŋ dyʉ̀, ghə̀ŋ nə̀ shə̀ʼtə̀ la, əfòyn ə Nyìngòŋ ə boʼsə li. 
MAT.10.8	Ghə̀ŋ ə shə̀ʼtə̀ ali, chʉʼʉ viʼi və kwaʼa və nə̀ vyi a və kiʼ kənsòtə̀, dzɨ̀mə̀ shisə əzhwì ə byɨvə. Wìʼ ə pfʉ, ghə̀ŋ lusə wen fa ə pfʉ. Ghə̀ŋ ə nkɨ la ghə̀ŋ kiʼ adyòʼ a ghenə to kədyàŋ, ghə̀ŋ dyʉ̀ ghə̀ŋ ə nè ənyʉ̀ na venə to kədyàŋ. 
MAT.10.9	Ghə̀ŋ sə ə dyʉ̀, kə ghə̀ŋ we ə ko a kəmbò no fa mpfen. 
MAT.10.10	Kə wìʼ ə lyɨ̀ kəmbò, kə wìʼ ə lyɨ̀ ndisə sə bò kò gwʉsə. Kə wìʼ ə lyɨ̀ mbàŋ ə nyamə. Və diʼ ə ntuʼmə nə̀ wù ə shyèʼ.
MAT.10.11	“Ghə̀ŋ kwen a ntə̀ʼ kò ghə̀ tyetə kò ghə̀ ghoʼo, ghə̀ŋ kəŋ dyʉ̀ nə̀ wìʼ, a ghə̀ kiʼ ntsìnə̀ ə jùŋ ə mù tsi tò a wenə ə ngə̀ŋ əzaʼa fa zhʉ ghə̀ŋ be lù. 
MAT.10.12	Ghə̀ŋ kwen a wìʼ a ngə̀ŋ, ghə̀ŋ toŋtə viʼi vyì a və diʼ tsu ə gàʼa la, ‘Mbwaʼmə Nyìngòŋ ə ndiʼ a ghə̀ŋ.’ 
MAT.10.13	Viʼi ngə̀ŋ a vyì ə mù shisə ghə̀ŋ a nkàyn, ə mbwaʼmə a kwen faŋ a vəwenə kətʉ; vəwenə faŋ kè shisə ghə̀ŋ a nkàyn ə mbwaʼmə a yi bwənə vi a ghə̀ŋ. 
MAT.10.14	Ghə̀ŋ kwen a wìʼ ə ngə̀ŋ kò a ntə̀ʼ, viʼi vyi faŋ kè shisə ghə̀ŋ kò vəwenə faŋ kè zhʉ̀tə kənyʉ̀ ki a ghə̀ŋ gaʼa, ghə̀ŋ nə̀ sə lù, ghə̀ŋ bwen dzèm shəŋsə a vəwenə. 
MAT.10.15	Ma gaʼa a ghə̀ŋ nəmwèʼè la à lu ə ndiʼ a kətsi kə nsoʼ ə̀ Nyìngòŋ, ə ngəʼ ndiʼ a viʼi ntə̀ʼ a vyì chò to ando ghə̀ ndiʼ a viʼi Sodòm nə̀ viʼi Gòmolyà.
MAT.10.16	“Ghə̀ŋ ə kɨ la ma tɨmə ghə̀ŋ alə̀, ghə̀ŋ dìʼ ə dyʉ̀ ə ndiʼ to nə̀ byisə njɨ̀ a ntìntìn nyamsə kəbo. Kə diʼ la ghə̀ŋ kiʼ ə tofə to nə̀ zhusə alì bè mbwaʼmə to nə̀ làto. 
MAT.10.17	Ghə̀ŋ tùʼmə̀. Və lu ghaʼ ku ghə̀ŋ la və soʼo bè ghòm ghə̀ŋ a vəwenə a loʼ soʼ nsoʼsə nə̀ a lo aloʼ ntsèntə̀sə vəwenə. 
MAT.10.18	Və lu ghaʼ dyʉ̀ tomə ghə̀ŋ ashɨ ə viʼi və soʼ və nə̀ təfòyn tə byìʼì mo, ə ghə̀ŋ shə̀ʼtə̀ ntɨm ə jùŋ ə mo a vəwenə ə bè shə̀ʼtə̀ a viʼi ətɨm. 
MAT.10.19	Və ghaʼ ghə̀ŋ ali, kə ghə̀ŋ ə kaynə mbyì la ghə̀ŋ dyʉ̀ gàʼa la gho lo, kə ghə̀ŋ kayn no la ghə̀ŋ dyʉ̀ gàʼa ale, byìʼàndo ghə̀ŋ dyʉ̀ zaʼa tsu, ə və shə̀ʼtə̀ kənyʉ̀ ki kə a ghə̀ŋ a gàʼa. 
MAT.10.20	A ko ne laynsə gaʼa ə ghə̀ŋ, a ne ə gaʼa Kəzhwì kə Tìʼ ghə̀ŋ əcho fa ghə̀ŋ.
MAT.10.21	“Ətʉʼ a yi lu kwʉʼ, ə wìʼ ə ə̀ lyi lèmə̀ wen, ghə̀ ku la və zhwi, tìʼ ə lyi wàyn, ghə̀ ku la və zhwi. Vunə vətsenəvə lu ə nku və mpfi nə̀ və tìʼ ə bè ne və ə zhwilə vəwenə. 
MAT.10.22	Viʼi lu ə bàynə̀ ghə̀ŋ tò və tsèm byìʼì mò, alì mu à wensə no ndo ə zaʼa kəmwetə, ghə̀ a bwoŋ. 
MAT.10.23	Və tsuʼ kəwʉ ə kəŋ a ntə̀ʼ, ghə̀ŋ nyɨŋ ə dyʉ̀ tò a ntə̀ʼ ə kədyàŋ. Ma gaʼa a ghə̀ŋ nəmwèʼè la ghə̀ŋ ko nè mwetə ə shwèʼè ghə̀ŋ a ntə̀ʼsə Islel sə tsèm kenla Wàyn Wìʼ ə bwənə li vi.
MAT.10.24	“Gaʼa ko ghə̀ŋ kɨ la wàyndyə ə zizi kò ghə̀ lə chò ndìʼsə̀ wen, kɨ to la wù ə shyèʼ ko tɨmə ə chò tìʼ Shwèʼ. 
MAT.10.25	Kə kwʉʼ la wàyndyə ə zizi, ghə̀ ndìʼ to nə̀ ə ndìʼsə̀ wen, bè kwʉʼ la wù ə shyèʼ ə kuʼ kwʉʼ ə ndiʼ to nə̀ tìʼ Shwèʼ. Və sətsèn ə ndiʼ mù və toŋtə li tì ngə̀ŋ nə̀ zhiʼ ghə̀ byɨf a nə̀ Belzibùl, və lu toŋtə no viʼi ngə̀ŋ la gho?
MAT.10.26	“Kə ghə̀ŋ be lə fàyn viʼi byìʼì ando kəfo ko diʼ a və chitə a və ko lə ŋoʼsə, kò və lyòmtə lyomtə a və lə faŋ kè kɨ. 
MAT.10.27	Ma nyoʼtə gàʼa kənyʉ̀ a ghə̀ŋ luwen, ghə̀ŋ lu gàʼ a ndayn a viʼi, ə tsèmtə tsèmtə, ghə̀ŋ lu fʉ soʼo a woŋ. 
MAT.10.28	Kə ghə̀ŋ ə fàyn viʼi vyì a və zi ə və zhwì toʼ kətsoʼ kəwen ə wìʼ, alì mu və zi ko və zhwi kəzhwì kə wen. Ghə̀ŋ nə̀ bòŋsə fàyn tò Nyìngòŋ. Ghə̀ kiʼ kədyòʼ ə byɨsə kəzhwì kə wìʼ nə̀ kətsoʼ kə wen a zhìʼ. 
MAT.10.29	Gaʼa ko və baʼlə mənkwaloʼ mbò to a fəkotə alə̀, alì fəmùʼ fə ko diʼ a fe zi fe zaʼa a nsè, a bwen tò la à kòŋ Tìʼ ghə̀ŋ, ə Nyìngòŋ? 
MAT.10.30	No nyɨŋsə kətʉ ghə̀ŋ no sətsèm diʼ mu, Nyìngòŋ taŋtəli. 
MAT.10.31	Kə la diʼ la ghə̀ŋ ko kiʼ ə nə̀ fàynə kəfo byìʼì ando ghə̀ŋ kuʼmə chò mənkwaloʼ, mə ghoʼo tè ale.
MAT.10.32	“No ndò a ghə̀ byɨmə ashɨ ə viʼi la ghə̀ diʼ wù ə ghòm,no nkàyntə̀ mò lə byɨmə a Tìʼ ghom a kaŋ la ghə̀ diʼ wù ə ghòm. 
MAT.10.33	A sətsèn no ndo mo mò ashɨ ə viʼi, no nkàyntə̀ a mò lə̀ mo wen ashɨ ə Tìʼ ghom a kaŋ.
MAT.10.34	“Kə ghə̀ŋ nə̀ kwòʼ la mà vi a nsè a shə̀ ə nè la viʼi ə tsi nə̀ mbwaʼmə. Ma ko vi nə̀ mbwaʼmə, mà bòŋsə vi ə nè la viʼi ə soynə. 
MAT.10.35	Mà vi ə nè la wàyn wùlɨm lu ə nsoynə tìʼ, vunə kyì soynə wenə vəmpfi və vəwenə, vəmpfi və lɨm soynə kyì vunə, kyì vunə soynə vəmpfi və lɨm. 
MAT.10.36	Viʼi kəbàyn wìʼ a mbi lu ə fʉ tò fa wen à ngə̀ŋ.
MAT.10.37	“A kòŋ no ndo kòŋ tìʼ wen be nə̀ li wen chò to ando ghə̀ nkoŋə mò, mu ghə̀ ko kwʉʼ ə ndiʼ ndzɨ̀mtə̀ bàm ə̀ mò; à ə kòŋ no ndo kòŋ wàyn wen chò ando ghə̀ nkòŋə̀ mò, mu ghə̀ ə ko kwʉʼ ə ndiʼ ndzɨ̀mtə̀ bàm ə̀ mò. 
MAT.10.38	A wʉ̀sə no ndo ke bwèʼè kəntò kə wen ə dzɨ̀mtə̀ mò, ko ghə̀ lə kwʉʼ ə ndiʼ ndzɨ̀mtə̀ ghom. 
MAT.10.39	A mwòmsə no ndo ə tsi ə faŋ, ghə̀ a pfʉ; a pfʉ no ndo byìʼì mo, ə ghə̀ a tsi faŋ.
MAT.10.40	“A tùʼmə̀ no ndo nə̀ ghə̀ŋ mu ghə̀ tùʼmə̀ nə̀ mo, à tuʼmə no ndo nə̀ mo, mu ghə̀ tùʼmə̀ nə̀ wìʼ yì a ghə̀ tɨmə mò. 
MAT.10.41	A tùʼmə̀ no ndo nə̀ wìʼ byìʼì ando wìʼ a yi ə diʼ nshə̀ʼtə̀ Nyìngòŋ, ghə̀ a kiʼi əmòʼtə to nə̀ nshə̀ʼtə̀ Nyìngòŋ, à shisə tə ndo shisə wìʼ byìʼì ando wìʼ a yi ə diʼ ti akayn ashɨ ə Nyìngòŋ, ə ghə̀ a kiʼi əmòʼtə ə wù kənyʉ̀ kətɨməkə a yì. 
MAT.10.42	Ma gaʼa a ghə̀ŋ nəmwèʼè la a ku no ndo ku te ndoŋ amù mə zhʉmə a wìʼ ə mùʼ a ntìntìn nə̀ vunə və tyətəvə venə byìʼì ando wàyn ə tyetə a yi ə diʼ ndzɨ̀mtə̀ bàm nə̀ mo, ghə̀ lə kiʼ əmòʼtə ə wen.”
MAT.11.1	Andìʼ ando Yesò mwètə̀ əziʼi ndzɨ̀mtə̀sə bàm wen shì njʉ̀sə̀ bò, ghə̀ lù fa tsu sə shə̀ʼtə̀ kənyʉ̀ kə Nyìngòŋ be tyɨftə dyʉ̀ nə̀ viʼi a ntə̀ʼsə sətsensə a Galìlì.
MAT.11.2	Andìʼ a zhʉ a Joyn wù ku à mù nzhʉ diʼ a mfɨŋ nyʉ̀ a wìʼ yì a Nyìngòŋ ntsuʼ li ə̀ ghʉ ə̀ nè, ghə̀ tɨm ndzɨ̀mtə̀sə bàm wen. Vəwenə dyʉ̀ ə bèm à wen la, 
MAT.11.3	“A dìʼ wù yì a wù ndiʼi lu vì lì mu yès diʼi nkə̀ʼə̀ wù kədyàŋ lo”?
MAT.11.4	Yesò bwènsə̀ gàʼ à Vəwenə la, “Ghə̀ŋ bwènə̀ dyʉ̀ ə shə̀ʼtə̀ a Joyn nyʉ̀ a ghə̀ŋ zhʉ be yenə. 
MAT.11.5	Nfyɨ̀f bwènsə̀ yenə shi, və ngesə̀ fwen jèʼè tò a nkàyn, viʼi kənsòtə̀ to, mpfʉ sə tʉ sə zhʉ shi, və bwènsə̀ lùsə̀ viʼi vəpfʉkəvə, be shə̀ʼtə̀ ntɨm jùŋ a viʼi a və femə. 
MAT.11.6	Ghə̀ŋ be shə̀ʼtə̀ à Joyn la mbwaʼmə dìʼ a wìʼ yì a ghə̀ ko màʼà byɨmə wen yi a ghə̀ kiʼi à mò.”
MAT.11.7	Ando ndzɨ̀mtə̀sə bàm Joyn sə mbwènə̀ dyʉ̀, Yesò zìtə̀ sə gàʼà a nòyn viʼi vyi byìʼì Joyn, bèmə̀ la,“Ghə̀ŋ nlù dyʉ̀ a nse zɨm əyen ghò? Ghə̀ŋ nlù dyʉ̀ əyen ə fʉ kəgəŋ a fwof chò nə̀ʼə̀ mu? 
MAT.11.8	Ghə̀ŋ nlu ədyʉ̀ yen no ghò? Əyen wìʼ a ghə̀ laf ə laf jùŋ ghə̀ mu? Jòʼ! Ghə̀ŋ kɨ la viʼi a və laf nkì laf ayi lu ntsi tò a ntuʼ. 
MAT.11.9	Ghə̀ŋ shə̀ʼtə̀ li a mò la ghə̀ŋ nkəŋ dyʉ̀ ənè ghò lo, əyen nshə̀ʼtə̀ ghoʼ mu? Kə diʼ tò a lì. Mà gàʼ à ghə̀ŋ la ghə̀ŋ ndyʉ̀ li yen wìʼ ghə̀ chò te nshə̀ʼtə̀ ghoʼo. 
MAT.11.10	Joyn diʼ alə̀ a dìʼ wìʼ yì a və ə nyòʼo byìʼì wen a ŋwàʼlə̀ Nyìngòŋ la, Yen a, ma lu tɨm wù ntɨm mò ghə̀ dyʉ̀ à wù a mbì ə shɨ̀tə̀ jì à wù. 
MAT.11.11	Mà gàʼà ghə̀ŋ nəmwèʼè la wìʼ ko təmə diʼ a nse a ghə̀ chò Joyn wù ku à Amù, alì wìʼ yì a ghə̀ diʼ bàm a soʼo Fòyn Nyìngòŋ ə chò wen. 
MAT.11.12	Soʼ Fòyn Nyìngòŋ kwi dyʉ̀ tò nə̀ mbì nə̀ kədyòʼ fa chʉʼ a Joyn wù ku à mù nzìtə̀ shyèʼ wen, viʼi kədyòʼ sòʼò wenə ghə̀. 
MAT.11.13	Nshə̀ʼtə̀sə ghoʼkəsə no sətsèm nə̀ soʼo Mosìs ə ngaʼà li byìʼì soʼ Fòyn Nyìngòŋ mibu chʉʼ Joyn wù ku à mù sə vì. 
MAT.11.14	Ghə̀ŋ sətsèn kòŋ əbyɨmə, ghə̀ŋ kɨ la Joyn ghèn dìʼ Elijà yì a və nlù gàʼ la ghə̀ a vì. 
MAT.11.15	No ndò a ghə̀ kiʼi ə tiʼitiʼi, ghə̀ tùʼù zhʉtə.
MAT.11.16	“Ma lè zì mà shəʼmə viʼi mbyi layn ghèn no nə̀ ghò? Vəwenə diʼ tò nə̀ vunə a və demə a shi woŋ, vətsenəvə ŋwʉʼ dzàŋə̀ gàʼà à vəwenə la, 
MAT.11.17	‘Yès zhɨm li ndzàŋsə fwòməsə la ghə̀ŋ ben, kò ghə̀ŋ lə̀ ben, mbè zhɨm ndzàŋsə pfʉ la ghə̀ŋ di, kò ghə̀ŋ lə̀ dì.’ 
MAT.11.18	Mà gàʼà a lì byìʼàndo Joyn wù ku à mù mvì sə zhɨ tetə̀, və gàʼ tò vətsèm la, Ghə̀ kìʼ kəzhwì kə byɨkə. 
MAT.11.19	Wàyn Wìʼ nvi sə zhɨ bè nyʉ, və ngàʼ la ghə̀ yi a ghə̀ zhɨ chò, nyʉ chò be diʼ ndoŋ wenə̀ viʼi tinə kənsè bènə̀ viʼi və byɨvə vətsenvə! tè a lì tof Nyìngòŋ dìʼì la ghə̀ diʼ nəmwèʼè à viʼi a və dzɨ̀mtə̀ wenə ghə̀.”
MAT.11.20	Viʼi ntə̀ʼ shìsə a Yesò ə nè nghoʼ nyʉ̀ kaynəvə tsu tyen la vəwenə kò kaʼsə tətyɨm tə vəwenə, Yesò mù sə ghàmə̀ vəwenə gàʼà la, 
MAT.11.21	“Ngəʼ ghoʼo lu ndiʼ à ghə̀ŋ, viʼi Kòlazìn bènə̀ ghə̀ŋ viʼi Bèsaydà! A tu ndiʼ la nyʉ̀ kaynəvə a və nè a ghə̀ŋ lə̀ la və nè a viʼi Tayle nə̀ viʼi Sidòn, mu tʉʼʉ bwen a vəwenə pfʉʼʉ̀ kəbʉ kəchɨ à vəwenə təwen ə̀ mòʼ fənchì ə̀ kaʼsə tətyɨm tə vəwenə fa vəwenə a mbyɨsə. 
MAT.11.22	Mà gàʼà à ghə̀ŋ la à lu ndiʼ a kətsi kə nsoʼ Nyìngòŋ, ngəʼ ndiʼ à ghə̀ŋ chò ando ghə̀ lu ndiʼ a viʼi Tayle bènə̀ Sidòn. 
MAT.11.23	A ghə̀ŋ viʼi Kabanùm, ghə̀ŋ ə kwòʼtə̀ la Nyìngòŋ lu kuʼsə ghə̀ŋ, ə ghə̀ŋ kuʼ zaʼa a kàŋ mu? Kə ko diʼ a lì. Ghə̀ lu mòʼ ghə̀ŋ a sem zhìʼ byɨghə. A tu ndiʼ la nyʉ̀ kaynə venə a mà nè à ghə̀ŋ lə, la mà ə nè à viʼi ntə̀ʼ Sodòm, mu vəwenə bù dìʼ əzaʼa fa layn. 
MAT.11.24	Mà gàʼà ghə̀ŋ la, a lu ndiʼ a kətsi kə nsoʼ, Nyìngòŋ dìʼ kusə nshinsə a viʼi Sodòm chò ando ghə̀ lu dìʼ a ghə̀ŋ.”
MAT.11.25	A zhʉ ayì Yesò lù ə̀ jɨ̀m à Tìʼ wen la, “Tìʼ ghom, Bobo a wù soʼo kaŋ nə̀ nse, mà ku kəzòŋ à wù byìʼàndo wu lyomtə li nyʉ̀ venə fa viʼi vyì a vəwenə kwòʼtə la vəwenə tofə alì ə dìʼ à viʼi a və dìʼì anə̀ vunə və bwaʼvə. 
MAT.11.26	Nəmwèʼè a Tìʼ, àdìʼ byìʼì bòŋ tyɨm ə wù a wù kòŋ ənè alə̀.”
MAT.11.27	Yesò bè gàʼ à viʼi la, “Tìʼ ghom ə ku li tofə nyʉ̀ tsèm à mò. Wìʼ zì kò ghə̀ lə̀ kɨ̀ wàyn à bwen tò tìʼ wen, kò a ndiʼ la wìʼ zì ghə̀ kɨ tìʼ a bwen tò wàyn bènə̀ viʼi vyi a wàyn kòŋə̀ ə shə̀ʼtə̀ à vəwenə.
MAT.11.28	“Ghə̀ŋ vi a ghə̀ŋ byèʼè ngəʼsə be shyèʼ mbwaʼkə, ghə̀ŋ vi à mò a mà ne ghə̀ŋ zhʉ̀tə. 
MAT.11.29	Ghə̀ŋ lyɨ jì shomsə, bè ziʼi ntsìnə̀ ghom byìʼàndo mà bwaʼmə be kiʼi shiʼsə wèn. Ghə̀ŋ sətsèn nè a lì, ghə̀ŋ a kiʼi nzhʉ̀tə à ghə̀ŋ a tətyɨm. 
MAT.11.30	Ji shomsə bwaʼmə ə ghə̀ŋ ghaʼ. Kəfo kì a ma ku la ghə̀ŋ byèʼè ko dìʼì.”
MAT.12.1	Tʉʼ layn a kətsi kəzhʉtəkə kətsenkə, Yesò wenə̀ ndzɨ̀mtə̀sə bàm wen sə nchò fa sɨm ə asaŋ dyə tsenghə jɨ̀ŋ sə zafə ndzɨ̀mtə̀sə bàm wen, vəwenə sə kwàʼtə̀ tʉ asaŋ vi pfiʼi ashɨ yi. 
MAT.12.2	Və Falàsi vətsenvə nè yen sə gàʼà à Yesò la, “Yen kənyʉ̀ a ndzɨ̀mtə̀sə bàm wù sə nè a kətsi kəzhʉtəkə a, soʼo yes ə ko byɨmə a lì.”
MAT.12.3	Yesò bèm à vəwenə la, “Ghə̀ŋ ko təmə̀ dzàŋ əzhʉ kənyʉ̀ kì a fòyn Devìt ə ne ando jɨ̀ŋ nzafə wen wenə viʼi wenə? 
MAT.12.4	Ghə̀ ndyʉ̀ kwèn a ngə̀ŋ Nyìngòŋ wenə̀ viʼi wen vi ə̀ lyɨ̀ kəbayn a və moʼò Nyìngòŋ tsu ə̀ zhɨ, à diʼ mu soʼ ndìʼ la à zhɨ tò vəpfèm və ngə̀ŋ Nyìngòŋ. 
MAT.12.5	Ghə̀ŋ ko dzàŋ əzhʉ ando soʼ Mosìs bè gàʼà la no kətsi kəzhʉtəkə kə kò a kə mvì, vəpfèm və ngə̀ŋ Nyìngòŋ sə shyèʼè kwaʼa soʼ yi a ghə̀ kùmə̀ kətsi akì, alì kò kə ndiʼ la vəwenə ne li kənyʉ̀ kə byɨkə kətsenkə. 
MAT.12.6	Mà gàʼà à ghə̀ŋ la, kənyʉ̀ kə diʼ a shèn a kə ghoʼo chò kənyʉ̀ kə ngə̀ŋ Nyìngòŋ ghoʼo. 
MAT.12.7	Ghə̀ŋ tu kɨ kənyʉ̀ a kəshi kə ŋwàʼlə̀ Nyìngòŋ kènkə gàʼà la, Mà kòŋ la ghə̀ŋ nkusə nshinsə à viʼi chò nyamsə a ghə̀ŋ shələ̀ à mò. Mu ghə̀ŋ ko gàʼà la viʼi ne li kənyʉ̀ kə byɨkə ko ndiʼ la vəwenə ne li. 
MAT.12.8	Wàyn wìʼ kìʼ àdyoʼ əgàʼ kənyʉ̀ a və zì və ne a kətsi kəzhʉtəkə.”
MAT.12.9	Yesò nè gàʼ mwètə̀ a lì ə̀ lù fa kəshi ayì ə̀ dyʉ̀ kwèn a ngə̀ŋ ntsèntə̀ vəwenə tsen, 
MAT.12.10	wutsen diʼ tsu mu kwoŋ wen tsenghə pfʉ li. Viʼi vətsenvə sə kəŋ jì ə ghàm Yesò mù bèm à wen la, “Soʼ lè byɨmə la və chʉʼ wìʼ a kətsi kəzhʉtəkə mu ghə̀ ko byɨmə lo?”
MAT.12.11	Yesò bwènsə̀ bèm à vəwenə la, “Wìʼ fa ghə̀ŋ lè yi nkiʼ byi wen, ghə̀ fəŋ a nkwòŋ a kətsi kəzhʉtəkə ghə̀ à faŋ ke shìsə̀ fa tsu a?. 
MAT.12.12	Wìʼ chò byi. Kə lə dìʼì la soʼ vəghəŋ byɨmə la wìʼ ne njùŋ a kətsi kəzhʉtəkə.” 
MAT.12.13	Yesò mù gàʼ à wìʼ ayì la,“Nàʼsə kwoŋ wu.”
MAT.12.13	Wìʼ ayì nàʼtə̀, no a zhʉ̀ kò, kwoŋ ayi to bè sə diʼ to nə̀ tsenghə yi. 
MAT.12.14	Və Falàsi vi lù fʉ̀kə̀ mù dyʉ̀ sə baʼtə̀ jisə əzhwi Yesò.
MAT.12.15	Yesò nè kɨ̀ kənyʉ̀ a viʼi Falàsi mbaʼtə̀ ənè nə̀ wen, ə̀ lù fa kəshi ayì. Ngwàʼà wìʼ boʼsə wen, ghə̀ chʉʼ viʼi a və nkwaʼkə̀ fà vəwenə a ntìntìn no vətsèm, 
MAT.12.16	ə̀ tènsə a vəwenə la kə vəwenə à shə̀ʼtə̀ kənyʉ̀ byìʼì yì a wìʼ. 
MAT.12.17	Ghə̀ ə̀ nè a lì ndi nè la kənyʉ̀ a Nyìngòŋ ngaʼà chòsə̀ fà nshə̀ʼtə̀ Azayà ndiʼ nəmwèʼè la, 
MAT.12.18	“Ghèn dìʼ wìʼ yì a mà tsuʼ li la ghə̀ shyèʼ à mò. Mà kòŋ wen, ghə̀ nè mà saŋlə̀. Mà a ku kəzhwì kom à wen ə ghə̀ nshə̀ʼtə̀ à viʼi tɨm ando mà a soʼ viʼi a ji tɨmə. 
MAT.12.19	Ghə̀ ko lə soʼtə̀ kənyʉ̀ wenə̀ wìʼ ko kəŋkə̀ wìʼ, wìʼ ko lə zhʉ gɨ̀ wen a nfò jì. 
MAT.12.20	Ghə̀ lu nlutə̀ nə̀ viʼi a və bwaʼa kò a ndiʼ la ghə̀ lu ə nyàblə̀ nə̀ viʼi a və ko kiʼ ngyàmtə̀. Ghə̀ a ə nè tò a lì əzaʼa fa zhʉ a ghə̀ a temə ghoŋ wenə̀ mbi ə zhɨ ə mu ghʉ soʼ tɨməghə. 
MAT.12.21	Viʼi təloʼ tə mbi no tətsèm lu nki tò wen la ghə̀ bwòŋsə vəwenə.”
MAT.12.22	Viʼi vətsenvə mù vì nə̀ wìʼ à Yesò mu kəzhwì kə byɨkə ne li kò ghə̀ lù ə nyenə shi kènla ghə̀ gàʼà. Yesò chʉʼ wìʼ ayì ghə̀ sə̀ bwènsə̀ yenə shi be gàʼà. 
MAT.12.23	No viʼi vətsèm a və ndiʼì tsu sə diʼ nə̀ kaynə ə̀ bèm la, “Wù lè gaʼa ghèn ko diʼ wàyn fòyn Devìt a vəghəŋ tə nkə̀ʼtə̀ lì a?.”
MAT.12.24	Viʼi Falàsi zhʉ kənyʉ̀ akì mù sə gàʼà la, “A ku fòyn zhwì byɨvə a dìʼì Belzibùl ku kədyòʼ à wen la ghə̀ ndzɨ̀mə̀ shìsə̀ zhwi byɨvə avenə.”
MAT.12.25	Yesò kɨ kwoʼtə vəwenə mù gàʼ à vəwenə la, “No loʼ kò a viʼi vi kiʼ kəngə̀sə̀ à vəwenə a ntìntìn be soynə təwen tə vəwenə mu loʼ ayi a fəŋ. A be ndiʼ viʼi ntə̀ʼ ko kò viʼi ngwaʼa ngə̀ŋ ko a vəwenə kiʼ kəngə̀sə̀ à vəwenə a ntìntìn be soynə təwen tə vəwenə mu ntə̀ʼ ayì ko ngwaʼa ngə̀ŋ ayi ne fəŋ. 
MAT.12.26	Satan lè mù sətsèn ndzɨ̀mə̀ shìsə̀ tò wù wen mu kə lì dìʼ la ghə̀ soynə tò wenə wen, soʼo fòn wen ke à tɨ̀mə ale?. 
MAT.12.27	La mà lè sətsèn ndzɨ̀mə̀ shìsə̀ zhwì byɨvə nə̀ kədyòʼ mu à kù Belzibùl à mò, viʼi vəŋə sə dzɨ̀mə̀ shìsə̀ mu à kù ndo ku àdyoʼ à vəwenə a? A ne dìʼ tò viʼi vəŋə avenə la ghə̀ŋ ə le li kənyʉ̀. 
MAT.12.28	A bòŋsə̀ ku kəzhwì kə Nyìngòŋ ku kədyòʼ la mà ndzɨ̀mə̀ shìsə̀ zhwì byɨvə avenə. Kə lì dìʼì la soʼo Nyìngòŋ vi li à ghə̀ŋ.
MAT.12.29	“Ghə̀ŋ diʼi kwòʼtə̀ la, wìʼ zì ghə̀ kwen a ngə̀ŋ wù kədyòʼ ə̀ ghaʼa shi fo wen, à bwen la ghə̀ ghaʼ li wù kədyòʼ ayì ə nkwiʼ a mbì mi lo? Ghə̀ diʼi nè a lì, ə mu tsòŋ ngə̀ŋ wen.
MAT.12.30	“Ghə̀ŋ kɨ la, wìʼ a ghə̀ ko diʼ à mò a bàm, ə lì soynə mò. Wìʼ a ghə̀ fàŋ ke ngyàmtə̀ mò ə tsèntə̀ mu ghə̀ lì sàsə̀ sàsə̀. 
MAT.12.31	A dìʼ byìʼì alə̀ a ma gàʼà à ghə̀ŋ la, Nyìngòŋ zì ghə̀ maʼa no tè mbyɨ kò a wìʼ ne à wutsen kò a ghə̀ ne à Nyìngòŋ, alì mu no ndò sətsèn nè mbyɨ à kəzhwì kəŋwoʼəkə, kò Nyìngòŋ lù màʼà mbyɨ wen ayì. 
MAT.12.32	No ndò a ghə̀ gàʼà kənyʉ̀ kə byɨkə byìʼì Wàyn Wìʼ, mu Nyìngòŋ zì ghə̀ maʼa mbyɨ wen ayì alì mu wìʼ sətsèn gàʼ kənyʉ̀ kə byɨkə byìʼì kəzhwì kəŋwoʼəkə, kò Nyìngòŋ lù bè màʼà mbyɨ wen no tè a kəlyɨŋ kèn kò a kəlyɨŋ a kə lu vì.”
MAT.12.33	Yesò bè ziʼì la, “Wù sətsèn lyɨ̀ la ashɨ fəkòʼ diʼ à jùŋə ghə̀ mu wù diʼi be lyɨ̀ la fəkòʼ a fìfə diʼ fə jùŋfə, ə̀ lyɨ̀ la ashɨ fəkòʼ diʼ à byɨghə mu wù diʼi be lyɨ̀ la fəkòʼ a fìfə diʼ fə byɨfə, byìʼàndo və nə̀ nkɨ fəkòʼ tò fà yì ashɨ. 
MAT.12.34	Ghə̀ŋ zhusə byɨsə sènsə, kənyʉ̀ kə jùŋkə ko zì kə fʉ̀ fà ghə̀ŋ a chʉ̀ byìʼàndo ghə̀ŋ dìʼ viʼi və byɨvə. Gɨ̀ chʉ̀ dìʼ alə̀ gàʼà tò kənyʉ̀ a kə fʉ̀ fa tyɨm mu ghə̀ lwin li nə̀ nki nyʉ̀ a vyi. 
MAT.12.35	Wu jùŋ ə̀ fʉ̀sə̀ tò njùŋ fa tì nyʉ̀ jùŋ və vi a ghə̀ baʼtə̀ ə̀ ghʉ à wen a tyɨm. Wu byɨ fʉ̀sə̀ tò mbyɨ fa tì mbyɨsə shì a sə diʼ mu ghə̀ baʼtə li ə ghʉ à wen a tyɨm.
MAT.12.36	“Mà gàʼà à ghə̀ŋ la, à lu ndiʼ a kətsi kə nsoʼ Nyìngòŋ, no ndò lu shə̀ʼtə̀ chʉ wen byìʼì no məghò a ghə̀ ntɨmə li gàʼ a ghə̀ nko diʼ gàʼ. 
MAT.12.37	Ghə̀ŋ lu zhɨ nsoʼ ko bvʉ̀ nsoʼ tò fa kənyʉ̀ a ghə̀ŋ lu gàʼ.”
MAT.12.38	Ndìʼsə̀sə təsoʼ sətsensə bènə̀ viʼi Falàsi vətsenvə gàʼ à Yesò la, “Ndìʼsə̀, dìʼi nchwi à yès ədìʼ la wù lù fà Nyìngòŋ.”
MAT.12.39	Yesò bwènsə̀ gàʼ la, “viʼi mbyi layn ə nè nyʉ̀ byɨvə kò və lə̀ nghʉ tətyɨm tə vəwenə à Nyìngòŋ mù sə bèmə̀ nchwi. Ghə̀ŋ ko a yen ə nchwi tsen a bwen tò nchwi nshə̀ʼtə̀ ə Jonà. 
MAT.12.40	Ando Jonà ntsi mətsi ntaʼ a bèmə̀ shʉ̀, a dìʼi ndə̀ŋndəŋ ando Wàyn Wìʼ ne pfʉ ə tsi mətsi ntaʼ a tì nse mibu lù. 
MAT.12.41	A lu ndiʼ a kətsi kə nsoʼ, viʼi Nenivè tɨmə a kəshi kə nsoʼ Nyìngòŋ nghàmə̀ viʼi kəlyɨŋ kènkə byìʼàndo vəwenə nzhʉ li ziʼi Jonà ə̀ kaʼsə tətyɨm tə vəwenə fà vəwenə a mbyɨsə. Kəlyɨŋ kènkə sə kiʼ wù luwèn, ghə̀ chò Jonà alì kò ghə̀ŋ lù nkaʼsə̀ tətyɨm təŋtə fà ghə̀ŋ a mbyɨsə. 
MAT.12.42	A lu ndiʼ a kətsi kə nsoʼ Nyìngòŋ, fòn ə wùwì a ghə̀ nsoʼ li shə təloʼ tèn, lu tɨmə ə ghàm viʼi kəlyɨŋ kə luwèn byìʼàndo ghə̀ nlu fà wen a loʼ ə̀ jèʼ kəghaf kə mbi əvì zhʉtə ziʼi tof fòyn Sòlomùyn, alì wìʼ dìʼ a shə̀ luwèn a ghə̀ chò fòyn Sòlomùyn, kò ghə̀ŋ lù zhʉtə ziʼi wen.”
MAT.12.43	“A nə̀ ndiʼ a zhʉ a kəzhwì kə byɨkə fʉ fà wìʼ a wèn, kə dyʉ̀ sə jèʼè fa nse zɨm no tsèm kəŋ kəshi əzhʉ̀tə̀ tsu ə sətsèn kə faŋ ke yen, 
MAT.12.44	kə bwènə̀ gàʼ à wen a wèn la, ‘Mà a bwènə̀ dyʉ̀ tò a mo a ngə̀ŋ yì a mà tə̀ fʉ̀ fa tsu lì.’ A sətsèn kə nè gàʼ a lì sə bwènə̀ dyʉ̀ ə̀ yen ngə̀ŋ ayì ghə̀ ndiʼ tò zɨm mu və zhèsə̀ li ə̀ nshɨtə, 
MAT.12.45	kə bwènə̀ dyʉ̀ lyɨ̀ zhwì byɨvə tsenəvə sòmbo, və fàynsə̀ chò kəwenkə, və tsèntə̀ vì sə tsi a wèn wìʼ ayì. Kə nè lyɨ̀ kəshi a lì, wìʼ ayì sə fàynsə̀ chò ando ghə̀ tə ndiʼ fa mbì. A dìʼ tò alə̀ a kə lə ndiʼ à viʼi və byɨvə kəlyɨŋ kə luwèn.”
MAT.12.46	Yesò mbu gàʼà à tənòyn tə viʼi a vyi a tə njèʼè fa wen a bàm, lì wen bènə̀ vəlèmə̀ və wen vì ə̀ tɨmə a kəbəŋ sə kəŋ jì əgàʼ à wen. 
MAT.12.47	Wutsen fa ntìntìn nòyn ayì gàʼ à wen la, “Lì wù wenə̀ vəlèmə̀ vyə ti a kəbəŋ kəŋ gàʼ à wù.”
MAT.12.48	Yesò bèm à wen la, “Lì ghom dìʼ ndò, vəlèmə̀ vwomə diʼ vəndo?” 
MAT.12.49	Ghə̀ bèm a lì ə sùʼ ndzɨ̀mtə̀sə bàm wen ə̀ gàʼ la, “Lì ghom bènə̀ vəlèmə̀ vwomə diʼ viʼi venə. 
MAT.12.50	No ndò a ghə̀ nè kənyʉ̀ kì a Tìʼ ghom a kàŋ kəŋə mu ghə̀ dìʼ lèmə̀ ghom wùlɨm, diʼ lèmə̀ ghom wùwì be diʼ lì ghom.”
MAT.13.1	Tò a kətsi ayì Yesò fʉ̀ fa ngə̀ŋ dyʉ̀ ŋwʉʼʉ a mbyɨ̀ mo sə ziʼi viʼi. 
MAT.13.2	Viʼi no vəghoʼo vì tɨ̀mə kaʼa wen. Ghə̀ yen a lì ə̀ kwen dyʉ̀ ə̀ ŋwʉʼʉ ati nkànuʼ viʼi a vyi tɨmə a mbyɨ̀ à mù. 
MAT.13.3	Ghə̀ shə̀ʼtə̀ nyʉ̀ no ghoʼo à vəwenə tò a ngàynsə. Ghə̀ zìtə̀ nə̀ ghèn la,
MAT.13.3	“Wutsen nlù fʉ̀ əmoʼ ngwàʼ wen. 
MAT.13.4	Ghə̀ sə mòʼò ashɨ tsenghə fəŋkə a kəghʉ̀ kə ji mənyin vì tsɨ̀ftə ə̀ pfiʼ no a tsèm. 
MAT.13.5	Ashɨ à tsenghə fəŋkə a təwu a nse nko ghoʼtə tsu ə̀ zàŋsə̀ fʉ̀. 
MAT.13.6	Chwìchwì bayn nyùʼ ngwàʼsə fo a shìsə byìʼàndo aghaŋ a yi nko təmə̀ dyʉ̀ a nse. Ngwàʼ a shìsə mù zɨm. 
MAT.13.7	Ashɨ à tsenghə fəŋkə a moʼsə ndzoŋsə. Ne kùʼ tsu ndzoŋsə a shìsə kuʼ wenə̀ ngwàʼsə a shìsə a muʼu ə̀ tàʼsə̀ ko sə lə̀ kwi. 
MAT.13.8	Ashɨ à tsenghə fəŋkə a nse jùŋ ə̀ kwi fosə no a nkàyn ə̀ bi, zaŋsə tsenəvə nkiʼi asaŋ tsu wum, tsenəvə kiʼ asaŋ ntʉfə, tsenəvə kiʼ asaŋ à taʼ”.
MAT.13.9	Yesò mwètə̀ mò ngàyn a ghèn mù gàʼ la, “No ndò a ghə̀ kiʼi tiʼitiʼi ghə̀ tùʼù zhʉtə.”
MAT.13.10	Ndzɨ̀mtə̀sə bàm Yesò sə kwentə dyʉ̀ boʼsə wen ə̀ bèm la, “Byìʼì ghò a wu gàʼà a viʼi a ngàynsə a?”
MAT.13.11	Yesò bwènsə̀ gàʼ à vəwenə la, Nyìngòŋ ku li tof à ghə̀ŋ la ghə̀ŋ nzhʉ kɨ nyʉ̀ lyomtəvə vi a və diʼì byìʼì soʼo fòyn wen alì kò a ndiʼ la ghə̀ ku li à vəwenə. 
MAT.13.12	Ghə̀ŋ kɨ la no ndò a ghə̀ sə kiʼì kəfo və a ku kwʉ̀ʼsə̀ à wen ndi ghə̀ ntùʼtə̀ kiʼ alì no ndò a ghə̀ ko kiʼì kəfo və a shì tè kətyetə kì a ghə̀ kiʼì lì. 
MAT.13.13	Mà gàʼà à vəwenə a ngàynsə alə̀ byìʼàndo vəwenə ki shi kò vəwenə lu nyenə, zhʉ nyʉ̀ a lì kò vəwenə lu nkɨ la və gàʼà la ghò lo. 
MAT.13.14	Ntɨm ə Nyìngòŋ yì a nshə̀ʼtə̀ Azayà nlù shə̀ʼtə̀ kwʉʼ li a vəwenə la ghə̀ŋ lu nzhʉ nyʉ̀ tò zhʉ alì kò ghə̀ŋ lu nkɨ, ki shi tò ki alì kò ghə̀ŋ lù nyenə kəfo. 
MAT.13.15	Viʼi venə dìʼ mu tətof tə vəwenə tə bwaʼli. Vəwenə shwintə li tiʼitiʼi vəwenə be nchiʼtə ashɨ vəwenə, à bwen a lì mu tiʼitiʼi vəwenə zhʉ kɨ nyʉ̀ ashɨ vəwenə be yenə shi a zhʉ ayì vəwenə bwenə vì à mò mà chʉʼ vəwenə.
MAT.13.16	Yesò gàʼ a lì mù gàʼ à ndzɨ̀mtə̀sə bàm wen la, “Njùŋ dìʼ a ghə̀ŋ byìʼàndo ghə̀ŋ kìʼ ashɨ əyen shi be kìʼ tiʼitiʼi əzhʉ kɨ nyʉ̀ vyi a və gàʼà lì. 
MAT.13.17	Mà gàʼà à ghə̀ŋ nəmwèʼè la nshə̀ʼtə̀sə sə ghoʼkəsə bènə̀ viʼi nyʉ̀ tɨməvə diʼ no vəghoʼo a və nlu li sə kòŋ əyen nyʉ̀ vyi a ghə̀ŋ yenə be kòŋ əzhʉ nyʉ̀ vyi a ghə̀ŋ zhʉ alì kò vəwenə lù yen ko zhʉ.”
MAT.13.18	Yesò bè gàʼ la, “Ghə̀ŋ zhʉtə lì kənyʉ̀ kì a ngàyn Tì sɨ̀m ziʼì à ghə̀ŋ. 
MAT.13.19	Viʼi vi a və zhʉ ntɨm kùmə̀ soʼ Fòyn Nyìngòŋ kò və lù nkɨ dìʼ to nə̀ ashɨ ngwàʼ yi a ghə̀ fəŋkə a kəghʉ̀ kə ji lì vəwenə zhʉ Deblə̀ vì soʼ lu nə̀ kəwenkə fà vəwenə a tətyɨm. 
MAT.13.20	Wìʼ yì a ghə̀ zhʉ kənyʉ̀ kə Nyìngòŋ ghə̀ zàŋsə byɨmə tò byɨmə nə̀ saŋlə ghə̀ dìʼ to nə̀ ngwàʼ yì a ghə̀ fəŋkə a təwu lì. 
MAT.13.21	Wìʼ yì a ghə̀ zhʉ kənyʉ̀ kə Nyìngòŋ, kò kə lə kiʼi aghaŋ, ghə̀ byɨmə to fəntemnə̀ fə zhʉ. Ngəʼ nè vì ko və tsuʼ aghʉ wen byìʼì gaʼa Nyìngòŋ no a zhʉ̀ kò ghə̀ fəŋ fa wen a byɨmə. 
MAT.13.22	Ngwaʼa tsen yì a ghə̀ mfəŋkə a tì ndzoŋsə lì dìʼ to nə̀ wìʼ yì a ghə̀ zhʉ kənyʉ̀ kə Nyìngòŋ, ngəʼsə kwi nse a shə̀ bè nə̀ kòŋə əkiʼi ə ghoʼ tàʼsə kənyʉ̀ akì la kə kə kumə ashɨ a wen a ntsìnə̀. 
MAT.13.23	Ngwaʼa tsen yì a ghə̀ mfəŋkə a nse jùŋ dìʼ to nə̀ viʼi vyi a və zhʉ kənyʉ̀ kə Nyìngòŋ ə nkɨ kənyʉ̀ kì a kə gàʼà. Kə kumə ashɨ ghoʼoghə a ntsìnə̀sə viʼi vətsenvə ə̀ kumə ashɨ tyetəghə a ntsìnə̀sə vətsenvə.”
MAT.13.24	Yesò bè mò ngàyn tsen a vəwenə la, “Soʼo foynə Nyìngòŋ diʼ to nə̀ wìʼ a ghə̀ nlù mòʼ ngwàʼa jùŋ a wen a sɨm. 
MAT.13.25	Tʉʼ lə jɨ kətsi kətsenkə viʼi beynkə no vətsèm, wù kəbàyn ə wen tsen nyoʼtə dyʉ̀ wè kəfʉ̀ʼ tsu, mù lù. 
MAT.13.26	No tʉʼ kò asaŋ ayi mfʉ kwi sə mfosə̀ kəfʉ̀ʼ akì bè kuʼ. 
MAT.13.27	Viʼi shyèʼ ti sɨ̀m ayì bèm à wen la, Tìʼ, gàʼa kò wù tə̀ mòʼ tò ngwàʼ asaŋ jùŋə à wu a sɨm ghèn, nki kəfʉ̀ʼ ghenə tsu lè dìʼ mu kə lù fa fe? 
MAT.13.28	Wìʼ ayì gàʼ la, ‘kənyʉ̀ a kènkə nè tò wù kəbàyn mò tsen. Viʼi shyèʼ wen a vyi bèm à wen la, Yès dyʉ̀ ə̀ sulə kəfʉ̀ʼ akì?’ 
MAT.13.29	Wìʼ ayì bwènsə̀ gàʼ à vəwenə la, Jòʼ, kə ghə̀ŋ a su luwèn byìʼàndo ghə̀ŋ zì ghə̀ŋ dyʉ̀ sə nsulə, ə̀ ntsuʼtə boʼsə wenə asaŋə. 
MAT.13.30	Ghə̀ŋ ghʉsə asaŋ ayi nkwi tò a tì kəfʉ̀ʼ əzaʼa fa kətsi a və a fʉ əpfì. A lu ndiʼ a kətsi ayì mà gàʼ à viʼi və pfi və la vəwenə tsuʼ kəfʉ̀ʼ akì a mbì ə̀ kwìʼ a gə̀sə̀ və nè nyùʼ ə mù pfì asaŋ ayi pfwo ghʉ̀ à mò a kàŋ.”
MAT.13.31	Yesò bè mò ngàyn tsen à vəwenə la, “Soʼo Fòyn Nyìngòŋ diʼ tò nə̀ shɨ fəkòʼ fə mostàd, a wìʼ nwe à wen a sɨm fə sə kwi. 
MAT.13.32	A nə̀ ndiʼ a zhʉ a və we fəkòʼ a fènfə, shɨ yi tyetə chò no ghò ayì alì ghə̀ nè kwi kuʼ fəkòʼ fi sə ghoʼo chò no nkòʼ ntsèm. Mənyin mù sə vì bwomə təlòʼ tə vəwenə ayi a tətam.”
MAT.13.33	Yesò be mò ngàyn tsen à vəwenə la, “Soʼo Fòyn Nyìngòŋ diʼ tò nə̀ fəshɨ̀ŋ a wùwì nè ghə̀ lyɨ̀ wè a tì kəbayn no kə ghoʼo la kə kuʼ ə sə fɨ̀ŋə̀ əzaʼa fa zhʉ a kə a kuʼ no kətsèm.”
MAT.13.34	Yesò nziʼi nyʉ̀ avenə no tsèm a viʼi tò a ngàynsə, ghə̀ ko nshə̀ʼtə̀ kənyʉ̀ à vəwenə no kə mùʼ kènla ghə̀ mò a ngàyn. 
MAT.13.35	Ghə̀ ə̀ nè alə̀ ndi nè la nyʉ̀ vyi a Nyìngòŋ ngaʼà chò fà nshə̀ʼtə̀ ghoʼo ndiʼ nəmwèʼè la, “Mà lu ngàʼà à vəwenə a ngàynsə. Mà lu nshə̀ʼtə̀ nyʉ̀ à vəwenə a wìʼ nko ntɨmə̀ kɨ no fa tʉʼ a və nshɨtə mbi.”
MAT.13.36	Andìʼ a zhʉ a Yesò wenə̀ ndzɨ̀mtə̀sə bàm wen ə̀ moʼtə li nòyn viʼi ə̀ bwènə̀ kwen a ngə̀ŋ, vəwenə gàʼ à wen la ghə̀ shə̀ʼtə̀ kənyʉ̀ a ngàyn ə̀ kəfʉ̀ʼ yì ziʼi.
MAT.13.37	Yesò gàʼ à vəwenə la, “Wìʼ yì a ghə̀ nwe ngwàʼ jùŋə lì diʼ Wàyn Wìʼ. 
MAT.13.38	Sɨm yi diʼ mbi, ngwàʼ jùŋə yì diʼ viʼi vyi a və diʼi a ti Soʼo Fòyn Nyìngòŋ, kəfʉ̀ kì diʼ viʼi vyi a və diʼì a ti soʼ Deblə̀. 
MAT.13.39	Wù kəbàyn yì a ghə̀ nwe kəfʉ̀ʼ kì diʼ Deblə̀, zhʉ məpfì diʼ kənsèsə̀ kə mbi, viʼi a və pfì dìʼ ntsɨ̀ŋsə ngə̀ŋ Nyìngòŋ. 
MAT.13.40	Ando və ne zhùŋtə̀ kəfʉ̀ʼ a sɨm və nyùʼù àdìʼ tò a lì a və lu nè a viʼi avenə a kənsèsə̀ kə mbi. 
MAT.13.41	Wàyn Wìʼ lu tɨm ntsɨ̀ŋsə wen ə sə fʉ vì ə tsèntə̀ shìsə̀ viʼi vyi a və nè la viʼi ne mbyɨ bènə̀ viʼi vì a və nè mbyɨ fà wen Soʼ fòyn, 
MAT.13.42	ə̀ mòʼ vəwenə a kəshi kə zhìʼ ə vəwenə nlyuŋlyuŋ dì be pfiʼi asoŋ. 
MAT.13.43	Viʼi kənyʉ̀ kə tɨməkə lu mbaynə a tʉʼ ayì tò nə̀ chʉzhʉ a kəshi kə fòyn Tìʼ vəwenə. No ndò a ghə̀ kiʼi tiʼitiʼi ghə̀ tuʼù zhʉtə.”
MAT.13.44	Yesò gàʼ la, “Soʼ Fòyn Nyìngòŋ diʼ tò nə̀ ghoʼ tsenghə a wìʼ ndyʉ̀ kwʉ̀ʼ a sɨm a və nwè ə̀ lyòmtə̀ tsu, ə bwènə̀ pfwo, kənyʉ̀ ki sə fwomə à wen a wèn no nànto, ghə̀ dyʉ̀ ə̀ baʼlə no ghò ayì a ghə̀ nkiʼi ə̀ vì zen sɨm ayi.”
MAT.13.45	Soʼ Fòyn Nyìngòŋ be diʼ to nə̀ wù mbàʼànkùm a ghə̀ njèʼè kəŋə təfo tə jùŋtə. 
MAT.13.46	Zhʉ a ghə̀ yenə ashɨ fo tsenghə a ghə̀ bòŋə̀ no a nkàyn, ghə̀ bwènə̀ pfwo ə̀ baʼlə no ghò a ghə̀ nkiʼi ə̀ dyʉ̀ zen.
MAT.13.47	Soʼ fòn Nyìngòŋ bè dìʼ tò nə̀ fəlàm a wìʼ mòʼò à mù ə tənkì tə shʉsə tə kwen tsu tò tətsèm, 
MAT.13.48	fə nè lwin, viʼi vyi a və ku shʉsə gùfə̀ shìsə̀ a bàm sə tetə̀ shʉsə jùŋəsə we a vəwenə nkyèsə, màʼà sə byɨsə. 
MAT.13.49	Kə lu ndiʼ tò a lì a kənsèsə̀ kə mbi. Ntsɨ̀ŋsə ngə̀ŋ Nyìngòŋ sə lu vì ə tetə̀ shìsə̀ viʼi və byɨvə fa ntìntìn viʼi kənyʉ̀ kə tɨməkə, 
MAT.13.50	ə mòʼ vəwenə a kəshi kə zhìʼ, vəwenə nlyuŋlyuŋ dì be pfiʼi asoŋ tsu.
MAT.13.51	Yesò gàʼ a lì ə̀ bèm à ndzɨ̀mtə̀sə bàm wen la, vəwenə zhʉ li kɨ nyʉ̀ avenə lo? Vəwenə byɨmə.
MAT.13.52	Ghə̀ mù gàʼ à vəwenə la, “Ndìʼsə̀sə təsoʼ shì a sə ziʼì li ə̀ kɨ kənyʉ̀ kì a Sòʼ Fòyn Nyìngòŋ diʼ wenə ghə̀, dìʼ mu və se li tò nə̀ tì ngə̀ŋ yì a ghə̀ kiʼi ghoʼ wen à wen a kəntuʼ sə shìsə fo fivə nə̀ muvə fa tsu shyèʼè nə̀ wenəvə no tsèm.”
MAT.13.53	Yesò ne mwètə̀ ngàynsə a sènsə ə̀ lù fa tsu, 
MAT.13.54	bwènə̀ pfwo a ntə̀ʼ yì a ghə̀ nkwi tsu sə zhʉsə ziʼi viʼi aloʼ ntsèntə̀sə vəwenə, vəwenə sə diʼ nə̀ kaynə ə̀ sə̀ bèmə̀ la, “Wìʼ ghèn lyɨ̀ nki tof ghenə bè nə̀ kədyòʼ kènkə fa fe?. 
MAT.13.55	Gaʼa kò ghə̀ diʼ tò no wàyn wìʼ yì a ghə̀ komə fo lə̀? Gaʼa kò zhiʼ lì wen diʼ Mèli, vəlèmə̀ və wen və lʉmə diʼ Jems, nə̀ Josèf nə̀ Simon bènə̀ Judàs? 
MAT.13.56	Gaʼa kò vəlèmə̀ və wen və ki tsi tò no a ntə̀ʼ a shə̀? Ghə̀ lè lyɨ̀ tof ghenə fa fe bènə̀ kədyòʼ sə nè nki nyʉ̀ venə a?” 
MAT.13.57	Vəwenə gàʼ a lì mù zìtə̀ sə bàynə̀ wen.
MAT.13.57	Yesò mù gàʼ à vəwenə la, “Və lu ngumlə̀ nshə̀ʼtə̀ Nyìngòŋ no fe əchò tò viʼi kəshi a ghə̀ fʉ fa tsu bènə̀ ngwaʼa ngə̀ŋ wen.” 
MAT.13.58	Yesò nko ne nyʉ̀ kaynə ghoʼvə a Nazalèt byìʼàndo viʼi vi nko kòŋ əbyɨmə.
MAT.14.1	Andìʼ a tʉʼ a Helòd a ghə̀ nsoʼo shə Galìlì nzhʉ̀ soʼgho byìʼì nyʉ̀ a Yesò ə̀ nè, 
MAT.14.2	ghə̀ gàʼ à viʼi shyèʼ wen la,“Ghèn lutə̀ dìʼ tò Joyn wù ku à mù a ghə̀ bwenə li nlu fa pfʉ. A lè kənyʉ̀ a kə nè ghə̀ sə kiʼ kədyòʼ ənè nyʉ̀ venə alə̀.”
MAT.14.3	A nsə ndiʼ a lì mu à ngàʼa tò wen la və ghaʼ Joyn wù ku à mù kwiʼ wen ə̀ mòʼ a mfɨŋ. Ghə̀ nè a lì ando wen Helòd nghaʼ shì Helodiyas wì lèmə̀ wen Filib, Joyn mù sə̀ taŋmə̀. 
MAT.14.4	Ngəʼ yi ndìʼ la, Helòd nlu li làm Helodiyas alì Joyn fàŋ sə kùmtə̀ tò kùmtə̀ à wen la, “Wù ne li kənyʉ̀ kə byɨkə, soʼ ko byɨmə la wù lam wùwì ghèn a diʼì wì lèmə̀ wù.” 
MAT.14.5	Helòd nkəŋ əzhwi Joyn alì sə fànə̀ viʼi byìʼàndo vəwenə nlyɨ̀ Joyn anə̀ nshə̀ʼtə̀ ghoʼo Nyìngòŋ.
MAT.14.6	A lù sə ndiʼ ando və nzhɨ kətsi kə bwi Helòd, wàyn wùwì Helodiyas vì sə benə fa shɨ viʼi, kənyʉ̀ ki sə fwomə a wèn Helòd no nànto. 
MAT.14.7	Helòd mù ghʉ̀ wenə̀ wàyn wùwì a yì a mə kàyn gàʼà la,“Mà a ku no ghò yì a wu bèmə a mò.”
MAT.14.8	Lì wàyn a ghèn nyoʼ ŋàmtə wen ə̀ gàʼ la ghə̀ gàʼ tò la ghə̀ kəŋ la və ku kətʉ kə Joyn wù ku à mù à yì a kyeʼ tyetə tò a zhʉ ayì.
MAT.14.9	Fòn Helòd sə sheʼkə̀ no nànto alì ə̀ gàʼ la və tin kətʉ kə Joyn wù ku à mù vì nə̀ kəwenkə kù a wàyn wùwì ayì. Ghə̀ nè a lì byìʼàndo ghə̀ nsə̀ diʼ mu ghə̀ zhɨ li məkàyn a shɨ viʼi ghayn wen. 
MAT.14.10	Ghə̀ gàʼ və dyʉ̀ a ngə̀ŋ mfɨŋ tin kətʉ kə Joyn, 
MAT.14.11	bwènə̀ vì nə̀ kəwenkə a tì kyeʼ tyetə kù a wen ghə̀ dyʉ̀ kù à lì wen. 
MAT.14.12	Ndzɨ̀mtə̀sə bàm Joyn dyʉ̀ lyɨ̀ bvenə wen dyʉ̀ bvɨ̀mə̀ mù dyʉ̀ shə̀ʼtə̀ kənyʉ̀ akì à Yesò.
MAT.14.13	Yesò nè zhʉ̀ kənyʉ̀ a və ne à Joyn wù ku à mù lyɨ̀ nkànuʼ wenə̀ ndzɨ̀mtə̀sə bàm wen sə lù dyʉ̀ a kəshi ko wìʼ dìʼ tsu. Viʼi nè zhʉ̀ la ghə̀ lù lì ə fʉ̀kə̀ fà vəwenə a ntə̀ʼsə no vəghoʼo sə dzɨ̀mtə̀ dyʉ̀ nə̀ wen to a kəghʉ̀. 
MAT.14.14	Andìʼ a zhʉ a Yesò mfʉ a wèn à mù ghə̀ yèn nòyn viʼi no ghoʼo ə̀ kusə nshinsə à vəwenə mù sə̀ chʉʼʉ viʼi vəkwaʼkəvə a və ndiʼì à vəwenə a ntìntìn.
MAT.14.15	A nè sə ndiʼ a zhʉ mpfwomə, ndzɨ̀mtə̀sə bàm wen sə vì gàʼ à wen la, “Zhʉ dyʉ̀ li no alə̀ kènla kəshi kèn kə boʼsə a ntə̀ʼ tsen, kə bòŋ la wù gàʼ à viʼi venə vəwenə bwenə dyʉ̀ a tì ntə̀ʼsə ə zèn fozhɨvə fa tsu ə̀ zhɨ.”
MAT.14.16	Yesò bwènsə̀ gàʼ la “Vəwenə ko diʼi pfwo, no nkàntə̀ ghə̀ŋ ku kəfo vəwenə zhɨ.”
MAT.14.17	Vəwenə gàʼ à wen la “Yès kìʼ tò təghɨf tə kəbayn kə məka tə tàyn nə̀ shʉsə sə bò.”
MAT.14.18	Yesò gàʼ la “Ghə̀ŋ vi nə̀ wen və à mò.” 
MAT.14.19	Ghə̀ mù gàʼ à nòyn viʼi vi la vəwenə ŋwʉʼtə dyʉ̀ a agəŋ. Ghə̀ bè mù shì təghɨf tə kəbayn kə məka tì tə tàyn bènə̀ shʉsə shì sə bò ə̀ ki kùʼsə nə̀ kaŋ kù kəzòŋ a Nyìngòŋ, byə̀ʼ kəbàyn akì tsèntə̀ kù a ndzɨ̀mtə̀sə bàm wen la sə gətə à viʼi a vyi. 
MAT.14.20	Vəwenə zhɨ kwìʼ no vətsèm. Ndzɨ̀mtə̀sə bàm wen sə boŋtə byəʼ vi a və mfaŋə̀ və lwin a nkyèsə njʉ̀sə̀ bò. 
MAT.14.21	Viʼi a və nzhɨ fozhɨvə a vyi nzàʼà dyʉ̀ a nkamsə tàyn. Və ko ntàŋ vunə bènə̀ ki.
MAT.14.22	Viʼi vi nè zhɨ mwètə̀ no a zhʉ̀ kò Yesò gàʼ à ndzɨ̀mtə̀sə bàm wen la sə kwen a nkànuʼ ə̀ tɨm ə̀ dyʉ̀ à ndzèn à mù tsen yì, ghə̀ fàŋ a bàm nè la viʼi mpfwo. 
MAT.14.23	Ando ghə̀ ngàʼà viʼi sə mpfwo, ghə̀ lù kuʼ a kwi pfen tò wen nyɨŋ əjɨ̀m. Tʉʼ sə njɨ vì ghə̀ diʼ tsu tò wen nyɨŋ. 
MAT.14.24	A ndìʼ a zhʉ ayì mu nkanuʼ yì a ndzɨ̀mtə̀sə bàm wen sə nkwen tsu lì sə̀ diʼ mu ghə̀ dyʉ̀ li no kəghaf a tì à mù. Mu sə nə̀ʼə̀ nkanuʼ ayì no nànto byìʼàndo fwof mbòŋsə vì fà vəwenə a mbì.
MAT.14.25	A ne sə ndiʼ a nlaynə ətʉ̀ʼ, Yesò lù sə jèʼè dyʉ̀ a kwi à mù ədyʉ̀ yen ndzɨ̀mtə̀sə bàm wen. 
MAT.14.26	Vəwenə nè yèn ando ghə̀ jèʼè vì a kwi à mù. Vəwenə sə diʼ nə̀ fàynə no nànto ə mù sə zɨmə dì gàʼà la “A diʼi mpfʉ nse.”
MAT.14.27	No a zhʉ̀ kò Yesò gàʼ à vəwenə la, “Ghə̀ŋ ghaʼa tətyɨm təŋtə! à diʼ mo,kə ghə̀ŋ à fwàyn.”
MAT.14.28	Bità mù gàʼ a wen la, “Bobo! a zhʉ a diʼi wù nəmwèʼè, wu gàʼa mà jèʼ a kwi à mù vì yèn wù.”
MAT.14.29	Yesò gàʼ la, “vi” Bità fʉ fa tì nkanuʼ yì sə̀ jèʼè dyʉ̀ a mbyɨ̀ Yesò tò a kwi à mù. 
MAT.14.30	A sə ndiʼ ando ghə̀ nyènə̀ ando fwof nchò nə̀ʼə̀ mu fwàyn vì à wen, ghə̀ zìtə̀ sə shwemə shiʼi a tì à mù. Ghə̀ mù zɨ̀mə dì la, “Bobo, bwòŋsə mo.”
MAT.14.31	No a zhʉ̀ kò Yesò naʼsə̀ kəvu ə̀ ghaʼa wen ə̀ bèm à wen la, “Byɨmə wu tyetə no nànto. Byìʼì ghò a wù yì momə̀ mò a?” 
MAT.14.32	Vəwenə bwènə̀ kwèn a nkanuʼ, no a zhʉ̀ kò fwof yi bwaʼ. 
MAT.14.33	Ndzɨ̀mtə̀sə bàm wen shìsə a sə ndiʼ a nkanuʼ mù sə gumlə wen gàʼà la,“Nəmwèʼè, wù diʼ wàyn Nyìngòŋ.”
MAT.14.34	Vəwenə tɨm mu ə̀ zaʼa a ntə̀ʼ Gènesalèt, 
MAT.14.35	viʼi yèn Yesò ə̀ kɨ wen tsu ə̀ tɨm ə̀ shə̀ʼtə̀ a viʼi no vətsèm a tì loʼ ayì la viʼi lyɨ̀ viʼi vəkwaʼkəvə ə̀ vì nə̀ vəwenə a wen no vətsèm. 
MAT.14.36	Vəwenə sensə wen la ghə̀ ghʉsə viʼi vəkwaʼkəvə vi və nkùmsə̀ tò su ndisə wen. Ghə̀ kye no məndo a ghə̀ nkùmsə̀ su ndisə wen to.
MAT.15.1	Viʼi Falàsi bènə̀ ndìʼsə̀sə təsoʼ sətsensə lù fa Jelusalèm ə vì yèn Yesò ə bèm à wen la, 
MAT.15.2	“Byìʼì ghò a ndzɨ̀mtə̀sə bàm wù sə ko tsi ntsìnə̀ vətìʼ və vəghəŋ a? Vəwenə nə̀ mbʉʼsə nzhɨ kò vəwenə lə shʉ̀ avu vəwenə.”
MAT.15.3	Yesò bwènsə̀ bèm à vəwenə la, “Byìʼì ghò a ghə̀ŋ kwàʼà soʼ Nyìngòŋ byìʼì ntsìnə̀ loʼ vəghəŋ a? 
MAT.15.4	Nyìngòŋ ngaʼà li la, Zhʉ gɨ̀ tìʼ wù wenə̀ lì wù! bè gàʼ la, No ndò a ghə̀ te tìʼ wen ko lì wen, və diʼi zhwi wen. 
MAT.15.5	Ghə̀ŋ sə bòŋsə̀ ziʼi la, wìʼ zì ghə̀ tyen kəfo fà tìʼ wen ko lì wen a ghə̀ yi ndiʼ gyàmtə̀ wen tsu tò byìʼàndo ghə̀ nghʉ li la yì a ku kəfo akì à Nyìngòŋ. 
MAT.15.6	Ghə̀ŋ dìʼ ji a ghə̀ŋ əchò fa tsu ko ghə̀ŋ ə dìʼì gumlə a tìʼ ghə̀ŋ ko lì ghə̀ŋ. A diʼ a ji aghèn a ghə̀ŋ tyenə kənyʉ̀ kə Nyìngòŋ tsu byìʼì ntsìnə̀ loʼ ghə̀ŋ. 
MAT.15.7	Ghə̀ŋ viʼi kəmbɨ̀lə̀ venə Nshə̀ʼtə̀ Azayà ngàʼa tò nəmwèʼè ando ghə̀ nshə̀ʼtə̀ ntɨm Nyìngòŋ byìʼì ghə̀ŋ la, 
MAT.15.8	Viʼi venə ghoʼsə̀ mò tò nə̀ chʉ, alì tətyɨm tə vəwenə tə diʼ kəghaf fà mò. 
MAT.15.9	Vəwenə ghoʼsə̀ mò tò kədyàŋ kədyàŋ byìʼàndo vəwenə dìʼsə̀ təsoʼ mu a shɨ̀tə̀ viʼi ə ghʉ la à dìʼ təsoʼ tyomtə?”
MAT.15.10	Yesò gàʼ a lì ə̀ dzàŋtə̀ nòyn viʼi vi, vəwenə vì, ghə̀ gàʼ à vəwenə la, “Ghə̀ŋ zhʉtə nkɨ. 
MAT.15.11	A ko diʼ kəfo kì a kə kwenə à wìʼ a chʉ̀ a kə nè la kə wìʼ ndiʼ wu laynə a ashɨ Nyìngòŋ, à bòŋsə̀ dìʼ nyʉ̀ vyi a və fʉ̀ fà wen a chʉ̀.” 
MAT.15.12	Ndzɨ̀mtə̀sə bàm wen sə nè gàʼ a wen la, “Wù yì gàʼ a lì viʼi Falàsi sə fwisə tin.” 
MAT.15.13	Yesò bwènsə̀ a gàʼà shəʼə ghə̀ a vəwenə la, “Və ne tsuʼ no ghò a ghə̀ kwi kuʼu kènla a wè Tìʼ ghom a kàŋ. 
MAT.15.14	Ghə̀ŋ ghʉsə vəwenə tò a lì, vəwenə diʼ mfyɨ̀f alì kəŋ ndìʼì jì a vətsenvə. Kənfyɨf kə sətsèn ə ndìʼì jì a kətsenkə, vəwenə à tsèntə̀ fəŋkə a nkwòŋ no vətsèm.”
MAT.15.15	Bità gàʼ à wen la, “Shə̀ʼtə̀ kənyʉ̀ a ngàyn ghèn ziʼi à yès.”
MAT.15.16	Yesò bèm à vəwenə la, “La mbo tə tofə təŋtə bò bu bwaʼa tò nə̀ tə viʼi vətsenvə mu? 
MAT.15.17	Ghə̀ŋ ko yenə la no ghò a wìʼ zhɨ ə shiʼì à wen a bèm kə be chò fʉ fà wen a wèn, 
MAT.15.18	alì nyʉ̀ vyi a və fʉ̀ fa wìʼ a chʉ̀ dìʼ mu və lù fà wen a tyɨm, à diʼ nyʉ̀ a vyi a və nè la kə wìʼ ndiʼ wu laynə. 
MAT.15.19	Kwòʼtə byɨghə fʉ̀ tò fà wìʼ a tyɨm nə̀ nyʉ̀ byɨvə tsenəvə anə̀ ə zhwi, ə ntsi nə̀ wùwì ko wùlɨm a ko diʼ yə̀ nə̀ dzɨ̀mtə̀ ki, nə̀ tsoŋə, ə ndiʼ wùkəwam à wìʼ a kətʉ be gàʼà nyʉ̀ byɨvə tsenəvə byìʼì wìʼ. 
MAT.15.20	A le nyʉ̀ vyi a və nè kò wìʼ ndiʼ wu laynə ashɨ Nyìngòŋ, a ko diʼ a zhʉ a wìʼ zhɨ kènla ghə̀ shʉ̀ li avu wen ando ntsìnə̀ loʼ vəghəŋ ə kəŋ.”
MAT.15.21	Yesò gàʼ a lì ə̀ lù fa tsu ə dyʉ̀ a shə loʼ yì a ntə̀ʼ Tilè nə̀ Sidòn ndìʼ tsu.
MAT.15.22	Wùwì Kanà tsen a ghə̀ ntsi boʼsə tsu vi à Yesò mù sə zɨmə dì gàʼà la,“Kusə nshinsə à mò a Bobo, wàyn fòyn Devìt! Wàyn ghom wùwì yenə ngəʼ no nànto byìʼàndo ghə̀ kiʼi kəzhwì kəbyɨkə.”
MAT.15.23	Kò Yesò lù gàʼ kənyʉ̀ a wen. Ndzɨ̀mtə̀sə bàm wen sə vì a wen mù sə sensə̀ wen gàʼà la, “Dzɨ̀mə̀ wen fa vəghəŋ a bàm. Ghə̀ jèʼè zɨmə alə̀ chiʼsə̀ tiʼitiʼi viʼi.”
MAT.15.24	Yesò gàʼ à wùwì ayì la, “Nyìngòŋ tɨm mo tò à viʼi Islel vi a və diʼì tò nə̀ byisə vənjɨ̀ sə lekəsə.”
MAT.15.25	Wùwì ayì kwentə vì gwʉ̀ʼtə alwi wen a nse ə̀ gàʼ la “Bobo gyamtə mo.”
MAT.15.26	Yesò gàʼ à wen la, “Kə ko bòŋ la və lyɨ fozhɨvə vunə ə̀ mòʼ à bʉsə.”
MAT.15.27	Wùwì ayì byɨmə ə̀ gàʼ la, “Bobo, mà kɨ li a lì, alì tì ngə̀ŋ nə̀ nzhɨ, byèʼ fo fəŋkə bʉsə sə boŋtə zhɨ.”
MAT.15.28	Yesò mù gàʼ à wen la, “Wù dìʼ wùwì a byɨmə wu to, Nyìngòŋ a nè kənyʉ̀ a wù kəŋ.” Yesò gàʼ a lì wàyn wen yì to tò a zhʉ ayì.
MAT.15.29	Yesò lù fa kəshi ayì sə jèʼè dyʉ̀ fa mbyɨ̀ mo Galìlì, ə dyʉ̀ kuʼ a kwi pfen mù shiʼi ŋwʉʼʉ a nse. 
MAT.15.30	Ngwàʼà viʼi sə vì a wen. Vəwenə mvì nə̀ viʼi və kwaʼkəvə vəwenə, və ngesə̀ fwen, mfyɨ̀f, viʼi kənkwàʼkə̀, və bɨbɨ̀ bènə̀ viʼi a və nkwaʼa nə̀ tənkì tə təkwaʼa no tətsèm. Vəwenə ə̀ mvì nə̀ vəwenə a lì ghʉ ashɨ Yesò la ghə̀ chʉʼ vəwenə. 
MAT.15.31	Viʼi vi sə diʼ nə̀ kaynə ando və nyenə la bɨbɨ̀ sə bwènsə̀ gàʼà, və ngesə̀ fwen nə̀ viʼi kənkwàʼkə̀ be bwènsə̀ jèʼè tò a nkayn, bènə̀ la nshɨ̀f nsə̀ bwènsə̀ yenə shi. Vəwenə yen a lì sə̀ ghoʼsə̀ Nyìngòŋ viʼi Islel.
MAT.15.32	Yesò mù dzàŋ ndzɨ̀mtə̀sə bàm wen ə̀ gàʼ à vəwenə la, “Nshinsə ku mò à viʼi venə. Vəwenə tsi li vəghəŋ vəwenə a mətsi ntaʼ luwèn, alì kènla vəwenə təmə̀ zhɨ̀ kəfo. Ma ko kòŋ əgàʼ la vəwenə bwènə̀ mpfwo nə̀ jɨ̀ŋ. Wìʼ zì ghə̀ fʉ bwaʼ, ashɨ wen fen ghə̀ fəŋ a ji.”
MAT.15.33	Ndzɨ̀mtə̀sə bàm wen sə bèm à wen la, “Vəghəŋ lè zì vəghəŋ lyɨ fozhɨvə fa fe a shə̀, kəshi kèn kə diʼ a bàm ə və kwʉʼ ə zhis ghèn nòyn viʼi tsu a?.”
MAT.15.34	Yesò bè bèm à vəwenə la, “Ghə̀ŋ kìʼ təghɨf tə kəbayn tə məka təshə̀ʼ?.” Vəwenə gàʼ la, “Yès kìʼ təghɨf la sòmbo nə̀ məshʉ̀tə tò nshə̀ʼ alə̀.”
MAT.15.35	Yesò mù gàʼ à viʼi vi la vəwenə ŋwʉʼtə a nse. 
MAT.15.36	Vəwenə nè ŋwʉʼtə, Yesò shi təghɨf tə kəbayn tə məka titə sòmbo nə̀ məshʉ̀tə mì ə̀ kù kəzòŋ à Nyìngòŋ mù byəʼə̀ kù à ndzɨ̀mtə̀sə bàm wen, vəwenə mù gə̀tə̀ dyʉ̀ à viʼi vi. 
MAT.15.37	No ndò zhɨ kwiʼ. Ndzɨ̀mtə̀sə bàm wen sə boŋtə byəʼ a və mfəŋkə və lwin a nkyèsə sòmbo. 
MAT.15.38	Viʼi a və nzhɨ ndìʼ lʉmə nkamsə kàʼ mibu ki nə̀ vunə a və ndiʼì tsu.
MAT.15.39	Yesò gàʼ viʼi a vyi sə mpfwo ghə̀ kwen a ti nkànuʼ ə dyʉ̀ a shyə loʼ Magadan.
MAT.16.1	Viʼi Falàsi bènə̀ Vəsadùsis vətsenvə vì à Yesò sə kəŋə jì əghaʼ wen fa tsu mù gàʼ la ghə̀ ne kənyʉ̀ kə kaynə kə kətsen kə ədìʼ kəchwitə la kədyòʼ kə wen kə lù fà Nyìngòŋ. 
MAT.16.2	Yesò gàʼ à vəwenə la, “Chʉzhʉ nə̀ mbʉsə nshwè kaŋ sə bàŋə̀, ghə̀ŋ ə gàʼa la shi lə bòŋ a boʼòngə̀ŋ. 
MAT.16.3	A sətsèn tʉʼʉ layn shi nghwʉ̀ʼʉ̀, ghə̀ŋ gàʼa la ghʉ a vì layn. Ghə̀ŋ kɨ ki kəbəŋ, ghə̀ŋ shə̀ʼtə kənyʉ̀ a kə a fʉ̀, alì ko andiʼ la ghə̀ŋ zì ghə̀ŋ kɨ la chwitə a və fʉ̀ luwèn ə shə̀ʼtə̀ la ghò lo. 
MAT.16.4	A dìʼ tò kəlyɨŋ kə byɨkə anə̀ kènkə a kə ko ghʉ tyɨm wen à Nyìngòŋ a kə zì kə mbèmə̀ kəchwitə. Ghə̀ŋ ko a yen kəchwitə kətsenkə əchò tò nchwi Jonà.” Ghə̀ gàʼ a lì ə lù mòʼtə̀ vəwenə.
MAT.16.5	Yesò wenə̀ ndzɨ̀mtə̀sə bàm wen nè sə dyàŋ a ndzèn mo tsen yì, ndzɨ̀mtə̀sə bàm wen sə lyèsə̀ əlyɨ̀ kəbayn kəməka, 
MAT.16.6	nè dyàŋ zaʼa tsu, Yesò gàʼ à vəwenə la, “Ghə̀ŋ tuʼmə kùmə̀ fəshɨ̀ŋ fə viʼi Falàsi bènə̀ Vəsadùsis.”
MAT.16.7	Ndzɨ̀mtə̀sə bàm wen shìsə sə̀ bèsə̀ kənyʉ̀ akì à vəwenə a ntìntìn gàʼà la, “Ghə̀ gàʼà alə̀ byìʼàndo vəghəŋ yì lyèsə̀ əlyɨ̀ kəbayn kəməka.”
MAT.16.8	Yesò kɨ kənyʉ̀ a vəwenə mbèsə̀ à vəwenə a ntìntìn mù bèm à vəwenə la, “Byɨmə ghə̀ŋ bwaʼ ghò alə̀ a, byìʼì ghò a ghə̀ŋ ə gàʼ à la à diʼ byìʼàndo ghə̀ŋ ko kiʼ kəbayn a? 
MAT.16.9	Kə lè dìʼ la ghə̀ŋ ko təmə kɨ̀ kənyʉ̀ mu? Ghə̀ŋ ko bè kwòʼtə̀ ando mà nzhisə̀ viʼi vi nkamsə sə tàyn nə̀ təghɨf tə kəbayn tə məka tə tàyn? Ghə̀ŋ mboŋtə byəʼ vi a və mfaŋə̀ və lwin a nkyèsə sə shə̀ʼ lì? 
MAT.16.10	Ghə̀ŋ lyesə li viʼi vi nkamsə sə kàʼ a ma nzhisə̀ nə̀ təghɨf tə kəbayn ti sòmbo? Ghə̀ŋ mbòŋtə byèʼ vi a və nfaŋə̀ və lwin a nkyèsə sə shə̀ʼ lì. 
MAT.16.11	A nè ghò a ghə̀ŋ ko kɨ̀ la mà ko yi ngàʼà à ghə̀ŋ byìʼì kəbayn a? Ghə̀ŋ tuʼmə kùmə̀ fəshɨ̀ŋ fə viʼi Falàsi bènə̀ Vəsadùsis.”
MAT.16.12	Ghə̀ gàʼ a lì ndzɨ̀mtə̀sə bàm wen sə mù kɨ̀ la ghə̀ ko yi ngàʼà byìʼì fəshɨ̀ŋ fə kəbayn alì la ghə̀ ngàʼà kùmə̀ ziʼi viʼi Falàsi bènə̀ Vəsadùsis.
MAT.16.13	Yesò lù dyʉ̀ a shə loʼ tsenghə a ntə̀ʼ Sìsalìyà, Filibày ndiʼì tsu wenə̀ ndzɨ̀mtə̀sə bàm wen mù bèm à vəwenə la, “Viʼi gàʼ à la Wàyn Wìʼ dìʼ ndo?”
MAT.16.14	Vəwenə bwènsə̀ gàʼ la, “Viʼi vətsenvə gàʼà la wù dìʼ Joyn wù ku à mù, viʼi və tsenəvə gàʼà la wù dìʼ nshə̀ʼtə̀ Elijà, vətsenvə be gàʼà la wù dìʼ nshyə̀ʼtə̀ Jèlimayà ko nshyə̀ʼtə̀ ghoʼo tsen.”
MAT.16.15	Yesò bèm à vəwenə la, “Nkàntə̀ ghə̀ŋ gàʼà la ma dìʼ ndo?” 
MAT.16.16	Simon Bità bwènsə̀ la, “Adìʼ ə wìʼ yì a Nyìngòŋ ntsuʼ li ə̀ ghʉ, wàyn Nyìngòŋ yì a ghə̀ faŋə̀ tò ghan mùʼ lì.”
MAT.16.17	Yesò mù gàʼ la, “Mbwaʼmə̀ dìʼ à wù a Simon wàyn Jonà, byìʼàndo a ko shə̀ʼtə̀ Wùmə̀nsòŋ nshyə̀ʼtə̀ kənyʉ̀ kènkə la wu gàʼ a lì, à dìʼ Tìʼ ghom ə Nyìngòŋ yì a ghə̀ diʼì a kàŋ. 
MAT.16.18	Mà sə gàʼà à wù a Bità la zhiʼi wu diʼ ə nguʼ, à diʼ a kwi nguʼ ayì a mà ne bwom ngə̀ŋ ntsèntə̀ ghom. Kədyòʼ kə pfʉ kə ko lə to chò ngə̀ŋ ayì. 
MAT.16.19	Ma ku nzàs kə soʼo fòyn Nyìngòŋ à wù. No ghò a wù byɨmə a kwi nse mu Nyìngòŋ a byɨmə a kàŋ, wù be tyen no ghò a kwi nse mu Nyìngòŋ be a tyen a kàŋ.”
MAT.16.20	Yesò gàʼ a lì mù tyɨftə ndzɨ̀mtə̀sə bàm wen la kə vəwenə lə shə̀ʼtə̀ à wìʼ la yì dìʼ Wìʼ yì a Nyìngòŋ ntsuʼ li ə̀ ghʉ.
MAT.16.21	Yesò zìtə̀ tò a zhʉ ayì sə̀ shə̀ʼtə̀ a ndzɨ̀mtə̀sə bàm wen la, “Yì diʼi dyʉ̀ a Jelusalèm ə yen ngəʼ ghoʼo fa avu vəchəʼ, tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ, və zhwi wen à nè sə ndiʼ mətsi ntaʼ, Nyìngòŋ lusə wen fa pfʉ.”
MAT.16.22	Bità gùftə̀ wen a bàm sə̀ ghàmə̀ wen gàʼà la, “Nyìngòŋ bʉʼsə la kə nki kənyʉ̀ alə̀ lə̀ fʉ à wù a Bobo.”
MAT.16.23	Yesò fuʼtə gàʼ à Bità la, “Bwènə̀ fà mò a bàm a Satan, wù tàʼsə̀ mò. Wù ko kiʼ kwoʼtə Nyìngòŋ. Wù kwòʼtə̀ to nə̀ wìʼ.”
MAT.16.24	Yesò gàʼ a lì mù gàʼ à ndzɨ̀mtə̀sə bàm wen la, “No ndò a ghə̀ kòŋ ə ndzɨ̀mtə̀ mò diʼi tyen wenə wen, bwèʼè kəntò kə wen ə dzɨ̀mtə̀ mò. 
MAT.16.25	No ndò a ghə̀ mwòmsə̀ ə ntsɨ̀ŋ sò kətʉ wen mu ghə̀ a lè, no ndò a ghə̀ le sò kətʉ wen byìʼì mò a bwòŋ. 
MAT.16.26	Wìʼ lè zì ghə̀ se no ghò a zhʉ a ghə̀ kiʼì mbi ghèn no tsèm, alì kəzhwì kə wen kə le a? Wìʼ lè zì ghə̀ zen sò kətʉ wen no nə̀ ghò? 
MAT.16.27	Mà gàʼ alə̀ byìʼàndo Wàyn Wìʼ sə̀ laʼtə bwènə̀ vì a tì baynə ghoʼ ghə̀ tìʼ wen wenə ntsɨ̀ŋsə wen ndi ku no moʼtə ndo ando ghə̀ tə nshwèʼè. 
MAT.16.28	Mà gàʼà à ghə̀ŋ nəmwèʼè la viʼi vətsenvə diʼ a shèn luwèn a vəwenə ko lə pfʉ no a mpfen əzaʼa fa tʉʼ a vəwenə lu yen Wàyn Wìʼ ghə̀ bwènə̀ vì anə̀ fòyn.”
MAT.17.1	A sə ndiʼ a bàm mətsi ntʉfə, Yesò lyɨ̀ Bità nə̀ lèmə̀ wen ə Jems nə̀ Joyn wenə̀ vəwenə kuʼ a kwi pfen dyèfə a wìʼ ko ndiʼ tsu. 
MAT.17.2	Vəwenə nè kuʼ zaʼa tsu kə̀ʼ ə Yesò bvʉ̀tə̀ kwìtə sə̀ baynə to nə̀ chʉzhʉ. Ndisə wen sə kaʼsə sə̀ fəfə alə̀ ŋwàŋtə̀. 
MAT.17.3	Tò a zhʉ ayì Mosìs wenə̀ Elijà fʉ̀ à vəwenə a kə̀ʼ sə̀ gàʼà wenə və Yesò. 
MAT.17.4	Bità mù gàʼ à Yesò la, “Kə boŋə li a Bobo ando vəghəŋ dìʼ a shèn. A zhʉ a wu kòŋə, mà bwòm təto tə taʼ, wu nkiʼi mùʼ, Mosìs kiʼi mùʼ, Elijà be kiʼi tsenghə.”
MAT.17.5	Ando ghə̀ mbu gàʼà mbòʼ fəfə tsen shiʼi chìʼ vəwenə. Gɨ̀ fʉ̀ fa tsu ə̀ gàʼ la, “Ghèn dìʼ wàyn kòŋ mò. Mà saŋlə̀ byìʼì wen no a nkàyn. Ghə̀ŋ ə nzhʉ fà wen.”
MAT.17.6	Ndzɨ̀mtə̀sə bàm Yesò sə nè zhʉ̀ gɨ̀ a ghèn sə̀ fàynə̀ no nànto, fəŋkə a nse apfʉ̀ʼapfʉʼ. 
MAT.17.7	Yesò vì kùm vəwenə ə̀ gàʼ la, “Ghə̀ŋ lukə, kə ghə̀ŋ be fàyn.” 
MAT.17.8	Vəwenə tsòʼsə̀ ashɨ vəwenə sə ki mu Yesò sə diʼ to wen nyɨŋ.
MAT.17.9	Vəwenə nè sə mbwènə̀ shiʼì fa kwi pfen yì Yesò tyɨftə vəwenə la, “Kə ghə̀ŋ à shə̀ʼtə̀ kənyʉ̀ kèn a ghə̀ŋ yenə lə̀ à wìʼ əzaʼa fa tʉʼ a Wàyn Wìʼ lə pfʉ və lusə wen fa pfʉ.”
MAT.17.10	Ndzɨ̀mtə̀sə bàm wen sə bèm à wen la, “Byìʼì ghò a ndìʼsə̀sə təsoʼ sə gàʼà la à diʼ ne vì Elijà a mbì wìʼ yì a Nyìngòŋ ntsuʼ li ə̀ ghʉ lì a?”
MAT.17.11	Yesò gàʼ à vəwenə la “A dìʼ nəmwèʼè la Elijà a vì a mbì ə shɨ̀tə no nyʉ̀ tsèm. 
MAT.17.12	Mà gàʼà à ghə̀ŋ nəmwèʼè la Elijà nsə̀ diʼ mu ghə̀ vi li, viʼi yen wen alì kò vəwenə lù kɨ. Vəwenə mù sə kwe no ghò və ne à wen. A dìʼ tò ndə̀ŋndəŋ ando Wàyn Wìʼ lə yenə ngəʼ fà vəwenə avu.”
MAT.17.13	Ghə̀ gàʼ a lì ndzɨ̀mtə̀sə bàm wen sə mù kɨ̀ la ghə̀ yì ngàʼà byìʼì Joyn wù ku à mù.
MAT.17.14	Yesò nè bwènə̀ shiʼi fa kwi pfen wenə̀ ndzɨ̀mtə̀sə bàm wen shì sətaʼ vì kwʉ̀ʼ nòyn viʼi tsenghə. Wùlɨm tsen fʉ̀ fa tì nòyn a yì gwʉ̀ʼtə alwi wen a shɨ Yesò 
MAT.17.15	ə̀ gàʼ la, “Bobo kusə nshinsə à wàyn wùlɨm ghom ghèn. Ghə̀ nkwaʼa nə̀ kəmbvʉ̀ kə. Kə zhuŋsə̀ wen no nànto nè ghə̀ fəŋə nghoʼo məzhʉ̀ a zhìʼ ko à mù. 
MAT.17.16	Ma tə mvi nə̀ wen à ndzɨ̀mtə̀sə bàm wù ghə̀ ghoʼ vəwenə a məchʉʼ.”
MAT.17.17	Yesò bwènsə̀ la, “Venə diʼ viʼi nki kəlyɨŋ kə kò a və chiʼi kətʉ ken la vəwenə ghʉ tətyɨm tə vəwenə à Nyìngòŋ a? Mà a ndiʼ vəghəŋ əzaʼa fa ze? Mà ghaʼa tyɨm ə ghom əzaʼa fa ze?” Ghə̀ gàʼ a lì mù gàʼ à wìʼ ayì la,“Vi nə̀ wàyn ayì a shèn à mò.” 
MAT.17.18	Ghə̀ vì nə̀ wen, Yesò kàyntə̀ nyʉ̀ à kəzhwì kə byɨkə akì kə fʉ̀ fa wèn wàyn ayì ghə̀ to tò a zhʉ ayì.
MAT.17.19	Ndzɨ̀mtə̀sə bàm Yesò sə mù nyòʼtə vì bèm à wen la, “Byìʼì ghò a kə nto ghoʼo yès ə yès shisə kəzhwì kə byɨkə a kèn kə a?”
MAT.17.20	Yesò bwènsə̀ à vəwenə la, “A dìʼ byìʼàndo byɨmə ghə̀ŋ ə bwaʼa. Mà gàʼà à ghə̀ŋ nəmwèʼè la ghə̀ŋ sətsèn nkiʼ byɨmə ghə̀ tyetə to nə̀ shɨ ngwàʼ mostàd mu ghə̀ŋ zì ghə̀ŋ gàʼ à pfèn ghèn la ghə̀ lu fa kəshi ghèn dyʉ̀ no kəghaf, ghə̀ à dyʉ̀ tò a lì. Ghə̀ŋ tu nkiʼ byɨmə mu kənyʉ̀ kə ko to chò ghə̀ŋ. [
MAT.17.21	Wìʼ zì ghə̀ dzɨ̀mə̀ shisə̀ nki kəzhwì kə byɨkə anə̀ kèn tò a zhʉ a ghə̀ jɨ̀mə̀ be bamə chʉ̀.”]
MAT.17.22	Yesò wenə̀ ndzɨ̀mtə̀sə bàm wen nè dyʉ̀ zaʼa a Galìlì ghə̀ bè gàʼ à ndzɨ̀mtə̀sə bàm wen la, “Və a ku Wàyn Wìʼ a avu viʼi, 
MAT.17.23	və zhwi wen a sə ndiʼ a mətsi ntaʼ Nyìngòŋ lusə wen fa pfʉ. Kənyʉ̀ akì sə̀ ku ngəʼ a ndzɨ̀mtə̀sə bàm wen no nànto.”
MAT.17.24	Yesò wenə̀ ndzɨ̀mtə̀sə bàm wen nè jèʼ dyʉ̀ zaʼa a ntə̀ʼ Kabenùm viʼi vyi a və shi ko kənsè a ngə̀ŋ Nyìngòŋ vì bèm a Bità la, “Ndìʼsə̀ ghə̀ŋ mòʼò kənsè a ngə̀ŋ Nyìngòŋ?”
MAT.17.25	Ghə̀ byɨmə ə̀ gàʼ la ghə̀ mòʼò. Bità nè kwèn a ngə̀ŋ, Yesò zìtə̀ ə gàʼ a mbì bèmə̀ à wen la, “Wù kwòʼtə̀ la ghò a Simon, la təfòyn tə mbi tə nshi ko kənsè fà viʼi vəwenə mu fà viʼi və vi və lo?”
MAT.17.26	Ghə̀ gàʼ la, “Vəwenə shi fà viʼi və vi və.” Yesò mù gàʼ la, “Kə lì dìʼ la viʼi təloʼ a vyi ko diʼ lòʼ kənsè à təfòyn tə vəwenə atì. 
MAT.17.27	Kə diʼ tò no a lì, alì kə ko bòŋ la yowù ne vəwenə mfwisə̀ tin à yowù. Dyʉ̀ a benə̀ mo ə̀ mòʼ nsoʼ, no shʉ̀ ko a ghə̀ lyɨ tsu a mbì wu gùfə̀ shisə̀ ə̀ bòʼtə̀ chʉ̀ wen a wù a yen ko kəkas tsu. Shìsə̀ dyʉ̀ lòʼ ko kənsè yowù tsu à vəwenə.”
MAT.18.1	Tò a zhʉ a yì ndzɨ̀mtə̀sə bàm Yesò sə vì bèm à wen la,“A chò ndò chò wutsen a soʼ Fòyn Nyìngòŋ a?”
MAT.18.2	No a zhʉ̀ kò Yesò dzàŋ wàyn tyetə ə̀ gàʼ la ghə̀ vi tɨ̀mə à vəwenə a shɨ, 
MAT.18.3	mù gàʼ la “Mà gàʼà à ghə̀ŋ nəmwèʼè la ghə̀ŋ sətsèn fàŋ ke kwitə ə ndiʼ to nə̀ vunə və bwaʼvə mu ghə̀ŋ ko lə kwen a soʼ Fòyn Nyìngòŋ. 
MAT.18.4	Wìʼ a ghə̀ chò wutsen a soʼ Fòyn Nyìngòŋ dìʼ wìʼ a ghə̀ shiʼsə wenə wen to nə̀ wàyn ghèn. 
MAT.18.5	No ndò a ghə̀ shisə wàyndyə anə̀ ghèn byìʼì mò mu ghə̀ shisə li mò.”
MAT.18.6	No ndò a ghə̀ sətsèn nè la wàyn muʼ fa ntìntìn vunə venə a və byɨmə li à mò ne mbyɨ mu kə bòŋ la və chuŋ ti à wen a ŋwì ədyʉ̀ mòʼ wen à mù mə nghoʼomə̀ ndi ghə̀ pfʉ. 
MAT.18.7	Ngəʼ ghoʼo diʼ a mbi byìʼì nyʉ̀ vyi a və nè la viʼi ə nè mbyɨ. Nyʉ̀ avenə diʼ ne nlyɨ̀ kəshi alì ngəʼ ghoʼo diʼ à wìʼ yì a ghə̀ nè la nyʉ̀ avenə nlyɨ̀ kəshi.
MAT.18.8	Kəvu kə̀ ko kəghʉ kə̀ sətsèn nè la wù ne mbyɨ wu tin ə̀ màʼà. Kə bòŋ la wù kiʼi bwòŋ yi a ghə̀ ko lə mè kènə̀ kəvu kə mùʼ ko kəghʉ kə mùʼ əchò la wù kiʼi wen wu no tsèm və moʼ wù a zhìʼ a ghə̀ ko lə mè. 
MAT.18.9	A sətsèn shɨ wu ne la wù ne mbyɨ wu tòŋ shìsə̀ ə̀ màʼà. Kə bòŋ la wù kiʼi bwòŋ tò nə̀ shɨ mùʼ əchò la wù nkiʼ ashɨ wu no à tsèm və moʼ wù a zhìʼ byɨghə.
MAT.18.10	Ghə̀ŋ tuʼmə la kə wìʼ lə̀ chàs wàyn muʼ fa ntìntìn vunə və tyetəvə venə. Mà gàʼà à ghə̀ŋ nəmwèʼè la ntsɨ̀ŋsə vəwenə a sə diʼ a kàŋ ə kaʼa tò fà mbyɨ̀ Tìʼ ghom. 
MAT.18.11	[“Byèʼè Wàyn Wìʼ mvi ə bwòŋsə viʼi və levə”].
MAT.18.12	Ghə̀ŋ kwòʼtə̀ la wìʼ sətsèn nkiʼ byisə vənjɨ̀ ghɨ ghə̀ muʼ mu lè, ghə̀ à nè ale? Kə sətsèn chò a lì, ghə̀ à ghʉ̀sə sətsensə shì njʉ̀sə̀ abʉ̀muʼ a məwum abʉ̀muʼ sə sə nzhɨ a kwi pfen ghə̀ njèʼè kəŋə ghətsen yì a ghə̀ le lì. 
MAT.18.13	Mà gàʼà à ghə̀ŋ nəmwèʼè la, ghə̀ sətsèn kəŋ ə̀ yen, ghə̀ sə saŋlə̀ no a nkàyn byìʼì byi ayì mùʼ chò ando ghə̀ saŋlə̀ byìʼì sətsèn shi njʉ̀sə̀ abʉ̀muʼ a məwum abʉ̀muʼ a sə ko lè lì. 
MAT.18.14	Kə diʼ tò ndə̀ŋndəŋ ando Tìʼ ghə̀ŋ a kàŋ ko kòŋ la wàyn muʼ fa ntìntìn vunə venə le.
MAT.18.15	Yesò bè gàʼ la “Lèmə̀ wù sətsèn nè mbyɨ à wù, wu dyʉ̀ yenə wen ə̀ shə̀ʼtə̀ kənyʉ̀ akì à wen a ghə̀ byɨsə̀. Wù nè sə ngàʼà andìʼ tò wenə̀ wen və bò. A sətsèn ghə̀ zhʉtə, mu kə diʼ la wù bwensə̀ li nkiʼi wen. 
MAT.18.16	Wù dyʉ̀ gàʼ ghə̀ diʼ ke zhʉ, wu bwènə̀ dyʉ̀ lyɨ̀ wutsen ko viʼi vəbò wen vəwenə dyʉ̀ gàʼ à wen ndi a kənyʉ̀ ayì, viʼi və yenəvə ndiʼ vəbò ko vətaʼ ndə̀ŋndəŋ ando ŋwàʼlə̀ Nyìngòŋ gàʼà. 
MAT.18.17	Ghə̀ŋ sətsèn dyʉ̀ tsèntə̀ gàʼ à wen, ghə̀ be tyèn tò tyenə la ghə̀ ko a zhʉtə, wu lyɨ kənyʉ̀ akì dyʉ̀ nə̀ kəwenkə a ntsèntə̀ viʼi vəbyɨməvə. Ghə̀ sətsèn bè tyen tò tyenə la ghə̀ ko a zhʉtə kənyʉ̀ a ntsèntə̀ gàʼà, wu ghʉ̀ la ghə̀ sə diʼ à wù to nə̀ wù kətɨm ko wù tinə kənsè.”
MAT.18.18	Mà mù sə gàʼà à ghə̀ŋ nəmwèʼè la, “No ghò a ghə̀ŋ byɨmə a nse mu Nyìngòŋ a byɨmə a kàŋ. Ghə̀ŋ be tensə no ghò a nse mu Nyìngòŋ be a tensə a kàŋ.”
MAT.18.19	Ma be sə gàʼà kwʉ̀ʼsə̀ à ghə̀ŋ la, “No a zhʉ̀ kò a ghə̀ŋ diʼì a nse a shèn ghə̀ŋ və bò, njɨ̀mə̀ bèmə̀ no ghò a chʉ̀ mùʼ, Tìʼ ghom a kàŋ ne nè à ghə̀ŋ. 
MAT.18.20	Byìʼàndo viʼi sətsèn ŋwʉʼʉ tè fe əzaʼa vəbò ko vətaʼ à mò à zhiʼ mu mà dìʼ yo vəwenə.”
MAT.18.21	Bità mù fʉ̀tə̀ vì ə̀ bèm a Yesò la “Bobo, lèmə̀ ghom lè mù sətsèn ə nè mbyɨ à mò tò ne, mà màʼà mbyɨsə wen aghayn à shə̀ʼ? Mà màʼà nyʉ̀ byɨvə wen ədyʉ̀ zaʼa aghayn sòmbo mu?”
MAT.18.22	Yesò bwènsə̀ gàʼ à wen la, “Jòʼ! à ko diʼ tò aghayn sòmbo. Wù diʼi màʼà nyʉ̀ byɨvə wen aghayn njʉ̀sə̀ sòmbo a məwum sòmbo. 
MAT.18.23	Mà gàʼà alə̀ byìʼàndo soʼ Fòyn Nyìngòŋ diʼ tò nə̀ fòyn tsen a ghə̀ nkəŋə əyen la viʼi shwèʼ wen ghʉ ko wen ale lo. 
MAT.18.24	Andìʼ ando ghə̀ nzìtə̀, və vì nə̀ wù shwèʼ wen tsen ghə̀ kiʼ ko əlòʼ à wen a vəmalàn. 
MAT.18.25	Fòyn ayì gàʼ la və baʼlə wen nə̀ wì wen bènə̀ vunə wen a kòs boʼsə nə̀ ghò no tsèm a ghə̀ nkiʼi ə̀ lyɨ̀ ko yi lòʼ. 
MAT.18.26	Wù shwèʼ ayì shiʼi à wen alwi ashɨ tìʼ shwèʼ wen mù sə̀ sensə̀ wen gàʼà la, Ghə̀ ghaʼa tyɨm wen tò fəshitə̀ alə̀ a yì bwènsə̀ lòʼ ko wen no tsèm.” 
MAT.18.27	Fòyn ayì kusə nshinsə à wen ə̀ gàʼ la, kə ghə̀ be à bwènsə̀ lòʼ ko ayi mù ghʉsə wen ghə̀ lù.
MAT.18.28	“Wìʼ ayì lù sə ndyʉ̀ yen wìʼ tsen a wenə̀ wen nshwèʼè, ghə̀ kiʼ tò fəkotə̀ alə̀ əlòʼ à wen. Wìʼ ayì ghàʼ wen fà wen a kəndòŋ tò a zhʉ ayì ə̀ gàʼ la ghə̀ loʼ ko yi. 
MAT.18.29	Wìʼ ayì shiʼi à wen a nchiʼsə alwi a nse mù sə sensə̀ wen la, Ghaʼa tyɨm wu tò fəshitə̀ alə̀ a ma lòʼ ko wù. 
MAT.18.30	Ghə̀ tyen bòŋsə̀ nè və ghaʼ wen shwìn gàʼà la, ghə̀ a faŋ tò tsu əzaʼa fa zhʉ a ghə̀ a lòʼ ko ayi. 
MAT.18.31	Viʼi shwèʼ vətsenvə vi nè yèn kənyʉ̀ akì kò kə lù bòŋ à vəwenə no a mpfen. Vəwenə bwènə̀ dyʉ̀ shə̀ʼtə̀ à fòyn yì a vəwenə nshwèʼè à wen lì. 
MAT.18.32	Fòyn dzàŋ wù shwèʼ ayì a tì ngə̀ŋ ə̀ gàʼ à wen la, Wù dìʼ no wù shwèʼ byɨ! Wù tə sènsə mò mà ghʉsə wù, wù dyʉ̀ nə̀ ko yi a wù tə nkiʼ əlòʼ à mò, 
MAT.18.33	a tə ne ghò la kə nkàntə̀ wù à kusə nshinsə à wìʼ ghèn a wenə̀ vəwenə shwèʼè a muʼu ndə̀ŋndəŋ ando mà tə kusə nshinsə à wù a? 
MAT.18.34	Tin fòyn ayì fwi ghə̀ lyɨ̀ wen kù à viʼi vyi a və shwìnə̀ viʼi la və shwìn ə wen bè nyàblə̀ nə̀ wen əzaʼa fa zhʉ a ghə̀ lu lòʼ ko wen yi no tsèm. 
MAT.18.35	Yesò mò ngàyn ayì mwètə̀ mù gàʼ la, A lè ando Tìʼ ghom a kàŋ lu nè no tè à ndo à ghə̀ŋ a ntìntìn a zhʉ a ghə̀ fàŋ ke lyèsə̀ ə ku lèmə̀ wen fà wen a tyɨm.”
MAT.19.1	Ando Yesò ngaʼà nyʉ̀ venə mwètə̀ ghə̀ lù fa Galìlì dyàŋ dyʉ̀ a shə Judiyà tsenghə a ghə̀ ndiʼì a ndzèn à mù mə Jodàn. 
MAT.19.2	Viʼi no və ghoʼo dzɨ̀mtə̀ tɨ̀m nə̀ wen tsu ghə̀ chʉʼ viʼi a və nkwaʼkə̀ fà vəwenə a ntìntìn.
MAT.19.3	Və Falàsi vətsenvə vì ə zhʉtə chʉ wen mù bèm à wen la, “No kənyʉ̀ kətsenkə bè dìʼ à vəghəŋ a soʼ a kə gàʼà la wìʼ zì ghə̀ dzɨ̀m wì wen tsu ando ghə̀ kòŋə̀?”
MAT.19.4	Yesò bwènsə̀ gàʼ à vəwenə la, “Ghə̀ŋ be ko dzàŋ ə zhʉ kənyʉ̀ a ŋwàʼlə̀ Nyìngòŋ gàʼà? Ghə̀ gàʼà la, andìʼ a kənzìtə̀ kə mbi Nyìngòŋ shɨ̀tə̀ wùlɨm bènə̀ wùwì, 
MAT.19.5	mù gàʼ la, ‘Byìʼì a lə̀ wùlɨm lə nlù fa mbyɨ̀ tìʼ wen bènə̀ lì wen, ghə̀ dyʉ̀ tsèntə wenə̀ wì wen, vəwenə vəbò sə diʼ kənyʉ̀ kə mùʼ.’ 
MAT.19.6	Vəwenə ko bè diʼ anə̀ viʼi və bò alì sə̀ diʼ to nə̀ wìʼ muʼ ashɨ Nyìngòŋ kə mù sə diʼ la, no ghò a Nyìngòŋ kwiʼ li, wìʼ ko be diʼi zàs.”
MAT.19.7	Vəwenə bwènsə̀ bèm à wen la, “A zhʉ a kə diʼ ando wu gaʼà, byìʼì ghò a Mosìs ngàʼa la wùlɨm zì ghə̀ nyoʼ ŋwàʼlə̀ ə̀ kù à wì wen a ghə̀ dìʼì la ghə̀ dzɨ̀mə̀ li wen a?”
MAT.19.8	Yesò gàʼà vəwenə la, “Mosìs nlù byɨmə la ghə̀ŋ zì ghə̀ŋ dzɨ̀mə̀ ki vəŋə byìʼàndo tʉ vəŋə nchiʼi ə ghə̀ŋ ziʼi ə̀ kɨ̀ kənyʉ̀. A bwen a lì a Nyìngòŋ nghʉ byìʼì lam fa kənzìtə̀. 
MAT.19.9	Mà gàʼà à ghə̀ŋ la no ndò a ghə̀ sətsèn dzɨ̀m wì wen à bwen tò la wùwì ayì tsi li wenə wùlɨm tsen, bè dyʉ̀ lam wùwì tsen, mu ghə̀ lì kwaʼà li soʼ lam.”
MAT.19.10	Ndzɨ̀mtə̀sə bàm wen mù gàʼ à wen la,“Ghèn sətsèn ndiʼ ntsìnə̀ a wùlɨm diʼ ntsi wenə wì wen mu kə bòŋ la kə wìʼ à làm nə̀ mpfen.”
MAT.19.11	Yesò gàʼ à vəwenə la, “A ko diʼ viʼi vətsèm a və zì və tsi ando ziʼi ghenə gàʼà, à zì à tsi tò viʼi vi a Nyìngòŋ ku li kədyòʼ la vəwenə tsi a ji aghèn. 
MAT.19.12	Nyʉ̀ diʼ no ghoʼo a və zì və ne la kə wìʼ à lam. Vətsenvə diʼ kò və lù nlamə mu və bwi vəwenə anə̀ əkànə. Vətsenvə diʼ mu à nè viʼi la vəwenə ndiʼ əkàn. Andiʼ a tʉʼ Yesò viʼi təloʼ tə tsenəvə diʼ mu və tyen lam byìʼì soʼo Fòyn Nyìngòŋ. No ndò a ghə̀ zì ghə̀ byɨmə ə ntsi ando nyʉ̀ venə gàʼà ghə̀ tuʼù zhʉ̀tə.”
MAT.19.13	Viʼi vətsenvə lyɨ̀ vunə və tyetəvə vì nə̀ vəwenə la Yesò ghʉ avu wen à vəwenə a tʉ ə̀ jɨ̀m à vəwenə, alì ndzɨ̀mtə̀sə bàm wen sə sə̀ kəŋkə̀ viʼi a vyi la kə vəwenə be zhuŋsə wen. 
MAT.19.14	Yesò mù gàʼ à ndzɨ̀mtə̀sə bàm wen la, “Ghə̀ŋ ghʉsə vunə vi və vi à mò, kə ghə̀ŋ be à tàm vəwenə byìʼàndo soʼo Fòyn Nyìngòŋ diʼ à viʼi vyi a və diʼi to nə̀ vəwenə.” 
MAT.19.15	Ghə̀ gàʼ a lì ghʉ̀ avu wen à vəwenə a tʉ bwaʼsə vəwenə mù lù sə̀ jèʼè dyʉ̀.
MAT.19.16	Wutsen nlù vì bèm à Yesò la, “Ndìʼsə̀, ma lè zì mà ne no ghò jùŋə ndi lu kiʼi bwòŋ a?”
MAT.19.17	Yesò bèm à wen la, “Byìʼì ghò a wu bèmə̀ kənyʉ̀ kə jùŋ kə kì a wù zì wù ne à mò a? A bòŋ nkwʉʼ tò Nyìngòŋ. Wù sətsèn kòŋ əkiʼi bwòŋ wu zhʉ̀ kənyʉ̀ kì a təsoʼ tə wen tə gàʼà.”
MAT.19.18	Wìʼ a yì bèm à Yesò la, “Wù gàʼà təsoʼ tə kò.?” Yesò gàʼ la “Mà gàʼà tì a tə gàʼà la, kə wìʼ zhwi; kə wìʼ tsi nə̀ wì wìʼ ko nə̀ lɨm wìʼ, kə wìʼ tsoŋ; kə wìʼ zhò ndzɨ̀ŋ byìʼì wutsen. 
MAT.19.19	Nzhʉ gɨ̀ tìʼ wù bènə̀ lì wù, kòŋə lèmə̀ wù tò ndə̀ŋndəŋ ando wù kòŋə̀ wen wu.”
MAT.19.20	Wàyn wùlɨm ayì bwènsə̀ gàʼ à wen la,“Mà ghʉ li təsoʼ tèntə no tətsèm. A bè fàŋ ghò tsen mà ne a?”
MAT.19.21	Yesò bwènsə̀ à wen la, “A zhʉ a wù kəŋə kwʉ̀ʼʉ̀ mè, wu dyʉ̀ bàʼlə fo vyə no tsèm ə̀ ku ko yi à viʼi kənfem ndi lu kiʼi ghoʼ a kàŋ. Wù ne nè a lì wù vì dzɨ̀mtə̀ mò.”
MAT.19.22	Andìʼ a zhʉ a wàyn wùlɨm a yì nzhʉ, kənyʉ̀ akì ghə̀ lù kò ghə̀ be nsaŋlə̀ byìʼàndo ghə̀ nkìʼ ghoʼ no ghoʼo. 
MAT.19.23	Yesò mù gàʼ à ndzɨ̀mtə̀sə bàm wen la, “Mà gàʼà à ghə̀ŋ nəmwèʼè la kə lu nto no nànto wu ghoʼo kwen a soʼ Fòyn Nyìngòŋ. 
MAT.19.24	Mà be shə̀ʼtə̀ kənyʉ̀ à ghə̀ŋ, kə bwaʼmə à fəmbwèʼè fo fə chò fa kəbʉ̀ʼ kə nsoʼ chò la wu ghoʼo kwen a sòʼ Fòyn Nyìngòŋ.”
MAT.19.25	Ndzɨ̀mtə̀sə bàm wen sə nè zhʉ̀ kənyʉ̀ a kènkə sə̀ diʼ nə̀ kaynə, mù bèm a wen la, “Kə lè yi ndiʼ a lì à lə̀ bwòŋ ndò?”
MAT.19.26	Yesò ki vəwenə tò fəchìʼ, mù gàʼ la, “kənyʉ̀ a kènkə to chò tò wìʼ, alì nyʉ̀ tsèm bwaʼmə à Nyìngòŋ.”
MAT.19.27	Bità mù bèm la, “Gaʼa kò wù yen li la yès moʼtə̀ li no ghò a yes tə nè sə̀ boʼsə wù. Yès lu se gho?”
MAT.19.28	Yesò gàʼ à vəwenə la, “Mà gàʼà à ghə̀ŋ nəmwèʼè la a lu ndiʼ a mbi fi, a zhʉ a Wàyn Wìʼ ŋwʉʼʉ li à wen a kəfwoyn nə̀ ghoʼo wen, a dìʼ a zhʉ ayì a ghə̀ŋ vi njʉ̀sə̀ bò a ŋwʉʼʉ a fwoyn njʉ̀sə̀ bò ə nsoʼo ngwàʼsə loʼ Islel shì njʉ̀sə̀ bò. 
MAT.19.29	Adìʼ tè ndò a ghə̀ moʼtə̀ li kəbəŋ kə wen ko vəlèmə və wen lʉmə, ko vəlemə və wen ki, ko tìʼ wen ko lì wen ko vunə wen ko təsɨm tə wen byìʼì mò mu ghə̀ lu bwènsə̀ kiʼi viʼi bènə̀ fo aghayn ghɨ. Ghə̀ be lə kiʼi bwoŋ a ghə̀ lu faŋə̀ tò ghayn ə mùʼ. 
MAT.19.30	Kənyʉ̀ a ghə̀ŋ diʼi be kɨ dìʼ la, nghoʼo viʼi a və diʼì luwèn a mbì lu ndiʼ a bàm, nghoʼo viʼi a və diʼ a bàm luwèn lu ndiʼ a mbì.”
MAT.20.1	Yesò dyʉ̀ a mbì nə̀ ziʼi wen gàʼà la, “Soʼo Fòyn Nyìngòŋ diʼ tò nə̀ fətitì fə tì sɨ̀m tsen a ghə̀ nlu a boʼòngə̀ŋ tsen fʉ̀ ədyʉ̀ kəŋ viʼi la və dyʉ̀ shwèʼ a wen ə sɨm. 
MAT.20.2	Ghə̀ kəŋ a lì yen, mù tisə wenə̀ vəwenə la ghə̀ ne lòʼ vəwenə tò nə̀ ko yi a və lu nlòʼò wù shwèʼ tsu a kətsi mù tɨ̀m vəwenə la vəwenə fʉ shwèʼ.” 
MAT.20.3	A sə ndiʼ a təzhʉ abʉ̀muʼ ghə̀ sə fʉ dyʉ̀ a chʉ fənsàm bè yèn viʼi vətsenvə və ti tsu tò kədyàŋ 
MAT.20.4	Ghə̀ gàʼ à vəwenə la, Ghə̀ŋ fʉ dyʉ̀ nshwèʼè à mò a sɨm ndi ne sə mpfwo mà lòʼ ghə̀ŋ no nə̀ ghò yì a ghə̀ kwʉʼʉ̀. 
MAT.20.5	Ghə̀ gàʼ a lì vəwenə fʉ̀. A nè sə ndiʼ a nə̀nchwì bènə̀ a təzhʉ tə taʼ a mbwaʼ kəbə̀ŋ ghə̀ bè nè tò ndə̀ŋndəŋ. 
MAT.20.6	A nè sə ndiʼ a təzhʉ tə tàyn a chʉ mpfwomə, ghə̀ bè fʉ̀ dyʉ̀ a chʉ fənsàm ayì ə̀ yèn viʼi vətsenvə və ti tsu tò kədyàŋ. Ghə̀ bèm à vəwenə la, Byìʼì ghò a ghə̀ŋ zhʉsə a shèn kətsi kə mpfen kò a ndiʼ la ghə̀ŋ shwèʼè kəfo a? 
MAT.20.7	Vəwenə gàʼ la,“A dìʼ byìʼàndo wìʼ ko yì lyɨ̀ yès a shwèʼ. Ghə̀ gàʼ à vəwenə la vəwenə fʉ shwèʼ a wen ə sɨm yì.”
MAT.20.8	“A nè sə ndiʼ a zhʉ mpfwomə, tì sɨm ayì gàʼ à kətʉ kə viʼi shwèʼ kì la, ‘Dzàŋtə viʼi shwèʼ ə̀ lòʼ vəwenə, wù nè sə nlòʼò wù zìtə̀ fà vi a mà yì lyɨ̀ a bàm lì dyʉ̀ mèsə̀ nə̀ vi a mà yì lyɨ̀ a mbì lì.’ 
MAT.20.9	Ghə̀ lòʼ viʼi vi a vəwenə nzìtə̀ shwèʼ a chʉ mpfwomə lì nə̀ ko a və lòʼò shwèʼ tsu a kətsi. 
MAT.20.10	Viʼi vi a və nlyɨ̀ vəwenə a mbì lì sə kwòʼtə̀ la vəwenə a kiʼi ko ghə̀ ghoʼo chò ko shwèʼè kətsi. 
MAT.20.11	Və lòʼ vəwenə tò nə̀ ko kətsi, vəwenə mù sə dèmkə̀ ghàmə̀ tì sɨm ayì, 
MAT.20.12	‘gàʼà la, Viʼi venə a və yì vì fa bàm lə̀ shwèʼ tò a fəshinə fə zhʉ, wù nloʼ vəwenə ndə̀ŋndəŋ ando wu loʼo yes mu yès zhʉsə kətsi kə mpfen a tì chwìchwì ghèn tʉʼ njɨ.’”
MAT.20.13	“Tì sɨm ayì gàʼ à wìʼ muʼ fà vəwenə a ntìntìn la, ‘zhʉtə a awèn! mà ko tsòŋ wù. Gàʼa kò yowù yì tisə la ma lòʼ wù tò nə̀ ko kətsi? 
MAT.20.14	Lyɨ ko wu ə̀ mpfwo. A kòŋ mò əlòʼ wìʼ yì a ma yì lyɨ̀ a bàm ndə̀ŋndəŋ ando mà lòʼ wù. 
MAT.20.15	Adìʼ la, mà ko kiʼ adyòʼ ənè kənyʉ̀ a ma kòŋə̀ ne nə̀ ko ghomə mu? Ma kɨ li la wù fwisə tin tò byìʼàndo kəvu komkə bòʼtə̀ à viʼi vətsèm.’”
MAT.20.16	Yesò mù sə mwètə̀ ə̀ gàʼ la, “Nghoʼo viʼi a və diʼì a mbì luwèn lu ndiʼi bàm, ə̀ viʼi a və diʼì a bàm luwèn lu ndiʼ mbì.”
MAT.20.17	Yesò nè sə nkuʼu a Jelusalèm lyɨ̀ ndzɨ̀mtə̀sə bàm wen shì njʉ̀sə̀ bò nyòʼtə gàʼ à vəwenə la, 
MAT.20.18	“Ghə̀ŋ zhʉtə a! vəghəŋ kuʼu dyʉ̀ a Jelusalèm luwèn. Adìʼ zhʉ a və a dyʉ̀ ku Wàyn Wìʼ à tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ la vəwenə chòsə̀ soʼ la və zhwi wen. 
MAT.20.19	Vəwenə ne gàʼ a lì lyɨ̀ wen ə ku tɨmə, vəwenə chəʼ wen, ghòm wen nə̀ ngwàynsə bè bàyntə wen a kəntò ə ghə̀ pfʉ. A nè sə ndiʼ a mətsi ntaʼ Nyìngòŋ lusə wen fa pfʉ.”
MAT.20.20	Wì Zebedì vì à Yesò nə̀ vunə wen vəbò, shìʼi à wen a nchiʼsə alwi ə̀ gàʼ à wen la ghə̀ ne kənyʉ̀ a yì.
MAT.20.21	Yesò bèm à wen la, “Wù kəŋ la mà ne ghò à wù a?” Ghə̀ gàʼ la, “Mà sensə̀ wù la wù byɨmə la à lu ndiʼ a tʉʼ a wù sə̀ soʼo Fòyn wu, vunə vwomə venə vəbò lə̀ ŋwʉʼʉ a wù a mbyɨ̀, ghə̀ muʼ à wù a kwoŋ toghə nə̀ ghətsen à wù a kwoŋ nànkwè.”
MAT.20.22	Yesò mù bwènsə̀ à vəwenə la, “Ghə̀ŋ ko kɨ̀ kənyʉ̀ a ghə̀ŋ gàʼà.” Bè mù bèm à vəwenə la, “Ghə̀ŋ lè zì ghə̀ŋ yen ngəʼ ghèn a mà diʼi ne yen lə a? Vəwenə byɨmə.”
MAT.20.23	Yesò gàʼ à vəwenə la, “Nəmwèʼè, ghə̀ŋ a yen ngəʼ yì a mà diʼi ne yen alì à ko diʼ kəshi kom ə mà gàʼ la wìʼ ŋwʉʼʉ à mò a kwoŋ toghə kò à mò a kwoŋ nànkwè. Shi avenə diʼ à kiʼ viʼi vi a Tìʼ ghom tə shɨ̀tə̀ ə̀ nghʉ à vəwenə.”
MAT.20.24	Ndzɨ̀mtə̀sə bàm wen sətsensə shì wum nè zhʉ̀ kənyʉ̀ akì ə̀ fwisə tin à vəlèmə̀ vi vəbò. 
MAT.20.25	Yesò mù tsèntə̀ vəwenə gàʼ à vəwenə la, “Ghə̀ŋ kɨ li la təfòyn tə mbi tèntə kiʼ kədyòʼ soʼo zhiʼtə viʼi vəwenə, tʉtʉ vəwenə be soʼo dìʼì adyòʼ à viʼi. 
MAT.20.26	Kə ko diʼ ne ndiʼ a lì à ghə̀ŋ. No məndò a ghə̀ kəŋə ndiʼ wu ghoʼo à ghə̀ŋ a ntìntìn, diʼì ndiʼ wù shyèʼ à ghə̀ŋ 
MAT.20.27	bènə̀ la no ndò yì a ghə̀ kəŋ əndiʼ kətʉ fà ghə̀ŋ a ntìntìn diʼ ndiʼ anə̀ kəkòs à ghə̀ŋ. 
MAT.20.28	Kə diʼ tò ndə̀ŋndəŋ ando Wàyn Wìʼ ko tə vì la və shwèʼ à wen. Ghə̀ tə bòŋsə̀ vì nshwèʼè à viʼi, ə ku sò kətʉ wen əzen tʉ viʼi no vəghoʼo.”
MAT.20.29	Yesò wenə̀ ndzɨ̀mtə̀sə bàm wen nè lù sə mfʉ̀ fa Jèlikò viʼi no və ghoʼo lù sə̀ dyʉ̀ fà vəwenə a bàm. 
MAT.20.30	Vəwenə sə ndyʉ̀ yèn viʼi kənshɨ̀f vətsenvə vəbò ŋwʉʼ a wenə ji. Vəwenə nè zhʉ̀ la Yesò sə̀ chò, ə̀ zɨ̀mə gàʼ la, “Kusə nshinsə à yès a wàyn fòyn Devìt.”
MAT.20.31	Viʼi vi sə̀ chìʼì vəwenə gàʼà la kə vəwenə be à zɨ̀mə, alì vəwenə bòŋsə̀ zɨ̀mə ghòʼtə la, “Bobo Wàyn fòyn Devìt, kusə nshinsə à yès.”
MAT.20.32	Yesò tɨmə dzàŋtə̀ vəwenə ə̀ bèm à vəwenə la, “Ghə̀ŋ kəŋ la mà ne ghò à ghə̀ŋ a?”
MAT.20.33	Vəwenə gàʼ la, “Bobo,ne yès nyenə shi.”
MAT.20.34	Yesò kusə nshinsə à vəwenə kùmsə̀ ashɨ vəwenə, vəwenə mù sə̀ yenə shi, ə̀ lù sə̀ dzɨ̀mtə̀ dyʉ̀ nə̀ wen.
MAT.21.1	Ando Yesò wenə̀ ndzɨ̀mtə̀sə bàm wen njèʼè dyʉ̀ boʼsə a Jelusalèm, ə̀ dyʉ̀ a ntə̀ʼ Bephag a ghə̀ ndiʼì a shə wenə pfèn olìf tsenghə. Ghə̀ mù tɨm ndzɨ̀mtə̀sə bàm wen səbò 
MAT.21.2	gàʼà à vəwenə la, “Ghə̀ŋ kwen dyʉ̀ a tì ntə̀ʼ ghèn a ghə̀ŋ a shɨ. Ghə̀ŋ ne sə nkwenə dyʉ̀ ə yen fəmbyèʼè fo a və chuŋə̀ nə̀ wàyn wen à wen a mbyɨ̀. Ghə̀ŋ nè yen ghə̀ŋ zàsə vì nə̀ wen à mò boʼsə nə̀ wàyn wen. 
MAT.21.3	Ghə̀ŋ sətsèn nzàsə̀ wìʼ bèm kənyʉ̀ à ghə̀ŋ, ghə̀ŋ gàʼa la, Bobo kiʼ kənyʉ̀ ənè nə̀ səwensə diʼ be a bwènsə̀ tɨm tò luwèn.”
MAT.21.4	Kənyʉ̀ a kènkə nlyɨ kəshi ndi ne la kənyʉ̀ a Nyìngòŋ nlù gàʼ chòsə̀ fà nshə̀ʼtə̀ wen ghoʼo ndiʼ nəmwèʼè la, 
MAT.21.5	“Gaʼa viʼi ntə̀ʼ Zayòn la, ghə̀ŋ yen a, fòyn ghə̀ŋ vì à ghə̀ŋ, ghə̀ bwaʼmə, vì a kwi wàyn fəmbyèʼè fo.”
MAT.21.6	Ndzɨ̀mtə̀sə bàm wen ashì mù lù dyʉ̀ nè ando ghə̀ yì gàʼ, 
MAT.21.7	bwènə̀ vì nə̀ fəmbyèʼè fo a fì bènə̀ wàyn wen ə̀ làfsə vəwenə nə̀ vədàlə və vəwenə, Yesò kuʼ ŋwʉʼʉ à yì a kətʉ. 
MAT.21.8	Viʼi no ghoʼo tsuʼtə vədàlə və vəwenə mòʼ a ji ghə̀ chò fà yì a kətʉ. Vətsenvə kwàʼtə̀ təntam tə nkòʼ mòʼ a ji. 
MAT.21.9	Nòyn viʼi vi a ghə̀ ndyʉ̀ fa shɨ Yesò nə̀ yi a ghə̀ mvì fà wen a bàm zìtə̀ sə̀ zɨmə gàʼà la, “Ghoʼsə dìʼ à wàyn fòyn Devìt! Nyìngòŋ bwaʼsə wìʼ yì a ghə̀ vi a zhiʼ nə̀ Bobo! Ghoʼsə diʼ à Nyìngòŋ a ghə̀ diʼ a kàŋ.”
MAT.21.10	Yesò nè kwen mwètə̀ a Jelusalèm, ntə̀ʼ a yì nə̀ʼkə̀ no tsèm. Viʼi mù sə̀ bèmə̀ la, “Ghèn dìʼ ndo?”
MAT.21.11	Viʼi vi bwènsə̀ la, “A dìʼ Yesò nshə̀ʼtə̀ ghoʼo yì a ghə̀ lù fa ntə̀ʼ Nazalèt a loʼ Galìlì.”
MAT.21.12	Yesò dyʉ̀ kwen a tì ngə̀ŋ Nyìngòŋ ghoʼo sə̀ dzɨ̀mə̀ viʼi vyi a və mbaʼlə̀ be zenə tsu no vətsèm. Ghə̀ tenlə chiʼ vi a viʼi nkwitə ko à yì a yi kətʉ be tenlə kɨ a viʼi mbaʼlə̀ làto tsu mòʼlə̀ a nse, 
MAT.21.13	gàʼà à viʼi a vyi la, “Və nyòʼò li a ŋwàʼlə̀ Nyìngòŋ la, viʼi lu dzàŋ ngə̀ŋ ghom la à dìʼ ngə̀ŋ jɨ̀m, alì ghə̀ŋ nkaʼsə luwèn à sə diʼ kəshi a vətsoŋ lyòmtə̀ tsu.”
MAT.21.14	Viʼi kənshɨ̀f wenə̀ viʼi kənkwàʼkə̀ vì yèn wen tsu ghə̀ chʉʼ vəwenə. 
MAT.21.15	Tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ sə̀ fwisə̀ tin ando vəwenə nyèn nyʉ̀ kanəvə vi a ghə̀ nè bè zhʉ̀ ando vunə nzɨmə gàʼà tsu la, “Ghoʼsə diʼ à wàyn fòyn Devìt.” 
MAT.21.16	Vəwenə mù bèm à Yesò la, “Wu lə̀ zhʉ kənyʉ̀ kèn a vunə venə gàʼà lə a?” Yesò byɨmə ə̀ bwènsə̀ gàʼ à vəwenə la və nyoʼ li a ŋwàʼlə̀ Nyìngòŋ la, “Nyìngòŋ shɨ̀tə̀ li təchʉ̀ tə vunə vəbwaʼvə a və bu nyoŋə la və nghoʼsə wen. Ghə̀ŋ be ko təmə dzàŋ kəshi akì.”
MAT.21.17	Yesò gàʼ a lì lù fa tsu fʉ̀ fa Jelusalèm dyʉ̀ tsì a ntə̀ʼ Betanì.
MAT.21.18	Tʉʼ nè layn, Yesò lù tò boʼòngə̀ŋ sə mbwènə̀ dyʉ̀ a Jelusalèm jɨ̀ŋ sə̀ zafə wen. 
MAT.21.19	Ghə̀ yen fəkòʼ fə figs a wenə ji, kwen dyʉ̀ à yì a ti alì kò ghə̀ lù yèn kəfo à yì a kətʉ əchò tò təfʉ ti. Ghə̀ mù gàʼ à fəkòʼ a fìfə la, “Wù ko lu be kumə ashɨ!” No a zhʉ kò fəkòʼ a fìfə zɨm.
MAT.21.20	Ndzɨ̀mtə̀sə bàm wen nè yèn kənyʉ̀ a kènkə sə̀ diʼ nə̀ kaynə, mù bèm à Yesò la,“Fəkòʼ fènfə nè ale nzɨm tò fa zhʉ alə̀ a?”
MAT.21.21	Yesò bwènsə̀ gàʼ à vəwenə la, “Mà gàʼà à ghə̀ŋ nəmwèʼè la, ghə̀ŋ sətsèn nkiʼ byɨmə, kye momə̀ mwòmsə mu ghə̀ŋ zì ghə̀ŋ ne kənyʉ̀ kèn a ma ə ne à fəkòʼ fènfə lə̀, bè gàʼ no tè à pfèn ghoʼo ghèn la, Tsuʼmə dyʉ̀ tsòʼ à mù mə nghoʼomə̀, ghə̀ be à nè tò a lì. 
MAT.21.22	Ghə̀ŋ sətsèn njɨ̀mə̀ bèmə̀ no ghò à Nyìngòŋ ghə̀ à kù à ghə̀ŋ a zhʉ a ghə̀ŋ kiʼi byɨmə.”
MAT.21.23	Yesò bwènə̀ dyʉ̀ kwen a ngə̀ŋ Nyìngòŋ mù sə nziʼi viʼi tsu, tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ vì bèm à wen la, “Wù nè nyʉ̀ venə nə̀ kədyòʼ kə mu kə lù fa fe? A ku ndò ku kədyòʼ a kènkə à wù a?”
MAT.21.24	Yesò bwènsə̀ gàʼ à vəwenə la, “Nkàyntə̀ mò be a bèm kənyʉ̀ kə mùʼ à ghə̀ŋ, ghə̀ŋ sətsèn bwènsə̀, mà mu à shə̀ʼtə̀ wìʼ yì a ghə̀ŋ a ghə̀ ku kədyòʼ la mà nè nyʉ̀ venə tsu. 
MAT.21.25	Joyn wù ku à mù nlyɨ̀ kədyòʼ fa fe əku mu a? A nku Nyìngòŋ ku kədyòʼ à wen mu à nku viʼi lo? Vəwenə zìtə̀ sə̀ bèsə̀ à vəwenə a ntìntìn gàʼà la ‘Vəghəŋ sətsèn gàʼ la à nku Nyìngòŋ ku kədyòʼ à wen ghə̀ à bèm la ghə̀ŋ be tə mfaŋ ke byɨmə kənyʉ̀ a ghə̀ ngàʼà byìʼì ghò?’ 
MAT.21.26	Vəghəŋ sətsèn gàʼ la à nkù viʼi kù kədyòʼ à wen mu viʼi zì və mwom kənyʉ̀ à vəghəŋ a təwen byìʼàndo no vəwenə vətsèm ə̀ nlyɨ̀ la Joyn ndiʼ nshə̀ʼtə̀ ghoʼo.” 
MAT.21.27	Vəwenə kwòʼtə̀ a lì mù gàʼ à Yesò la, “Yès ko kɨ.” Yesò mù gàʼ à vəwenə la, “No nkàntə̀ mò li ko a shə̀ʼtə̀ kəshi kì a ma lyɨ̀ kədyòʼ fa tsu bu sə nè nyʉ̀ venə.”
MAT.21.28	Yesò bè gàʼ à viʼi a vyi la vəwenə kwoʼtə kənyʉ̀ kùmə̀ ngàyn a ghə̀ nkəŋə mò mù gàʼ la, “Wutsen ndìʼ kiʼ vunə lʉmə wen vəbò. Ghə̀ dyʉ̀ gàʼ à wù mbì la, Fʉ̀ shwèʼ a sɨm lamsə̀ layn a wàyn ghom.” 
MAT.21.29	Wàyn ayì gàʼ la, “Mà ko a fʉ̀, alì nè bwènsə̀ kwòʼtə̀ to fa wen a ngəŋ la kə bòŋ la yì fʉ ə mù fʉ̀. 
MAT.21.30	Tìʼ wen bè dyʉ̀ à kənkùmtə̀ kə wàyn wen ə̀ gàʼ tò ndə̀ŋndəŋ kənyʉ̀ a ghə̀ yì gàʼ à wù mbì. Ghə̀ zàŋsə̀ byɨmə alì kènla ghə̀ fʉ li.” 
MAT.21.31	Yesò mù bèm à vəwenə la, “A lè ne wàyn ko fa ntìntìn vunə vi vəbò nè kənyʉ̀ kì a tìʼ vəwenə nkəŋə a? Vəwenə bwènsə̀ la. ‘A ne wù mbì.’ Yesò mù gàʼ la, ‘Mà gàʼà a ghə̀ŋ’ nəmwèʼè la, viʼi vyi a və tinə kənsè bènə̀ njèʼtə̀sə lu kwen a soʼ Fòyn Nyìngòŋ à ghə̀ŋ a mbì.” 
MAT.21.32	Mà gàʼà alə̀ byìʼàndo Joyn wù ku à mù mvi li sə̀ dìʼì jì ntsìnə̀ tɨmə a ghə̀ŋ la ghə̀ŋ njèʼè fa tsu a shɨ Nyìngòŋ, alì kò ghə̀ŋ lù byɨmə wen. Viʼi vi a və tinə kənsè bènə̀ njèʼtə̀sə bòŋsə̀ byɨmə wen. Ghə̀ŋ yen nyʉ̀ venə no tsèm bè tyen tò tyenə la ghə̀ŋ ko a kwitə tətyɨm təŋtə byɨmə kənyʉ̀ kì a ghə̀ ngàʼà.
MAT.21.33	Yesò bè gàʼ à viʼi vi la vəwenə bè zhʉ̀tə ngàyn tsen. “Tì sɨ̀m tsen nlù bòʼ sɨm lamsə̀ lwi wen, kwìʼi mbàyn kaʼsə wen sɨm ayi, tyùŋə nkwòŋ yì a və ne nwìʼì lamsə̀ ayì tsu mu shɨ̀tə məlyʉ̀ʼ bè bwòm kəmbaŋ kə ngə̀ŋ ntsɨ̀ŋ a kəntìntìn kə sɨm ayì mù kù sɨm ayi la viʼi nshwèʼè gə̀tə̀ ku yì nə̀ fo vi a və fʉ̀ fa tsu. Ghə̀ ku a lì lù dyʉ̀ a jèʼ a loʼ tsenghə. 
MAT.21.34	Zhʉ məkwòŋ nè kwʉ̀ʼ ghə̀ tɨm viʼi shwèʼ wen vətsenvə la və dyʉ̀ gàʼ à viʼi vi a ghə̀ tə ku sɨm ayi à vəwenə la vəwenə ku və wen vəlamsə̀. 
MAT.21.35	Viʼi a və nshwèʼè sɨm ayi ghaʼ viʼi shwèʼ tì sɨm vi a ghə̀ yì tɨm lì ghòm ghə̀ mùʼ, ə̀ zhwì kənkùmtə̀ kə wen be temlə ghətsen nə̀ ngùʼsə. 
MAT.21.36	Tì sɨ̀m ayì bè tɨ̀m viʼi shwèʼ vətsenvə və ghoʼo chò vi a ghə̀ yì tɨ̀m a mbì lì. Viʼi sɨm vi bè nè tò ndə̀ŋndəŋ kənyʉ̀ a və yì nè a və mbì vi à vəwenə. 
MAT.21.37	A kəmwetə ghə̀ tɨm wàyn wen à vəwenə kwòʼtə̀ fà wen ngə̀ŋ la vəwenə ne dyʉ̀ fàyn wàyn ghom. 
MAT.21.38	Viʼi shwèʼè sɨ̀m a vyi nè dyʉ̀ yen wàyn yì tò yenə, kwòʼtə̀ à vəwenə ngəŋsə la, Ghèn dìʼi ne ndiʼ njɨ̀ngə̀ŋ tì sɨ̀m ghèn. Vəghəŋ ghaʼ wen zhwi ndi lyɨ fo vi a ghə̀ tə ndiʼ ne lyɨ̀ lì. 
MAT.21.39	Vəwenə gàʼ a lì mù ghaʼ wen fʉ̀ nə̀ wen fa sɨm ayì dyʉ̀ zhwi.”
MAT.21.40	Yesò mù bèm à vəwenə la, “kə lè yì chò alə̀ tì sɨ̀m a ghèn à bwènə̀ vì nè ale nə̀ viʼi vi a ghə̀ tə kù sɨm la vəwenə nshwèʼè lì?”
MAT.21.41	Vəwenə bwènsə̀ à wen la, “Kə sətsèn chò a lì, tì sɨ̀m ayì a zhwilə viʼi və byɨvə avenə, ə̀ kù sɨm ayi à viʼi kədyàŋ vəwenə nshwèʼè ku və wen fo tò a zhʉ.”
MAT.21.42	Yesò bwènsə̀ gàʼ à vəwenə la, Ŋwàʼlə̀ Nyìngòŋ ə gàʼ à la,
MAT.21.42	Ngùʼ yì a viʼi shwèʼ tə màʼà lì kaʼsə li sə diʼ ngùʼ bʉ ngə̀ŋ. A dìʼ shwèʼè Bobo alə̀, à diʼ kənyʉ̀ kə mesəkə à vəghəŋ?
MAT.21.43	Ghə̀ŋ be ko təmə̀ ndzàŋ kəshi akènkə? Byìʼì ntsìnə̀ ghə̀ŋ aghèn, “Mà gàʼà a ghə̀ŋ la və lu shi soʼ Fòyn Nyìngòŋ fa ghə̀ŋ, ə ku a viʼi vyi a və kumə ashɨ. 
MAT.21.44	[No ndò a ghə̀ kòntə a wèn ngùʼ bʉ ngə̀ŋ aghèn, ghə̀ à fə̀ŋ tìnkə a ntemə a ntemə, mu ngùʼ aghèn bè sətsèn fə̀ŋ a kətʉ no ndò ghə̀ à bvusə̀ wen a kəbyìʼ”]
MAT.21.45	Tʉtʉ vəpfèm və ngə̀ŋ Nyìngòŋ vi bènə̀ viʼi Falàsi vi nè zhʉ̀ ngàynsə Yesò a sènsə kɨ̀ tò kɨ la ghə̀ gàʼà byìʼì vəwenə, 
MAT.21.46	vəwenə mù sə̀ kəŋə jì əghaʼ wen alì sə fàynə̀ nòyn viʼi yì a ghə̀ ndiʼì tsu byìʼàndo nòyn ayi nlyɨ̀ wen anə̀ nshə̀ʼtə̀ ghoʼo.
MAT.22.1	Yesò bè mò ngàyn tsen à vəwenə gàʼà la, 
MAT.22.2	“Və zì və shəʼmə Fòyn Nyìngòŋ nə̀ fətitì fə fòyn tsen a ghə̀ nlù baʼtə kəzhɨ kə lam wàyn wen wùlɨm. 
MAT.22.3	Ghə̀ nè bàʼtə myètə̀ ə̀ tɨ̀m viʼi shwèʼ wen la və dyʉ̀ dzàŋtə̀ viʼi vi a ghə̀ tə làʼà, alì viʼi a vyi tyen la vəwenə ko a vì. 
MAT.22.4	Ghə̀ bè tɨm ə̀ kwʉ̀ʼsə̀ viʼi shwèʼ wen vətsenvə la və dyʉ̀ gàʼà à viʼi a vyi la və baʼtə li kəzhɨ kì mwetə. Və bvaʼa li vəmbòŋ bènə̀ nyamsə sətsensə. No ghò sə̀ diʼ və nzhɨ tò zhɨ, la vəwenə vi lì a kəshi kə kəzhɨ. 
MAT.22.5	Vəwenə dyʉ̀ làʼà, kò wìʼ lù ghʉ̀ kətʉ a kənyʉ̀ a yì. No ndò bòŋsə̀ sə̀ dyʉ̀ tò a wen a kəshi. Wutsen lù fʉ̀ à wen a sɨm, wutsen bòŋsə̀ lù dyʉ̀ à wen a mbàʼànkùm. 
MAT.22.6	Viʼi ntɨm fòyn a vyi dyʉ̀ a vətsenvə vəwenə ghaʼ viʼi ntɨm a vyi nyàblə̀ nə̀ vəwenə ə̀ zhwilə. 
MAT.22.7	Fòyn nè zhʉ̀ kənyʉ̀ akì kə zaf wen no nə̀ ŋàŋ, ghə̀ tɨm vəsugyèʼ və wen və dyʉ̀ zhwilə viʼi vyi a və nzhwilə̀ viʼi shyèʼ wen lì bè nyùʼ ntə̀ʼ vəwenə. 
MAT.22.8	Ghə̀ mù gàʼ à viʼi shwèʼ wen vətsenvə la və baʼtə li kəzhɨ kə lam kèn kə mwetə alì viʼi vi a ma tə̀ làʼà lì ko kwʉ̀ʼ əvì. 
MAT.22.9	Ghə̀ŋ fʉ dyʉ̀ a fàfə jisə làʼà no məndò yì a ghə̀ŋ yenə. 
MAT.22.10	Viʼi shwèʼ a vyi fʉ̀ dyʉ̀ dzàŋtə̀ no məndò a vəwenə nyenə, viʼi və byɨvə nə̀ və jùŋvə vì lwin a ngə̀ŋ lam ayì.”
MAT.22.11	Fòyn vì ətoŋtə viʼi ə̀ yèn wìʼ kènla ghə̀ shɨtə̀ li nlaf. 
MAT.22.12	Bèm à wen la, “Wù jèʼ ale sə diʼ a shèn a awèn kə̀ʼə̀ alə̀ a?” Wìʼ ayì chɨmə tò la kùʼ. 
MAT.22.13	Fòyn mù gàʼ à viʼi shwèʼ wen la, “Ghə̀ŋ kwiʼ akwoŋ wen bènə̀ afwen wen shìsə̀ wen mòʼò dyʉ̀ a kəbəŋ kə fenəkə a kəshi a ghə̀ a nlyuŋlyuŋ dì tsu be pfiʼi asoŋ wen.”
MAT.22.14	Yesò sə mwètə̀ ə̀ gàʼ la və dzàŋə̀ viʼi no vəghoʼo alì diʼi tetə tò viʼi və tyetə və.
MAT.22.15	Və Falàsi vətsenvə lù dyʉ̀ zhùŋtə̀ sə baʼtə̀ jì ndi nè la Yesò gàʼ shwè və ghaʼ wen, 
MAT.22.16	vəwenə mù tɨm ndzɨ̀mtə̀sə bàm vəwenə sətsensə bènə̀ viʼi shwèʼ Helòd vətsenvə gàʼà la vəwenə dyʉ̀ gàʼà Yesò la, “Ndìʼsə̀, yès kɨ la wù gàʼà tò nəmwèʼè, ziʼi tò kənyʉ̀ à diʼ tò kənyʉ̀ kə nəmwèʼè byìʼì Nyìngòŋ, kènla wù fwaynə təkwòʼtə̀ tə viʼi byìʼàndo à dìʼ à wù viʼi vətsèm diʼ tò ndə̀ŋndəŋ. 
MAT.22.17	Shə̀ʼtə̀ lì à yès la à wù a kwòʼtə̀ soʼo vəghəŋ lè byɨmə la və loʼ kənsè à Kaysa andiʼì fòyn ghoʼo a loʼ Lum mu ghə̀ ko byɨmə à?”
MAT.22.18	Yesò kɨ mənàŋ mì a vəwenə nkwiʼi mù gàʼ à vəwenə la, “Ghə̀ŋ viʼi kəmbɨ̀lə̀ venə! ghə̀ŋ zhʉtə̀ chʉ̀ ghomə byìʼì ghò? 
MAT.22.19	Ghə̀ŋ diʼi ko kəkas ayi a və mòʼò kənsè tsu lì à mò.” No a zhʉ kò və vì nə̀ ko kəkas ayi à wen.
MAT.22.20	Ghə̀ mù bèm à vəwenə la, “A dìʼ kəndemndem kə kə̀ʼ ndò bènə̀ zhiʼ ndo tsu lə̀?”
MAT.22.21	Vəwenə gàʼ la, “A dìʼ kəʼə Kaysa nə̀ zhiʼi wen tsu.” Yesò mù gàʼ à vəwenə la,“Kə ndiʼ a lì ghə̀ŋ kù fo Kaysa a Kaysa, bè kù fo Nyìngòŋ à Nyìngòŋ.”
MAT.22.22	Vəwenə nè zhʉ̀ ando ghə̀ bwènsə̀ a lì mù sə diʼ nə̀ kanə ə̀ lù fà wen a mbyɨ̀.
MAT.22.23	Tò a kətsi ayì Vəsadùsis vətsenvə lù vì à Yesò, adiʼ viʼi vyi a və ko mbyɨmə la wìʼ zì ghə̀ lu fa pfʉ, bèm à wen la, 
MAT.22.24	“Ndìʼsə̀ Mosìs nlù gàʼ à yès la, Lèmə wìʼ sətsèn pfʉ kiʼ wùwì alì kènla ghə̀ kìʼ vunə, lèmə̀ wu pfʉ ayì dìʼi nyòŋsə̀ wùwì mpfʉ ayì ndi wenə wen bwi vunə lèmə wen. 
MAT.22.25	Vəlèmə̀ vətsenvə ndìʼ sòmbo, wù mbì dyʉ̀ làm wùwì pfʉ mòʼtə̀ wen kènə̀ wàyn, ghʉ̀sə wì wen a yì à lèmə̀ wen. 
MAT.22.26	Lèmə̀ wen bè pfʉ ghʉ̀sə wì wen ayì tò a lì. Kənkùmtə̀ kə bè lyɨ̀ bè pfʉ tò ndə̀ŋndəŋ. Vəlèmə̀ və wen vətsenvə vi bè nè lyɨ̀ bè pfʉkə tò a lì dyʉ̀ mè. 
MAT.22.27	Fa yì a bàm, wùwì ayì bè pfʉ. 
MAT.22.28	A lè lu ndiʼ a kətsi a viʼi lùkə̀ fa pfʉ, wùwì ayì ndiʼ wì ndò ando wùwì ayì nlam li vəlèmə̀ a vyi no vətsèm a?”
MAT.22.29	Yesò mù gàʼ à vəwenə la, “Ghə̀ŋ ə shwe li kənyʉ̀ byìʼàndo ghə̀ŋ ko kɨ̀ kənyʉ̀ kì a ŋwàʼlə̀ Nyìngòŋ gàʼà ko kənyʉ̀ kì a Nyìngòŋ zì ghə̀ ne. 
MAT.22.30	A lu ndiʼ a tʉʼ a viʼi lù li fa pfʉ və ko lə nlamə. Viʼi lu ndiʼ ando ntsɨ̀ŋsə ngə̀ŋ Nyìngòŋ sə dìʼ a kàŋ. 
MAT.22.31	Anə̀ kənyʉ̀ kùmə̀ məlù fa pfʉ a viʼi və pfʉkəvə lu nlù, kə diʼ la ghə̀ŋ ko təmə̀ dzàŋ əzhʉ kənyʉ̀ kì a Nyìngòŋ gàʼà mu? Nyìngòŋ nlù gàʼ la, 
MAT.22.32	Mà dìʼ Nyìngòŋ Ablaham, diʼ Nyìngòŋ Izìk, dìʼ Nyìngòŋ Jàkob. Viʼi avenə diʼ vəto. Na kènkə diʼì la ghə̀ dìʼ Nyìngòŋ viʼi a və diʼì və to a ko diʼ Nyìngòŋ viʼi və pfʉkəvə.”
MAT.22.33	Nòyn yi nè zhʉ̀ ziʼi aghenə sə̀ diʼ nə̀ kanə.
MAT.22.34	Andìʼ ando viʼi Falàsi nzhʉ̀ la Yesò chiʼi li təchʉ̀ tə Vəsadùsis vəwenə tsèntə̀. 
MAT.22.35	Wìʼ muʼ fà vəwenə a ntìntìn, andìʼ ndìʼsə̀ soʼ mwòmsə̀ Yesò bèm à wen la, 
MAT.22.36	“Ndìʼsə̀, àdìʼ soʼo kò fa tì təsoʼ tə Mosìs a ghə̀ to chò tətsentə a?”
MAT.22.37	Yesò bwènsə̀ gàʼ la, “A dìʼ yi a ghə̀ gàʼ à la, Wù diʼ kòŋ Bobo Nyìngòŋ wù nə̀ tyɨm wu no tsèm, nə̀ kəzhwì kə̀ no kə tsèm, bènə̀ kwòʼtə̀ wu no tsèm. 
MAT.22.38	A lè soʼ yi a ghə̀ to chò no təsoʼ tətsèm. 
MAT.22.39	Kənkùmtə̀ ki kə diʼ la, Wù kòŋ lèmə̀ wu tò ndə̀ŋndəŋ ando wù kòŋə̀ wen wu. 
MAT.22.40	Təsoʼ tə Mosìs tì no tətsèm bènə̀ ziʼi nshə̀ʼtə̀sə sə ghoʼkəsə no tətsèm əti tò a wen təsoʼ tèn tə bò.”
MAT.22.41	Və Falàsi vi mbò mbu tò a nòyn mùʼ. Yesò mù bèm à vəwenə la, 
MAT.22.42	“Ghə̀ŋ kwòʼtə̀ la ghò byìʼì Wìʼ yì a Nyìngòŋ ntsuʼ li ə̀ ghʉ a? Ghə̀ŋ kɨ la ghə̀ dìʼ wàyn ndò?” Vəwenə gàʼ la ghə̀ dìʼ wàyn Devìt.
MAT.22.43	Yesò bèm à vəwenə la, “A zhʉ a kə diʼ a lì byìʼì ghò a kəzhwì kə ŋwoʼəkə ne la ghə̀ dzàŋ wàyn wen aghèn la Bobo a? Mà bèm alə̀ byìʼàndo Devìt nlù gàʼ la, 
MAT.22.44	Bobo Nyìngòŋ ngàʼa à Bobo ghom la ŋwʉʼmə a shyə kwoŋ toghə mò zaʼa fa zhʉ a ma ghʉ viʼi kəbàyn wù a mò a ti aghʉ̀. 
MAT.22.45	Devìt sətsèn ndzàŋə̀ wen la Bobo ghə̀ be a ndiʼ wàyn wen ale?”
MAT.22.46	No wìʼ nko mwòm ə bwènsə̀ kənyʉ̀ akì. Əzìtə̀ fa kətsi ayì wìʼ nko bè mwòmsə̀ əbèm kənyʉ̀ à wen.
MAT.23.1	Yesò mù gàʼà nòyn viʼi bènə̀ ndzɨ̀mtə̀sə bàm wen la, 
MAT.23.2	“Ndìʼsə̀sə təsoʼ bènə̀ viʼi Falàsi dìʼ viʼi vyi a və kiʼi àdyoʼ ə chòsə̀ soʼ Mosìs. 
MAT.23.3	Ghə̀ŋ lì diʼi nè no ghò yì a vəwenə gàʼà la ghə̀ŋ ne, alì kə ghə̀ŋ a nshyəmə̀ vəwenə byìʼàndo vəwenə ko nè nyʉ̀ vyi a vəwenə dìʼsə̀. 
MAT.23.4	Vəwenə ku kəbwèʼè la viʼi bwèʼè a kə dìʼì chò vəwenə alì kò vəwenə ndìʼsə̀sə təsoʼ bènə̀ viʼi Falàsi nkòŋə̀ gyàmtə̀ no a mpfen. 
MAT.23.5	Vəwenə nè no mə ghò tò la və yen vəwenə. Vəwenə nè məmbòtə mə jɨm mə vəwenə a vəwenə kwiʼi à vəwenə à tʉ bènə̀ à vəwenə a kwoŋ nànkwè mə ghoʼkə̀. Vəwenə be nè mbwin vi a vəwenə chətə̀ à vəwenə a təsoŋ tə ndisə və dyə̀fkə̀ no nànto.
MAT.23.6	Vəwenə dyʉ̀ a kəshi kə kəzhɨ vəwenə sə kòŋ əkuʼ ŋwʉʼʉ tò a shì ŋaŋtəvə, dyʉ̀ a aloʼ ntsèntə̀sə və kuʼu ŋwʉʼtə tò a mbì. 
MAT.23.7	A lə̀ ndiʼ a zhʉ a vəwenə dyʉ̀ a shi mənsàm vəwenə sə kəŋə la viʼi nyɨŋə vì toŋtə vəwenə nə̀ gumləghə be kəŋə la viʼi ndzàŋə̀ vəwenə nə̀ ndìʼsə̀sə. 
MAT.23.8	Anə̀ ghə̀ŋ, ghə̀ŋ dìʼ tò vəlèmə̀ no vətsèm kiʼ tò ndìʼsə̀ muʼ. Kə ghə̀ŋ nè nkəŋə la və ndzàŋə̀ wìʼ fà ghə̀ŋ nə̀ ndìʼsə̀. 
MAT.23.9	Kə ghə̀ŋ lù tòŋtə wìʼ fa nse a shèn la Tìʼ byìʼàndo ghə̀ŋ kìʼ tò Tìʼ muʼ, ghə̀ diʼ a kàŋ. 
MAT.23.10	Kə ghə̀ŋ nkəŋə la və dzàŋ wìʼ fà ghə̀ŋ la kətʉ byìʼàndo kətʉ kə diʼ tò kə mùʼ à diʼ mo Klistò. 
MAT.23.11	Wìʼ yì a ghə̀ diʼi kətʉ à ghə̀ŋ a ntìntìn diʼ ndiʼ wù shwèʼ ghə̀ŋ. 
MAT.23.12	No məndò a ghə̀ kuʼsə̀ wenə wen Nyìngòŋ nè a shìʼsə wen, no məndò a ghə̀ gumlə̀, Nyìngòŋ ne kuʼsə wen.”
MAT.23.13	Yesò bwènsə̀ sə̀ gàʼà à ndìʼsə̀sə təsoʼ wenə viʼi Falàsi la, “Ngəʼ ghoʼo lu ndiʼ à ghə̀ŋ ndìʼsə̀sə təsoʼ wenə viʼi Falàsi byìʼì jì a ghə̀ŋ bɨ̀lə̀ ashɨ viʼi fa tsu. Ghə̀ŋ shwìnə̀ jì la kə viʼi kwen a soʼo Fòyn Nyìngòŋ. Ghə̀ŋ ko kòŋ əkwen tsu be tàmə̀ viʼi vətsenvə a və kòŋ əkwen. 
MAT.23.14	[Ngəʼ ghoʼo dìʼ a ghə̀ŋ viʼi Falàsi bènə̀ ndìʼsə̀sə təsoʼ byìʼì kəmbɨ̀lə̀ kə ashɨ. Ghə̀ŋ lobtə̀ ki mpfʉ shi məbəŋ mə vəwenə be bɨ̀lə̀ ashɨ viʼi nə̀ təjɨ̀m tə dyə̀fkətə. Byìʼì nyʉ̀ avenə no tsèm ngəʼ ghə̀ŋ lu mbyɨfə chòsə̀.”]
MAT.23.15	Ngəʼ ghoʼo diʼ à ghə̀ŋ ndìʼsə̀sə təsoʼ wenə̀ viʼi Falàsi, ghə̀ŋ viʼi kənbɨ̀lə̀ kə ashɨ. Ghə̀ŋ jèʼè kəghaf be təmə mu mə ntomə̀ to ndi nè la wìʼ muʼ zhʉ byɨmə kənyʉ̀ a ghə̀ŋ dìʼsə̀. No a zhʉ̀ kò a ghə̀ŋ nè ghə̀ byɨmə, ghə̀ŋ sə shyèʼè wenə̀ vəwenə ənè la ghə̀ kwʉʼ ədyʉ̀ a zhìʼ chò tè ghə̀ŋ.
MAT.23.16	“Ngəʼ ghoʼo diʼ à ghə̀ŋ viʼi kənshɨ̀f a və tensə viʼi. Ghə̀ŋ dìʼsə̀ la, Wìʼ sətsèn kàn a zhiʼ ngə̀ŋ Nyìngòŋ ghoʼo ə̀ fàŋ ke nè kənyʉ̀ akì kò ngəʼ tsen à ndiʼ, alì mu ghə̀ sətsèn bòŋsə̀ kàn a zhiʼ fo vi a və shɨ̀tə nə̀ tyanə a və diʼì a ngə̀ŋ Nyìngòŋ mu ghə̀ŋ diʼi nè kənyʉ̀ akì. 
MAT.23.17	Ngu fo a və fyɨ̀fə li! A chò fo vi a və ti a və nghʉ a ngə̀ŋ Nyìngòŋ mu à chò ngə̀ŋ Nyìngòŋ yì a ghə̀ ne fo a vyi sə ŋwòʼə̀ lo? 
MAT.23.18	Ghə̀ŋ bè ziʼi la wìʼ sətsèn nghʉ kənyʉ̀ ənè ə̀ kàn a zhiʼ kəchiʼ kə kəku kò ngəʼ tsen andìʼ a zhʉ a ghə̀ dìʼ ke nè kənyʉ̀ akì, alì mu ghə̀ ghʉ̀ kənyʉ̀ bòŋsə̀ kàn a zhiʼ kəku kì a kwi kəchiʼ mu ghə̀ diʼi ne kənyʉ̀ akì. 
MAT.23.19	Ghə̀ŋ fyɨ̀f ghò alə̀ a? A chò kəku mu a chò kəchiʼ kì a kə nè la kəku kì ndiʼ kə laynə lo? 
MAT.23.20	Kə bòŋsə dìʼ la wìʼ sətsèn kàyn a zhiʼ kəchiʼ kə kəku mu ghə̀ kaynə boʼsə wenə̀ fo vi a və diʼì a yì a kətʉ. 
MAT.23.21	Kə be dìʼì la wìʼ sətsèn nkànə̀ a ti ngə̀ŋ Nyìngòŋ mu ghə̀ lì kàynə̀ boʼsə wenə̀ Nyìngòŋ yì a ghə̀ dìʼ tsu. 
MAT.23.22	Wìʼ be sətsèn nkànə̀ a kaŋə mu ghə̀ kàynə̀ li a kəfwoyn kə Nyìngòŋ boʼsə nə̀ wìʼ a ghə̀ ŋwʉʼ tsu.”
MAT.23.23	Ngəʼ ghoʼo diʼ à ghə̀ŋ ndìʼsə̀sə təsoʼ bènə̀ viʼi Falàsi. Ghə̀ŋ viʼi kəmbɨ̀lə̀ kə ashɨ, ghə̀ŋ lyɨ̀ məfotə̀ mə lèmtəmə̀ a və we a tì fozhɨvə ghə̀ŋ gə̀tə̀ shi wum, ghə̀ŋ kù kəmùʼ à Nyìngòŋ ando soʼo Mosìs ndiʼ alì chasə nyʉ̀ tovə vi a və diʼ a soʼ a diʼ nə̀, ənè nyʉ̀ tɨməvə, nkusə nshinsə à viʼi be mbyɨmə̀ tò à Nyìngòŋ. Ghə̀ŋ kɨ la ghə̀ŋ diʼ nè nyʉ̀ venə no tsèm kènla ghə̀ŋ chasə tsenəvə. 
MAT.23.24	Ghə̀ŋ viʼi kənshɨ̀f venə a və dìʼì jì a viʼi ghə̀ŋ kyèsə fənjìnjì fà ghə̀ŋ a tì məlyʉ̀ʼ alì bòŋsə̀ nyʉ fəmbwèʼè fo.
MAT.23.25	Ngəʼ ghoʼo diʼ à ghə̀ŋ ndìʼsə̀sə təsoʼ bènə̀ viʼi Falàsi. Ghə̀ŋ viʼi kəmbɨ̀lə̀ kə ashɨ venə! Ghə̀ŋ lyɨ̀ kaŋ vəŋə nə̀ ndoŋsə shəŋsə ghə̀ŋ tùʼù shʉ̀ tò dzemsə shisə alì tin shisə diʼ mu sə lwin li tò nə̀ kəmɨ̀ŋ kə fo a ghə̀ŋ ghaʼ nshi byìʼì kəmbàŋ mbàŋ. 
MAT.23.26	Nshɨ̀fə viʼi Falàsi venə! Ghə̀ŋ ə nshʉ̀ tinsə kaŋ, bènə̀ tinsə ndoŋsə shəŋsə, ndi dzem shisə be lan.
MAT.23.27	Ngəʼ ghoʼo diʼ à ghə̀ŋ ndìʼsə̀sə təsoʼ bènə̀ viʼi Falàsi. Ghə̀ŋ viʼi kəmbɨ̀lə̀ kə ashɨ ghə̀ŋ diʼ to nə̀ təsè a zhʉ a və shɨtə̀ mbwom nzuʼ tə sə fəfə fəfə bòŋə̀ tò fa kəbəŋ alì adiʼ tò kwoŋ ə viʼi a yì a tin bènə̀ kənfwè. 
MAT.23.28	A dìʼ tò ndə̀ŋndəŋ jì a ghə̀ŋ bòŋə̀ tò fa kə̀ʼ, alì diʼ fa tin mu ghə̀ŋ lwin li tò nə̀ kəmbɨ̀lə̀ kə ashɨ kə bènə̀ nyʉ̀ byɨvə tsenəvə.
MAT.23.29	Ngəʼ ghoʼo diʼ à ghə̀ŋ ndìʼsə̀sə təsoʼ bènə̀ viʼi Falàsi. Ghə̀ŋ viʼi kəmbɨ̀lə̀ kə ashɨ! Ghə̀ŋ bwomə təsè tə jùŋə tə à nshə̀ʼtə̀sə ghoʼkəsə bènə̀ à viʼi a və nlù sə tsi ntsìnə̀ jùŋ, 
MAT.23.30	gàʼà la, “A tu ndiʼ la yès ndìʼ a tʉʼ vətìʼ vyesə mu yès nko boʼsə vəwenə la və zhwilə nshə̀ʼtə̀sə sə ghoʼkəsə a sènsə. 
MAT.23.31	Kə lì dìʼì la ghə̀ŋ byɨmə mbyɨ ghə̀ŋ nəmwèʼè ando ghə̀ŋ byɨmə li la ghə̀ŋ dìʼ ngwaʼa ngə̀ŋ viʼi vyi a və nzhwilə̀ nshə̀ʼtə̀sə sə ghoʼkəsə a shì. 
MAT.23.32	Ghə̀ŋ dyʉ̀ li tò nə̀ mbì mwètə̀ shwèʼ yi a vətìʼ vəŋə nzìtə̀ lì. 
MAT.23.33	Zhusə sə byɨsə sènsə ghə̀ŋ le lu nè no ghò la kə Nyìngòŋ lù soʼ ghə̀ŋ tɨ̀m ghə̀ŋ a kəshi kə zhìʼ byɨghə a? 
MAT.23.34	Mà mù sə gàʼà à ghə̀ŋ la mà ne tɨm nshə̀ʼtə̀sə nə̀ viʼi və tofəvə bènə̀ ndìʼsə̀sə kɨ la ghə̀ŋ ne a zhwilə vətsenvə ə bantə vətsenvə a kəntò be ghom vətsenvə fà ghə̀ŋ a aloʼ ntsèntə̀sə, be ndzɨ̀mə̀ vətsenvə no fa ntə̀ʼ ko a vəwenə dyʉ̀ tsu. 
MAT.23.35	Ma tɨm vəwenə ghə̀ŋ ne alə̀ ndi mənlyuŋ mə viʼi kənyʉ̀ kə tɨməkə vi no vətsèm a və nzhwilə̀ a nse lì mə faŋ à ghə̀ŋ a kətʉ əzìtə̀ fà Abèl a və nlù zhwi kènla ghə̀ byɨsə li kənyʉ̀ kə tsenkə kuʼ zaʼa à Zakaliya wàyn Balachà yì a ghə̀ŋ nlù zhwi a kəntìntìn kə kəshi a və dzàŋə̀ nə̀ kəshi kəŋwoʼəkə bènə̀ kəchiʼ kə kəku. 
MAT.23.36	Mà gàʼà à ghə̀ŋ nəmwèʼè la ngəʼ yì a ghə̀ lu vì byìʼì nyʉ̀ byɨvə avenə no tsèm lu shiʼi tò a kətʉ viʼi kəlyɨŋ venə.”
MAT.23.37	Yesò ne gàʼà myètə̀ mù zìtə̀ sə sheʼkə̀ gàʼà la,“Wemey, ghə̀ŋ viʼi Jelusalèm a ghə̀ŋ nzhwilə̀ nshə̀ʼtə̀sə sə ghoʼkəsə bè tèmlə viʼi vyi a və ntɨmə̀ à ghə̀ŋ ə̀ zhwilə lə̀! A dìʼ à ghan à shə̀ʼ a ma mwòmsə̀ li əpfʉtə ghə̀ŋ ando mpfì mbvʉ lə mpfʉ̀tə vunə wen à wen a ti alì ghə̀ŋ nyɨŋ tò nyɨŋ a? 
MAT.23.38	Luwèn lə̀ Nyìngòŋ a kyemə ntə̀ʼ ghə̀ŋ ə ghə̀ ne ndiʼ tò zɨm. 
MAT.23.39	‘Mà gàʼà à ghə̀ŋ la əlù fa luwèn ghə̀ŋ ko be lu yen mo à bwen tò la kətsi kì kə vi a ghə̀ŋ lu gàʼ la mbwaʼmə̀ dìʼ à wèn yì a ghə̀ vì a zhiʼ Bobo.’”
MAT.24.1	Yesò fʉ̀ fa ngə̀ŋ ntsentə Nyìngòŋ sə ndyʉ̀, ndzɨ̀mtə̀sə bàm wen sə boʼsə vì nə̀ wen, ə̀ gàʼ a wen la, gaʼa kò ghə̀ yen li jì a və bwomə kəbəŋ kə Nyìngòŋ fa tsu lo.? 
MAT.24.2	Ghə̀ gàʼ à vəwenə la,“Ghə̀ŋ yenə kəbəŋ kènkə alə̀, mà gàʼà a ghə̀ŋ nəmwèʼè la zhʉ boʼsə vì, a və ne bèytə̀ aloʼ aghenə, kènla no ngùʼ muʼ ne faŋ a kətʉ ghətsen.”
MAT.24.3	Yesò ne kuʼ dyʉ̀ ə̀ ŋwʉʼʉ a kwi pfen Olìf, ndzɨ̀mtə̀sə bàm wen sə vì ə̀ ŋwʉʼʉ à wen a mbyɨ̀ mù nyoʼtə gàʼ à wen la, “Shə̀ʼtə̀ à yes la nyʉ̀ venə lu lyɨ̀ kəshi a tʉʼʉ kò lo, kəchwitə kə lu ndiʼ ghò ədiʼ la wù sə bwènə̀ vì a? Və lu kɨ fa gho la mbi sə mè a?”
MAT.24.4	Yesò gàʼ à vəwenə la,“Ghə̀ŋ tuʼmə la kə wìʼ lù lobtə ghə̀ŋ. 
MAT.24.5	Viʼi lu Mvì no və ghoʼo lyɨ̀ zhiʼ ghomə gàʼà la, à diʼ mò yì a və ntsuʼ li ə̀ ghʉ lì ə lobtə nghoʼo viʼi a ji a ghèn.” 
MAT.24.6	Ghə̀ŋ lu zhʉ ando və temə ghoŋ a mboʼsə be nzhʉ nyʉ̀ byìʼì təghoŋ a kəghaf. Ghə̀ŋ zhʉ a lì kə tətyɨm təŋtə a lɨ̀mə̀ byìʼàndo nyʉ̀ avenə dìʼi lyɨ̀ kəshi mibu mbi lù sə mè. 
MAT.24.7	Təloʼ tə lu nsoynə tətsentə, təfòyn tə soynə tətsen tə, nse lu nə̀ʼə̀ ə jɨŋ be ku tò shì tsèm. 
MAT.24.8	Nyʉ̀ avenə lu nlyɨ̀ kəshi alə̀ a bò bu tò kənzìtə̀ kə ngəʼ ghoʼo a ghə̀ lu vì. 
MAT.24.9	Viʼi lu ghaʼtə ghə̀ŋ ə ku la və ku ngəʼ à ghə̀ŋ, be zhwilə ghə̀ŋ. Viʼi təloʼ tətsèm lu bàyn ghə̀ŋ tò byìʼì mò. 
MAT.24.10	Nghoʼo viʼi ko be lu nchoʼsə̀ à Nyìngòŋ a zhʉ a ghèn; ə bàynə̀ vəlemə və vəwenə be baʼlə̀ vəwenə. 
MAT.24.11	Nshə̀ʼtə̀sə kənlobtə lu tu fʉ̀ no sə ghoʼo ə lobtə nghoʼo viʼi. 
MAT.24.12	Nyʉ̀ byɨvə lu nlyɨ̀ kəshi tò a shi no ghoʼo əzaʼa a nsəʼ tsen a viʼi ko be lə ntùʼù kòŋə̀ vətsenvə. 
MAT.24.13	No ndò a ghə̀ sətsèn lù wensə nyʉ̀ avenə əzaʼa kəmwètə lu bwoŋ. 
MAT.24.14	Və lu shə̀ʼtə̀ ntɨm jùŋə byìʼì soʼ Fòyn Nyìngòŋ a mbi ghèn no tsèm ndi viʼi təloʼ no tətsèm kɨ nəmwèʼè fa yi a bàm zhʉ mu kwʉ̀ʼ ə mbi me.
MAT.24.15	“Zhʉ a ghə̀ŋ a yen kəfo kə faynsə kì a kə fwàʼlə̀ a nshə̀ʼtə̀ Danye ngaʼà byìʼì kəwenkə, ti a kəshi kə laynə kə, (wìʼ a ghə̀ dzàŋə̀ diʼi kɨ). 
MAT.24.16	A zhʉ aghèn no məndò a Judiyà nyɨŋ kuʼ a pfensə. 
MAT.24.17	A zhʉ ayì, wìʼ ndiʼ tè a kətʉ kə ngə̀ŋ, kə ghə̀ bè a shiʼì əlyɨ̀ fo wen fa ngə̀ŋ. 
MAT.24.18	Wìʼ ndiʼ tè a sɨm, kə ghə̀ à bwènə̀ pfwo əlyɨ̀ ndisə wen fa ngə̀ŋ. 
MAT.24.19	Mətsi a mì lu mfàynsə̀ nəkwoŋ a ki və gufkəvə bènə̀ a ki a və lì vunə. 
MAT.24.20	Ghə̀ŋ njɨ̀mə̀ la kə kə lu sə ndiʼ la ghə̀ŋ nyɨŋ a ndiʼ a kəntìntìn byɨ̀ŋ kò a kətsi kəzhʉtəkə, 
MAT.24.21	byìʼàndo tʉʼ ayi lu vì ngəʼ yi mfàynsə̀ chò ngəʼsə no sətsèm; kèn la wìʼ ntəmə yen fa tʉʼ a mbi nzìtə əzaʼa fa tʉʼ a ghə̀ lu mè. 
MAT.24.22	Kə diʼ tò la Nyìngòŋ mfaftə̀ li mətsi mə ngəʼ a mèn a bwen alə̀ mu wìʼ ko zi ghə̀ lə̀ bwòŋ. Ghə̀ mfàftə mətsi a mì tò byìʼì viʼi wen vi a və ndiʼ mu ghə̀ tsuʼ li ə̀ ghʉ.”
MAT.24.23	A ne sə ndiʼ a mətsì a mì, wìʼ gàʼ à ghə̀ŋ la ghə̀ŋ yen Wìʼ yì a Nyìngòŋ ntsuʼ li ə̀ ghʉ lì a shə̀ a, ko ghə̀ŋ yenə wen a fàʼà a! ke ghə̀ŋ à byɨmə, 
MAT.24.24	byìʼàndo viʼi vi a Nyìngòŋ ntsuʼ li ə̀ ghʉ və kənlobtə nə̀ nshə̀ʼtə̀sə kənlobtə lu fʉ̀ a tʉʼ ayì, ə nè chwitə fàynsə və be mwòmə̀ nyʉ̀ kaynəvə mwòmsə tò la vəwenə lè zì və lobtə viʼi vi a Nyìngòŋ sə diʼ mu ghə̀ tsuʼ li əbwòŋsə̀ lì lo. 
MAT.24.25	Ghə̀ŋ tùʼù zhʉtə! mà chò li mbì nshə̀ʼtə̀ nyʉ̀ avenə a ghə̀ŋ mibu və lu sə mfʉ̀.
MAT.24.26	A lù sətsèn a gàʼ tè ndò à ghə̀ŋ la, “Ghə̀ yi a nse zɨm, kə wìʼ à fʉ̀ ədyʉ̀ tsu, ko wìʼ gàʼ la, ‘Ghə̀ ghèn a tì ngə̀ŋ a shə̀ kə wìʼ a byɨmə.’ 
MAT.24.27	Wàyn Wìʼ lu vì tò a ndayn ando ghʉ nə̀ mwànə̀ ghə̀ bàŋə a kàŋ no tsèm.”
MAT.24.28	Wàyn Wìʼ lu sə mvì, no ndò kɨ ndə̀ŋndəŋ ando kəfo kə pfʉkə nə̀ ndiʼ tè fe, ŋoŋo kɨ ə̀ pfʉ̀tə tsu.
MAT.24.29	Ngəʼ mətsi ayì lu sə ə mè dyʉ̀, chʉzhʉ lu fen vì kènla sàŋ be a mbanə, mədzɨ̀ŋ mfəŋkə fa kàŋ. No fo tsèm a kàŋ nə̀ʼkə̀. 
MAT.24.30	Fa yi a bàm, chwitə məvì Wàyn Wìʼ fʉ a kàŋ. Viʼi təloʼ tə mbi no tətsèm nlyuŋlyuŋ dì. A zhʉ aghèn vəwenə mu yèn Wàyn Wìʼ shiʼi vì a tì mboʼsə kiʼ kədyòʼ nə̀ baynə ghoʼoghə. 
MAT.24.31	Və lu toŋə soŋ no nəmwèʼè-mwèʼè, ghə̀ mu tɨmə ntsɨŋsə wen a təshə tə mbi ghèn tə kàʼ, vəwenə pfʉtə viʼi vi a Nyìngòŋ tsuʼ li ə bwòŋsə̀ no vətsèm.
MAT.24.32	“Ghə̀ŋ ziʼi kənyʉ̀ fa fəkòʼ fə kəbvèm. Ghə̀ŋ nyenə no a zhʉ̀ kò a fə sə zhʉ̀ vì, ghə̀ŋ kɨ̀ la byɨ̀ŋ sə boʼsə chʉ̀. 
MAT.24.33	Kə diʼ tò ndə̀ŋndəŋ ando ghə̀ŋ sətsèn yènə nyʉ̀ venə no ntsèm və mfʉ̀, ghə̀ŋ kɨ̀ la zhʉ məvì Wàyn Wìʼ boʼsə li. 
MAT.24.34	Ma gàʼà à ghə̀ŋ nəmwèʼè la viʼi mbyi venə luwèn zì kò və lu pfʉkə mè kènla nyʉ̀ avenə lyɨ̀ li kəshi no tsèm. 
MAT.24.35	Kàŋ wenə̀ nse lu chò alì kènla no kənyʉ̀ kə mùʼ fa tì nyʉ̀ venə a ma gàʼà lə̀ lu kwitə.”
MAT.24.36	No wìʼ muʼ ko kɨ̀ kətsi ko zhʉ a nyʉ̀ avenə lu fʉ̀, no tè ntsɨ̀ŋsə ngə̀ŋ Nyìngòŋ a kàŋ ko kɨ kò andìʼ la wàyn kɨ li, əchò tò Tìʼ. 
MAT.24.37	Wàyn Wìʼ lu sə mvì, nyʉ̀ mfʉ̀ ando və mfʉ̀ a tʉʼʉ Nuwà. 
MAT.24.38	A ndiʼ a mətsi mibu kənkuŋ kə nsə vì a mbi, viʼi nzhɨ, nyʉ, lamə be ku vunə a və lɨmə, əkuʼ zaʼa a kətsi a Nuwà nkwen a kəbaŋ. 
MAT.24.39	Vəwenə ənè a lì kènla vəwenə kɨ kənyʉ̀ kì a kə diʼ ne fʉ̀ əzaʼa fa kətsi yì a kənkuŋ kə nkì vì ə̀ zhwi vəwenə no vətsèm. A lu ndiʼ a tʉʼ a Wàyn Wìʼ vì, nyʉ̀ be nlyɨ̀ kəshi tò ndə̀ŋndəŋ. 
MAT.24.40	A lu ndiʼ a tʉʼ ayì, lʉmə nshyèʼè a sɨm vəbò, və vi ə̀ lyɨ̀ ghə̀ muʼ ə̀ mòʼtə̀ ghə̀ muʼ. 
MAT.24.41	Ki lu mbvù kəbayn a ti vəbò, və vi ə̀ lyɨ̀ ghə̀ muʼ ə̀ mòʼtə̀ ghə̀ tsen.
MAT.24.42	Ando kə diʼì a lì, ghə̀ŋ ŋwʉʼ bvʉ̀tə̀ byìʼàndo ghə̀ŋ ko kɨ̀ kətsi kì a Bobo ghə̀ŋ ə lu vì. 
MAT.24.43	A tu ndiʼ la tì ngə̀ŋ kɨ zhʉ a tsòŋ diʼi vì a wen a ngə̀ŋ, mu ghə̀ ko zì ghə̀ mbʉnə̀, ghə̀ a ŋwʉʼʉ ə mbvʉ̀tə̀ kò ghə̀ à ghʉsə la və kwaʼ ngə̀ŋ wen. 
MAT.24.44	Kə lì diʼ la nkàyntə̀ ghə̀ŋ diʼi ŋwʉʼ bvʉ̀tə̀ byìʼàndo Wàyn Wìʼ ne vì a zhʉ a ghə̀ŋ ko kwòʼtə̀ la ghə̀ zì ghə̀ vi.
MAT.24.45	Yesò bè mù bèm la, “Wù shyèʼ yì a ghə̀ zhʉ ti shyèʼ wen be tofə li diʼ ghə̀ ko lo? A diʼi yì a ti shyèʼ wen bʉʼsə ndyʉ̀ a jèʼ ghə̀ ghʉ wen a mbì be kù kədyòʼ a wen la ghə̀ ə ntùʼmə̀ nə̀ ngə̀ŋ wen be ku fozhɨvə a viʼi shyèʼ vətsenvə vi a zhʉ a vəwenə kəŋə. 
MAT.24.46	Nyʉ̀ nə̀ bòŋə̀ à wù shyèʼ ayì a zhʉ a tì shyèʼ wen sə bwènə̀ pfwo ə̀ yènə wen ghə̀ nè nyʉ̀ a vyi a ghə̀ yì gàʼ. 
MAT.24.47	Mà gàʼà a ghə̀ŋ nəmwèʼè la, kə yì diʼ a lì tì shyèʼ ayì à ghʉ wen la ghə̀ ntùʼmə̀ nə̀ fo wen no tsèm. 
MAT.24.48	Mu wù shyèʼ ayì sətsèn ndiʼ ghə̀ byɨ, ghə̀ à kwòʼtə̀ tò fa wen ngə̀ŋ la tì shyèʼ ko a zàŋsə pfwo, 
MAT.24.49	mù zìtə̀ nyàblə̀ nə̀ viʼi shyèʼ vətsenvə vi tò nyàblə̀, zhɨ be nyʉ məlyʉ̀ʼ wenə̀ viʼi məlyʉ̀ʼʉ. 
MAT.24.50	Tì shyèʼ wen nè bwènə̀ vì a kətsi kətsenkə a zhʉ a ghə̀ ko yì nkwòʼtə̀ la ghə̀ zì ghə̀ bwènə̀ vì, 
MAT.24.51	ə̀ lyomsə wen no a ji byɨ ə̀ we wen a nòyn viʼi vyi a və bɨ̀lə̀ ashɨ viʼi nə̀ nè nyʉ̀, wenə̀ vəwenə nlyuŋlyuŋ dì be pfiʼi asoŋ.”
MAT.25.1	Yesò bè mò ngàyn ə tsen gàʼà la, “Wàyn Wìʼ lu sə mbwènə̀ vì, soʼo Fòyn Nyìngòŋ ndiʼ tò nə̀ fətitì fə ngòynsə ki sətsensə ə̀ wum, a sə nlù dyʉ̀ sə kə̀ʼtə̀ wùlɨm lam a ghə̀ ndiʼi vì. Vəwenə sə ndyʉ̀ no ndò lyɨ̀ kənkàʼtə̀ kəwen. 
MAT.25.2	Vəwenə vətsenvə vətàyn ə̀ ntofə, vətàyn ə dzɨ̀ŋtə̀. 
MAT.25.3	Və dzɨ̀ŋtəvə vi sə nlyɨ̀ nkàʼtə̀ vəwenə kò vəwenə lə̀ lyɨ̀ mənzhiʼ məghoʼtə, 
MAT.25.4	və tofəvə vi lyɨ̀ vəsùʼ wè mənzhiʼ tsu əbwètə. 
MAT.25.5	Lɨm wùwì ayì tàŋ a məvì, ngòynsə ki shì zìtə̀ sə myə̀ʼə̀ nə̀ mbəynsə. 
MAT.25.6	Ghə̀ nè sə mvì mu à sə̀ diʼ ntìntìn nəntʉʼʉ, və mù sə dzàŋə gàʼà la, Lɨm wùwì sə vì, ghə̀ŋ vi shìsə wen! 
MAT.25.7	Ngòynsə ki shì lù no sətsèm kùʼsə nkàʼtə̀ vəwenə. 
MAT.25.8	Ngòynsə ki sə dzɨŋtə sə shì mù gàʼ à vətofəvə vi la, Ghə̀ŋ ku yes fà ghə̀ŋ mənzhiʼ yì byìʼè nkàʼtə̀ vyesə sə lɨmə̀ dyʉ̀. 
MAT.25.9	Vətofəvə vi tensə ə̀ gàʼ la, Jòʼ! mənzhiʼ a mì ko a kwʉ̀ʼ à vəghəŋ və tsèm, ghə̀ŋ boŋsə dyʉ̀ a kəshi kə baʼlə̀ fo ə̀ zèn ə̀ məŋə fa tsu. 
MAT.25.10	Vəwenə sə ndyʉ̀, lɨm wùwì ayì vì wenə viʼi a və ndiʼì dyʉ̀ kwèn a ngə̀ŋ yì a və ndiʼi ne zhɨ lam tsu və chiʼ chʉ ngə̀ŋ. 
MAT.25.11	Ngòynsə ki sətsèn shìsə nè dyʉ̀ zèn mənzhiʼ mì bwènə̀ vì mù sə̀ dzàŋə̀ gàʼà la, ‘Bobo, Bobo, bòʼò chʉ ngə̀ŋ à yès.’ 
MAT.25.12	Lɨm wùwì yì bwènsə̀ gàʼ la, Mà gàʼà à ghə̀ŋ nəmwèʼè la, mà ko kɨ̀ ghə̀ŋ. 
MAT.25.13	Yesò gàʼ a lì mù gàʼ la, Ghə̀ŋ sə ŋwʉʼ lì, ghə̀ŋ ntsi kə̀ʼə̀ byìʼàndo ghə̀ŋ ko kɨ̀ kətsi ko zhʉ yi a Wàyn Wìʼ lu bwènə̀ vì.”
MAT.25.14	Yesò bè mò ngàyn tsen gàʼà la, “Soʼo fòyn Nyìngòŋ lu ndiʼ to nə̀ fətitì fə wutsen a ghə̀ nlù sə ndyʉ̀ a jèʼ ə̀ dzàŋtə̀ viʼi shwèʼ wen kù fo wen ə̀ la vəwenə zhʉsə ntùʼmə̀ nə̀ wenəvə. 
MAT.25.15	Ghə̀ nku mbo ko ətàyn à wìʼ muʼ, kù mbo bò à kənkùmtə̀ bè kù kəmbò kə ko kə mùʼ à wutsen, Ghə̀ nkù a no mə ndò tò a ji a ghə̀ nyenə la ghə̀ zì ghə̀ tuʼmə nə̀ wen ghə̀. Ghə̀ ku a lì mù lù dyʉ̀ a jèʼ. 
MAT.25.16	No a zhʉ kò, wù shwèʼ yì a ghə̀ nku mbo ko tàyn à wen lì dyʉ̀ sə̀ nè mbaʼlə̀ ə̀ se mbo ko tàyn. 
MAT.25.17	Yì a və nku mbo ko bò à wen lì shwèʼ nə̀ wenə ghə̀ ə̀ se mbo ko bò à yì a kətʉ. 
MAT.25.18	Wù shwèʼ yì a və nku kəmbò kə ko à wen lì dyʉ̀ tyùŋə nkwòŋ lyòmtə̀ kəmbò kə ko tì shwèʼ wen kì tsu.”
MAT.25.19	Tì shwèʼ ayì tsi no alə̀, lù bwènə̀ pfwo dzàŋtə̀ vəwenə ndi zhʉ la vəwenə tə zhʉsə shwèʼ nə̀ ko wen yi ale lo. 
MAT.25.20	Wìʼ yì a və nku mbo ko tàyn a wen, ando ghə̀ mvì ə bwènsə̀, ghə̀ boʼsə mbò ko tàyn vi a ghə̀ nse a kətʉ kə ko ayì ə̀ gàʼ la, Tìʼ, yen a! wù tə ku mbo ko tàyn à mò mà be nse mbo ko tàyn à yì a kətʉ. 
MAT.25.21	Tì shwèʼ wen ayì gàʼ à wen la, Wù ne li no a nkàyn. Wù dìʼ no wù shwè jùŋə be tùʼmə̀ no a nkàyn. Wù tuʼmə̀ li nə̀ kəfo kətyətəkə, luwen ma ghʉ wù ə wu ntùʼmə̀ nə̀ fo ghoʼvə kwen vì yowù nsaŋlə̀ a muʼu!
MAT.25.22	Wù shwèʼè yì a və nku mbo ko bò à wen lì bè vì gàʼ la, Wù tə ku mbo ko bò à mò, yen a mà kiʼi li se à yì a kətʉ mbo ko bò. 
MAT.25.23	Tì shwèʼ wen ayì gàʼ à wen la, Wù ne li no a nkàyn. Wù dìʼ no wù shwèʼ jùŋə be tùʼmə̀ no a nkàyn. Wù tuʼmə̀ li no nkàyn nə̀ kəfo kətyətəkə. Luwen ma ghʉ wù, wu ntùʼmə̀ nə̀ fo ghoʼvə kwen vì yowù nsaŋlə̀ a muʼu.
MAT.25.24	“Wìʼ yì a və nku kəmbò kə ko à wen lì vì gàʼ la, ‘Tì, mà kɨ la wù dìʼ alə̀ fànsə̀. Wù kɨ əzhɨ kènla wù tə shwèʼ be kɨ əkəŋ fo kò andiʼ la wù tə we.’ 
MAT.25.25	A diʼ kənyʉ̀ a kə tə nè mà fàyn wù ə̀ lyɨ̀ kəmbò kə ko wù kì ə tyùŋə kəshi lyòmtə tsu. Bwènsə̀ ghàʼa ko wu.”
MAT.25.26	Tì shwèʼ wen yì gàʼ la, Wù dìʼ wù shwèʼ byɨ be diʼ no zhɨ kədyàŋ! Wù tə kɨ no a nkàyn la mà zhɨ kèn la mà ko shwèʼ be kəŋə fo fa kəshi a mà ko we, 
MAT.25.27	a tə ne ghò la kə wù ghʉ ko ghomə ghenə a ngə̀ŋ ko ndi mà nə̀ sə nlyɨ̀, lyɨ̀ boʼsə wenə̀ se yì a? 
MAT.25.28	Ghə̀ gàʼ alə̀ mù gàʼ à viʼi shwèʼ wen vətsenvə vi la, Ghə̀ŋ shi kəmbò kə ko kì fà wen ku kwʉ̀ʼsə̀ à wìʼ yì a ghə̀ kiʼ mbo ko wum lì. 
MAT.25.29	Ghə̀ŋ kɨ la no ndò a ghə̀ kiʼì kəfo və a ku kwʉ̀ʼsə̀ à wen ndi ghə̀ ntùʼtə̀ kiʼ alì no ndò a ghə̀ ko kiʼ kəfo və a shì tè kətyetə kì a ghə̀ kiʼì lì. 
MAT.25.30	Ghə̀ŋ shisə wù shwèʼ byɨ ghèn, tem a kəbəŋ kə fenəkə, a kəshi a ghə̀ a nlyuŋlyuŋ dì tsu be pfiʼi asoŋ wen.
MAT.25.31	“A lu ndiʼ a tʉʼ a Wàyn Wìʼ vì nə̀ ghoʼo fòyn wen wenə̀ ntɨŋsə ngə̀ŋ Nyìngòŋ no sətsèm ghə̀ lu ŋwʉʼʉ à wen a kəfwoyn nə̀ adɨŋə ghoʼ ghə̀ wen. 
MAT.25.32	Viʼi təloʼ tə mbi vi tsèntə̀ à wen a shɨ no vətsèm, ghə̀ gə̀sə̀ vəwenə a tənòyn təbò ando ntsɨ̀ŋ byisə lə nè ghə̀ gə̀sə̀ byisə vənjɨ̀ fa byisə vəndoŋ. 
MAT.25.33	Ghə̀ lu ghʉ viʼi vəjùŋvə à wen a shyə kwoŋ toghə ə ghʉ viʼi nyʉ̀ byɨvə à wen a shyə kwoŋ nànkwè. 
MAT.25.34	A dìʼ a zhʉ a yì a fòyn a gàʼ à viʼi kənyʉ̀ kə tɨmə kə vi a və ti à wen a shyə kwoŋ toghə la, ‘Ghə̀ŋ venə a Tìʼ ghomə bwaʼsə li lə̀, ghə̀ŋ kwen vì ə̀ nzhɨ njùŋ yì a ghə̀ nshɨtə li ghʉ̀ a ghə̀ŋ fa kənzìtə̀ kə mbi, 
MAT.25.35	byìʼàndo jɨ̀ŋ nzafə mò ghə̀ŋ ku fo zhɨvə à mò, toŋ à mù nzhɨmə mò ghə̀ŋ ku mu mà nyʉ. Mà ndìʼ wu fi a kəshi ghə̀ŋ shisə mo à ghə̀ŋ a aloʼ, 
MAT.25.36	ndìʼ kənàʼ kə à ntsuʼ, ghə̀ŋ ku ndisə mà mòʼ. Mà nkwaʼa ghə̀ŋ tùʼmə̀ nə̀ mò və shwin mò a mfɨŋ ghə̀ŋ vì ghayntə mò.’ 
MAT.25.37	A diʼ a zhʉ a yì a viʼi kənyʉ̀ kətɨməkə vi nè mbèmə̀ la, ‘Bobo, yès nyèn wù fe jɨ̀ŋ zafə wù yès kù fozhɨvə la wù zhɨ a, be yèn wù fe toŋ à mù zɨmə wù yès ku mu la wù nyʉ a?’ 
MAT.25.38	Wù ndìʼ wu fi fe yès shisə wù à yès a aloʼ a, ko sə diʼ nə̀ kənàʼ ntsuʼ fe yès ku ndisə la wù moʼ a? 
MAT.25.39	Wù nkwaʼa fe yès vì sə tùʼmə̀ nə̀ wù a ko wù ndìʼ a ngə̀ŋ mfɨŋ fe yès vì ghayntə wù a? 
MAT.25.40	Fòn mu gàʼ la, ‘Mà gàʼà à ghə̀ŋ nəmwèʼè la no ghò a ghə̀ŋ nè a wù muʼ a ghə̀ ndìʼi əbam a ntìntìn vəlèmə̀ vwomə venə dìʼ mu ghə̀ŋ nè à mò.’”
MAT.25.41	“Fòyn ne gàʼ a lì mu gàʼ à viʼi nyʉ̀ byɨvə vi à wen a kwoŋ nànkwè la, ‘Ghə̀ŋ lukə fà mo a mbyɨ̀, ghə̀ŋ venə a Nyìngòŋ moʼò li kòyn à ghə̀ŋ lə̀. Ghə̀ŋ dyʉ̀ kwen a zhìʼ yì a ghə̀ ko lə lɨmə lì a və nshɨ̀tə̀ à Satan wenə̀ ntsɨ̀ŋsə wen. 
MAT.25.42	A ndìʼ a zhʉ a jɨ̀ŋ nzafə mò ghə̀ŋ tyen la ghə̀ŋ ko a ku kəfo mà zhɨ, toŋ à mù zɨmə mò ghə̀ŋ tyen la ghə̀ŋ ko ku mu mà nyʉ. 
MAT.25.43	Mà ə̀ ndìʼ wu fi alì ghə̀ŋ tyen la ghə̀ŋ ko shisə mo à ghə̀ŋ a aloʼ, diʼ kənàʼ ntsuʼ ghə̀ŋ tyen la ghə̀ŋ ko a ku ndisə mà moʼ. Mà nkwaʼa, ghə̀ŋ tyen la ghə̀ŋ ko tùʼmə̀ nə̀ mò, və shwinə̀ mò a mfɨŋ ghə̀ŋ tyen la ghə̀ŋ ko vi əghayntə mo.’”
MAT.25.44	Viʼi nyʉ̀ byɨvə a vyi mu mbèmə̀ a zhʉ ayì la, Bobo, yès nyèn wù fe jɨ̀ŋ zafə wù, toŋ à mù zɨmə wù, wù diʼ wu fi, diʼ nə̀ kənàʼ ntsuʼ, kwaʼà, diʼ a ngə̀ŋ mfɨŋ, kènla yès gyamtə li wù a? 
MAT.25.45	Fòn mu gàʼ à vəwenə la, Mà gàʼà à ghə̀ŋ nəmwèʼè la no ghò a ghə̀ŋ ntyenə ənè a wìʼ muʼ a ghə̀ ndiʼ a bàm fa ntìntìn vəlèmə̀ vwomə venə dìʼ mu ghə̀ŋ ntyen la ghə̀ŋ ko a nè à mò. 
MAT.25.46	Fòn ne gàʼ a lì mu tɨm vəwenə, vəwenə lu dyʉ̀ kwen a tì ngəʼ yì a ghə̀ ko lə mè, viʼi kənyʉ̀ kətɨməkə vi kiʼi bwòŋ yi a ghə̀ faŋə̀ tò ghayn mùʼ.
MAT.26.1	Andìʼ a zhʉ a Yesò nziʼi li nyʉ̀ venə no tsèm, ghə̀ gàʼ à ndzɨ̀mtə̀sə bàm wen la, 
MAT.26.2	“Ghə̀ŋ kɨ la à fàŋ tò mətsì mbò luwèn və zìtə̀ əzhɨ kətsi kə məzaʼsə̀. A dìʼ zhʉ a və ne ghaʼ Wàyn Wìʼ ku və bantə wen a kəntò.”
MAT.26.3	Tò a zhʉ ayì tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ ghaʼ ntsèntə̀ vəwenə a kəbəŋ ə̀ kətʉ kə tʉtʉ vəpfèm və ngə̀ŋ Nyìngòŋ a və ndzàŋə̀ wen nə̀ Kayifàs, 
MAT.26.4	ndi shɨ̀tə ji nyoʼtə ghaʼ Yesò əzhwi. 
MAT.26.5	Vəwenə gàʼ à vəwenə a ntìntìn la,“Kə vəghəŋ à ghaʼ wen a məzaʼsə̀ ghèn byìʼì ko viʼi à lùsə soyn.”
MAT.26.6	Yesò dyʉ̀ a Betanì sə diʼ a ngə̀ŋ wìʼ tsen a ghə̀ nkwaʼa nə̀ kənsòtə̀ kə a zhiʼ wen ə̀ ndìʼ Simon. 
MAT.26.7	Wùwì tsen vì kwen tsu nə̀ fəshoʼ fə a və nshɨ̀tə̀ nə̀ ngùʼ tsen a və ndzàŋə̀ nə̀ alàbàstà. Mənzhiʼ mə lèmtə mə̀ diʼ tsu a ko yi nto no nànto. Ghə̀ lyɨ̀ fəshoʼ a fì ə̀ shʉ̀ʼtə̀ a kətʉ Yesò ghə̀ ŋwʉʼ zhɨ zhɨ. 
MAT.26.8	Ndzɨ̀mtə̀sə bàm Yesò sə yen a lì kənyʉ̀ ki kə zafə vəwenə, vəwenə mù bèm la, byìʼì ghò a ghə̀ byɨsə mənzhiʼ mèn mə alə a? 
MAT.26.9	Və yì zì və baʼlə mənzhiʼ menmə no a ko ghoʼ ghə̀ ə̀ ku ko yi à viʼi kənfem.
MAT.26.10	Yesò kɨ kənyʉ̀ a vəwenə nkwòʼtə̀ mù gàʼ à vəwenə la, “Ghə̀ŋ ku ngəʼ ghò à wùwì ghèn a?” A dìʼ no kənyʉ̀ kə jùŋkə a ghə̀ ne à mò. 
MAT.26.11	Viʼi kənfem lu ndiʼ tò diʼi à ghə̀ŋ a ntìntìn alì mà ko diʼ ne faŋ vəghəŋ. 
MAT.26.12	Ghə̀ shʉ̀ʼtə̀ mənzhiʼ mèn à mò wèn ndi shɨ̀tə mo a məbvɨ̀mə̀. 
MAT.26.13	Mà gàʼà à ghə̀ŋ nəmwèʼè la no fe a və lu nshə̀ʼtə̀ ntɨm jùŋ a ti mbi, və lu be nshə̀ʼtə̀ kənyʉ̀ kèn a wùwì ghèn ne lə̀ ndi viʼi nkwòʼtə̀ wen.
MAT.26.14	Wìʼ muʼ fa ntìntìn ndzɨ̀mtə̀sə bàm Yesò shì njʉ̀sə̀ bò a və ndzàŋə̀ nə̀ Judàs Iskalìyòt lù dyʉ̀ yèn tʉtʉ vəpfèm və ngə̀ŋ Nyìngòŋ, 
MAT.26.15	ə̀ bèm à vəwenə la, “Mà lè sətsèn gyàmtə̀ ghə̀ŋ əkù Yesò à ghə̀ŋ, ghə̀ŋ à kù gho à mò a?” Vəwenə taŋtə ko kəkas məwum ntaʼ ə̀ kù à wen. 
MAT.26.16	Judàs mù zìtə̀ tò a zhʉ ayì sə kəŋə jisə əbaʼlə Yesò.
MAT.26.17	A sə ndiʼ a mbì kətsi a mətsi yì a və ndiʼ zhɨ kəbayn kə məka kè nə̀ fəshɨŋfə tsu ndzɨ̀mtə̀sə bàm Yesò sə vì bèm à wen la, “Wù kəŋ la yès dyʉ̀ shɨ̀tə̀ fozhɨvə kəzhɨ kə məzaʼsə̀ fe à wù a?”
MAT.26.18	Ghə̀ bwènsə̀ à vəwenə la, “Ghə̀ŋ kwen dyʉ̀ a tì ntə̀ʼ à wutsen ə̀ gàʼ à wen la, ‘Ndìʼsə̀ gàʼ la zhʉ yi kwʉʼʉ li, ə wenə ndzɨ̀mtə̀sə bàm yì sə a zhɨ kətsi kə məzaʼsə̀ kèn à wù a ngə̀ŋ.’”
MAT.26.19	Ndzɨ̀mtə̀sə bàm Yesò shìsə nè ando ghə̀ ngàʼà, kwen dyʉ̀ a tì ntə̀ʼ ə̀ shɨ̀tə̀ fozhɨvə məzaʼsə̀ vi tsu.
MAT.26.20	A sə ndiʼ a kəlyɨŋ kə mpfwomə, Yesò wenə̀ ndzɨ̀mtə̀sə bàm wen shì njʉ̀sə̀ bò ŋwʉʼʉ əzhɨ, 
MAT.26.21	Və sə nzhɨ ghə̀ gàʼ à vəwenə la, “Mà gàʼà à ghə̀ŋ nəmwèʼè la wìʼ muʼ fà ghə̀ŋ a ntìntìn diʼi ne baʼlə mo.”
MAT.26.22	Kənyʉ̀ akì sə ku ngəʼ à ndzɨ̀mtə̀sə bàm wen no nànto vəwenə mù zìtə̀ sə bèmə̀ à wen tò mùʼ mùʼ la, “Bobo, à bè diʼ mo?”
MAT.26.23	Ghə̀ gàʼ la, “A dìʼ wìʼ yì a kəvu kə yo wen kə bumtə li a kəkaŋ a ghə̀ a baʼlə mo. 
MAT.26.24	Wàyn wìʼ ne pfʉ ando və ə̀ nyòʼò li a ŋwàʼlə̀ Nyìngòŋ. Alì ngəʼ ghoʼo ne ndiʼ à wìʼ yì a ghə̀ baʼlə wen! kə mbòŋsə̀ ə̀ nzì kə mbòŋtə̀ a zhʉ a və nko bwì wìʼ ayì no nə̀ mpfen.” 
MAT.26.25	Tè Judàs yì a ghə̀ ndiʼi ne baʼlə wen bè gàʼ la, “Ndìʼsə̀, à dìʼ mo mu?” Yesò bwènsə̀ la, “Kə diʼ ando wu gaʼà.”
MAT.26.26	Vəwenə sə mbu zhɨ Yesò lyɨ̀ kəbayn kə məka ə̀ kù kəzòŋ à Nyìngòŋ mù bwəʼ ə̀ kù à ndzɨ̀mtə̀sə bàm wen gàʼà la, “Ghə̀ŋ ghaʼ ə̀ zhɨ. Ghenə diʼ wen ə ghomə.”
MAT.26.27	Ghə̀ bè lyɨ̀ ndoŋ məlyʉ̀ʼ ə̀ kù kəzòŋ a Nyìngòŋ mù gàʼ la, “Ghə̀ŋ ghaʼ ə̀ nyʉ̀ no ghə̀ŋ vətsèm. 
MAT.26.28	A dìʼ mənlyuŋ mwomə̀ a mə chiʼtə̀ məkàyn mə Nyìngòŋ a ma shʉ̀ʼ ndi Nyìngòŋ maʼa mbyɨsə viʼi. 
MAT.26.29	Mà gàʼà à ghə̀ŋ la mà ko lu be nyʉ məlyʉ̀ʼ mèn əzaʼa fa tʉʼ a mà lu nyʉ məlyʉ̀ʼ məmfimə̀ vəghəŋ a kəshi kə fòyn Tìʼ ghom.”
MAT.26.30	Vəwenə zhɨ mwètə̀ zhɨmə ndzàŋ mù fʉ̀ kùʼ a kwi pfèn Olìf.
MAT.26.31	Yesò mù gàʼ à ndzɨ̀mtə̀sə bàm wen la, “A ne ndiʼ nəntʉʼʉ lan no ghə̀ŋ vətsèm nyɨŋkə ə̀ kyè mo ando və diʼ mu və ə̀ nyòʼò li a tì ŋwàʼlə̀ Nyìngòŋ la, ‘Mà ne zhwi ntsɨ̀ŋ byisə ə byisə saykə.’ 
MAT.26.32	A ne ndiʼ a zhʉ a və lusə̀ mo fa pfʉ mà dyʉ̀ a Galìlì à ghə̀ŋ a mbì.”
MAT.26.33	Bità gàʼ la, “Və ne sə nyɨŋ wù no vətsèm kò ma lə̀ nyɨŋə fa tsu.”
MAT.26.34	Yesò bwènsə̀ gàʼ à wen la “nkə̀ʼ ne sə toŋ nəntʉʼʉ lan mu wù tyen li mò aghayn à taʼ.”
MAT.26.35	Bità bè gàʼ à wen la, “A dìʼ tè pfʉ mà à pfʉ yowù. Ma ko lə mo wù.” Ndzɨ̀mtə̀sə bàm wen no sətsèm sə bè gàʼ tò ndə̀ŋndəŋ.
MAT.26.36	Yesò mù lù wenə̀ ndzɨ̀mtə̀sə bàm wen ə̀ dyʉ̀ zaʼa a kəshi kətsenkə a və ndzàŋə̀ nə̀ Gethsèmane a wenə pfen olìf ə̀ gàʼ à vəwenə tsu la, “Ghə̀ŋ ŋwʉʼʉ a shèn mà dyʉ̀ jɨ̀m a fàʼà.” 
MAT.26.37	Ghə̀ gàʼ a lì sə ndyʉ̀ lyɨ̀ Bità wenə̀ vunə Zebedì vəbò; nyʉ zìtə̀ sə ku ngəʼ à wen, ghə̀ be zìtə̀ sə kwòʼtə̀ no nànto. 
MAT.26.38	Ghə̀ mù gàʼà vəwenə la, “Nyʉ̀ tsenəvə ku ngəʼ à mò à kwòʼtə̀ no nànto mu və zì və zhwi mo. Ghə̀ŋ ŋwʉʼʉ to a shèn mbvʉ̀tə̀ mà vi.”
MAT.26.39	Ghə̀ kwentə dyʉ̀tə̀ a mbì nyòŋmə̀ dyʉ̀ a nse apfʉ̀ʼapfʉʼ mù sə̀ jɨ̀mə̀ gàʼà la, “Tìʼ ghom, jì sətsèn ndiʼ wu shi ndoŋ ngəʼ ghèn fà mò alì ne tò kənyʉ̀ a kə kwʉʼʉ̀ à wù kə a nè kənyʉ̀ a kòŋə̀ mò.”
MAT.26.40	Ghə̀ nè jɨ̀m mwètə̀ sə bwènə̀ vì ə̀ yèn mu ndzɨ̀mtə̀sə bàm wen shì sətaʼ sə beynkə li. Ghə̀ bèm à Bità la,“Ghə̀ŋ yì zì kò ghə̀ŋ lù bvʉ̀tə̀ vəghəŋ tò a fəshitə̀ fə zhʉ? 
MAT.26.41	Ghə̀ŋ ntsi kə̀ʼə̀ be jɨ̀mə̀ ndi la kə mwòmsə̀ à vì à ghə̀ŋ. Mà kɨ la tətyɨm təŋtə kòŋə̀ ənè kənyʉ̀ a mà gàʼà alì təwen təŋtə bwaʼa.”
MAT.26.42	Yesò bè bwènə̀ dyʉ̀ sə̀ jɨ̀mə̀ gàʼà la,“Tìʼ ghom a zhʉ a wù ko a shi ndoŋ ngəʼ ghèn fà mò chò la mà nyʉ, wu ə ne ando wù kòŋə̀.” 
MAT.26.43	Ghə̀ jɨ̀m mè bè sə bwènə̀ vì bè yèn vəwenə və bu bʉnə̀ tò bʉ̀nə byìʼàndo mbəynsə nsù dìʼ à vəwenə a ashɨ.
MAT.26.44	Yesò bè bwènə̀ dyʉ̀ əjɨ̀m à ndiʼ aghayn à taʼ gàʼà tò nyʉ̀ vyi a ghə̀ yi ngàʼà a mbì. 
MAT.26.45	Ghə̀ nè jɨ̀m mwètə̀ bwènə̀ dyʉ̀ bèm à vəwenə la, “Ghə̀ŋ bù bʉnə̀ tò bʉnə zhʉ̀tə̀. Ghə̀ŋ yen a, zhʉ kwʉʼʉ̀ li və sə kəŋə ku Wàyn Wìʼ à viʼi və byɨvə. 
MAT.26.46	Ghə̀ŋ lu vəghəŋ ndyʉ̀. Ghə̀ŋ yen a, wìʼ yì a ghə̀ baʼlə̀ mò sə vì.”
MAT.26.47	Yesò mbu gàʼà, Judàs a ndiʼì wìʼ muʼ fa ntìntìn ndzɨ̀mtə̀sə bàm wen shì njʉ̀sə̀ səbò kuʼu vì wenə̀ nòyn ə viʼi no ghoʼo. Vəwenə nkiʼ nyisə nə̀ mbàŋsə. A ntɨ̀m tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ tɨ̀m vəwenə. 
MAT.26.48	Vəwenə nsə mvì a lì mu wìʼ a ghə̀ mbaʼlə̀ Yesò ku li nchwi à vəwenə gàʼà la, “Mà nè bwamtə no ndò ghə̀ŋ kɨ̀ la àdìʼ wìʼ yì a ghə̀ŋ kəŋə, ghə̀ŋ ghaʼ wen.”
MAT.26.49	Judàs ne vì no a zhʉ kò ə̀ dyʉ̀ tò fəchìʼ à Yesò gàʼà la, “Mà toŋtə̀ a ndìʼsə̀.” No a zhʉ kò ə̀ bwamtə wen tò bwamtə.
MAT.26.50	Yesò bwènsə̀ gàʼ à wen la, “Ne tò kənyʉ̀ kì a wù yì vì ənè a awèn ndòŋ.” No a zhʉ kò viʼi a vyi mù vì ghaʼa wen tò ghaʼa. 
MAT.26.51	Ndzɨ̀mtə̀ bàm ə Yesò tsen tsuʼ nyì wen ə̀ koʼ tin kətiʼitiʼi kə wù shwèʼ kətʉ kə Tʉtʉ vəpfèm və ngə̀ŋ Nyìngòŋ. 
MAT.26.52	Yesò gàʼ à wen la, “Bwènsə̀ wè nyi wù à yì a kwʉ. No ndò a ghə̀ soynə nə̀ nyi lu pfʉ tò nə̀ nyì. 
MAT.26.53	Ghə̀ŋ ko kɨ̀ la à tu yi ndiʼ soyn mu mà zì mà sensə Tìʼ ghom ghə̀ ku ntsɨ̀ŋsə ngə̀ŋ wen nkamsə no sə ghoʼo la sə soyn à mò. 
MAT.26.54	Mà sətsèn mù nè a lì mu kənyʉ̀ kì a və ə̀ nyòʼò li a ŋwàʼlə̀ Nyìngòŋ byìʼì mò ko a lyɨ kəshi.”
MAT.26.55	Yesò mù gàʼ à nòyn yi la, “Ghə̀ŋ fʉ sə vì nə̀ nyisə bènə̀ mbàŋsə əvì ghaʼ mo sə mà dìʼ tsoŋ ale? Gaʼa kò mà tə nzhʉsə̀ tò vəghəŋ à tì ngə̀ŋ Nyìngòŋ ghoʼo dìʼsə̀ kò ghə̀ŋ lu nghaʼa mò byìʼì ghò? 
MAT.26.56	Nyʉ̀ venə diʼi fʉ̀ alə̀ ndi nè la nyʉ̀ vyi a Nyìngòŋ ngaʼà chòsə̀ fà nshə̀ʼtə̀sə wen la və lyɨ kəshi.” No a zhʉ̀ kò ndzɨ̀mtə̀sə bàm wen sə nyɨŋkə no sə tsèm mòʼtə̀ wen.
MAT.26.57	Viʼi vi a və nghaʼa Yesò lì lyɨ̀ wen ə̀ dyʉ̀ nə̀ wen a kəbəŋ ə̀ Kayifàs a ndiʼì kətʉ kə Tʉtʉ vəpfèm və ngə̀ŋ Nyìngòŋ. Andìʼ a lì mu ndìʼsə̀sə təsoʼ bènə̀ vəchəʼ və loʼ tsentə̀ li tsu. 
MAT.26.58	Və sə ndyʉ̀ Bità sə dzɨ̀mtə̀ dyʉ̀ nə̀ vəwenə fa kəghaf, dyʉ̀ kwèn a kəbəŋ ayì ə̀ ŋwʉʼʉ wenə ntsɨ̀ŋsə shì a sə nshwèʼè a kəbəŋ a yì ndi əyen kənyʉ̀ a kə a chò nə̀ Yesò. 
MAT.26.59	Tʉtʉ vəpfèm və ngə̀ŋ Nyìngòŋ bènə̀ ntsèntə̀ viʼi nsoʼsə ayì no tsèm mù sə kəŋə viʼi la və vi gàʼ nyʉ ndzɨ̀ŋsə byìʼì Yesò ndi və zhwi wen, 
MAT.26.60	alì kò vəwenə lù yèn no kənyʉ̀ kə mùʼ. Viʼi mfʉ̀ no və ghoʼo və mù sə zhò ndzɨ̀ŋsə alì kò sə lə̀ nghaʼa mu. Viʼi vətsenvə vəbò nè kaʼà fʉ̀ 
MAT.26.61	mù gàʼ la, “Wìʼ ghèn tə̀ gàʼ la yì zì yì bətə ngə̀ŋ Nyìngòŋ ə̀ bwènsə̀ bwòm tò a mətsi ntaʼ.”
MAT.26.62	Kətʉ kə Tʉtʉ vəpfèm və ngə̀ŋ Nyìngòŋ lù bèm à Yesò la, “Wù bè ko gàʼà? Wù ko kiʼ kənyʉ̀ əgàʼ kùmə̀ nyʉ̀ venə a və ghàmə̀ wù tsu lə̀?” 
MAT.26.63	Yesò chiʼ tò la a kùʼ, kətʉ akì mù gàʼ à wen la, “Mà gaʼà à wù la wù gàʼ tò nəmwèʼè a zhiʼ Nyìngòŋ a ghə̀ faŋə̀ tò ghàyn mùʼ. Shə̀ʼtə à yès la wù dìʼ Wìʼ yì a Nyìngòŋ ntsuʼ li ə̀ ghʉ ə wàyn Nyìngòŋ yì mu lo?”
MAT.26.64	Yesò gàʼ la, “Kə diʼ ando wu gaʼà. Alì mà gàʼà à ghə̀ŋ vətsèm la əlù fa luwèn ghə̀ŋ a yen Wàyn Wìʼ ghə̀ ŋwʉʼ a kwoŋ toghə Nyìngòŋ a ghə̀ kiʼi adyòʼ à tsèm be shiʼì vì a tì mbòʼsə a kàŋ.”
MAT.26.65	Kətʉ akì ghaʼ bàs ndisə wen tò fa wen a ngə̀ŋ gàʼà la,“Ghə̀ telə li Nyìngòŋ! Vəghəŋ be kəŋə əzhʉ fa chʉ̀ ndò? Gaʼa kò ghə̀ŋ zhʉ li nyʉ̀ byɨvə kùmə̀ Nyìngòŋ a ghə̀ gaʼà fà wen a chʉ̀. 
MAT.26.66	Nkàntə̀ ghə̀ŋ kwòʼtə̀ la ghò kùmə̀ wen a? Vəwenə gàʼ tò vətsèm la, Ghə̀ diʼi pfʉ.”
MAT.26.67	Ando vəwenə ngàʼà a lì, vəwenə mù sə chʉlə̀ mənte à wen a kə̀ʼ be ghòmə̀ wen vətsenvə pfènlə̀ wen, 
MAT.26.68	gàʼà la, “Shə̀ʼtə lì à yès a Wìʼ ghèn a Nyìngòŋ ntsuʼ li ə̀ ghʉ la à ghòm ndò wù lo?”
MAT.26.69	Bità ŋwʉʼʉ a fətin fə kəbəŋ akì wàyn wùwì shwèʼ kətʉ kə tʉtʉ vəpfèm və ngə̀ŋ Nyìngòŋ vì gàʼ à wen la, “Wù tə njèʼè fa bàm Yesò ə, wù Galìlì ghèn.”
MAT.26.70	Bità mo tò a shɨ vəwenə no vətsèm gàʼà la, “Mà ko kɨ̀ kənyʉ̀ a wu gàʼà kəwenkə.” 
MAT.26.71	Ghə̀ gàʼ a lì lù fʉ̀ sə dyʉ̀ a ji a ghə̀ kwenə a kəbəŋ ayì, wàyn wùwì shwèʼ tsen yen wen sə gàʼà a viʼi a və nti boʼsə tsu la, “Wìʼ ghèn tə njèʼè wenə̀ Yesò wu Nazalèt.”
MAT.26.72	Bità bè tènsə gàʼà la “Mà gàʼà nəmwèʼè la mà ko kɨ̀ wìʼ ayì.”
MAT.26.73	A bè sə laʼtə tò a loʼ viʼi vyi a və nti tsu lì dyʉ̀ gàʼ à Bità la, “Kə diʼ no nəmwèʼè la wù dìʼ wìʼ muʼ fa nòyn Yesò byìʼàndo wù lofə gàʼà tò nə̀ wù Nazalèt.”
MAT.26.74	Bità mù kàyn la, “Nyìngòŋ ku ngəʼ à mò a zhʉ a mà wamə wamə. Mà ko kɨ̀ wìʼ a ghèn.” Ando ghə̀ mbu gàʼà nkə̀ʼ toŋ tò a zhʉ a yì. 
MAT.26.75	Ghə̀ mù bwènsə̀ kwòʼtə̀ ando Yesò ngàʼà à wen la “Nkə̀ʼ ne sə toŋ mu wù mo li mò aghayn la a taʼ.” No a zhʉ kò Bità fʉ̀ dyʉ̀ a kəbəŋ ə dì tsu no mwèʼè mwèʼè.
MAT.27.1	Tʉʼ lan tò a boʼòngə̀ŋ Tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ no vətsèm shɨ̀tə̀ jì əzhwi Yesò, 
MAT.27.2	kwìʼi wen ə lyɨ̀ wen dyʉ̀ kù à Bilate a fòyn Lum nghʉ̀ la ghə̀ nsoʼo shə Judiyà.
MAT.27.3	Judàs a ghə̀ mbaʼlə̀ Yesò nè zhʉ̀ la və diʼi zhwi wen kənyʉ̀ ki kwen à wen a wèn no nànto ghə̀ lyɨ̀ ko yì a və nku à wen lì bwènə̀ dyʉ̀ kù à Tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ, 
MAT.27.4	gàʼà la, “Mà ne li mbyɨ byìʼàndo mà baʼlə li wìʼ və sə diʼi zhwi wen kènla ghə̀ ne li no kənyʉ̀ kə byɨkə.” Vəwenə bwènsə̀ gàʼ à wen la, “Yès pfʉ̀ gho tsu a? A diʼi nsoʼo wù.”
MAT.27.5	No a zhʉ̀ kò Judàs mòʼ ko ayi atì ngə̀ŋ Nyìngòŋ ə̀ dyʉ̀ sɨŋ.
MAT.27.6	Tʉtʉ vəpfèm və ngə̀ŋ Nyìngòŋ vi boŋtə ko ayì gaʼà la, “Ghenə diʼ ko mənlyuŋ. Soʼ vəghəŋ ko byɨmə la vəghəŋ we a kəmbò kə ngə̀ŋ Nyìngòŋ.” 
MAT.27.7	Vəwenə mù ghʉ̀ la vəwenə a lyɨ ko ayi dyʉ̀ zen kəshi kə nse fà wù bwomə̀ vəntòyn ə mbvɨ̀mə̀ tɨm tsu. 
MAT.27.8	A dìʼ kənyʉ̀ a kə ne bu sə dzàŋə̀ kəshi akì nə̀ sɨm mənlyuŋ əzaʼa fa lan.
MAT.27.9	Kə nlyɨ kəshi a lì ndi nè la kənyʉ̀ a Nyìngòŋ ngaʼà chòsə̀ fà nshə̀ʼtə̀ wen Jèlimayà la və lyɨ kəshi la, “Və nlyɨ ko kəkas yi məwum ntaʼ a viʼi Islel mbyɨmə la və a zen Yesò tsu, 
MAT.27.10	zèn kəshi kə nse tsu fà wù bwomə̀ vəntòyn, ando Bobo ngaʼà à mò la mà ne.”
MAT.27.11	Andìʼ ando və nlyɨ Yesò dyʉ̀ nə̀ wen à Bilate ghə̀ bèm à wen la, “Wù dìʼ fòyn Vəjew mu?” Yesò gàʼ à wen la, “Kə diʼ ando wu gaʼà.” 
MAT.27.12	Tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ nzuʼu nyʉ̀ à wen a wèn alì ghə̀ tyen la ghə̀ ko gàʼ kənyʉ̀.
MAT.27.13	Bilate mù bèm à wen la, “Wu ko zhʉ ngwàʼà nyʉ̀ venə a və ghàmə̀ wù tsu lə̀.”
MAT.27.14	Yesò tyen la yì ko a bwènsə̀ no kənyʉ̀ kə mùʼ fa ntìntìn nyʉ̀ a vyi, kənyʉ̀ akì sə fànsə̀ à Bilate.
MAT.27.15	No zhʉ kəzhɨ kə məzaʼsə̀ kə kò mvi kwʉ̀ʼʉ̀ kətʉ kə Lum kə gàʼa à viʼi la vəwenə tsu wìʼ a vəwenə kòŋə̀ la və shìsə fa mfɨŋ, ghə̀ shìsə. 
MAT.27.16	Andìʼ a zhʉ a ghèn wutsen diʼ a mfɨŋ a və ndzàŋə̀ wen nə̀ Jisòs Bàlabàs. Viʼi nkɨ wen no nkàyn. 
MAT.27.17	Viʼi ne vì zhùŋtə̀ tsu ndiʼ tsu wìʼ yì a və ndiʼi ne shisə̀ fa mfɨŋ, Bilate mù bèm à vəwenə la, “Ghə̀ŋ kòŋ la mà shisə̀ ndo à ghə̀ŋ a? Bàlabàs mu Yesò ghèn a və dzàŋə̀ nə̀ Wìʼ yì a Nyìngòŋ ntsuʼ li ə̀ ghʉ lə̀ lo?” 
MAT.27.18	Ghə̀ mbèmə̀ a lì byìʼàndo ghə̀ nkɨ la à ne tò kənghə̀ʼ la və ghaʼ Yesò vì nə̀ wèn à wen.
MAT.27.19	Bilate mbù bù a ngə̀ŋ soʼo nsoʼ Yesò, wì wen tɨm ntɨm à wen gàʼà la, “Kə a we kəvu kə̀ a wèn wìʼ ghèn a və kəŋə zhwi wen tò kədyàŋ lə̀, byìʼàndo mà tə yèn ngəʼ no nànto a jòmsə nəntʉʼʉ lan byìʼì wen.”
MAT.27.20	Tʉtʉ vəpfèm və ngə̀ŋ Nyìngòŋ bènə̀ vəchəʼ və loʼ twəs viʼi la vəwenə gàʼ à Bilate tò la ghə̀ shisə Bàlabàs, bòŋsə̀ kù Yesò vəwenə zhwi. 
MAT.27.21	Bilate bè bèm à vəwenə la, “Ghə̀ŋ kòŋ la mà shisə ndo fa ntìntìn viʼi venə və bò lo?” Vəwenə gàʼ tò la shìsə “Bàlabàs.”
MAT.27.22	Bilate mù bè bèm a vəwenə la, “Ghə̀ŋ ke kəŋə la mà shisə̀ wen ə nè ale nə̀ Yesò ghèn a və dzàŋə̀ nə̀ Wìʼ yì a Nyìngòŋ ntsuʼ li ə̀ ghʉ lə a?” Vəwenə bwènsə̀ tò vətsèm la, “Bantə wen a kəntò.”
MAT.27.23	Bilate bè bèm la, “Byìʼì ghò? Ghə̀ byɨsə no ghò?” Vəwenə be zɨ̀mə tò ntàŋ muʼ la, “Və bantə wen a kəntò!”
MAT.27.24	Bilate nè yèn la ghə̀ yènə ngəʼ tò kədyàŋ mu soyn zi ghə̀ be fʉ̀, ghə̀ lyɨ̀ mu ə shʉ̀ avu wen tsu tò vəwenə a shɨ gàʼà la, “mà ko kiʼ kəvu a pfʉ wìʼ ghèn. Nsoʼ ghə̀ŋ.”
MAT.27.25	Vəwenə bwènsə̀ tò vətsèm la, “Ghʉsə mənlyuŋ mə wen ndiʼ à yès bènə̀ à vunə vyesə.”
MAT.27.26	Bilate mù shìsə Bàlabàs fa mfɨŋ ando vəwenə kəŋə ə kù Yesò la və ghom mi bu dyʉ̀ bantə wen a kəntò.
MAT.27.27	Vəsugyèʼ və Bilate lyɨ̀ Yesò kwèn nə̀ wen ati ntuʼ. No vəsugyèʼ vətsèm vì ntsèntə̀ à wen a mbyɨ̀. 
MAT.27.28	Vəwenə tsuʼtə ndisə wen ə mò dàlə bo à wen a wèn. 
MAT.27.29	Vəwenə bo sòʼ ndzoŋsə ə chìʼ à wen a kətʉ ə zəʼə mbàŋ nyamə à wen a kəvu mù sə vì laŋtə̀ a wen a shɨ gàʼà la, “səʼ fòyn Vəjew!” 
MAT.27.30	A sə laʼtə vəwenə sə chʉ mənte à wen a wèn be bwènsə̀ shi mbàŋ yì sə ghòmə̀ wen tsu tò fa kətʉ. 
MAT.27.31	Vəwenə nè chəʼə wen mwètə̀ ə tsuʼ dàlə bo yì fà wen a wèn bwènsə̀ mòʼ ndisə wen mi bu lyɨ wen fʉ̀ ədyʉ̀ bantə a kəntò.
MAT.27.32	Vəwenə nè sə ndyʉ̀ ə̀ yèn wù Klen tsen a zhiʼ wen ndìʼ Simon ə̀ kàn la ghə̀ bwèʼè kəntò kə Yesò. 
MAT.27.33	Vəwenə ne dyʉ̀ zaʼa a kəshi a və ndzàŋə̀ nə̀ Golgotà andìʼ Kəshi a kə ndiʼì tò anə̀ Kəwuʼlə kə Kətʉ, 
MAT.27.34	kù məlyʉ̀ʼ à wen mu və we li gwʉ̀ tsu la ghə̀ nyʉ. Ghə̀ mwòm tò mwomə ə̀ tyen la ghə̀ ko a nyʉ.
MAT.27.35	Vəwenə nè bàntə wen mwètə̀ ghʉ ndisə wen sə temə bàʼ ndi yen wìʼ a ghə̀ a zhɨ sə wen sə. 
MAT.27.36	Ne mwètə̀ ə̀ ŋwʉʼʉ tsu sə̀ tsɨ̀ŋə̀ wen. 
MAT.27.37	Vəwenə nyòʼ kənyʉ̀ kì a vəwenə ngàʼà la ghə̀ mbyɨ̀sə lì a kəbàŋ kə fəkòʼ vì bàntə a wen a kətʉ kə kəntò. Və nyoʼo la, “GHÈN DIʼ YESÒ FÒN VƏJEW” 
MAT.27.38	Və mbè bàntə vətsoŋ vətsenvə vəbò a mbyɨ̀ Yesò. Və mbantə ghə̀ muʼ a kəntò a kwoŋ toghə Yesò bè bàntə ghə̀ tsen à wen a kwoŋ nànkwè. 
MAT.27.39	Viʼi mù sə chò fa ji mèsə̀ tʉ vəwenə tè wèn gàʼà la, 
MAT.27.40	“Gaʼa kò wù tə ngàʼà la wù zì wù bətə ngə̀ŋ Nyìngòŋ bwènsə̀ bwòm a məntsi ntaʼ? Bwoŋsə lì wen wu luwèn! A zhʉ a wù diʼi wàyn Nyìngòŋ wu shìʼi fa kəntò a fì yès yen.”
MAT.27.41	Tʉtʉ vəpfèm və ngə̀ŋ Nyìngòŋ nè ndìʼsə̀sə təsoʼ bènə̀ vəchəʼ və loʼ be sə chəʼə wen tò ndə̀ŋndəŋ, 
MAT.27.42	gàʼà la, “Ghə̀ lə mbwòŋsə̀ tò viʼi, luwèn sə diʼ kènla ghə̀ zì ghə̀ bwoŋsə wen wenə. Ghə̀ tə ngàʼà la ghə̀ dìʼ fòyn viʼi Islel, ghə̀ shiʼi lì luwèn fa kəntò a shèn ndi yès byɨmə wen. 
MAT.27.43	Ghə̀ choʼsə̀ à Nyìngòŋ be gàʼà la ghə̀ dìʼ wàyn wen. Vəghəŋ yen lì la Nyìngòŋ la gyàmtə̀ wen luwèn lo.”
MAT.27.44	Tè vətsoŋ vi a və mbantə wenə vəwenə lì bè sə telə̀ wen.
MAT.27.45	A sə ndiʼ a ntìntìn nə̀nchwì shi bwènsə̀ fèn no tsèm əzaʼa fa bwaʼa kəbə̀ŋ. 
MAT.27.46	A sə ndiʼ a kəlyɨŋ kə təzhʉ tə taʼ a bwaʼa kəbə̀ŋ Yesò zɨmə a gɨ to la, “Eli Eli Lama Sabatani” andiʼ la “Nyìngòŋ! Nyìngòŋ ghom byìʼì ghò a wu maʼa mo a?”
MAT.27.47	Viʼi vətsenvə a və nti tsu zhʉ a lì sə gàʼà la, “Ghə̀ ye ghə̀ dzàŋə̀ Elijà” 
MAT.27.48	No a zhʉ kò, wutsen fa vəwenə a ntìntìn nyɨŋ dyʉ̀ lyɨ̀ kuncha chʉ̀ a kəmbas kə məlyʉ̀ʼ sù a kətyɨ mù sə ku la ghə̀ nyʉ̀.
MAT.27.49	Viʼi vətsenvə gàʼ à wìʼ ayì la, “Kə̀ʼtə̀ vəghəŋ yen la Elijà la vì bwòŋsə wen lo.”
MAT.27.50	Yesò bè dì no A gɨ to mù ghʉsə kəzhwì kə wen kə kuʼu fʉ̀.
MAT.27.51	Tò a zhʉ ayì ndisə a və nghàŋsə la sə gə̀sə̀ ngə̀ŋ Nyìngòŋ ghoʼo aghayn a bò bàymə̀ wàŋə̀ bò əzìtə̀ fa kwi shiʼi fʉ̀ a ten, shi sə tsɨŋtə̀ ngùʼsə bàykə̀, 
MAT.27.52	təsè a və mbvɨ̀mə̀ viʼi tsu sə shenkə̀ bòʼkə̀, viʼi Nyìngòŋ no və ghoʼo bwènsə̀ lù fa pfʉ. 
MAT.27.53	Yesò lə̀ bwènsə̀ lù fa pfʉ, vəwenə kwen a ntə̀ʼ Nyìngòŋ andiʼì Jelusalèm, dyʉ̀ sə dìʼì təwen tə vəwenə à viʼi no və ghoʼo.
MAT.27.54	Kətʉ kə vəsugyèʼ kì a kə ntsɨ̀ŋə̀ Yesò lì wenə̀ vəsugyèʼ və tsenəvə nè yèn ando shi ntsɨ̀ŋtə̀ bènə̀ nyʉ̀ kanəvə tsenəvə vi a və mfʉ̀ faynə ə ghaʼ vəwenə, vəwenə mù gàʼ la, “Nəmwèʼè wìʼ ghèn tə ndiʼ wàyn Nyìngòŋ.”
MAT.27.55	Ki vətsenvə no vəghoʼo nti no kəghaf lyè nyʉ̀ avenə. Vəwenə mvi fa Galìlì wenə̀ və Yesò jèʼè gyàmtə̀ vì nə̀ wen. 
MAT.27.56	Viʼi vətsenvə a və ndìʼì a ntìntìn ki a vi ndìʼ Mèli andiʼì wù Magdala, Mèli lì Jems wenə Josèf bènə̀ lì vunə Zebedì.
MAT.27.57+MAT.27.58	A sə ndiʼ a zhʉ mpfwomə, wutsen dyʉ̀ ə̀ gàʼ à Bilate la ghə̀ kəŋ əlyɨ bvenə Yesò dyʉ̀ bvɨ̀mə̀. Zhiʼ wìʼ aghèn ndìʼ Josèf, ghə̀ diʼ wù ntə̀ʼ Alimàtya, ghə̀ mbè dìʼ ndzɨ̀mtə̀ bàm ə Yesò. Bilate byɨmə la və ku à wen. 
MAT.27.59	Və ku bvenə Yesò à wen ghə̀ lyɨ̀ ə̀ lemtə nə̀ kəbàs kə ndisə kə fi kə, 
MAT.27.60	dyʉ̀ bvɨ̀mə̀ wen a sè fighə tsenghə a ghə̀ ntsəfə a wu sə ghʉ la və lu bvɨ̀mə̀ yì tsu. Ghə̀ bvɨ̀mə̀ a lì bùŋsə ngùʼ ghoʼo ə chiʼi chʉ̀ yi tsu, mibu lù. 
MAT.27.61	Mèli wù Magdala bènə̀ Mèli tsen yì ŋwʉʼʉ sə ki dyʉ̀sə̀ nə̀ sè ayi.
MAT.27.62	Tʉʼ lan andiʼ kətsi kə zhʉ̀təkə, Tʉtʉ vəpfèm və ngə̀ŋ Nyìngòŋ bènə̀ viʼi Falàsi dyʉ̀ a Bilate, 
MAT.27.63	ə gàʼ à wen la, “Tìʼ, yès bò kwòʼtə̀ la à tə ndiʼ ando wù ndzɨ̀ŋsə ghèn mbu to ghə̀ gàʼ la, ‘Mà lu pfʉ bwènsə̀ lù a mətsi ntaʼ.’ 
MAT.27.64	Ando kə diʼì a lì, tɨm və dyʉ̀ ntsɨ̀ŋə̀ se wen a mətsi ntaʼ a bwen a lì mu ndzɨ̀mtə̀sə bàm wen a dyʉ̀ tsoŋ bvenə wen njèʼè wamə dyʉ̀ à viʼi la Nyìngòŋ lusə̀ li wen fa pfʉ. Vəwenə sətsèn zhò nki ndzɨ̀ŋ a ghenə viʼi byɨmə mu kənyʉ̀ akì a mfànsə̀ chò tè kə mbì kə.”
MAT.27.65	Bilate gàʼ à vəwenə la, “Ghə̀ŋ lyɨ vəsugyèʼ dyʉ̀ ghʉ̀ a ji ndi vəwenə nshɨ̀tə̀ tsɨŋ ə sè ayi.” 
MAT.27.66	Vəwenə dyʉ̀ tòm kəlàŋ a ngùʼ chʉ sè ayì bè mù ghʉ vəsugyèʼ la və ntsɨ̀ŋə̀ sè ayi.
MAT.28.1	Və zhʉsə ə̀ zhɨ kətsi kə zhʉ̀təkə, tʉʼ lan a mbì kətsì a tì ngàm Vəjew, Mèli ə wù Magdala wenə Mèli tsen bwènə̀ dyʉ̀ a chʉ̀ sè Yesò. 
MAT.28.2	A sə tsèn ntsɨ̀ŋ Bobo shiʼi vì fa kàŋ shi nə̀ʼ no ŋàŋ. Ghə̀ dyʉ̀ a chʉ sè Yesò bùŋsə ngùʼ yì fa tsu lyisə kuʼ ŋwʉʼʉ à yi kətʉ. 
MAT.28.3	Kəʼ ntsɨ̀ŋ Bobo ayì mbanə to nə̀ ghʉ mwanəghə, ndisə wen sə be baynə to nə̀ awoŋə. 
MAT.28.4	Fanə ghaʼ vəsugyèʼ vì a və ntsɨ̀ŋə̀ sè ayì vəwenə fəŋkə a nse sə diʼ to nə̀ mpfʉ viʼi.
MAT.28.5	Ntsɨŋ a yì mù gàʼà ki vi la, “Kə ghə̀ŋ à fàyn mà kɨ lè la ghə̀ŋ kəŋə. Yesò yì a və tə bàntə a kəntò lì. 
MAT.28.6	Ghə̀ ko diʼ a shèn. Ghə̀ lu li fa pfʉ ando ghə̀ ngaʼa. Ghə̀ŋ vi kwen yèn kəshi a ghə̀ tə nyoŋ tsu. 
MAT.28.7	Ghə̀ŋ zaŋsə lì dyʉ̀ shə̀ʼtə̀ à ndzɨ̀mtə̀sə bàm wen la ghə̀ lu li fa pfʉ, sə shiʼi dyʉ̀ a vəwenə a mbì a Galìlì. La vəwenə dyʉ̀ yèn wen tsu. Gaʼa kò ghə̀ŋ zhʉ li kənyʉ̀ a ma gaʼà.”
MAT.28.8	Ki vi zàŋsə̀ lù fa benə sè yì nə̀ fanə alì saŋlə̀ no nànto mù nyɨŋ ədyʉ̀ shə̀ʼtə̀ à ndzɨ̀mtə̀sə bàm Yesò.
MAT.28.9	A sə tsen Yesò bùmtə̀ vəwenə ə tòŋtə vəwenə gàʼà la,“Mbwaʼmə̀ dìʼ à ghə̀ŋ”, vəwenə dyʉ̀ ghàʼ aghʉ wen sə gumlə̀ wen. 
MAT.28.10	Yesò mù gàʼà vəwenə la, “Kə ghə̀ŋ be fwàyn. Ghə̀ŋ dyʉ̀ gàʼà vəlèmə̀ vwomə la vəwenə dyʉ̀ a Galìlì a vəwenə a yen mo tsu.”
MAT.28.11	Ki vi lù sə njèʼè dyʉ̀ a ji vəsugyèʼ vətsenvə fa tì vi a və ntsɨŋə̀ sè Yesò lì kwen dyʉ̀ a tì ntə̀ʼ ə shə̀ʼtə̀ no ghò a ghə̀ yì chò a tʉtʉ vəpfèm və ngə̀ŋ Nyìngòŋ. 
MAT.28.12	Tʉtʉ vəpfèm a vi ghaʼ ntsèntə̀ wenə vəchəʼ və loʼ ə baʼtə kənyʉ̀ a vəwenə a gàʼ mù ku ko à vəsugyèʼ vi no ghoʼo, 
MAT.28.13	gàʼà la, “Ghə̀ŋ ngàʼà viʼi tò la ‘A tə ndiʼ nəntʉʼʉ ndzɨ̀mtə̀sə bàm wen sə vì yès bʉnə bʉ̀nə vəwenə tsoŋ kəmpfʉ kə wen lù nə̀ kəwenkə.’ 
MAT.28.14	Gumnà sə tsèn zhʉ̀ kənyʉ̀ akì yès a kɨ̀ ji tomsə shə̀ʼtə̀ à wen ndi chiʼi wen kə ghə̀ŋ à kwen a ngəʼ”
MAT.28.15	Vəsugyèʼ a vyi shi ko ayi mù nè ando vəwenə ngàʼà. Ndzɨ̀ŋsə a sènsə a vəwenə mbwomə̀ lə̀ saykə̀ a loʼ ayì no tsèm. Vəjew mu sə tsi kɨ tò la və ntsòŋ kəmpfʉ kə Yesò tsoŋə əzaʼa fa lan.
MAT.28.16	Ndzɨ̀mtə̀sə bàm Yesò shì njʉ̀mùʼ zhʉ ntɨm wen ə dyʉ̀ zaʼa à Galìlì kùʼ a kwi pfen tsen a kəshi a ghə̀ ngàʼà vəwenə dyʉ̀ tsu. 
MAT.28.17	Vəwenə dyʉ̀ zaʼa tsu yèn wen mù sə̀ gumlə̀ wen, a lì vətsenvə bù momə̀ tò mwòmsə la wù lə̀ gàʼà la adiʼ wen lo. 
MAT.28.18	Yesò vìtə̀ boʼsə vəwenə mù gàʼ la “Nyìngòŋ ku li adyòʼ à mò no tsèm a kàŋ bènə̀ a nse la mà nsoʼo viʼi. 
MAT.28.19	Ghə̀ŋ dyʉ̀ lì à viʼi no a təloʼ tətsèm shəʼtə̀ ntɨm jùŋə ghom à vəwenə ndi vəwenə byɨmə ə̀ dzɨ̀mtə̀ mò, ghə̀ŋ ku mu à vəwenə a zhiʼ Tìʼ nə̀ wàyn bènə̀ kəzhwì kə ŋwoʼkə, 
MAT.28.20	ghə̀ŋ nziʼì vəwenə la vəwenə nghʉ nyʉ̀ vyi no tsèm a mà tə̀ gàʼ la ghə̀ŋ nè. Ghə̀ŋ nkɨ la mà ndiʼ vəghəŋ no məzhʉ̀ ntsèm.”
MRK.1.1	Kènkə diʼ kənzìtə kə ntɨm jùŋə Yesò Klistò, ə Wàyn Nyìngòŋ. 
MRK.1.2	Nshə̀ʼtə̀ Isayà nsə̀ diʼ mu ghə̀ nyòʼò li ntɨm.
MRK.1.2	Nyìngòŋ ghə̀ gàʼà la, “Yen a! Mà lu tɨm wù ntɨm ə̀ mò ə ghə̀ dyʉ̀ à wù à mbì ə̀ shɨ̀tə̀ jì à wù. 
MRK.1.3	Wutsen ə zɨmə gàʼà fa nse zɨm la, ‘Ghə̀ŋ shɨtə jì Bobo. Ghə̀ŋ ne mə jìtə mə wen mə nàyn.’” 
MRK.1.4	Joyn wù ku à mù mfʉ li vì a nse zɨm sə shə̀ʼtə̀ ntɨm Nyìngòŋ gàʼà la, “Viʼi kwitə tətyɨm tə vəwenə ə shi mu ndi Nyìngòŋ maʼa nyʉ̀ byɨvə vəwenə.”
MRK.1.5	Viʼi lù fa loʼ Judiyà nə̀ fa Jelusalèm tò vətsèm ə̀ dyʉ̀ à wen sə dì byìʼì mbyɨsə vəwenə. Ghə̀ ku mu à vəwenə à mù mə Jodàn.
MRK.1.6	Kə ndiʼ a lì Joyn mòʼò ndisə mu və bo nə̀ nyɨŋsə nyàm tsen a və dzàŋə nə̀ Kamel, kwiʼi kətəŋ mu və shɨ̀tə̀ nə̀ gwʉ̀ nyàm. Fozhɨvə wen ndìʼ tò ngùməsə nə̀ fədyom. 
MRK.1.7	Ghə̀ nshə̀ʼtə̀ kənyʉ̀ kə Nyìngòŋ à viʼi gàʼà la, “Wìʼ ə vì fà mò bàm a ghə̀ chò mò. Mà ko kwʉ̀ʼ tè a nə̀ kəkòs əlaŋtə la mà zàtə̀ mpfʉ̀sə gwʉsə aghʉ wen. 
MRK.1.8	Mà ku mu à ghə̀ŋ tò nə̀ mu a lì ghə̀ diʼ vì ku mu à ghə̀ŋ nə̀ kəzhwì kə ŋwoʼəkə.”
MRK.1.9	Andìʼ to mətsì ayì, Yesò lù fa Nazalèt ashə loʼ Galìlì ə̀ dyʉ̀ Joyn ku mu à wen à mù mə Jodàn. 
MRK.1.10	Ghə̀ nè shì mu sə mfʉ̀ kuʼu vì fa mu, ə̀ yèn ando kaŋ bòʼmə̀, kəzhwì kə ŋwoʼəkə fʉ̀ shiʼi à wen a kətʉ diʼ tò nə̀ kəlàto. 
MRK.1.11	Gɨ̀ tsen fʉ̀ fa kàŋ gàʼà la, “Wù dìʼ wàyn kòŋ mò. Mà saŋlə̀ byìʼì wù nəkwoŋ.”
MRK.1.12	No a zhʉ̀ kò, kəzhwì kəŋwoʼkə nè Yesò lù dyʉ̀ a nse zɨm, 
MRK.1.13	ə̀ tsì tsu mətsi məwum nkàʼ, Satan mwòmsə̀ wen, ghə̀ be tsi dyʉ̀ tò a shi a nyamsə toʼ sə ntsi tsu, alì ntsɨ̀ŋsə ngə̀ŋ Nyìngòŋ sə nlye wen.
MRK.1.14	A ndìʼ ando və nwè Joyn a mfɨŋ, Yesò bwènə̀ kuʼ dyʉ̀ a Galìlì sə shə̀ʼtə̀ ntɨm jùŋ Nyìngòŋ tsu, 
MRK.1.15	gàʼà la, “Zhʉ kwʉʼʉ̀ li, soʼo Fòyn Nyìngòŋ boʼsə li. Ghə̀ŋ kwitə tətyɨm təŋtə fà ghə̀ŋ a mbyɨsə ə̀ byɨmə ntɨm jùŋə ghèn.”
MRK.1.16	Andiʼ kətsi kətsenkə Yesò sə nchò fa mbyɨ̀ mo Galìlì, ə̀ yèn Simon wenə̀ lèmə̀ wen Andɨ̀lò, vəwenə mòʼò dyʉ̀ nə̀ fəlàm fə a tì à mù əku shʉsə ando andìʼ ə shwèʼè vəwenə. 
MRK.1.17	Ghə̀ mù gàʼ à vəwenə la, “Ghə̀ŋ vi ə dzɨ̀mtə̀ mò, mà ziʼi ghə̀ŋ, ghə̀ŋ mbòŋsə̀ kutə̀ viʼi.” 
MRK.1.18	No a zhʉ̀ kò, vəwenə ghʉsə məlàm mə vəwenə tsu ə dzɨ̀mtə̀ Yesò.
MRK.1.19	Ghə̀ bè sə dyʉ̀tə̀ tò alə̀ bè yèn Jems wenə̀ lèmə̀ wen ə̀ Joyn vunə Zebedì vəwenə ŋwʉʼ à vəwenə a nkànuʼ temə məlàm mə vəwenə. 
MRK.1.20	Ando Yesò nyenə vəwenə ghə̀ dzàŋ vəwenə tò dzàŋə. Vəwenə fʉ̀ ghʉ̀sə tìʼ vəwenə wenə̀ viʼi shwèʼ vi a və ndiʼ tsu a tì nkànuʼ ayì ə̀ dzɨ̀mtə̀ dyʉ̀ nə̀ Yesò.
MRK.1.21	Vəwenə nè dyʉ̀ zaʼa a ntə̀ʼ Kàbanùm, a nsə ndiʼ a kətsi kə zhʉtəkə, ghə̀ dyʉ̀ kwèn a ngə̀ŋ ntsèntə̀ sə ziʼi viʼi tsu. 
MRK.1.22	Ziʼi wen nè viʼi sə diʼ nə̀ kaynə byìʼàndo ghə̀ ko ndìʼsə̀ a nə̀ ndìʼsə̀sə təsoʼ. Ghə̀ ndìʼsə̀ a nə̀ wìʼ a ghə̀ kìʼ àdyoʼ.
MRK.1.23	A sətsèn və yen wìʼ a ngə̀ŋ ntsèntə̀ ayì ghə̀ kiʼ kəzhwì kə byɨkə kə nè ghə̀ zɨmə 
MRK.1.24	ə̀ gàʼ la, “Wù kəŋə ghò à yès a ntìntìn a Yesò wàyn wù Nazalèt ghèn, wù vi əbyɨsə yes mu? Mà kɨ li wìʼ a wù diʼ wen. A dìʼ wù, wu ŋwoʼə Nyìngòŋ.”
MRK.1.25	A lì Yesò kəŋkə̀ kəzhwì kə byɨkə akì gàʼà la, “Kə be gàʼ! chò fʉ̀ fa wèn wìʼ ghèn!”
MRK.1.26	Kəzhwì kə byɨkə akì nə̀ʼ wìʼ ayì no nànto ə̀ bè zɨ̀mə no a gɨ to ə̀ mù fʉ̀ fa wen a wèn. 
MRK.1.27	Viʼi sə diʼ nə̀ kanə mù sə bèmə̀ à vəwenə a ntìntìn la, “Kènkə dìʼ ghò? Nki ziʼi fighə mu? Wìʼ ghèn ə kàyntə̀ nyʉ̀ nə̀ àdyoʼ no tè bè zhwì byɨvə zhʉ wen.” 
MRK.1.28	Əzìtə̀ fa zhʉ ayì, soʼgho byìʼì ziʼi wen ayi sàykə dyʉ̀ no a shì tsèm a Galìlì.
MRK.1.29	Yesò wenə Jems nə̀ Joyn fʉ̀ fa ngə̀ŋ ntsèntə̀ yì no a zhʉ̀ kò ə̀ nàyn tò fəchìʼ a ngə̀ŋ Simon bènə̀ Andɨ̀lò. 
MRK.1.30	Kə nsə ndiʼ a lì chì Simon ə wùwì kiʼ fiba. Yesò sə nkwenə vì a ngə̀ŋ no a zhʉ̀ kò və shə̀ʼtə̀ kwaʼa ayi à wen. 
MRK.1.31	Ghə̀ dyʉ̀ ghàʼ kəvu kə wen ə̀ tsòʼsə̀ wen, no a zhʉ̀ kò bvìʼ wen yì mè ghə̀ lù ku fozhɨvə vəwenə zhɨ.
MRK.1.32	A nè sə ndiʼ a kəlyɨŋ kə zhʉ mpfwòmə, viʼi vì nə̀ viʼi və kwaʼkəvə vəwenə no vətsèm bènə̀ vi a və nkiʼi zhwì byɨvə, 
MRK.1.33	viʼi lù fa ntə̀ʼ ayì no vətsèm ə̀ vì zhùŋtə̀ tò a chʉ ngə̀ŋ ayì. 
MRK.1.34	Yesò chʉʼ viʼi no vəghoʼo a və nkiʼi təkwaʼa tò a tənkì a tənkì, be dzɨ̀m shìsə̀ zhwì byɨvə no ghoʼo fa təwèn vətsenvə. Ghə̀ ndzɨ̀mə̀ a lì kò ghə̀ lə mbyɨmə la no kəzhwì kə byɨkə kə mùʼ kə gàʼ kənyʉ̀ byìʼàndo zhwì byɨvə a vyi nkɨ wen.
MRK.1.35	Tʉʼʉ sə nlàynə vì, ghə̀ lu ə̀ fʉ̀ dyʉ̀ a kəshi kəlyomtəkə tò wen nyɨŋ, mù sə jɨ̀mə̀. 
MRK.1.36	Simon wenə̀ viʼi jèʼè wen mù sə jèʼè kəŋə wen. 
MRK.1.37	A ndìʼ ando vəwenə nyènə wen, vəwenə gàʼ a wen la, “Və kəŋ wù tò vətsèm!”
MRK.1.38	Ghə̀ gàʼ à vəwenə la, “Ghə̀ŋ vi vəghəŋ dyʉ̀ a ntə̀ʼsə sətsensə a sə boʼsə a shə̀, ndi mà be shə̀ʼtə̀ dyʉ̀ nə̀ kənyʉ̀ kə Nyìngòŋ kə tsu, byìʼàndo a dìʼ kənyʉ̀ a mà tə vì ənè.”
MRK.1.39	Ghə̀ gàʼ a lì sə jèʼè no shi tsèm a Galìlì, kwenə a aloʼ ntsèntə̀sə vəwenə gàʼà kənyʉ̀ kə Nyìngòŋ tsu, be dzɨ̀mə̀ shìsə̀ zhwì byɨvə fà viʼi a təwèn.
MRK.1.40	Wù kənsòtə̀ tsen vì ə̀ shiʼi à wen a nchiʼsə alwi a shɨ Yesò mù sə sensə̀ wen gàʼà la, “Wù sətsèn kòŋ mù wù zi wù chʉʼ mo.”
MRK.1.41	Yesò sə diʼ nə̀ kusə nshinsə à wìʼ ayì no nànto ə̀ nàʼsə̀ kəvu kə wen ə̀ kùmsə̀ wen ə̀ gàʼ la, “Ma kòŋ li, to lì.” 
MRK.1.42	No a zhʉ̀ kò, kənsòtə̀ akì mè fa wen a wèn ghə̀ to. 
MRK.1.43	Yesò mù gàʼ à wen la ghə̀ ə̀ ndyʉ̀ bè pfàntə̀ wen la, 
MRK.1.44	“Kə a mwòm la wù shə̀ʼtə̀ kənyʉ̀ a wìʼ a kə yì chò. Dyʉ̀ diʼ wen ə wu tò à pfèm ə̀ ngə̀ŋ Nyìngòŋ bè kù kəku kì a soʼ Mosìs ngàʼa, ndi dìʼ la wù to li fà wù a kənsòtə̀.” 
MRK.1.45	Ghə̀ bòŋsə̀ dyʉ̀ sə kwe no ndo ghə̀ shə̀ʼtə̀ kənyʉ̀ akì tò shə̀ʼtə̀ à wen. Soʼgho ayì sàykə̀ a shi no tsèm, kə mù sə chò Yesò ə ghə̀ kwen a tì ntə̀ʼ ayì a dayn, ghə̀ mù sə jèʼè dyʉ̀ tò fa wenə̀ loʼ a nse zɨm. Alì viʼi be sə fʉ fa shi tsèm tò fʉ vi yenə wen tsu.
MRK.2.1	Andìʼ ando, Yesò bwènə̀ dyʉ̀ a Kabanùm, viʼi zhʉ̀ la ghə̀ pfwo li, 
MRK.2.2	mù dyʉ̀ zhùŋtə̀ a ngə̀ŋ tsu no vəghoʼo a ji a no kəshi kə ko bè ndiʼ a tì ngə̀ŋ ko a kəbəŋ ə viʼi tɨmə tsu. Ghə̀ mù sə shə̀ʼtə̀ kənyʉ̀ kə Nyìngòŋ à vəwenə. 
MRK.2.3	A sə laʼtə viʼi vətsenvə vəkàʼ byèʼè wù kənkwàʼkə̀ sə vì nə̀ wen a əghàm. 
MRK.2.4	Vəwenə vì kò jì lu ndiʼ, vəwenə kuʼ a kətʉ kə ngə̀ŋ ə̀ tsuʼ kəbʉ̀ʼ a kətʉ kə kəshi a Yesò ndìʼ tsu. Ə̀ shiʼsə wù kənkwàʼkə̀ ayì fa tsu ə̀ nyòŋsə̀ a shɨ Yesò. 
MRK.2.5	Yesò nè yèn byɨmə yi a viʼi a vyi nkiʼi ə̀ gàʼ à wù kənkwàʼkə̀ yì la, “Və maʼà li nyʉ̀ byɨvə ə̀ wù.”
MRK.2.6	Ndìʼsə̀sə təsoʼ sə tsensə a sə ŋwʉʼ tsu yen kənyʉ̀ akì mù sə nyoʼo kantə̀ à vəwenə a ntìntìn la, 
MRK.2.7	“Byìʼì ghò a wìʼ ghèn gàʼà alə̀ a? Ghə̀ telə̀ Nyìngòŋ. A lè zì à maʼa ndo nyʉ̀ byɨvə ə̀ wìʼ ə chò tò Nyìngòŋ a.”
MRK.2.8	Nò a zhʉ̀ kò, Yesò kɨ nyʉ̀ vyi a vəwenə nkwòʼtə̀ lì mù bèm à vəwenə la, “Ghə̀ŋ kantə̀ nyʉ̀ venə alə̀ byìʼì ghò? 
MRK.2.9	A bwaʼmə̀ kə kò; əgàʼ à wù kənkwàʼkə̀ ghèn a? La, ‘Və maʼà li nyʉ̀ byɨvə’ wù mu əgàʼ à wen la, ‘Lù lyɨ̀ əghàm wu ə njèʼè lò’? 
MRK.2.10	Mà a dìʼ à ghə̀ŋ luwèn la wàyn wìʼ kiʼi kədyòʼ a nse a shèn ə maʼa nyʉ̀ byɨvə viʼi.” 
MRK.2.11	Ando ghə̀ ngàʼ a lì, ghə̀ mù gàʼ à wù kənkwàʼkə̀ yì la, “Mà gàʼà à wù la wù lu lyɨ̀ əghàm wu ə mpfwo!”
MRK.2.12	Tò a zhʉ ayì, ghə̀ lù tò a shɨ viʼi vətsèm ə̀ lyɨ̀ əghàm kə wen ə̀ fʉ sə dyʉ̀. Vəwenə vətsèm ndìʼ nə̀ kanə mù sə bwomsə̀ Nyìngòŋ gàʼà la, “Yès nko təmə̀ yèn nki kənyʉ̀ alə̀.”
MRK.2.13	Yesò bwènə̀ dyʉ̀ a mbyɨ̀ mo Galìlì. Viʼi zhùŋtə̀ a wen a mbyɨ̀ no vəghoʼo ghə̀ mù sə ziʼi vəwenə. 
MRK.2.14	Ghə̀ nè lù sə njèʼè dyʉ̀ yèn Levì wàyn Alphùyùs a andiʼì wù tinə̀ kənsè ghə̀ ŋwʉʼ a tò yì a və ntinə kənsè tsu, ə̀ gàʼ à wen la, “Dzɨ̀mtə̀ mo” No a zhʉ̀ ko, ghə̀ lù sə dyʉ̀ fà wen a bàm.
MRK.2.15	Yesò wenə̀ ndzɨ̀mtə̀sə bàm wen nè dyʉ̀ ŋwʉʼʉ a kəshi kə kəzhɨ a ngə̀ŋ Levì viʼi ntinə kənsè vətsenvə bènə̀ viʼi nè nyʉ̀ byɨvə vətsenvə no vəghoʼo vì tsèntə̀ Yesò wenə̀ ndzɨ̀mtə̀sə bàm wen a kəshi kə kəzhɨ byìʼàndo andìʼ a lì viʼi jèʼè fa bàm Yesò no vəghoʼo. 
MRK.2.16	Ndìʼsə̀sə təsoʼ shì bènə̀ Falàsi vi a və ndiʼì tsu nè yèn ando ghə̀ zhɨ wenə̀ viʼi ne nyʉ̀ byɨvə bènə̀ viʼi tinə̀ kənsè, mù sə bèmə̀ à ndzɨ̀mtə̀sə bàm wen la, “Byìʼì ghò a ghə̀ zhɨ wenə̀ viʼi tinə̀ kənsè bènə̀ viʼi nè nyʉ̀ byɨvə vətsenvə a?”
MRK.2.17	Yesò zhʉ kənyʉ̀ a vəwenə mbèmə̀ mù bèm à vəwenə la, “A lu mbi ngə̀ŋ ndò ghə̀ bè sə kəŋə kəfʉ a? A nə̀ nkəŋə tò viʼi vəkwaʼkəvə. Mà ko tə vì ə tisə viʼi kənyʉ̀ kə tɨməkə. Mà tə vì ə tisə viʼi nè nyʉ̀ byɨvə.”
MRK.2.18	Tʉʼ layn kətsi kətsenkə, ndzɨ̀mtə̀sə bàm Joyn wù ku à mù bènə̀ Və Falàsi sə bamə chʉ̀, viʼi vì bèm à Yesò la, “Ndzɨ̀mtə̀sə bàm Joyn sə bamə chʉ̀, ndzɨ̀mtə̀sə bàm Və Falàsi sə bè bamə chʉ̀, shyə̀sə zhɨ tò zhɨ byìʼì ghò?”
MRK.2.19	Yesò bwènsə̀ gàʼ à vəwenə la, “Viʼi zì kò və lə̀ dyʉ̀ a lam mbamə chʉ̀ lɨm ə wùwì bo bu tsu. Ghə̀ sətsèn ndiʼ tò tsu kò vəwenə à faŋ ke zhɨ. 
MRK.2.20	Kətsi kə lu vì a və a lyɨ̀ lɨm ə̀ wùwì lù nə̀ wen fà vəwenə a ntìntìn, vəwenə mu mbamə chʉ̀ a zhʉ ayì.
MRK.2.21	“Wìʼ zì kò ghə̀ lə̀ lyɨ̀ kəbàs kə ndisə kəfi kə əbaʼsə ndisə mu sə tsu byìʼàndo ghə̀ sətsèn nè a lì, kəbàs kə ndisə kə fikə akì à bwènsə̀ tsuʼmə, sə tsuʼmə a zhʉ ayì tsuʼ ghoʼsə kəbʉ̀ʼ akì a və yì bàʼsə lì. 
MRK.2.22	Wìʼ zì kò ghə̀ lə̀ wè məlyʉ̀ʼ kèn la mə to li a vəsàʼ və gwʉ̀ nyàm və muvə. Ghə̀ sətsèn we, məlyʉ̀ʼ a mì nè sə to bàytə̀ vəsàʼ a vyi à mu ndiʼ la məlyʉ̀ʼ ə le li, vəsàʼ be nle. Kə bòŋ la və nwe məlyʉ̀ʼ kèn la mə to li tò a vesàʼ və fivə.”
MRK.2.23	A sə ndiʼ a kətsi kə zhʉtəkə kətsenkə, Yesò sə nchò fa mbwaʼ sɨ̀m asaŋ dyə wenə̀ ndzɨ̀mtə̀sə bàm wen, vəwenə sə kwàʼtə̀ tʉ asaŋ tsenəvə. 
MRK.2.24	Və Falàsi vi mù bèm à wen la, “Byìʼì ghò a ndzɨ̀mtə̀sə bàm wù sə nè nki kənyʉ̀ kènkə a kətsi kə zhʉtəkə a soʼ ko byɨmə a?”
MRK.2.25	Yesò bwènsə̀ bèm à vəwenə la, “Ghə̀ŋ bè ko təmə̀ dzàŋ əzhʉ kənyʉ̀ kì a Devìt nlù nè a tʉʼ yì a ghə̀ nkəŋ kəfo əzhɨ ando jɨ̀ŋ nzafə wen wenə̀ viʼi wen lo? 
MRK.2.26	Ghə̀ nkwen a ngə̀ŋ Nyìngòŋ wenə̀ viʼi wen a vyi, andiʼ Abyatà diʼ kətʉ kə Tʉtʉ vəpfèm və ngə̀ŋ Nyìngòŋ tsu, ə̀ lyɨ̀ kəbayn və nku kəku tsu a Nyìngòŋ ə̀ zhɨ a soʼ ndìʼ la a diʼi zhɨ tò vəpfèm və ngə̀ŋ Nyìngòŋ.”
MRK.2.27	Yesò gàʼ a lì bè mù gàʼ mwètə̀ la, “Nyìngòŋ nshɨ̀tə kətsi kə zhʉtəkə kèn a njùŋ wìʼ ghə̀ nko shɨ̀tə wìʼ la ghə̀ ghʉ kətsi kə zhʉtəkə kədyàŋ. 
MRK.2.28	Adiʼ kənyʉ̀ ki a Wàyn Wìʼ kìʼ kədyòʼ ənè no ghò a kətsi kə zhʉtəkə kèn.”
MRK.3.1	A bè nè sə ndiʼ kətsi kətsenkə, Yesò dyʉ̀ kwen a ngə̀ŋ ntsèntə̀, wutsen diʼ tsu mu kwoŋ wen tsenghə pfʉ li. 
MRK.3.2	Viʼi ghʉ ashɨ a wèn Yesò əyen la ghə̀ a chʉʼ wìʼ ayì a kətsi kə zhʉtəkə ndi vəwenə kiʼi jì ghàmə̀ wen lo. 
MRK.3.3	Yesò gàʼ à wù mpfʉ̀ kwòŋ ayì la, “chò vì a shèn.” 
MRK.3.4	Ghə̀ chò, Yesò mù bèm à vəwenə la, “Soʼ byɨmə la və ne njùŋ a kətsi kə zhʉtəkə mu mbyɨ lo, ghə̀ byɨmə la və bwoŋsə wìʼ mu və zhwi wen zhwi lo?”
MRK.3.4	Vəwenə chɨmə tò la kùʼ. 
MRK.3.5	Yesò ki kaʼsə nə̀ vəwenə alə̀ mu tin wen fwi li alì be kusə̀ nshinsə byìʼì chiʼi kətʉ vəwenə. Ghə̀ mù gàʼ à wìʼ ayì la, “Nàʼsə kwoŋ wu.” Ghə̀ nàʼsə̀ no a zhʉ kò kwoŋ ayì to. 
MRK.3.6	Və Falàsi vi nè fʉ̀ no a zhʉ kò ə̀ ghàʼa ntsèntə̀ wenə̀ viʼi Helòd mù sə shɨ̀tə̀ jì əzhwi Yesò.
MRK.3.7	Yesò wenə̀ ndzɨ̀mtə̀sə bàm wen lù dyʉ̀ a mbyɨ̀ mo Galìlì. Viʼi dzɨ̀mtə̀ dyʉ̀ nə̀ vəwenə mu və lù fa Galìlì bènə̀ fa Judiyà. 
MRK.3.8	Vətsenvə nlu fa Jelusalèm, fa Idumiya, vətsenvə tɨm ə̀ vì fa ndzèn mo Jodàn, bènə̀ fa shyə Tayà nə̀ Sidòn, ando vəwenə nzhʉ nyʉ̀ vyi a Yesò ə̀ nè. 
MRK.3.9	Yesò mù gàʼ à ndzɨ̀mtə̀sə bàm wen la sə vi nə̀ nkànuʼ ghə̀ kwen tsu a bwen a lì viʼi à mfaʼsə̀ wen, 
MRK.3.10	byìʼàndo andìʼ a lì mu ghə̀ chʉʼ li viʼi no vəghoʼo. No ndo a ghə̀ nkwaʼa mù sə fosə̀ vì tò vi ndi əkùmsə̀ wen. 
MRK.3.11	Viʼi a və nkiʼ zhwì byɨvə nyenə wen no a zhʉ̀ kò, zhwì byɨvə a vyi nè vəwenə fəŋkə a nse sə zɨmə̀ dì gàʼà la, “Wù dìʼ wàyn Nyìngòŋ!”
MRK.3.12	Yesò ə ku soʼ à vəwenə la kə və a shə̀ʼtə̀ wìʼ a yi diʼi wen.
MRK.3.13	A nè sə ndiʼ a zhʉ tsenghə, Yesò kuʼ ə̀ dyʉ̀ a kwi pfen ə̀ dzàŋ viʼi a ghə̀ nkəŋə la və dzɨ̀mtə̀ kùʼ nə̀ wen. 
MRK.3.14	Ghə̀ tsuʼ vətsenvə fà vəwenə a ntìntìn njʉ̀sə̀bò la və njèʼè boʼsə wen ə̀ ghʉ̀ vəwenə a viʼi ntɨm wen la və njèʼè shə̀ʼtə̀ kənyʉ̀ kə Nyìngòŋ, 
MRK.3.15	be kiʼ àdyoʼ ədzɨ̀m shìsə zhwì byɨvə.
MRK.3.16	Viʼi ntɨm a vyi ndìʼ Simon yì a Yesò nkù zhiʼ wen tsenghə nə̀ Bità, 
MRK.3.17	nə̀ Jems wenə̀ lèmə̀ wen ə Joyn vunə Zebedì. Yesò chʉ zhiʼ tsenghə à vəwenə nə̀ Bonelges a ghə̀ shə̀ʼtə̀ la vəwenə diʼ vunə ghʉ̀ bwanə ghə̀. 
MRK.3.18	A mbe ndìʼ Andɨ̀lò nə̀ Filib nə̀ Bàtòlòmiyà, nə̀ Matìyò, nə̀ Tomòs, nə̀ Jems wàyn Alphùyùs, nə̀ Tadiyòs, nə̀ Simon a və ndzàŋə̀ wen nə̀ Zilyòt, 
MRK.3.19	bènə̀ Judàs Iskalìyòt yì a ghə̀ nlù bàʼlə Yesò.
MRK.3.20	Yesò nè bwènə̀ pfwo, viʼi bè vì zhùŋtə̀ à wen a mbyɨ̀ no vəghoʼo a ji a jì nko ndìʼ ə Yesò wenə̀ Ndzɨ̀mtə̀sə bàm wen sə zhɨ kəfo. 
MRK.3.21	Viʼi wen nè yèn ando ghə̀ nshwèʼè dyʉ̀ tò dyʉ̀ sə kəŋə dyʉ̀ nə̀ wen ə nyɨŋsə wen byìʼàndo viʼi nsə̀ gàʼà la tof kətʉ wen nyɨŋ li.
MRK.3.22	Ndìʼsə̀sə təsoʼ sətsensə a sə mvi fa Jelusalèm sə̀ gàʼà tò la, “Belzibùl dìʼ à wen a bèm.” Bè gàʼà la, “Ghə̀ dìʼ alə̀ dzɨ̀mtə̀ shìsə̀ zhwì byɨvə nə̀ kədyoʼkə mu à kù fòn ə̀ zhwì byɨvə.” 
MRK.3.23	Yesò mù dzàŋ vəwenə ə̀ mò ngàynsə sətsensə à vəwenə la, “Satan lè zì ghə̀ ndzɨ̀mə̀ shìsə̀ tò Satan fà viʼi a wèn ale?”
MRK.3.24	Viʼi mù yì ndiʼ viʼi loʼ mùʼ, ə nkiʼ kəngə̀sə̀ à vəwenə a ntìntìn, vətsenvə soynə vətsenvə kò loʼ ayi a fàŋ ke fəŋ. 
MRK.3.25	Viʼi sətsèn ndiʼ viʼi ngwàʼa ngə̀ŋ mùʼ, ə̀ nkiʼ kəngə̀sə̀ a vəwenə a ntìntìn, mu ngwàʼa ngə̀ŋ ayi a sàykə̀. 
MRK.3.26	Loʼ Satan lè sətsèn ndiʼ a ndzensə a ndzensə bwènsə̀ soynə wenə wen mu ghə̀ a fəŋ, kə ndiʼ la kənsèsə̀ kə ki kə vi li.
MRK.3.27	Wìʼ zì kò ghə̀ lə̀ kwèn a ngə̀ŋ wù kədyòʼ ə̀ ghaʼ shì fo wen, a bwen tò la ghə̀ ghaʼ li ə̀ kwiʼ wen a mbì mi.
MRK.3.28	“Mà gàʼà à ghə̀ŋ nəmwèʼè la àdìʼ tè mbyɨ kò a viʼi nè mu Nyìngòŋ zì ghə̀ maʼa bè màʼà no tè mbàʼ ko a vəwenə te wen tsu, 
MRK.3.29	alì mu no ndo sətsèn tè kəzhwì kə ŋwoʼəkə kò və lə̀ bè lyèsə̀ ku wen. Mu kə lì dìʼì la mbyɨ wen faŋ li à wen a kətʉ tò ghan mùʼ.” 
MRK.3.30	Yesò ngàʼà a lì byìʼàndo vəwenə ngàʼà la, “Ghə̀ kìʼ kəzhwì kə byɨkə.”
MRK.3.31	Lì Yesò bènə̀ vəlèmə̀ və wen vì tɨ̀mə a kəbəŋ ə̀ tɨ̀m la və dzàŋ wen. 
MRK.3.32	Andìʼ a lì mu nòyn viʼi ŋwʉʼʉ li nkaʼ Yesò. Vəwenə gàʼ à wen la, “Yen a! lì wù wenə̀ vəlèmə̀ vyə dìʼ a kəbəŋ kəŋ wù.”
MRK.3.33	Yesò bwènsə̀ bèm à vəwenə la, “Lì ghom nə̀ vəlèmə̀ vwomə diʼ vəndò?” 
MRK.3.34	Ando ghə̀ ngàʼa a lì ə̀ ki kaʼsə nə̀ vəwenə mù gàʼ la, “Lì ghom nə̀ vəlèmə̀ vwomə diʼ viʼi venə. 
MRK.3.35	No ndò a ghə̀ ne kənyʉ̀ kì a Nyìngòŋ kəŋə dìʼ lèmə̀ ghom, wùwì nə̀ wulɨm à bè dìʼ lì ghom.”
MRK.4.1	Yesò bè zìtə̀ sə dìʼsə̀ viʼi a mbyɨ̀ mo Galìlì. Nòynə viʼi a və mvì a kəshi ayì ndìʼ no ghoʼo. Ghə̀ yen a lì ə̀ kwen ŋwʉʼʉ a nkànuʼ a tì à mù, viʼi a vyi tɨmə kàʼ a wèn à mù. 
MRK.4.2	Ghə̀ dìʼsə̀ vəwenə no nə̀ nyʉ̀ ghoʼvə tò a ngàynsə. Ghə̀ gàʼ à vəwenə à wen a ziʼi la, 
MRK.4.3	“Ghə̀ŋ zhʉtə a! wutsen nlu li ə̀ fʉ̀ ə mòʼo ngwàʼ wen, 
MRK.4.4	sə mòʼò, ghətsen fəŋkə a kəghʉ̀ kə ji a ghə̀ nchò fa sɨm, mənyin vì tsə̀btə̀ ə̀ pfìʼ no tsèm. 
MRK.4.5	Ghətsen fəŋkə a təwu kò nse nghoʼo tsu, ə̀ zàŋsə̀ fʉ̀ byìʼàndo nse ntyenə. 
MRK.4.6	No a zhʉ̀ kò a chwìchwì mbanə ə̀ nyʉ̀ʼ ngwàʼ ayì ghə̀ zɨm byìʼàndo aghaŋ yi nkò kwen shìʼi a nse. 
MRK.4.7	Ashɨ a tsenghə fəŋkə a kəshi a ndzoŋsə nkuʼu tsu, nè fʉ̀, ndzoŋsə a shìsə kuʼ ə̀ sùlə̀ à wenə ghə̀ kò ghə̀ lə̀ kumə. 
MRK.4.8	A tsenghə fəŋkə no a nse jùŋə, kuʼ ə̀ kù no a nkayn, və sə fʉ pfì. Ashɨ asaŋ nku a kətʉ kə saŋ tsenghə ghoʼo zaʼa a məwum ntaʼ; ku a kətsenkə məwum ntʉfə, be ku a kətsenkə ghɨ.” 
MRK.4.9	Yesò gàʼ a vəwenə la, “No ndò a ghə̀ tofə ghə̀ tùʼù zhʉtə.”
MRK.4.10	Nòyn yi nè gə̀sə̀ fa mbyɨ̀ Yesò ghə̀ faŋ tò wenə̀ viʼi ntɨm wen vi njʉ̀sə̀bò bènə̀ ndzɨ̀mtə̀sə bàm wen sətsensə. Vəwenə mù bèm à wen la ngàynsə ashìsə gàʼà la ghò lo. 
MRK.4.11	Ghə̀ bwènsə̀ gàʼ à vəwenə la, “Nyìngòŋ ku li tof à ghə̀ŋ la ghə̀ŋ nzhʉ kɨ nyʉ̀ lyomtəvə a və diʼì kùmə̀ soʼ fòn Nyìngòŋ, alì və diʼi dìʼsə viʼi vətsenvə tò a ngàynsə 
MRK.4.12	ndi vəwenə nki tò ki kò vəwenə lu nyenə; zhʉtə̀ nyʉ̀ tò zhʉtə alì kò vəwenə lù nkɨ kənyʉ̀ a və gàʼà, byìʼàndo vəwenə tu nyenə bè zhʉ kɨ nyʉ̀ mu vəwenə a bwènə̀ vì à Nyìngòŋ ghə̀ maʼa mbyɨsə vəwenə.”
MRK.4.13	Ando Yesò ngàʼa a lì mù bèm à vəwenə la, “Kə diʼ la ghə̀ŋ ko zhʉ kɨ ngàyn aghèn mu? Ghə̀ŋ le sətsèn fàŋ ke kɨ kənyʉ̀ a ngàyn ghèn ə dìʼsə, ghə̀ŋ bè lə̀ kɨ ngàyn tsen a? 
MRK.4.14	Ngwàʼ yì a wìʼ yì mòʼò li dìʼ kənyʉ̀ kə Nyìngòŋ. 
MRK.4.15	Tətyɨm tə viʼi vətsenvə diʼ to nə̀ ngwàʼ yì a ghə̀ fəŋkə a ji lì. Vəwenə dyʉ̀ zhʉ gaʼa Nyìngòŋ tò zhʉ ando və gàʼà Satan nyɨŋ vì shìsə̀ gàʼà ayì a və yì wè à vəwenə tətyɨm lì. 
MRK.4.16	Tətyɨm tə viʼi vətsenvə diʼ to nə̀ nse təghu a və moʼò ngwàʼ tsu. Nki viʼi a venə lə nzhʉ kənyʉ̀ kə Nyìngòŋ tò zhʉ vəwenə zàŋsə byɨmə nə̀ saŋlə ghə̀. 
MRK.4.17	Kənyʉ̀ akì kwèn à vəwenə a tətyɨm alì kò aghaŋ yi lù nshiʼi à vəwenə a tətyɨm. Vəwenə ghaʼa tyɨm tò fəshitə̀ alə̀, ngəʼ ko tsuʼu aghʉ byìʼì kənyʉ̀ kə Nyìngòŋ nè sə vì no a zhʉ̀ kò, vəwenə zàŋsə̀ fəŋkə. 
MRK.4.18	Tətyɨm tə viʼi vətsenvə be diʼ to nə̀ kəshi a ndzoŋsə kuʼu tsu a və moʼò ngwàʼ tsu. A dìʼ vəwenə a və zhʉ kənyʉ̀ kə Nyìngòŋ 
MRK.4.19	alì nyʉ mbi bènə̀ kòŋ yi a viʼi kòŋə̀ ghoʼ bènə̀ kòŋ a viʼi kòŋə̀ fo mbi tsenəvə mù sə tàʼsə̀ vəwenə kò andìʼ la gàʼ ayi a kumə ashɨ a vəwenə a ntsìnə̀sə. 
MRK.4.20	Tətyɨm tə viʼi vətsenvə diʼ to nə̀ nse jùŋə a və we ngwàʼ tsu. Adiʼ viʼi a və zhʉ kənyʉ̀ kə Nyìngòŋ vəwenə ghàʼ tò ghaʼa kə kumə ashɨ à vəwenə ntsìnə̀sə; à tsenghə kùmə̀ ashɨ məwum ntaʼ, a tsenghə məwum ntʉfə, a tsenghə kùmə̀ ghɨ.”
MRK.4.21	Yesò bè gàʼ à vəwenə la, “Və lè zì və kwen nə̀ kənkàʼtə̀ kə a ngə̀ŋ ə̀ pfʉ̀sə a ti nkyè ko lyòmtə̀ a tʉ kwen a? Gaʼa kò və lu nkwen və tòm a kəshi kə ŋaŋtəkə? 
MRK.4.22	Və lyòmtə̀ tè no ghò kò və à lə̀ fàŋ ke yen. A lyòmtə no tè kənyʉ̀ kə kò, ko kə nè fàŋ kə fʉ̀ a ndayn. 
MRK.4.23	No ndo a ghə̀ kiʼì tof ghə̀ tùʼtə̀ zhʉ̀tə lì.”
MRK.4.24	Ghə̀ bè gàʼ à vəwenə la, “Ghə̀ŋ ntùʼmə̀ nə̀ nyʉ̀ vyi a ghə̀ŋ zhʉ. No nshə̀ʼ ko a ghə̀ŋ ku fo tsu à viʼi à dìʼi ndə̀ŋndəŋ nshə̀ʼ a və be lə ku tsu à ghə̀ŋ ə be ku tè ku ə chò.” 
MRK.4.25	Na kènkə dìʼì la, no ndò a ghə̀ kiʼì və ne ku kwʉ̀ʼsə̀ à wen. A ngho no ndò, və à shì tè kətyetəkə kì a ghə̀ kiʼi lì.
MRK.4.26	Yesò bè dyʉ̀ mbì əgàʼ la, “Soʼo fòn Nyìngòŋ diʼ ando wìʼ lu mfʉ̀ ghə̀ mòʼo ngwàʼ à wen a sɨ̀m, 
MRK.4.27	ghə̀ pfwo sə bʉnə̀, tʉʼ lan ghə̀ lu, to a lì, ngwàʼ ayì nè fʉ̀ sə kwi kò ghə̀ lù nkɨ kənyʉ̀ a kə chò nə̀ ngwàʼ ayì. 
MRK.4.28	Kə nə̀ ndiʼ a lì à nè nse la ngwàʼ ayì nkwi. A nə̀ mfʉ̀ ntu fa nse a mbì, kətʉ kə fʉ tsu mibu ashɨ kùmə a kətʉ ayì. 
MRK.4.29	Ashɨ ayi nə̀ mbi nò a zhʉ̀ kò, və fʉ̀ pfì byìʼàndo zhʉ məpfì ə kwʉʼʉ̀ li.”
MRK.4.30	Yesò bè bèm la, “Və lè zì və shəʼmə soʼ fòn Nyìngòŋ no nə̀ ghò lo? Və lè zì və be mò no ngàyn ko ndi dìʼ ji a soʼ fòn Nyìngòŋ diʼ fa tsu a? 
MRK.4.31	Ghə̀ diʼ to nə̀ shɨ ngwàʼ fəkòʼ fətsenfə a və dzàŋə̀ nə̀ mostàd. A dìʼ a zhʉ a və mòʼò, fə zhisə̀ chò ashɨ nkòʼ no ntsèm a tì mbi, 
MRK.4.32	alì andiʼ a zhʉ a fəkòʼ a fì nè kwi kuʼ fə sə ghoʼo chò no nkòʼ ntsèm, tətam tə fʉ tsu ghoʼkə no a nkàyn, mənyin sə vì bwomə təlòʼ tə vəwenə tsu.”
MRK.4.33	Yesò nshyə̀ʼtə̀ kənyʉ̀ kə Nyìngòŋ à vəwenə chò tò fa ngàynsə sènsə tò a di a vəwenə a zhʉ kɨ. 
MRK.4.34	Ghə̀ nko shə̀ʼtə̀ kənyʉ̀ à vəwenə kèn la ghə̀ mò a nə̀ ngàyn, alì ghə̀ nè bwènə̀ dyʉ̀ a bàm, ghə̀ shɨ̀tə̀ shə̀ʼtə̀ kənyʉ̀ a ngàynsə a shìsə dìʼsə à ndzɨ̀mtə̀sə bàm wen.
MRK.4.35	A sə ndiʼ tò a mpfwomə kətsì yì a ghə̀ ndìʼsə̀ viʼi lì, ghə̀ gàʼ à ndzɨ̀mtə̀sə bàm wen la, “Vəghəŋ dyaŋ dyʉ̀ a ndzèn mo tsen ghèn.” 
MRK.4.36	Vəwenə mù ghʉ̀sə nòyn viʼi vi, ndzɨ̀mtə̀sə bàm wen sə mù dyʉ̀ kwèn a tì nkànuʼ yì a ghə̀ nsə̀ ŋwʉʼ tsu lì mù sə zɨ̀fə̀. Vənkanuʼ vətsenvə mbe dyʉ̀ fà vəwenə a bàm. 
MRK.4.37	Vəwenə sə ndyàŋə̀, fwof toghə tsenghə zìtə̀ sə chò tenə mu mə vi pfènə̀ a wèn nkànuʼ yì chò kwenə à yi tin ə̀ nè ghə̀ sə shwemə shiʼi a tì à mù. 
MRK.4.38	Kə nsə mfʉ̀ a lì, Yesò diʼ a tì nkànuʼ yì mu ghə̀ zhəʼtə li a kənbuŋtə̀ kə kwen sə bʉnə̀. Vəwenə zhòm wen ə̀ bèm à wen la, “Ndìʼsə̀, kə diʼ la yès ə pfʉkə dyʉ̀ kò wù lù nyenə mu?”
MRK.4.39	Ghə̀ lù kàyntə̀ nyʉ̀ à fwof ayi gàʼà la, “Bwaʼmə!” bè gàʼ à mu mì la,“Tɨmə tò a lì.” No a zhʉ̀ kò, fwof yi bwaʼ, shi chiʼ la kùʼ. 
MRK.4.40	Ghə̀ mù bèm à vəwenə la, “Ghə̀ŋ fànə̀ ghò alə̀ a? Kə diʼ la ghə̀ŋ ko təmə̀ byɨmə à Nyìngòŋ mù?”
MRK.4.41	Kənyʉ̀ akì nè vəwenə sə fànə̀ no nànto mù sə bèmə̀ à vəwenə a ntìntìn la, “Wìʼ ghèn dìʼ no ndò a tè fwof nə̀ mu zhʉ wen a!”
MRK.5.1	Yesò wenə̀ ndzɨ̀mtə̀sə bàm wen nè dyàŋ mo Galìlì dyʉ̀ zaʼa a shyə loʼ tsenghə a və ndzàŋə̀ nə̀ Gelasenes. 
MRK.5.2	Sə fʉ̀ tò fʉ fa nkànuʼ ə̀ bùmtə̀ wenə̀ wìʼ ghə̀ kiʼ kəzhwì kə byɨkə mu ghə̀ fʉ̀ mvi fa mbvɨ̀mə̀sə. 
MRK.5.3	Wìʼ ayì ntsi dyʉ̀ tò a mbvɨ̀mə̀sə kò no wìʼ muʼ lə̀ ndiʼ a ghə̀ nzì ghə̀ kwiʼ wen no tè nə̀ mfɨŋsə. 
MRK.5.4	Andìʼ aghayn no ghoʼo a və nkwiʼ li afwen wen bènə̀ akwòŋ wen nə̀ mfɨŋsə. No a zhʉ̀ kò a və kwiʼi, ghə̀ tìntə tò tintə. No wìʼ nko diʼ a ghə̀ nto kwʉ̀ʼʉ̀ əghaʼ wen ghʉ a kəshi kə mùʼ. 
MRK.5.5	Ghə̀ njèʼè zɨmə̀ tò zɨ̀mə fa mbvɨ̀mə̀ nəntʉʼʉ bènə̀ nə̀nchwì be kuʼu zɨmə̀ fa pfensə, nè a lì lyomsə wenə wen nə̀ ngùʼsə.
MRK.5.6	Ghə̀ nè yèn Yesò tò yenə fa kəghaf ə̀ nyɨŋ vì fə̀ŋ à wen a shɨ, 
MRK.5.7	ə̀ zɨ̀mə nò a gɨ to gàʼà la, “Wù kəŋə ghò fà mò a Yesò ə wàyn Nyìngòŋ yì a ghə̀ ŋaŋtə li nkwʉʼ lì? Mà sensə̀ wù a zhiʼ Nyìngòŋ la kə wù à ku ngəʼ à mò!” 
MRK.5.8	(Ghə̀ ngàʼà a lì byìʼàndo Yesò nkàntə̀ nyʉ̀ a wen gàʼà la, “Fʉ fa wèn wìʼ ghèn a kəzhwì kə byɨkə kènkə!”)
MRK.5.9	Yesò mù bèm à wìʼ ayì la, “Zhiʼ wu diʼ ndò?” Ghə̀ bwènsə̀ la, zhiʼ ghomə diʼ “Tənòyn”, byìʼàndo yes dìʼ no vəghoʼo. 
MRK.5.10	Ghə̀ gàʼ a lì mù sə sensə̀ Yesò tò sensə gàʼà la kə ghə̀ à dzɨ̀m shìsə̀ vəwenə fa shyə loʼ ayì.
MRK.5.11	Andìʼ a lì nòyn və ankwʉnyàm vətsenvə no ghoʼo nzhɨ boʼsə tsu a wenə pfen. 
MRK.5.12	Zhwì byɨvə a vyi sensə Yesò gàʼà la, “Tɨm yes a kəshi kə və ankwʉnyàm a fàʼà yès kwen à vəwenə a təwèn.” 
MRK.5.13	Ghə̀ ghʉsə vəwenə, vəwenə fʉ̀ fa wèn wìʼ ayì dyʉ̀ kwèn a təwèn və ankwʉnyàm a vyi. Və ankwʉnyàm a vyi ndìʼ əzaʼa a nkamsə səbò, və shen shìʼi fa wèn pfen ayì ə̀ tsòʼkə̀ à mù mə nghoʼomə̀ ə̀ pfʉ̀kə.
MRK.5.14	Viʼi vi a və ntùʼmə̀ nə̀ və ankwʉnyàm a vyi nyɨŋkə pfwo dyʉ̀ shə̀ʼtə̀ soʼ ghò aghèn a ntə̀ʼ ayì bè jèʼ shə̀ʼtə̀ a təsɨm à viʼi. Viʼi fʉ̀ ədyʉ̀ yen kənyʉ̀ a kə nchoʼ 
MRK.5.15	ə̀ vì yèn Yesò nə̀ wìʼ yì a ghə̀ nkìʼ nòyn zhwì byɨvə lì ŋwʉʼ tsu mu ghə̀ moʼò li ndisə be diʼ à wen a tof. Viʼi vi yen a lì mù sə fànə̀ no nànto. 
MRK.5.16	Viʼi a və nyenə ando kənyʉ̀ akì nchò shə̀ʼtə̀ kənyʉ̀ a kə yì chò nə̀ wù zhwì byɨvə yì bènə̀ kì a kə yì chò nə̀ və ankwʉnyàm vi à vəwenə.
MRK.5.17	Viʼi a vyi zhʉ mù sə sensə̀ Yesò la ghə̀ lu fà vəwenə a shyə loʼ.
MRK.5.18	Ghə̀ nè sə nkwenə a nkànuʼ əlù wìʼ yì a ghə̀ nkìʼ zhwì byɨvə lì mù sə sensə̀ əboʼsə dyʉ̀ nə̀ wen.
MRK.5.19	Alì Yesò tensə ə̀ gàʼ à wen la, “Bwènə̀ pfwo dyʉ̀ yèn viʼi vyə ə̀ shə̀ʼtə̀ nyʉ̀ vyi a Bobo ne li à wù bè shə̀ʼtə̀ à vəwenə ando ghə̀ yi kùsə nshinsə à wù.”
MRK.5.20	Wìʼ ayì mù lù tò a zhʉ ayì dyʉ̀ a Ntə̀ʼsə Wum sə jèʼè shə̀ʼtə̀ kənyʉ̀ a Yesò ne à wen. No ndò a ghə̀ nzhʉ kənyʉ̀ akì sə diʼ nə̀ kanə.
MRK.5.21	Yesò bwènə̀ dyàŋ dyʉ̀ a ndzèn mo tsen yì ə̀ fʉ̀ tɨ̀mə a mbyɨ̀ à mù mə nghoʼomə̀ nòyn viʼi no ghoʼo vì zhùŋtə̀ à wen a mbyɨ̀. 
MRK.5.22	Tò a zhʉ ayì, kətʉ kə ngə̀ŋ ntsèntə̀ kətsenkə a və ndzàŋə̀ wen nə̀ Jailùs vì ə̀ yèn Yesò no a zhʉ̀ kò ə̀ fə̀ŋ à wen a shɨ 
MRK.5.23	sə sensə̀ wen no nànto gàʼà la, “Wàyn ghom ə wùwì kwaʼà kəŋə pfʉ. Mà sènsə wù la wù vi ghʉ̀ avu wu à wen a wèn ghə̀ to ndiʼ tò a nkàyn.”
MRK.5.24	Yesò lù ə ndyʉ̀ wenə̀ wen, nòyn ə viʼi sə fosə̀ dyʉ̀ fà wen a bàm.
MRK.5.25	Wùwì tsen ndìʼ a nòyn ayì a wenə wen ə̀ nchò mu kwaʼa ayi tsi li a wen wèn a tì ngwʉ̀ʼ njʉ̀sə̀bò. 
MRK.5.26	Ghə̀ nyenə ngəʼ no nànto alì mu viʼi məfʉ̀ no vəghoʼo mwomə̀ li əchʉ̀ wen nə̀ nlù mu ghə̀ be byɨ̀sə no ghoʼ a ghə̀ nkì à vəwenə alì kwaʼa ayi bòŋsə̀ to dyʉ̀ tò nə̀ mbì ko ghə̀ lù mbwaʼmə̀. 
MRK.5.27	Wùwì nzhʉ li nyʉ̀ vyi a Yesò ə̀ nè. Ghə̀ fosə ə̀ vì jì fa bàm Yesò a tì nòyn yì ə̀ kùmsə̀ wen. 
MRK.5.28	Ghə̀ nkwòʼtə̀ tò à wen a tyɨm la, “Ma sətsèn kùm tò soŋ ndisə Yesò mà à to.”
MRK.5.29	Ando ghə̀ nkwòʼtə̀ a lì sə kùmsə̀ ndisə wen a shì tò kumsə zhʉ wen yi tin. Ghə̀ zhʉ kɨ̀ tò fà wen a wèn la yì to li. 
MRK.5.30	Yesò zhʉ ando kədyòʼ kə fʉ fà wen a wèn mù fùʼtə bèm à nòyn yi la, “A kùmsə̀ ndò ə nkumsə ndisə shomsə a?”
MRK.5.31	Ndzɨ̀mtə̀sə bàm wen sə bwènsə̀ bèm à wen la, “Wù yenə ando viʼi fosə̀ à wù a mbyɨ̀ no alə̀ wu be sə bèmə̀ la à kùm ndò ə nkumsə wù byìʼì ghò?”
MRK.5.32	Yesò sə kəŋə tò kəŋə, ki kaʼsə nə̀ viʼi əyen la à kùm ndò yì lo. 
MRK.5.33	Wùwì ayì mù sə fànə̀ tsɨŋtə̀ ando ghə̀ nyen li kənyʉ̀ a kə mfʉ à wen mù dyʉ̀ fə̀ŋ a shɨ Yesò ə̀ shə̀ʼtə̀ kənyʉ̀ à kə yì chò no kətsèm. 
MRK.5.34	Yesò gàʼ à wen la, “Wàyn ghom, byɨmə wu ne li wù nto. Pfwo tò nə̀ mbwaʼmə̀. To fà wù a kwaʼa.”
MRK.5.35	Ando Yesò mbu gàʼà, viʼi ntɨm vətsenvə lù fa ngə̀ŋ kətʉ kə ngə̀ŋ ntsèntə̀ kì vì ə̀ gàʼ à wen la, “Wàyn wù yì pfʉ li, kə be a ku ngəʼ à ndìʼsə̀.”
MRK.5.36	Yesò bʉʼsə kətʉ kə wen fa kənyʉ̀ ayì tò bʉʼsə ə̀ gàʼ à kətʉ kə ngə̀ŋ ntsèntə̀ kì la, “Kə a fàyn, ghaʼ tò byɨmə wu, a ghə̀ a to” 
MRK.5.37	Ghə̀ sə ndyʉ̀ a ngə̀ŋ wìʼ ayì kò ghə̀ lù lyɨ̀ wutsen əcho Bità nə̀ Jems wenə̀ lèmə̀ wen Joyn. 
MRK.5.38	Vəwenə dyʉ̀ zaʼa a ngə̀ŋ kətʉ kì,Yesò yen viʼi və lyuŋlyùŋ be zɨmə̀ dì. 
MRK.5.39	Ghə̀ kwen a tì ngə̀ŋ mù gàʼ à vəwenə la, “Kənlyuŋlyuŋ kènkə bènə̀ dì ghenə diʼ ghə̀ gho? Wàyn ghèn ko pfʉ̀ pfʉ. Ghə̀ bʉnə̀ bʉ̀nə.”
MRK.5.40	Viʼi a vyi mù zìtə̀ sə chəʼə Yesò tò chəʼə. Ghə̀ dzɨ̀m vəwenə və fʉ̀kə̀ a kəbəŋ no vətsèm ə̀ mòʼtə̀ tò wen wenə̀ tìʼ wàyn ayì nə̀ lì wen bènə̀ ndzɨ̀mtə̀sə bàm wen shì sətaʼ a kəshi a wàyn yì nyoŋ tsu. 
MRK.5.41	Ghə̀ dyʉ̀ ghàʼ kəvu kə wàyn ayì ə̀ gàʼ à wen la, “Talitha koum.” A diʼ la, “Wàyn wùwì ə tyetə, mà gàʼà à wù la wù lu!”
MRK.5.42	Tò a zhʉ ayì, wàyn wùwì ayì lù sə jèʼè. Ghə̀ mbò dìʼ tò ngwʉ̀ʼ njʉ̀sə̀bò. Viʼi nè yen ando ghə̀ nlu lì sə̀ diʼ nə̀ kanə no vətsèm. 
MRK.5.43	Yesò ku soʼ la kə vəwenə a shə̀ʼtə̀ kənyʉ̀ a kə cho à wìʼ, mù bè gàʼ la vəwenə ku kəfo wàyn ayì zhɨ.
MRK.6.1	Yesò lù fa tsu ə̀ bwènə̀ pfwo a ntə̀ʼ a ghə̀ nkwi tsu, ndzɨ̀mtə̀sə bàm wen sə boʼsə wen. 
MRK.6.2	Tʉʼ layn a kətsi kə zhʉtəkə vəwenə, ghə̀ dyʉ̀ ə̀ kwèn a ngə̀ŋ ntsèntə̀ ə̀ zìtə̀ sə ziʼi tsu. Viʼi zhʉtə ziʼi wen no vəghoʼo sə diʼ nə̀ kanə bèmə̀ la, “Wìʼ ghèn tə zhʉ nyʉ̀ venə fa fe? A lè kù ndo ə nku nki tof ghenə à wen a? Ghə̀ nè nyʉ̀ kanəvə venə ale? 
MRK.6.3	Gàʼa kò ghə̀ diʼ tò no wàyn wìʼ yì a ghə̀ komə fo lə̀. A adìʼ wàyn Mèli lə̀. Gaʼa kò vəlèmə̀ və wen diʼ Jems nə̀ Josèf nə̀ Judàs bènə̀ Simon. Gaʼa kò vəlèmə̀ və wen vunə ki tsi tò no a vəghəŋ a ntìntìn.” Vəwenə gàʼ a lì, mù zìtə̀ sə bàynə̀ wen.
MRK.6.4	Yesò mù gàʼ à vəwenə la, “Və lu ngumlə̀ nshə̀ʼtə̀ Nyìngòŋ no fe əcho kəshi a ghə̀ fʉ fa tsu. Viʼi loʼ wen nə̀ viʼi ngwàʼa ngə̀ŋ wen ko nə̀ ngumlə̀ wen.”
MRK.6.5	Yesò nko yèn ji ə nè kənyʉ̀ kə kanəkə əchò tò ando ghə̀ nghʉ avu a tʉ viʼi və kwaʼkəvə vətsenvə chʉʼʉ vəwenə. 
MRK.6.6	Yesò yen la vəwenə ko kiʼ byɨmə, sə diʼ no nə̀ kanə ghoʼo ghə̀.
MRK.6.6	Ghə̀ mù lù sə jèʼè ziʼì dyʉ̀ nə̀ viʼi a ntə̀ʼsə sətsensə a sə mboʼsə̀ tsu. 
MRK.6.7	Ghə̀ dzàŋ ndzɨ̀mtə̀sə bàm wen njʉ̀sə̀bò ə̀ tɨ̀m vəwenə tò vəbò vəbò bè kù àdyoʼ à vəwenə a kətʉ ə̀ zhwì byɨvə. 
MRK.6.8+MRK.6.9	Ghə̀ gàʼ a lì mù gàʼ à vəwenə la vəwenə nè sə̀ ndyʉ̀, kə wìʼ à lyɨ̀ kəfo kətsenkə əcho mbàŋ bènə̀ gwʉsə aghʉ wen. Kə wìʼ à lyɨ̀ kəfo kə zhɨkə ko kəmbò, kə wìʼ à wè ko à wen a kəmbò. Kə wìʼ à lyɨ̀ ndisə bò. 
MRK.6.10	Ghə̀ bè gàʼ à vəwenə la, “Ghə̀ŋ kwen no a ntə̀ʼ ko, ko no te a ngə̀ŋ ko, və shisə ghə̀ŋ tsu, ghə̀ŋ ntsi tò tsu əzaʼa fa zhʉ a ghə̀ŋ ne lù fa ntə̀ʼ ayì ko fa ngə̀ŋ ayì. 
MRK.6.11	No a ntə̀ʼ ko a ghə̀ŋ dyʉ̀ tsu və faŋ ke shisə ghə̀ŋ ko əzhʉtə kənyʉ̀ a ghə̀ŋ gàʼà, ghə̀ŋ fʉ fa tsu. Ghə̀ŋ sə mfʉ̀ ghə̀ŋ ghòmə dzemsə səŋsə à vəwenə ndi vəwenə nkɨ la vəwenə ne li nshwè.”
MRK.6.12	Vəwenə fʉ̀ mù sə ziʼì dyʉ̀ à viʼi la vəwenə kwitə tətyɨm tə vəwenə fà vəwenə a nyʉ̀ byɨvə 
MRK.6.13	Vəwenə ndzɨ̀mə̀ shìsə̀ zhwì byɨvə fà viʼi a təwèn no vəghoʼo be zuʼu viʼi vəkwaʼkəvə no vəghoʼo chʉʼʉ vəwenə.
MRK.6.14	Viʼi zhʉ nyʉ̀ vyi a Yesò ə̀ nè tò shì tsèm. Fòn Helòd bè zhʉ. Və mù sə jèʼè gàʼà la, àdìʼ Joyn wù ku à mù a ghə̀ bwènsə̀ li nlu fa pfʉ. La a lè kənyʉ̀ a kə ne, ghə̀ sə kiʼ kədyòʼ ənè nyʉ̀ venə alə̀.
MRK.6.15	Viʼi vətsenvə gàʼà la, àdìʼ nshə̀ʼtə̀ Elijà a ghə̀ bwènə̀ mvi vətsenvə be gàʼà la àdìʼ nshə̀ʼtə̀ ghoʼo tsen to nə̀ shìsə a sə ndiʼì a tʉʼ mbì.
MRK.6.16	Helòd nè zhʉ̀ a lì gàʼ la, “Adìʼ Joyn wù ku à mù. Mà ə ne li və tin kətʉ kə wen, alì ghə̀ be mbwènsə̀ nlu fa pfʉ!” 
MRK.6.17	Helòd ndìʼ mu ghə̀ ngàʼà li tò fà wen a ngə̀ŋ la və ghaʼ Joyn wù ku à mù ə̀ shwìn a mfɨŋ byìʼàndo no wen Helòd nghaʼ li shì Helodiyas ə̀ lam no tè ando andìʼ wì lèmə̀ wen Filib. 
MRK.6.18	Byìʼì kənyʉ̀ a kèn, Joyn wù ku à mù faŋ sə kùmtə̀ tò kumtə a wen la, “Wù ne li kənyʉ̀ a soʼ ko byɨmə ando wu lamə wì lèmə̀ wù lì!”
MRK.6.19	Helodiyas mù sə fwisə̀ tin a Joyn, kəŋə jì əzhwi wen alì kò ghə̀ lə̀ nyenə, 
MRK.6.20	No nkàntə̀ Helòd ə̀ mfànə̀ Joyn byìʼe ghə̀ nkɨ la Joyn dìʼ wù kənyʉ̀ kə tɨməkə be diʼ wù Nyìngòŋ. Helòd ko mbyɨmə la və ne kənyʉ̀ kə byɨkə kətsenkə à Joyn. Ghə̀ nkòŋ ə nzhʉtə̀ nyʉ̀ vyi a Joyn ngàʼà alì nyʉ̀ a vyi zhuŋsə wen no nànto. 
MRK.6.21	Helodiyas yen ji kətsi kətsenkə. Andìʼ kətsi a Helòd nzhɨ kətsi kə bwi wen, wenə̀ viʼi a wenə̀ vəwenə nsoʼo loʼ, nə̀ tʉ vəsugyèʼ bènə̀ ngəʼsə loʼ sə tsensə a loʼ Galìlì. 
MRK.6.22	Wàyn wùwì Helodiyas nè kwen vì mù sə bènə̀. Kənyʉ̀ ki kə fwom à Helòd wenə̀ viʼi və vi və wen vi. Ghə̀ mù gàʼà wàyn wùwì ayì la, “Bèmə no tè ghò a wù kòŋə̀ a mà a ku à wù.” 
MRK.6.23	Ghə̀ bè gàʼ à əkàn à wen la, “Wù bèm no tè ghò à mò, mà kù à wù, wù kòŋ mà gətə no tè loʼ ghomə a kəntìntìn kù à wù.”
MRK.6.24	Wàyn wùwì ayì mù fʉ̀ dyʉ̀ bèm à lì wen la yì bèm no ghò lo? Lì wen gàʼ la,
MRK.6.24	“Dyʉ̀ gàʼ la ghə̀ tin kətʉ kə Joyn wù ku à mù kù à wù.”
MRK.6.25	Ghə̀ zàŋsə̀ bwènə̀ kwen dyʉ̀ gàʼ à Helòd la, “Mà kə la wù tin kətʉ kə Joyn wù ku à mù ə̀ wè a kyeʼ lyelə kù à mò tò luwèn lə̀.”
MRK.6.26	Kənyʉ̀ akì nè fòn sə diʼ nə̀ sheʼkə̀ no nànto alì kò ghə̀ lə̀ kòŋ əbyɨsə gàʼa a wàyn aghèn byìʼàndo ghə̀ nsə̀ diʼ mu ghə̀ gaʼà li kənyʉ̀ akì ə kàyn a shɨ viʼi və vi və wen. 
MRK.6.27	Ghə̀ tɨm sugyèʼ tsen fa tì vi a və ntsi a ntuʼ to a zhʉ̀ ayì ə̀ gàʼ à wen la ghə̀ dyʉ̀ tin ə̀ vì nə̀ kətʉ kə Joyn wù ku à mù. 
MRK.6.28	Ghə̀ dyʉ̀ a kəshi yì a Joyn ndìʼ tsu a mfɨŋ ə̀ tin kətʉ kə wen, ə̀ vì nə̀ kəwenkə a kyeʼ lyenə, ə̀ kù à wàyn wùwì ayì ghə̀ dyʉ̀ kù à lì wen. 
MRK.6.29	Ando ndzɨ̀mtə̀sə bàm Joyn ə̀ nzhʉ kənyʉ̀ akì, vəwenə dyʉ̀ lyɨ̀ bvenə ə wen ə dyʉ̀ bvɨ̀mə̀.
MRK.6.30	Viʼi ntɨm Yesò bwènə̀ dyʉ̀ à wen, ə̀ shə̀ʼtə̀ no nyʉ̀ tsèm a vəwenə jèʼè li ndìʼsə̀ be nè. 
MRK.6.31	Yesò mù gàʼ à vəwenə la, “Ghə̀ŋ vi vəghəŋ dyʉ̀ a kəshi kə lyomtəkə ə̀ zhʉ̀tə̀.” Ghə̀ ngàʼà a lì byìʼàndo viʼi nsə̀ vì tò vì no vəghoʼo, kò vəwenə lu nkiʼ zhʉ əzhɨ. 
MRK.6.32	Vəwenə kwen a nkànuʼ ə̀ lù mu sə ndyʉ̀ a kəshi a wìʼ nko diʼ tsu.
MRK.6.33	Nghoʼo viʼi bè yèn ando vəwenə ndyʉ̀, ə̀ kɨ la adìʼ vəwenə, bè fʉ̀ tò fa ntə̀ʼsə sətsèm ə̀ nyɨŋ dyʉ̀ tsu to kəghʉ a vəwenə a mbì. 
MRK.6.34	Ghə̀ dyʉ̀ nè sə zaʼa tsu ə̀ yèn nòyn viʼi no ghoʼo, sə kiʼ kusə nshinsə à vəwenə byìʼàndo vəwenə ndìʼ tò nə̀ byisə kèn nə̀ ntsɨ̀ŋ. Ghə̀ mù sə dìʼsə vəwenə nə̀ nyʉ̀ no ghoʼo. 
MRK.6.35	A nè sə ndiʼ a mpfwòmə, ndzɨ̀mtə̀sə bàm wen sə vì gàʼ à wen la, “Kəshi kènkə diʼ a bàm, mu tʉ bè sə̀ jɨ vì. 
MRK.6.36	Gàʼa à viʼi venə, vəwenə bwènə̀ dyʉ̀ a shi a təsɨm tə boʼsə, ə̀ be kwen a ntə̀ʼsə ə̀ zen fozhɨvə fa tsu ə̀ zhɨ.”
MRK.6.37	Alì Yesò bwènsə̀ gàʼ à vəwenə la, “Nkàntə̀ ghə̀ŋ ku kəfo vəwenə zhɨ.” Vəwenə bwènsə̀ bèm à wen la, “Kə mu sə diʼ la yès a dyʉ̀ ə zen fozhɨvə a mbo ko shə̀ʼ a vəwenə a zhɨ ə və kwʉʼ a?”
MRK.6.38	Ghə̀ bwènsə̀ bèm à vəwenə la, “Ghə̀ŋ kiʼi təghɨf tə kəbayn tə shyə̀ʼ? Ghə̀ŋ lye.”
MRK.6.38	Vəwenə lye ə̀ gaʼà la, “Tə diʼ tò tətàyn nə̀ shʉsə səbò.”
MRK.6.39	Yesò gàʼ à ndzɨ̀mtə̀sə bàm wen la vəwenə ne viʼi vi ŋwʉʼtə a nsè a kwi agəŋ a tənòyn a tənòyn. 
MRK.6.40	Vəwenə mù ŋwʉʼ. Tənòyn tə tsentə kiʼ viʼi məwum ntàyn ntàyn, vətsenvə kiʼ viʼi ghɨ. 
MRK.6.41	Ghə̀ mù shì təghɨf tə kəbayn tìtə tətàyn nə̀ shʉ shìsə səbò ə̀ ki kùʼsə nə̀ kàŋə, ə̀ kʉ̀ kəzòŋ à Nyìngòŋ, mù byəʼlə kəbayn akì ə̀ kù la ndzɨ̀mtə̀sə bàm wen sə tomtə a shɨ viʼi vi. Ghə̀ be lyɨ̀ shʉ shìsə səbò ə̀ gə̀tə̀ à viʼi no vətsèm. 
MRK.6.42	Vəwenə zhɨ kwiʼ no vətsèm. 
MRK.6.43	Ndzɨ̀mtə̀sə bàm Yesò shì boŋtə byə̀ʼ bayn nə̀ byəʼ shʉsə sə lwinkə a nkyèsə njʉ̀sə̀bò. 
MRK.6.44	Viʼi a və nzhɨ fozhɨvə a vyi ndìʼ no və ghoʼo. Lyʉmə ndiʼ a ntìntìn viʼi avenə nkamsə sətàyn.
MRK.6.45	Viʼi vi nè zhɨ mwètə̀ no a zhʉ kò, Yesò gàʼ à ndzɨ̀mtə̀sə bàm wen la sə kwen a nkànuʼ ə̀ tɨm ə̀ dyʉ̀ a ndzèn a Betsadà a mbì, yì faŋ a bàm ə̀ gàʼ viʼi vi mpfwo. 
MRK.6.46	Ando ghə̀ gàʼ a lì, ghə̀ lù kuʼ a kwi pfen əjɨ̀m. 
MRK.6.47	Tʉ nè sə njɨ vì, ghə̀ diʼ a ndzèn yì tò wen nyɨŋ mu ndzɨ̀mtə̀sə bàm wen sə sə̀ diʼ kəntìntìn kə a mù nə̀ nkanuʼ yì. 
MRK.6.48	Ghə̀ sə yen vəwenə femə nə̀ nkànuʼ, gho əzəf ando fwof mboŋsə vì fà vəwenə a mbì. A nè sə ndiʼ a nlayn tʉʼ, ghə̀ lù sə jèʼè dyʉ̀ a kwi à mù ədyʉ̀ yen ndzɨ̀mtə̀sə bàm wen. Ando ghə̀ dyʉ̀ zaʼa à vəwenə a mbyɨ̀ mù sə kəŋə əchò, 
MRK.6.49	Vəwenə yen ando ghə̀ jèʼè vi a kwi à mù sə ghʉ la a dìʼ mpfʉ nse, mù zɨmə̀ tò vətsèm. 
MRK.6.50	No a zhʉ ko, ghə̀ gàʼ à vəwenə la, “Kə ghə̀ŋ a fàyn. A dìʼ mo. Ghə̀ŋ ghaʼ tətyɨm təŋtə.” 
MRK.6.51	Ghə̀ gaʼà a lì, ə̀ kwen kwentə vəwenə a nkanuʼ yì, fwof ayi tin, vəwenə sə diʼ nə̀ kaynə ghoʼoghə, 
MRK.6.52	byìʼàndo vəwenə nko kɨ kənyʉ̀ a kə yì chò nə̀ kəbayn kì. Kə nto ghoʼo vəwenə ə vəwenə kɨ.
MRK.6.53	Ando Vəwenə ntɨmə̀ mu mwètə̀ ə̀ dyʉ̀ a ntə̀ʼ Gènesalèt, vəwenə ghʉ vənkanuʼ və vəwenə a mbyɨ̀ à mù, 
MRK.6.54	vəwenə sə mfʉ̀ fa nkànuʼ, viʼi yen Yesò ə̀ kɨ. 
MRK.6.55	No a zhʉ̀ kò, viʼi mu sə buŋə viʼi vəkwaʼkəvə a təghàm fa ntə̀ʼsə a nsə mboʼsə dyʉ̀ nə̀ vəwenə no fe a və zhʉ la Yesò dìʼ tsu. 
MRK.6.56	Yesò nè sə dyʉ̀ no tè fe, ko a dìʼ tè a ntə̀ʼ tyetə, ko a dìʼ te a ntə̀ʼ ghoʼo, ko a dìʼ tè mbwaʼa təsɨm, ko a təwoŋ, və fʉ̀ vì nə̀ viʼi vəkwaʼkəvə tsu, mù sə sensə̀ wen la ghə̀ ghʉsə və kumsə tè su ndisə wen. Viʼi a və nkumsə, ghə̀ chʉʼ vəwenə no vətsèm.
MRK.7.1	Viʼi Falàsi vətsenvə bènə̀ ndìʼsə̀sə təsoʼ sətsensə vì fa Jelusalèm vì pfʉ̀tə a mbyɨ̀ Yesò, 
MRK.7.2	sə nki, ə̀ yèn ando ndzɨ̀mtə̀sə bàm wen sətsensə nzhɨ nə̀ avu kəmɨ̀ŋə, kèn la vəwenə shʉ li a ji a ntsìnə̀ loʼ vəwenə nkəŋ la və shʉ avu fa tsu.
MRK.7.3+MRK.7.4	(Və Falàsi nə̀ Vəjew no vətsèm ntsi ntsìnə̀ loʼ yì a vətìʼ və vəwenə ntsi. Vəwenə ko zhɨ kəfo a kə lu fa woŋ ke shʉ̀ ando ntsìnə̀ loʼ ndiʼì. Kò vəwenə lə nzhɨ kəfo kèn la vəwenə shʉ li avu vəwenə a ji aghèn. Vəwenə mbe ghʉ təsòʼ tìtə a tə ngàʼà la və diʼi nshʉ̀ ndoŋsə, nə̀ vəntòyn, bènə̀ kaŋə ando ntsìnə̀ loʼ ndiʼì.)
MRK.7.5	Viʼi vi yen ando viʼi Yesò nzhɨ kèn la vəwenə shʉ li avu, mù bèm à wen la, “Byìʼì ghò a ndzɨ̀mtə̀sə bàm wù ko tsi ntsìnə̀ vətìʼ və vəghəŋ a? Vəwenə zhɨ nə̀ avu kəmɨ̀ŋ.”
MRK.7.6	Yesò ghàm vəwenə gàʼà la, “Viʼi kəmbɨ̀lə̀ venə. Nshə̀ʼtə̀ Azayà nshə̀ʼtə̀ ntɨm Nyìngòŋ kùmə̀ ghə̀ŋ tò nəmwèʼè la, ‘Viʼi venə gumlə̀ mò to nə̀ chʉ alì ko vəwenə nlu lyɨ̀ mò a kəfo à vəwenə a tətyɨm. 
MRK.7.7	Vəwenə yenə ngəʼ tò kədyàŋ gàʼà vəwenə ghoʼsə̀ mò, byìʼàndo vəwenə dìʼsə nyʉ̀ mu à shɨ̀tə̀ viʼi, ə̀ ghʉ la andiʼ təsoʼ tə Nyìngòŋ.’
MRK.7.8	“Ghə̀ŋ màʼà soʼ Nyìngòŋ, tùʼtə̀ ghaʼa tò ntsìnə̀ viʼi ghə̀ to.”
MRK.7.9	Ghə̀ bè gàʼ la, “Ghə̀ŋ nyɨŋə soʼ Nyìngòŋ a jì tof ndi kɨ əghaʼ ntsìnə̀ loʼ ghə̀ŋ, 
MRK.7.10	byìʼe Mosìs nlù nyòʼ soʼ Nyìngòŋ a ghə̀ ngàʼà la,‘Gumlə̀ Tìʼ wù nə̀ Lì wù’ be gàʼà la,‘No ndò a ghə̀ te Tìʼ wen ko Lì wen, və diʼi zhwi wen,’ 
MRK.7.11	alì ghə̀ŋ sə ziʼì la wìʼ sətsèn nkiʼ kəfo əku à tìʼ wen ko à lì wen bè bwènsə̀ gàʼ la, ‘Ghèn dìʼ Kolban’ (a kə shə̀ʼtə̀ la ghə̀ tə sə diʼ mu ghə̀ ghʉ li la ghə̀ a ku kəfo akì à Nyìngòŋ.) 
MRK.7.12	Kò və bè à kyè la ghə̀ ku kəfo akì à lì wen kò à tìʼ wen. 
MRK.7.13	A lè ji a ghə̀ŋ ə tyenə kənyʉ̀ kə Nyìngòŋ fa tsu byìʼe ghə̀ŋ dìʼsə ntsìnə̀ loʼ ghə̀ŋ à viʼi. Ghə̀ŋ be nè tənkì tə nyʉ̀ a nə̀ tèntə no təghoʼo.”
MRK.7.14	Yesò gàʼ a lì bè dzàŋ nòyn viʼi vi ghə̀ vì, ghə̀ gàʼ à vəwenə la, “Ghə̀ŋ zhʉtə no ghə̀ŋ vətsèm ə̀ nkɨ la 
MRK.7.15	kəfo kə ko diʼ a wìʼ zì ghə̀ zhɨ kə ne la ghə̀ ndiʼ nlaynə alì à dìʼ nyʉ̀ a və fʉ̀ fà wen à wèn a və nè ghə̀ sə diʼ ko ghə̀ lu laynə. 
MRK.7.16	No ndò a ghə̀ kiʼì tof ghə̀ tùʼù zhʉ̀tə kənyʉ̀ a kènkə.”
MRK.7.17	Yesò nè lù mòʼtə̀ nòyn viʼi a vyi dyʉ̀ kwèn a ngə̀ŋ, ndzɨ̀mtə̀sə bàm wen sə gàʼ à wen la ghə̀ shə̀ʼtə̀ kənyʉ̀ a ngàyn yì ndìʼì. 
MRK.7.18	Yesò gàʼ à vəwenə la, “Ghə̀ŋ bò bu tò ngu to nə̀ viʼi vətsenvə mu? Ghə̀ŋ kɨ la no tè ghò a wìʼ zhɨ ko zì ghə̀ ne la kə ghə̀ a ndiʼ nə̀ laynə. 
MRK.7.19	Kə diʼ alə̀ byìʼàndo ghə̀ zhɨ kəfo kò kə lu ndyʉ̀ à wen a tyɨm. Ghə̀ zhɨ kə dyʉ̀ à wen a bèm, fa tsu kə chò fʉ̀ tò fʉ fà wen a wèn.” (Yesò ngàʼà a lì ədìʼ la no kəfo kəzhɨkə kə kò kə laynə a məzhɨ.)
MRK.7.20	Ghə̀ gàʼ a lì mù gàʼ la, “Adìʼ tò kənyʉ̀ kì a kə fʉ̀ fà wìʼ à wèn a kə nè la ghə̀ ndiʼ nə̀ laynə. 
MRK.7.21	Kwòʼtə̀ byɨghə fʉ̀ tò fà wìʼ a tyɨm a ghə̀ nè la ghə̀ nè ngʉ̀ʼ byɨvə, nè la ghə̀ ndzɨ̀mtə̀ ki, tsoŋə, zhwilə̀ viʼi, 
MRK.7.22	tsi nə̀ ki viʼi kò nə̀ vəlɨm və viʼi, kiʼ ashɨ kəmbàŋbàŋ, kiʼ tyɨm byɨghə, lobtə̀ viʼi, ku kətʉ kə diʼikə à viʼi, kiʼ kəghəʼ a viʼi, zhò kùwòŋ, kiʼ ghaŋsə wèn bènə̀ kəndzɨ̀ŋtə̀. 
MRK.7.23	Nyʉ̀ byɨvə venə no tsèm fʉ̀ tò fà wìʼ a wèn və mù nè kò ghə̀ lu diʼ wù laynə.”
MRK.7.24	Yesò mù lù fa Galìlì ə̀ dyʉ̀ a shyə loʼ yì a Tayà wenə̀ Sidòn ə̀ ndìʼ tsu. Ghə̀ dyʉ̀ kwèn a ngə̀ŋ tsen kò ghə̀ lù kòŋ la wìʼ kɨ la ghə̀ dìʼ tsu, alì viʼi bè kɨ̀ tò kɨ. 
MRK.7.25+MRK.7.26	Wùwì tsen ndìʼ tsu kiʼ wàyn a ghə̀ nkìʼ kəzhwì kə byɨkə. Ghə̀ nè zhʉ̀ tò zhʉ la Yesò dìʼ a ngə̀ŋ ayì ə̀ vì fə̀ŋ à wen a shɨ mù sə sensə̀ wen la ghə̀ dzɨ̀m shìsə̀ kəzhwì kə byɨkə akì. Andìʼ a lì wùwì aghèn ndìʼ wù kətɨm mu və bwi wen a Fònisiya a loʼ Sylia. 
MRK.7.27	Yesò bòŋsə̀ bwènsə̀ la,“Ghʉsə və zhis vunə a mbì mi byìʼàndo kə ko bòŋ la və lyɨ fozhɨvə vunə ə̀ mòʼ à bʉsə.”
MRK.7.28	Wùwì ayì byɨmə ə̀ gàʼ la, “Mà kɨ li a lì a Tìʼ alì tè bʉsə a sə ŋwʉʼ boʼsə a kəshi a vunə zhɨ tsu boŋtə̀ bwəʼ fozhɨvə vəwenə zhɨ!”
MRK.7.29	Byìʼì gaʼa wen, Yesò mù gàʼ la, “Pfwo, kəzhwì kə byɨkə kì fʉ li fa wèn wàyn wù.”
MRK.7.30	Ghə̀ sə pfwo dyʉ̀, ə̀ yen wàyn wen yì ghə̀ nyoŋ a kwen mu kəzhwì kə byɨkə kì fʉ li fà wen a wèn.
MRK.7.31	Yesò lù fa shyə Tayà dyʉ̀ chò fa Sidòn bè chò jì fa shyə̀ Ntə̀ʼsə Wum ə̀ dyʉ̀ a mo Galìlì. 
MRK.7.32	Və vì nə̀ wìʼ à wen tsu mu kətʉ kə wen kə pfʉ li kò ghə̀ lu ngàʼà mù sə sènsə Yesò la ghə̀ kum wìʼ ayì ghə̀ to. 
MRK.7.33	Yesò gubtə̀ wen ashə mbyɨ ə̀ tèn mənyi mə avu wen a tiʼitiʼi wìʼ ayì bè chʉ̀ mənte ə̀ kùm kəlyɨmə kə wìʼ ayì nə̀ mənte a mì, 
MRK.7.34	mù ki kùʼsə nə̀ kaŋə ə̀ dèm bè mù gàʼ à wen la, “Ephatha” àdìʼ mu ghə̀ gàʼ la, “Bòʼmə!”
MRK.7.35	Tò a zhʉ ayì, tiʼitiʼi wen bòʼkə̀, kəlyɨmə kə wen bè zì əjèʼ. Ghə̀ mù zìtə̀ sə gàʼà tò a nkàyn. 
MRK.7.36	Yesò mù ku soʼ à viʼi a vyi la kə vəwenə à shə̀ʼtə̀ kənyʉ̀ akì à wìʼ, vəwenə bòŋsə̀ sə shə̀ʼtə̀ dyʉ̀ nə̀ kənyʉ̀ akì tò shə̀ʼtə̀. 
MRK.7.37	No ndò a ghə̀ nzhʉ kənyʉ̀ akì ndìʼ nə̀ kanə mù sə gàʼà dyʉ̀ la, “Ghə̀ nè nyʉ̀ tsèm və dyʉ̀ tò a nkàyn, nè tè mpfʉ̀sə tʉ sə zhʉ shi be nè tè və bɨbɨ̀ gàʼà.”
MRK.8.1	A sə ndiʼ kətsi kətsenkə tò a mətsì ayì, nòyn ghoʼghə be vì zhùŋtə̀ a mbyɨ̀ Yesò kò kəfo kə ndiʼ vəwenə zhɨ. Ghə̀ mù dzàŋtə̀ ndzɨ̀mtə̀sə bàm wen ə̀ gàʼ à vəwenə la, 
MRK.8.2	“Mà kusə̀ nshinsə à viʼi venə. Vəwenə tsi li mətsì ntaʼ yo vəwenə luwèn, alì kò kəfo mbè ndiʼ ə vəwenə zhɨ. 
MRK.8.3	Mà sətsèn gàʼ à vəwenə luwèn la vəwenə bwènə̀ mpfwo dyʉ̀ nə̀ jɨ̀ŋ viʼi vətsenvə à fʉ̀ fəŋkə jɨŋsə a ji byìʼàndo vəwenə vətsenvə lù no fa kəghaf.”
MRK.8.4	Ndzɨ̀mtə̀sə bàm wen sə bèm à wen la, “Wìʼ lè zì ghə̀ lyɨ fozhɨvə a və a kwʉʼ fa fe a tì toʼ a shèn ə zhis nki nòyn ghenə tsu a?”
MRK.8.5	Yesò bèm à vəwenə la, “Ghə̀ŋ kìʼ təghɨf tə kəbayn tə shyə̀ʼ a fì a? Vəwenə bwènsə̀ la,
MRK.8.5	“Yès kìʼ təghɨf sòmbo.”
MRK.8.6	Ghə̀ gàʼ à nòyn viʼi vi la və ŋwʉʼtə a nse, ghə̀ mù shì təghɨf tə kəbayn tì sòmbo ə̀ kù kəzòŋ à Nyìngòŋ, bwəʼlə kù à ndzɨ̀mtə̀sə bàm wen la vəwenə tomtə dyʉ̀ a shɨ viʼi a vyi. 
MRK.8.7	Vəwenə bè nkìʼ məshʉ̀tə mə ntsenə̀ tò nshəʼ alə̀. Yesò bè kù kəzòŋ à Nyìngòŋ byìʼì shʉsə ashì mù gàʼ à ndzɨ̀mtə̀sə bàm wen la sə gətə à viʼi a vyi. 
MRK.8.8+MRK.8.9	Viʼi avenə nkuʼu dyʉ̀ a nkamsə səkàʼ. No məndò zhɨ kwiʼ. Ndzɨ̀mtə̀sə bàm wen sə boŋtə bwəʼ a və mfaŋə̀ və lwin a nkyèsə sòmbo. Yesò mù gàʼ la vəwenə lu mpfwo. 
MRK.8.10	Vəwenə sə mpfwo, ghə̀ kwen tò a zhʉ ayì a nkànuʼ wenə̀ ndzɨ̀mtə̀sə bàm wen ə̀ dyàŋ dyʉ̀ a shyə loʼ Dalmanuta.
MRK.8.11	Və Falàsi vətsenvə vì à Yesò ə̀ zìtə̀ sə soʼtə̀ nyʉ̀ wenə̀ vəwenə, kuʼsə̀ jì əghaʼa wen tsu, mù gàʼ à wen la ghə̀ ne kənyʉ̀ kə kaynəkə kətsenkə a nə̀ kəchwitə ədìʼ la kədyòʼ kə wen kə lù fà Nyìngòŋ. 
MRK.8.12	Yesò dèmkə̀ ə̀ shom mù bèm la, “Byìʼì ghò a viʼi kəlyɨŋ kə luwèn kəŋ yen kəchwitə fà Nyìngòŋ a? Mà gàʼà à ghə̀ŋ nəmwèʼè la, ghə̀ŋ ko a yen kəchwitə.”
MRK.8.13	Ando ghə̀ ngàʼà a lì, ə̀ ghʉ̀sə vəwenə ə bwènə̀ kwen a nkanuʼ wenə̀ ndzɨ̀mtə̀sə bàm wen ə̀ tɨm a ndzèn mo tsen yì.
MRK.8.14	Vəwenə zaʼa a ndzèn ayì mu ndzɨ̀mtə̀sə bàm wen sə lyesə li əlyɨ̀ kəbayn. A ndìʼ tò ghɨfə kəbayn la mùʼ a tì nkànuʼ ayì. 
MRK.8.15	Yesò gàʼ à vəwenə la, “Ghə̀ŋ ntùʼmə̀ byìʼì fəshɨ̀ŋ fìfə a Və Falàsi bènə̀ Helòd kiʼi à vəwenə a ntìntìn.”
MRK.8.16	Vəwenə mù sə bèsə̀ kənyʉ̀ ki à vəwenə a ntìntìn gàʼà la, “Ghə̀ gàʼ alə̀ byìʼàndo vəghəŋ ko kiʼ kəbayn.”
MRK.8.17	Yesò kɨ kənyʉ̀ a vəwenə mbèsə̀ ə̀ bèm à vəwenə la, “Byìʼì ghò a ghə̀ŋ gàʼà la a dìʼ byìʼàndo ghə̀ŋ ko kiʼ kəbayn a? Kə diʼ la ghə̀ŋ ko təmə̀ kɨ kənyʉ̀ mu? Ghə̀ŋ be ko zì ghə̀ŋ nkwòʼtə̀ nyʉ̀? 
MRK.8.18	Byìʼì ghò a ghə̀ŋ kiʼì ashɨ ko ghə̀ŋ lə nyenə a? Kiʼ tiʼitiʼi kò andìʼ la və zhʉ a? Ghə̀ŋ ko bè kwòʼtə̀ kənyʉ̀ no a mpfen! 
MRK.8.19	A ndìʼ ando mà mbyəʼlə, təghɨf tə kəbayn tìtə tətàyn ə zhis viʼi nkamsə sətàyn, ghə̀ŋ mboŋtə byəʼ və lwin a nkyèsə sə shə̀ʼ lì?” Vəwenə gàʼ la,
MRK.8.19	“A ndiʼi nkyèsə njʉ̀sə̀bò.”
MRK.8.20	Yesò bè bèm à vəwenə la, “A mbè ndìʼ ando mà mbyəʼlə̀ tìtə sòmbo ə̀ gə̀tə̀ à viʼi nkamsə səkàʼ, ghə̀ŋ mboŋtə byəʼ vi və lwin a nkyèsə sə shə̀ʼ lì.” Vəwenə gàʼ à wen la,
MRK.8.20	“A ndiʼi nkyèsə la sòmbo.”
MRK.8.21	Yesò mù bèm à vəwenə la,“A lè diʼ la tətof ə təŋtə ko təmə bwènə̀ mvì mu?”
MRK.8.22	Yesò wenə̀ ndzɨ̀mtə̀sə bàm wen nè vì a Betsadà, viʼi vətsenvə vì nə̀ wìʼ à wen mu ghə̀ shɨfə̀li li sə sensə̀ la ghə̀ kum ə wen. 
MRK.8.23	Yesò ghaʼ kwoŋ wìʼ ayì wenə̀ wen fʉ̀ fa ntə̀ʼ ayì, ghə̀ chʉ mənte à wen a ashɨ mù ghʉ̀ avu wen à wen a kətʉ ə̀ bèm à wen la, “Wu lè zì wù yen kəfo a?”
MRK.8.24	Ghə̀ tsòʼsə̀ ashɨ wen ə gàʼ la, “Mà yenə viʼi alì və diʼ to nə̀ nkòʼ a mə jèʼè.”
MRK.8.25	Yesò bè ghʉ̀ avu wen a ashɨ wù kənshɨ̀f ayì nò a zhʉ̀ kò ashɨ wen bòʼkə̀ ghə̀ sə bwènsə̀ yenə shi no a nkàyn. 
MRK.8.26	Yesò gàʼ la ghə̀ bwenə mpfwo a lì la kə ghə̀ be à bwènsə̀ kwèn a ntə̀ʼ yì.
MRK.8.27	Yesò wenə̀ ndzɨ̀mtə̀sə bàm wen sə lù sə dyʉ̀ a ntə̀ʼsə a loʼ Sisalìyà Fìlìbày. Ando vəwenə jèʼè dyʉ̀ a ji ghə̀ bèm à vəwenə la, “Viʼi gàʼà la ma dìʼ ndo?”
MRK.8.28	Vəwenə gàʼ à wen la, “Viʼi gàʼà la wù diʼi Joyn wù ku à mù, vətsenvə gàʼà la wù diʼi nshyə̀ʼtə̀ Elijà, vətsenvə gàʼà la wù diʼi nshyə̀ʼtə̀ ghoʼo tsen.”
MRK.8.29	Yesò bèm à vəwenə la, “Nkàyntə̀ ghə̀ŋ ə gàʼà la mà dìʼ ndo?” Bità gàʼ à wen la,“Adìʼ wù Klistò.”
MRK.8.30	Yesò mù kàyn à vəwenə la kə vəwenə à shə̀ʼtə̀ wìʼ a yi diʼi wen à wìʼ.
MRK.8.31	Yesò gàʼ a lì mù zìtə̀ sə dìʼsə ndzɨ̀mtə̀sə bàm wen gàʼà la, “Wàyn wìʼ ne yenə ngəʼ byɨ, ə̀ vəchəʼ nə̀ tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ ne mo wen ə zhwi wen, à nè sə ndiʼ a mətsi ntaʼ, ghə̀ bwensə lù fa pfʉ.” 
MRK.8.32	Yesò nè gàʼ ə̀ laynsə à vəwenə a lì no a zhʉ̀ kò, Bità gùftə̀ wen a bàm, ə̀ kənkə wen gàʼà la, “Kə ghə̀ be à gàʼ a ji ghèn.” 
MRK.8.33	Yesò fuʼtə ə̀ ki ndzɨ̀mtə̀sə bàm wen ə̀ kənkə Bità gàʼà la, “Bwènə̀ fà mò a bàm a Satan! Byìʼe Wù ko kiʼì kwòʼtə Nyìngòŋ, wu kwòʼtə̀ to nə̀ wìʼ.”
MRK.8.34	Yesò dzàŋtə̀ nòyn viʼi vi bènə̀ ndzɨ̀mtə̀sə bàm wen ə̀ gàʼ à vəwenə la,“No ndò a ghə̀ kòŋə ədzɨ̀mtə mo, mu ghə̀ diʼi maʼa ngə̀ŋ kətʉ wen ə byèʼè kəntò kə wen ə dzɨ̀mtə mo, 
MRK.8.35	byìʼàndo no ndò a mwòmsə̀ ə bwòŋsə̀ ngə̀ŋ kətʉ wen ghə̀ a pfʉ alì mu à pfʉ̀ no ndò byìʼì mò nə̀ ntɨmə jùŋə ghom mu ghə̀ a bwòŋ. 
MRK.8.36	Wìʼ lè zì ghə̀ se no ghò a zhʉ a ghə̀ sətsèn kiʼi mbi ghèn no tsèm alì lè kəzhwì kəwen a? 
MRK.8.37	Wìʼ lè zì ghə̀ zen sò kətʉ wen no nə̀ ghò? 
MRK.8.38	No ndò sətsèn ndìʼsə̀ kətʉ byìʼì mò nə̀ ziʼi ghomə a shɨ viʼi mbyi nyʉ̀ byɨvə ghèn a və ko fànə̀ Nyìngòŋ lə̀, Wàyn Wìʼ be lù nkiʼ kətʉ kədiʼikə byìʼì wen a zhʉ a ghə̀ bwènə̀ mvi a tì baynə ghoʼghə Tìʼ wen wenə̀ ntsɨ̀ŋsə ŋwòʼə sə wen.”
MRK.9.1	Yesò bè gàʼ à viʼi a vyi la, “Mà gàʼà à ghə̀ŋ nəmwèʼè la, viʼi vətsenvə ti a shə̀ luwèn a vəwenə ko lu pfʉ no a mpfen əzaʼa fa tʉʼ a vəwenə a yen ando Nyìngòŋ soʼo foynə wen nə̀ kədyoʼkə.”
MRK.9.2	A sə ndiʼ a bàmə mətsi ntʉfə, Yesò lyɨ̀ Bità, Jems bènə̀ Joyn wenə̀ vəwenə kuʼ a kwi pfen dyə̀fə tsen, kò wìʼ ndiʼ tsu. Ne kuʼ zaʼa tsu, kə̀ʼə̀ wen bvʉ̀tə̀ kwitə tò a vəwenə a shɨ. 
MRK.9.3	Ndisə wen sə kaʼsə sə fəfə ŋwàŋtə̀ chò jì a wù mbi ghèn zì ghə̀ shʉ ndisə sə layn ə fəfə diʼ. 
MRK.9.4	A sətsèn ayì vəwenə yen Elijà wenə̀ Mosìs vəwenə gàʼà à Yesò. 
MRK.9.5	Bità mù gàʼ à Yesò la, “kə boŋə li a ndìʼsə̀ ando vəghəŋ dìʼ a shèn. Yès a bwom təto tətaʼ wù nkiʼ mùʼ, Mosìs kiʼ mùʼ, Elijà be kiʼ tsenghə.” 
MRK.9.6	Ghə̀ nko kɨ̀ la ghə̀ gàʼà la ghò lo byìʼàndo kənyʉ̀ akì kə mfàynsə̀ à vəwenə no nànto.
MRK.9.7	Mbòʼ shiʼi tò a zhʉ ayì chiʼtə vəwenə, gɨ̀ fʉ̀ fa tsu gàʼà la, “Ghèn dìʼ wàyn kòŋ mò. Ghə̀ŋ nzhʉ fà wen.” 
MRK.9.8	Vəwenə ki kaʼsə kò vəwenə bè yèn wìʼ əchò Yesò wenə̀ vəwenə.
MRK.9.9	Vəwenə nè bwènə̀ sə nshiʼi fa pfen ayì, Yesò kàyn la kə vəwenə à shə̀ʼtə̀ kənyʉ̀ akì à wìʼ əzaʼa fa tʉʼ a Wàyn Wìʼ lu lù fa pfʉ.
MRK.9.10	Vəwenə zhʉ kənyʉ̀ a Yesò yì gàʼ alì sə kantə̀ tò à vəwenə a ntìntìn la, “Wàyn Wìʼ lè zì ghə̀ lu ale fa pfʉ a?” 
MRK.9.11	Vəwenə bèm à Yesò la, “Byìʼì ghò a ndìʼsə̀sə təsoʼ sə gàʼà la adìʼ vì Elijà a mbì a?”
MRK.9.12	Ghə̀ gàʼ à vəwenə la, “Adìʼ nəmwèʼè la Elijà ne vì a mbì ndi shɨ̀tə̀ no nyʉ̀ tsèm alì byìʼì ghò a və nyòʼò a ŋwàʼlə̀ Nyìngòŋ la Wàyn Wìʼ ne yen ngəʼ a nyʉ̀ no ghoʼo və be nyàblə̀ nə̀ wen a? 
MRK.9.13	Mà gàʼà à ghə̀ŋ nəmwèʼè la Elijà vi li, viʼi nè no mə ghò a və kòŋə̀ à wen ando ŋwàʼlə̀ Nyìngòŋ ngaʼà byìʼì wen.”
MRK.9.14	Andìʼ ando vəwenə mbwènə̀ vì tsèntə̀ wenə̀ ndzɨ̀mtə̀sə bàm Yesò sətsensə shì, vəwenə yen mu nòyn viʼi no ghoʼo tɨmə li nkaʼ vəwenə. Ndìʼsə̀sə təsoʼ sətsensə ndìʼ a tì nòyn ayì soʼtə̀ nyʉ̀ wenə̀ ndzɨ̀mtə̀sə bàm Yesò a shì. 
MRK.9.15	Nòyn viʼi ayi nè yèn Yesò no a zhʉ kò, sə diʼ nə̀ kanə mù nyɨŋ dyʉ̀ tòŋtə wen. 
MRK.9.16	Yesò bèm à ndzɨ̀mtə̀sə bàm wen a shì la, “Ghə̀ŋ soʼtə̀ ghò wenə̀ viʼi venə a?”
MRK.9.17	Wutsen fà tì nòyn yi gàʼ la, “Ndìʼsə̀, mà vì nə̀ wàyn wulɨm mò à ghə̀ kiʼ kəzhwì kə byɨkə kə sə nè la ghə̀ ndiʼ jɨ. 
MRK.9.18	No a zhʉ̀ kò, a kə ghaʼa wen kə temə wen a nse, ghə̀ nàʼtə̀ ə̀ to la ntɨ̀ŋ, kəfʉ̀ʼʉfʉ̀ʼʉ kə sə fʉ̀ fa wen a chʉ̀, ghə̀ be pfiʼi asoŋ wen. Mà yi mvi ə nsensə ndzɨ̀mtə̀sə bàm wù la sə dzɨ̀mə̀ shìsə kəzhwì kə byɨkə a kènkə, vəwenə mwom nənlù ədzɨ̀m shìsə̀.”
MRK.9.19	Yesò gàʼ à vəwenə la, “Ghenə diʼ viʼi kəlyɨŋ kə kò a və ghò byɨmə alə̀ a? Mà a ndiʼ vəghəŋ əzaʼa fa ze bu ghə̀ŋ byɨmə a? Vi nə̀ wàyn ayì à mò.” 
MRK.9.20	Vəwenə lyɨ̀ wàyn ayì vì nə̀ wen à Yesò.
MRK.9.20	Kəzhwì kə byɨkə akì nè yèn Yesò tò yenə no a zhʉ̀ kò, ə̀ nè wàyn ayì fəŋ a nse sə bəŋkə̀ fa tsu kəfʉ̀ʼʉfʉ̀ʼʉ kə fʉ̀ fà wen a chʉ̀. 
MRK.9.21	Yesò bèm à tìʼ wàyn ayì la, “Əkwaʼa ghenə tsi li à wen a wèn ale?” Ghə̀ gàʼ la,
MRK.9.21	“Fa tʉʼ a ghə̀ bò mbu wàyn bwaʼ.” 
MRK.9.22	“Nghoʼo məzhʉ̀ kə lu nkəŋə əzhwi wen; mòʼò wen a zhìʼ ko à mù. A sətsèn ndiʼ mu wù zì wù ne kənyʉ̀ wu kùsə nshinsə à yès ə̀ gyàmtə̀ yès.”
MRK.9.23	Yesò bwènsə̀ gàʼ à wen la, “Byìʼì ghò a wu gàʼà à mò la a zhʉ a mà zì mà ne kənyʉ̀ a? No ndò a ghə̀ byɨmə mu və zi və ne no mə ghò à wen.”
MRK.9.24	Ando ghə̀ ngàʼ mwètə̀, tìʼ wàyn ayì zɨmə ə̀ gàʼ la, “Mà kìʼ byɨmə alì kò ghə̀ lù kwʉ̀ʼ. Gyàmtə̀ mo ə kwʉ̀ʼsə̀.”
MRK.9.25	Yesò nè yèn ando viʼi nyɨŋə vì no vəghoʼo à wen a mbyɨ̀, “Ghə̀ kàyntə̀ nyʉ̀ à kəzhwì kə byɨkə gàʼa la, Mà gàʼà a wù a kəzhwì kə byɨkə kenkə a wù ne la kə wàyn ghèn a gàʼà kò ndiʼ la ghə̀ zhʉ lə̀ la kə cho fʉ̀ fà wen a wèn. Kə be lu kwen tʉʼ tsenghə.”
MRK.9.26	Kəzhwì kə byɨkə akì ku nkəʼ ə̀ nə̀ʼ wàyn ayì no nànto mù fʉ̀, wàyn ayì mù sə kə̀ʼə̀ to nə̀ kəmpfʉ kə wìʼ. Nghoʼo viʼi mù sə gàʼà la, “Ghə̀ pfʉ li.” 
MRK.9.27	Yesò ghaʼ kəvu kə wen ə̀ gyàmtə̀ wen ghə̀ lù tɨ̀mə.
MRK.9.28	Yesò nè kwèn a ngə̀ŋ, ndzɨ̀mtə̀sə bàm wen sə nyoʼtə bèm à wen la, “Byìʼì ghò a kə yì nto ghoʼo yès, yès dzɨ̀m shìsə̀ kəzhwì kə byɨkə akì a?”
MRK.9.29	Ghə̀ gàʼ à vəwenə la, “Nki kəzhwì a kènkə dìʼ mu a zì à dzɨ̀m ə̀shìsə tò jɨ̀m. Kəfo kə kədyàŋ kə zi kò kə lù dzɨ̀m shìsə̀.”
MRK.9.30	Vəwenə lù fa kəshi ayì sə jèʼè dyʉ̀ chò fa tì Galìlì, Yesò nko kòŋ la wìʼ kɨ la yì dìʼ tsu, 
MRK.9.31	byìʼàndo ghə̀ nziʼì ndzɨ̀mtə̀sə bàm wen gàʼà à vəwenə la,“Və ne ku Wàyn Wìʼ à viʼi və zhwi wen. A sə ndiʼ a mətsi ntaʼ, ghə̀ lù fa pfʉ.”
MRK.9.32	Vəwenə nko kɨ̀ kənyʉ̀ a ziʼi ghenə nshyə̀ʼtə̀ alì sə fànə̀ əbèm à wen.
MRK.9.33	Vəwenə dyʉ̀ zaʼa à Kabanùm ə̀ kwen a ngə̀ŋ, Yesò mù bèm à vəwenə la,
MRK.9.33	“Ghə̀ŋ yi nsoʼtə̀ ntaŋmə vì la ghò a ji lì?”
MRK.9.34	Vəwenə chiʼ tò la kùʼ byìʼàndo à yi ndiʼ a ji kəngùmə̀ kə diʼ à vəwenə a ntìntìn la à chò ndò chò wutsen lo. 
MRK.9.35	Yesò ŋwʉʼʉ a nse ə̀ gàʼ à ndzɨ̀mtə̀sə bàm wen shì njʉ̀sə̀ bò la sə kwentə vì boʼsə wen. Ando vəwenə mviʼtə̀ boʼsə, ghə̀ gàʼ à vəwenə la, “No ndò yì a ghə̀ kòŋ ndiʼ mbì dìʼì ghʉ wenə wen a bàm viʼi no vətsèm be ndiʼ wù shwèʼ à viʼi vətsèm.” 
MRK.9.36	Ghə̀ nè gàʼ mwètə̀ ə̀ gùbtə̀ wàyn bwaʼ tòm à vəwenə a shɨ bè tsòʼsə̀ wen mù gàʼ à vəwenə la, 
MRK.9.37	“No ndò a ghə̀ tuʼmə̀ nə̀ wàyn a nə̀ ghèn byìʼì mò mu ghə̀ tuʼmə̀ li nə̀ mò nkɨ la ghə̀ tuʼmə̀ li nə̀ wìʼ a ghə̀ tɨmə̀ mo.”
MRK.9.38	Joyn gàʼ à Yesò la, “Ndìʼsə̀, yès tə yèn wìʼ ghə̀ dzɨ̀mə̀ shìsə̀ zhwì byɨvə a wù a zhiʼ, yès gàʼ la kə ghə̀ be à mwòm byìʼàndo ghə̀ ko diʼ wù muʼ fa vəghəŋ a ntìntìn.”
MRK.9.39	Yesò gàʼ à vəwenə la, “Kə ghə̀ŋ be tàm wen byìʼàndo wìʼ a ghə̀ nè kənyʉ̀ kə kanəkə à mò zhiʼ ko zì ghə̀ be fùʼtə ngàʼà nyʉ̀ byɨvə byìʼì mò. 
MRK.9.40	No ndò a ghə̀ ko soynə vəghəŋ dìʼ à vəghəŋ a shə. 
MRK.9.41	Mà gàʼà à ghə̀ŋ nəmwèʼè la no ndò a ghə̀ ku ndoŋ à mù à ghə̀ŋ la ghə̀ŋ nyʉ byìʼàndo ghə̀ŋ dzɨ̀mtə̀ mò zì kò ghə̀ lù faŋ ke kiʼi moʼtə wen.”
MRK.9.42	A sətsèn à ne tè ndò la wàyn muʼ fa ntìntìn vunə venə a və dìʼ mu və byɨmə li à mò ne mbyɨ mu kə a bòŋ la və chuŋ ti à wen a ŋwì dyʉ̀ mòʼ wen à mù mə nghoʼomə̀. 
MRK.9.43+MRK.9.44	Kəvu kə̀ sətsèn nè la wù ne mbyɨ wu tin ə̀ màʼà. Kə bòŋ la wù kwen a bwòŋ nə̀ kəvu kə mùʼ əchò la wù kwen a kəshi kə byɨkə a zhiʼ bolə̀ tsu kò ghə̀ lu nlɨmə nə̀ avu wù no a tsèm. 
MRK.9.45+MRK.9.46	Kəghʉ kə̀ sətsèn nè la wù ne mbyɨ, wu tin ə̀ màʼà. Kə bòŋ la wù kwen a bwòŋ nə̀ kəghʉ kə mùʼ əchò la wù nkiʼ aghʉ wu no tsèm, və moʼ wù a kəshi kə zhìʼ byɨghə. 
MRK.9.47	Shɨ wu be nè la wù ne mbyɨ, wu tòŋ shìsə̀, kə bòŋ la wù kwen a soʼ fòn Nyìngòŋ nə̀ shɨ̀ mùʼ əchò la wù nkiʼ ashɨ à wu no tsèm à bò, və moʼ wù a kəshi kə zhìʼ byɨghə, 
MRK.9.48	a andiʼ kəshi a bviʼbviʼsə fwèsə̀ kətsoʼ kə wèn wìʼ tò fwesə tsu, zhiʼ bè bolə̀ tsu a və zì kò və lù lèmsə.
MRK.9.49	Fəmbvaŋ fìfə a və lu shɨ̀tə̀ no ndò tsu lu ndiʼ tò zhiʼ.
MRK.9.50	Fəmbvaŋ fə bòŋə̀ alì mu fə sətsèn dìʼ ke be nlyɨ̀mə̀ wù à ne ghò nə̀ fəwenfə la fə be nlyɨ̀mə̀ a?
MRK.9.50	“Ghə̀ŋ ndiʼ tò nə̀ fəmbvaŋ à ghə̀ŋ ntsìnə̀sə, no tè ndò be ntsi tò ntsìnə̀ bwaʼmə wenə̀ lèmə̀ wen.”
MRK.10.1	Yesò lù fa Kabanùm ayì ə təmə̀ dyʉ̀ a shyə Judiyà a ndzèn mù mə Jodàn. Nòyn viʼi bè vì tò vi à wen, ghə̀ sə ziʼi vəwenə ando ghə̀ nziʼi.
MRK.10.2	Və Falàsi vətsenvə vì əzhʉtə chʉ wen mù bèm à wen la, “Soʼo lè byɨmə la wìʼ dzɨ̀mə̀ wì wen a?”
MRK.10.3	Ghə̀ bwènsə̀ bèm à vəwenə la, “Mosìs nku soʼ à ghə̀ŋ la ghò?”
MRK.10.4	Vəwenə gàʼ la, “Mosìs mbyɨmə li la wìʼ zì ghə̀ dzɨ̀mə̀ wì wen ə̀ nyòʼ ŋwàʼlə̀ ə kù à wen la ghə̀ dzɨ̀mə̀ li wen.”
MRK.10.5	Yesò gàʼ à vəwenə la, “Mosìs ə nyoʼo soʼ ghenə à ghə̀ŋ byìʼàndo ghə̀ŋ nchiʼì kətʉ əzhʉ ziʼi, 
MRK.10.6	alì mu à ndìʼ a kənzìtə̀ kə mbi, ‘Nyìngòŋ nshɨ̀tə̀ wulɨm bènə̀ wùwì’, mù gàʼ la, 
MRK.10.7	‘Byìʼì alə̀, wulɨm lə lù mòʼtə tìʼ wen nə̀ lì wen ə dyʉ̀ tsèntə wenə̀ wì wen, 
MRK.10.8	vəwenə vəbò mu mbwènsə̀ diʼ a nə̀ kəfo kə mùʼ’, kèn la wìʼ be kiʼi kənyʉ̀ kə ngə̀ŋ wen. 
MRK.10.9	Kə lì dìʼì la, no ghò a Nyìngòŋ kwiʼi, kə wìʼ à zàs.”
MRK.10.10	Vəwenə nè bwènə̀ pfwo a ngə̀ŋ, ndzɨ̀mtə̀sə bàm wen sə bè gàʼ à wen la, ghə̀ gaʼà laynsə tʉ vəwenə byìʼì kənyʉ̀ kə lam akì. 
MRK.10.11	Ghə̀ gàʼ à vəwenə la, “No ndò sətsèn dzɨ̀m wì wen ə̀ dyʉ̀ làm ghə̀ kədyàŋ, mu ghə̀ nè li mbyɨ à wùwì mbì yì. 
MRK.10.12	Ndə̀ŋndəŋ ando wùwì sətsèn fʉ̀ lam bè dyʉ̀ lam wù kədyàŋ, mu ghə̀ tsi li nə̀ wulɨm a ko diʼ ghə̀ wen.”
MRK.10.13	Viʼi sə lyɨ̀ vunə və tyətəvə vì nə̀ vəwenə à Yesò a kətsi kətsenkə la ghə̀ kumsə vəwenə ə̀ bwàʼsə vəwenə, ndzɨ̀mtə̀sə bàm wen sə yen a lì ə̀ sə̀ kənkə viʼi a vyi. 
MRK.10.14	Yesò nè yèn kənyʉ̀ akì a vəwenə nè lì ə̀ fwisə tin ə̀ gàʼ à vəwenə la, “Ghə̀ŋ ghʉsə vunə vəwenə vi à mò. Kə ghə̀ŋ be tàm vəwenə byìʼe fòyn ə Nyìngòŋ kiʼ viʼi a nə̀ vəwenə. 
MRK.10.15	Mà gàʼà à ghə̀ŋ nəmwèʼè la, no ndò a ghə̀ fàŋ ke byɨmə fòyn Nyìngòŋ a nə̀ wàyn bwaʼ, kò ghə̀ lə̀ kwèn a fòyn Nyìngòŋ ayì.” 
MRK.10.16	Ghə̀ gàʼ a lì ə̀ tsòʼsə̀ vəwenə ə̀ mù ghʉ avu wen a vəwenə a tʉ ə̀ bwàʼsə vəwenə.
MRK.10.17	Yesò nè lù sə ndyʉ̀ a ji, wutsen nyɨ̀ŋ vì shiʼi à wen alwi ashɨ Yesò ə bèm à wen la, “Ndìʼsə̀ jùŋ, mà lè zì mà ne no ghò ndi lu kiʼi bwoŋ yi a ghə̀ ko lə mè a?”
MRK.10.18	Yesò bèm à wen la, “Byìʼì ghò a wu dzàŋ mò nə̀ wu jùŋ a?” No wu jùŋ ko diʼ əchò tò Nyìngòŋ. 
MRK.10.19	Wù kɨ təsoʼ tèntə a tə gàʼà la, “Kə wìʼ à zhwi, kə wìʼ à tsi nə̀ wì wìʼ ko wenə lɨm wìʼ, kə wìʼ à tsoŋ, kə wìʼ à zhò ndzɨ̀ŋsə, kə wìʼ à tɨmə a bàm wìʼ a ghə̀ zhò ndɨ̀ŋ, kə wìʼ à zhɨ wutsen a tof, ngumlə̀ tìʼ wù bènə̀ lì wù.”
MRK.10.20	Wìʼ ayì gàʼ à wen la, “Ndìʼsə̀, mà ghʉ li təsoʼ a tèntə no tətsèm fa tʉʼ a mà mbu wàyndyə.”
MRK.10.21	Yesò ki wen alə̀ nə̀ kòŋə mù gàʼ à wen la, “kənyʉ̀ kə mùʼ kə diʼ a wù ko təmə̀ nè. Dyʉ̀ baʼlə fo vyə no tsèm ə̀ ku ko yi à viʼi kəmfem, ndi lu kiʼi ghoʼo a kàŋ. Wù nè a lì, wu vì ə̀ dzɨ̀mtə̀ mò.” 
MRK.10.22	Ghə̀ nè zhʉ gàʼa Yesò aghenə, kəʼə wen byɨf no tsèm, ghə̀ lù kò ghə̀ mbè saŋlə̀ byìʼàndo ghə̀ nkiʼi ghoʼ no a nkàyn.
MRK.10.23	Yesò ki kaʼsə nə̀ viʼi a wen a mbyɨ̀ ə̀ gàʼ à ndzɨ̀mtə̀sə bàm wen la, “Kə lu nto no nànto ə viʼi və ghoʼkəvə kwen a kəshi kə fòyn Nyìngòŋ!”
MRK.10.24	Təchʉ̀ tə ndzɨ̀mtə̀sə bàm wen tə zɨmtə. Yesò bè mù gàʼ la, “Kə lutə̀ sù to a vunə vwomə əkwen a kəshi kə fòyn Nyìngòŋ! 
MRK.10.25	Kə bwaʼmə̀ à lyeŋ ə ghə̀ chò fa kəbʉ̀ʼ kə nsoʼ chò la wu ghoʼo kwen a kəshi kə fòyn Nyìngòŋ.” 
MRK.10.26	Gaʼa Yesò aghenə kwen a təwèn ndzɨ̀mtə̀sə bàm wen, vəwenə sə bèmə̀ la kə lè yì ndiʼ a lì, “A lù bwòŋ ndò?”
MRK.10.27	Yesò ki vəwenə tò fəchìʼ mù gàʼ à vəwenə la, “kənyʉ̀ a kènkə to ghoʼo tò viʼi alì kò kə lə nto chò Nyìngòŋ byìʼàndo nyʉ̀ tsèm bwaʼmə̀ à Nyìngòŋ.”
MRK.10.28	Bità zìtə̀ sə gàʼ à wen la, “Gaʼa kò wù yen li ando yès moʼtə̀ no ghò yes sə dzɨ̀mtə̀ wù?”
MRK.10.29	Yesò gàʼ à vəwenə la, “Mà gàʼà à ghə̀ŋ nəmwèʼè la wìʼ ko diʼ a ghə̀ moʼtə̀ kəbəŋ kə wen, ko vəlèmə̀ vəwen ko vəlèmə̀ və wen ki, ko lì wen, ko tìʼ wen, ko təsɨm təwen, ko vunə wen, byìʼì mò bènə̀ ntɨm ə jùŋ, 
MRK.10.30	a ghə̀ ne fàŋ ke kiʼi məbəŋ, nə̀ vəlèmə̀ və wen, nə̀ vəlèmə̀ və wen ki, nə̀ və mpfi, nə̀ vunə, nə̀ təsɨm tə wen a ghàyn ghɨ no tè be a mbi layn, alì və bè tsuʼ aghʉ wen. Kətsi lə vì a ghə̀ a kiʼi bwòŋ a ghə̀ ko lə mè. 
MRK.10.31	Nghoʼo viʼi a və diʼ a mbì luwèn lu ndiʼ a bàm, viʼi be diʼ a bàm luwèn a və lu ndiʼ a mbì.”
MRK.10.32	Yesò wenə̀ viʼi lù a zhʉ aghèn sə kuʼu dyʉ̀ a Jelusalèm. Yesò dyʉ̀ fa mbì ndzɨ̀mtə̀sə bàm wen shì njʉ̀sə̀bò, vəwenə diʼ nə̀ kanə. Viʼi vətsenvə a və mboʼsə̀ lì be diʼ nə̀ fanə. Yesò gùbtə̀ ndzɨ̀mtə̀sə bàm wen shì njʉ̀sə̀bò ə̀ shə̀ʼtə̀ kənyʉ̀ kì à vəwenə a kə ne fʉ̀ à wen. 
MRK.10.33	Ghə̀ mù gàʼ la, “Ghə̀ŋ nkɨ la ando vəghəŋ ə kuʼu dyʉ̀ a Jelusalèm luwèn lə̀, və diʼ a dyʉ̀ ku Wàyn Wìʼ à tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ. Vəwenə a chòsə̀ soʼ la ghə̀ dìʼì pfʉ mu ku wen à viʼi tɨm 
MRK.10.34	vəwenə chəʼ wen, chʉ̀ mənte à wen a wèn, ghòm wen nə̀ ngwàynsə bè ghàʼa wen ə̀ zhwi. A sə ndiʼ a mətsì ntaʼ ghə̀ lù fa pfʉ.”
MRK.10.35	Jems wenə̀ Joyn, ə̀ vunə Zebedì kwentə vì a mbì ə̀ gàʼ à Yesò la, “Ndìʼsə̀, yès kəŋə la wù ne no ghò à yès a yès a bèm à wù.”
MRK.10.36	Ghə̀ bèm à vəwenə la, “Ghə̀ŋ kəŋə la mà ne ghò à ghə̀ŋ a?”
MRK.10.37	Vəwenə bwènsə̀ la, “Byɨmə la à lu ndiʼ a tʉʼ a wù sə soʼo fòn wu, vəghəŋ ŋwʉʼ a muʼu, wìʼ mùʼ ŋwʉʼ à wù a kwoŋ toghə, ghə̀ tsen ŋwʉʼ à wù a kwoŋ nànkwè.”
MRK.10.38	Yesò gàʼ à vəwenə la, “Ghə̀ŋ ko kɨ̀ kənyʉ̀ a ghə̀ŋ ə gàʼà.” Be mù bèm à vəwenə la, “Ghə̀ŋ lè zì ghə̀ŋ yen ngəʼ yì a mà diʼi ne yen be pfʉ a?”
MRK.10.39	Vəwenə byɨmə. Yesò gàʼ à vəwenə la,“Nəmwèʼè, ghə̀ŋ ne yen ngəʼ a mà dìʼi ne yen be pfʉ, 
MRK.10.40	alì à ko diʼ kəshi kom ə gàʼ la wìʼ ŋwʉʼʉ a mò a kwoŋ toghə ko à mò à kwoŋ nànkwè. Shi a vyi diʼ à kiʼ viʼi vyi a və tə shɨ̀tə̀ nghʉ à vəwenə.”
MRK.10.41	Ndzɨ̀mtə̀sə bàm sətsen shì wum nè zhʉ̀ kənyʉ̀ akì sə fwisə tin à Jems wenə̀ Joyn. 
MRK.10.42	Yesò tsèntə̀ vəwenə ə̀ gàʼ à vəwenə la, “Ghə̀ŋ kɨ la təfòn tə mbi tə kiʼ àdyoʼ a kətʉ viʼi vəwenə be soʼo zhiʼtə viʼi vəwenə. 
MRK.10.43	Kə ko dìʼ ndiʼ a lì à ghə̀ŋ a ntìntìn. No ndò a ghə̀ kəŋə ndiʼ kətʉ a ghə̀ŋ a ntìntìn bòŋsə̀ diʼ ndiʼ wù shwèʼ à ghə̀ŋ vətsèm. 
MRK.10.44	No ndò yì a ghə̀ be kəŋə ndiʼ a mbì bòŋsə diʼ ndiʼ kəkòs à viʼi vətsèm. 
MRK.10.45	Kə diʼ ndiʼ a lì byìʼàndo Wàyn Wìʼ ko tə vì la və nshwèʼè à wen. Ghə̀ tə vì əshwèʼ à viʼi ndi be ku sò kətʉ wen ə pfʉ ndi zen kətʉ kə nghoʼo viʼi.”
MRK.10.46	Yesò wenə̀ ndzɨ̀mtə̀sə bàm wen ə boʼsə nə̀ nòyn viʼi vi nè vì zaʼa a Jelikò yèn wù kənshɨ̀f tsen a və ndzàŋə̀ wen nə̀ Bàtìmayùs andiʼ wàyn Timayòs ghə̀ ŋwʉʼ a wenə ji lonə fo. 
MRK.10.47	Ghə̀ nè zhʉ̀ la andiʼ Yesò ə wàyn wù Nazalèt a ghə̀ chò ə̀ zɨ̀mə gàʼ la, “Yesò wàyn fòn Devìt, kusə nshinsə à mò.”
MRK.10.48	Viʼi no vəghoʼo sə chìʼì wen gàʼà la ghə̀ chɨmə la kùʼ, ghə̀ bòŋsə̀ sə zɨmə̀ tò zɨ̀mə gàʼà la, “Wàyn Devìt kusə nshinsə à mò.”
MRK.10.49	Yesò tɨmə mù gàʼ la, “Ghə̀ŋ dzàŋ wen ghə̀ vi à mò.” Vəwenə dzàŋ wù kənshɨ̀f ayì ə̀ gàʼ à wen a zhʉ ayì la, “Kə a fàyn, lù vì, ghə̀ ye ghə̀ dzàŋə̀ wù.”
MRK.10.50	Ghə̀ zàʼà màʼà kəgwʉ̀nə̀ kə wen ə̀ nyɨŋ dyʉ̀ à Yesò.
MRK.10.51	Yesò bèm à wen la, “Wù kəŋ la mà ne ghò à wù a?” Ghə̀ gàʼ la, “Ndìʼsə̀, ne ma mbwènsə̀ yenə shi.”
MRK.10.52	Yesò gàʼ à wen la, “Bwènə̀ mpfwo wù. Byɨmə wu ne li wù nto.”
MRK.10.52	No a zhʉ̀ kò, ghə̀ bwènsə̀ sə̀ yenə shi ə̀ lù sə̀ dzɨ̀mtə̀ dyʉ̀ nə̀ wen.
MRK.11.1	Yesò wenə̀ ndzɨ̀mtə̀sə bàm wen nè jèʼ dyʉ̀ boʼsə a Jelusalèm, a mbyɨ ntə̀ʼsə sətsensə a və ndzàŋə̀ la Bephag nə̀ Betanì, sə diʼ a mbyɨ̀ pfèn Olìf. Yesò tɨm ndzɨ̀mtə̀sə bàm wen la səbò,
MRK.11.2	gàʼà à vəwenə la, “Ghə̀ŋ kwen ə̀ dyʉ̀ a tì ntə̀ʼ ghèn à ghə̀ŋ a shɨ lə̀. Ghə̀ŋ ne sə nkwenə dyʉ̀ ə yen wàyn Jàkas a və chuŋə̀ tsu kèn la wìʼ ntɨmə̀ kùʼ à yì a kətʉ. Ghə̀ŋ zas ə̀ vì nə̀ wen. 
MRK.11.3	Ghə̀ŋ sətsèn sə nzàsə̀ à bèm tè ndò à ghə̀ŋ la à gàʼ ndò la ghə̀ŋ zas lo, ghə̀ŋ gàʼa la, Bobo kiʼ kənyʉ̀ ənè nə̀ wen, diʼ be a bwènsə̀ tɨm tò luwèn.”
MRK.11.4	Vəwenə lù dyʉ̀ yèn wàyn Jakas ghə̀ ti a ji mu və chuŋ li a kətyɨ a chʉ ngə̀ŋ vəwenə zas. 
MRK.11.5	Ando vəwenə nzàsə̀ viʼi a və nti tsu bèm la,“Ghə̀ŋ zàsə̀ Jakas yì ənè ghò tsu a?”
MRK.11.6	Vəwenə bwènsə̀ gàʼ ando Yesò yì gàʼ à vəwenə. Viʼi a vyi ghʉsə vəwenə lyɨ̀ lù nə̀ wen. 
MRK.11.7	Ndzɨ̀mtə̀sə bàm wen ashì vì nə̀ wàyn Jàkas ayì à Yesò ə̀ zìsə̀ ndisə vəwenə à yì a kətʉ. Yesò kuʼ ŋwʉʼʉ tsu. 
MRK.11.8	Viʼi no vəghoʼo tsuʼtə ndisə vəwenə ə̀ mòʼ a ji, vətsenvə kwàʼtə̀ tʉ nkòʼ fa təsɨm ə̀ mòʼ a ji ghə̀ chò fà yì a kətʉ. 
MRK.11.9	Viʼi a və ndyʉ̀ fa mbì bènə̀ vi a və mvì fa bàm sə zɨmə̀ gàʼà la, “Hosanà! mbwaʼmə̀ dìʼ à wìʼ yì a ghə̀ vi a zhiʼ Bobo!” 
MRK.11.10	Mbwaʼmə fòn diʼ a fòyn ə Devìt yì a ghə̀ vì! Hosanà dìʼ à Nyìngòŋ yì a ghə̀ diʼì a kəshi kə ŋaŋtəkə!
MRK.11.11	Yesò nè kwèn a Jelusalèm ə̀ dyʉ̀ a ngə̀ŋ Nyìngòŋ ghoʼo ə̀ ki kaʼsə nə̀ fo no tsèm ə̀ bwènə̀ fʉ̀ wenə̀ ndzɨ̀mtə̀sə bàm shi njʉ̀sə̀ bò wen ə̀ dyʉ̀ a Betanì byìʼàndo zhʉ nsə̀ diʼ mu ghə̀ dyʉ̀ li no alə̀.
MRK.11.12	Tʉʼ lan, vəwenə sə mbwènə̀ vì fa Betanì, jɨ̀ŋ sə zafə Yesò. 
MRK.11.13	Ghə̀ sə ki dyʉ̀sə̀ ə̀ yèn fəkòʼ fə figs fə ti no kəghaf mu fə zhʉ̀ li no a nkàyn. Ghə̀ dyʉ̀ à yì a ti əyen la yì a yen ashɨ tsu lo, alì bòŋsə̀ yen tò təfʉ byìʼàndo a nko diʼ zhʉ a fə lu nkumə̀. 
MRK.11.14	Ghə̀ mù ghʉ kòn a wèn fəkòʼ ayì gàʼà la,“Wìʼ ko lu be pfiʼ ashɨ mu ghə̀ kwòŋ fà wù a kətʉ!” Ndzɨ̀mtə̀sə bàm wen sə zhʉ kənyʉ̀ akì a ghə̀ ngaʼà lì.
MRK.11.15	Vəwenə nè dyʉ̀ zaʼa a Jelusalèm, Yesò dyʉ̀ kwèn a ngə̀ŋ Nyìngòŋ ghoʼo ə̀ dzɨ̀m shìsə̀ viʼi vyi a və mbaʼlə̀ bè zenə tsu. Ghə̀ tenlə chiʼ vi a viʼi nkwitə ko à yì a tʉ, bə̀ŋsə kɨ vi a viʼi ŋwʉʼ tsu baʼlə̀ làto. 
MRK.11.16	Ghə̀ nkò byɨmə la wìʼ bwèʼè kəfo kə baʼlə kə kətsenkə chò fa fətin fə ngə̀ŋ Nyìngòŋ ghoʼo. 
MRK.11.17	Ghə̀ nè sə nziʼì vəwenə mù bèm à vəwenə la, “Gaʼa ko və nyòʼò li a ŋwàʼlə̀ Nyìngòŋ la, ‘viʼi lu ndzàŋə̀ ngə̀ŋ ghom la ngə̀ŋ jɨ̀m à viʼi mbyi venə no vətsèm lo’ Ghə̀ŋ nkaʼsə luwèn à sə diʼ kəshi a vətsoŋ ə lyòmtə̀ tsu!”
MRK.11.18	Tʉtʉ vəpfèm və ngə̀ŋ Nyìngòŋ wenə̀ ndìʼsə̀sə təsoʼ nè zhʉ̀ kənyʉ̀ akì mù sə kəŋə ji əzhwi Yesò. Vəwenə mfànə̀ wen byìʼàndo nòyn yi no tsèm ndìʼ nə̀ kanə byìʼì nyʉ̀ a ghə̀ diʼsə.
MRK.11.19	A nè sə ndiʼ a kəlyɨŋ kə mpfwomə Yesò wenə̀ ndzɨ̀mtə̀sə bàm wen fʉ̀ fa ntə̀ʼ ayì.
MRK.11.20	Tʉʼ nè layn tò tsi boʼòngə̀ŋ, Yesò wenə̀ ndzɨ̀mtə̀sə bàm wen sə mbwènə̀ dyʉ̀ ə̀ yèn fəkòʼ fə figs fìfə a Yesò tə ghʉ kòn a wèn ə̀ fəwenfə lì mu fə zɨm li alə̀ aghaŋ yi nzɨm, 
MRK.11.21	Bità bwènsə̀ kwòʼtə̀ kənyʉ̀ kì a kə tə chò ə̀ gàʼ à Yesò la, “Yen a ndìʼsə̀, fəkòʼ fì a wù tə ghʉ kòn a wèn fəwenfə lì zɨm li!”
MRK.11.22	Yesò bwènsə̀ gàʼ à vəwenə la, “Ghə̀ŋ sətsèn nchoʼsə̀ tò à Nyìngòŋ 
MRK.11.23	mu mà gàʼà à ghə̀ŋ nəmwèʼè la, à gàʼ tè ndò fà ghə̀ŋ a ntìntìn à pfèn ghoʼo ghèn la tuʼmə ə̀ dyʉ̀ tsòʼ à mù mə nghoʼomə̀. Sə ngàʼà a lì kò ghə̀ lu nkwòʼtə̀ kwoʼtə alì kiʼ byɨmə la kənyʉ̀ akì a ghə̀ gàʼà lì a lyɨ kəshi mu və a ne ə kə lyɨ kəshi ando ghə̀ gaʼà. 
MRK.11.24	Ma mù sə gàʼà à ghə̀ŋ la ghə̀ŋ sətsèn njɨ̀mə̀ bèmə̀ no ghò à Nyìngòŋ byɨmə la ghə̀ŋ kiʼi li kəfo akì mu ghə̀ŋ ne kiʼi. 
MRK.11.25	Wù nè tɨ̀mə no a zhʉ̀ kò sə njɨ̀mə̀ nkiʼ kənyʉ̀ wenə̀ wìʼ, wu maʼa kənyʉ̀ akì ndi tìʼ wù yì a ghə̀ diʼ a kàŋ be lyèsə̀ ku mbyɨsə shyə̀sə. 
MRK.11.26	Wù sətsèn fàŋ ke maʼa mbyɨsə viʼi vətsenvə kò tìʼ wù yì a ghə̀ diʼ a kàŋ à màʼà mbyɨsə shyə̀sə.”
MRK.11.27	Yesò wenə ndzɨ̀mtə̀sə bàm wen bè bwènə̀ dyʉ̀ a Jelusalèm. Ghə̀ nè sə njèʼè fa tì ngə̀ŋ Nyìngòŋ, tʉtʉ vəpfèm və ngə̀ŋ Nyìngòŋ nə̀ ndìʼsə̀sə təsòʼ bènə̀ vəchəʼ və loʼ vì bèm à wen la, 
MRK.11.28	“Wù lyɨ̀ adyòʼ fa fe ənè nyʉ̀ venə a? A kù ndo àdyoʼ à wù la wù ə nè nyʉ̀ avenə a?”
MRK.11.29	Yesò bwènsə̀ à vəwenə la,“Ma bèm kənyʉ̀ à ghə̀ŋ, mu ghə̀ŋ sətsèn bwènsə̀, mà mu à shə̀ʼtə̀ wìʼ yì a ghə̀ŋ a ghə̀ ku àdyoʼ la ma nè nyʉ̀ avenə tsu. 
MRK.11.30	Ghə̀ŋ shə̀ʼtə̀ à mò la à nkù Nyìngòŋ ku kədyòʼ à Joyn la ghə̀ nku mu à viʼi mu à nkù viʼi lo?”
MRK.11.31	Vəwenə zìtə̀ sə soʼtə̀ à vəwenə a ntìntìn gàʼà la, “Vəghəŋ sətsèn gàʼ la, ‘A nkù Nyìngòŋ kù kədyòʼ à wen.’ Ghə̀ à bèm la, ‘Ghə̀ŋ bè tyèn la ghə̀ŋ ko a byɨmə kənyʉ̀ kì a ghə̀ ngàʼà byìʼì ghò?’ 
MRK.11.32	Vəghəŋ sətsèn gàʼ la, ‘Kə nlu fà viʼi!’” (vəwenə mfànə̀ viʼi byìʼàndo viʼi vətsèm nkɨ la Joyn ndìʼ nshə̀ʼtə̀ ghoʼo.) 
MRK.11.33	Vəwenə kwòʼtə̀ a lì ə̀ gàʼ à Yesò la, “Yès ko kɨ.”
MRK.11.33	Yesò mù gàʼ à vəwenə la, “Nkàntə̀ mo li ko a shə̀ʼtə̀ kəshi a ma lyɨ̀ kədyòʼ fa tsu sə nè nyʉ̀ venə tsu.”
MRK.12.1	Yesò mù zìtə̀ sə mò ngàynsə à ndzɨ̀mtə̀sə bàm wen, gàʼà la, “Wutsen nlù bòʼ sɨm ashɨ nkoʼ tsenghə a və dzàŋə̀ nə̀ glapesə wen ə̀ kwiʼ mbàyn ghə̀ nyɨŋ kàʼ sɨm ayi bè tyùŋə nkwòŋ a və a ŋwìʼì mu mə̀ ashɨ nkòʼ a mì shɨ̀tə̀ məlyʉ̀ʼ tsu bè bwòm kəshi kə ŋaŋtə kə à ntsɨ̀ŋ a ntìntìn sɨ̀m ayì mù ku sɨm ayi à viʼi la və nshyèʼè gə̀tə̀ ku wen nə̀ fo a və fʉ̀ fa tsu. Ghə̀ ku a lì lù dyʉ̀ a jèʼ a loʼ tsenghə no kəghaf. 
MRK.12.2	Zhʉ məkwòŋ nè kwʉ̀ʼ, ghə̀ tɨm wù shwèʼ wen tsen la ghə̀ dyʉ̀ gàʼ à viʼi shyèʼ vi a ghə̀ tə ku sɨm ayi à vəwenə la və ku ashɨ nkòʼ a tsenghə à wen lo. 
MRK.12.3	Wù shwèʼ ayì dyʉ̀, viʼi a vyi ghaʼ wen ə̀ ghòm ə̀ dzɨ̀m wen ghə̀ bwènə̀ pfwo tò nə̀ avu à zɨm ghə̀. 
MRK.12.4	Tì sɨ̀m ayì bè tɨm wù shwèʼ tsen vəwenə bè ghaʼa wen ə̀ ghòm ə tu kətʉ kə wen bè nyàblə̀ nə̀ wen no a ji ədìʼsə kətʉ kə wen. 
MRK.12.5	Ghə̀ bè tɨ̀m ghətsen à sə̀ diʼ viʼi vətaʼ vəwenə ghaʼ ə̀ zhwi. Kənyʉ̀ a kènkə nlyɨ kəshi à nghoʼ viʼi tò ndə̀ŋndəŋ byìʼàndo və nghòmə vətsenvə, zhwilə̀ vətsenvə. 
MRK.12.6	Wìʼ muʼ a ghə̀ mfaŋə̀ à tì sɨ̀m aghèn ə ghə̀ tɨm ndìʼ tò wàyn kòŋ wen. Ghə̀ sə mwètə̀ tɨm wàyn wen ayì sə̀ kwòʼtə̀ tò fà wen a ngə̀ŋ la, ‘Vəwenə a fwàyn wàyn ghom.’ 
MRK.12.7	Viʼi shwèʼè a vyi nè yen wàyn ayì tò yenə ə̀ gàʼ à vəwenə a ntìntìn la, ‘Ghèn dìʼ njɨ̀ngə̀ŋ tì sɨ̀m ghèn lə̀, vəghəŋ ghaʼ wen ə̀ zhwi ndi kiʼi fo vi a ghə̀ ndiʼi lu kiʼi!’ 
MRK.12.8	Vəwenə gàʼ a lì mù ghaʼa wen ə̀ zhwi ə̀ shìsə̀ kəmpfʉ kə wen ə̀ tem maʼa fa tì sɨ̀m ayì.”
MRK.12.9	Yesò mù bèm à vəwenə la, “kə lè yì chò a lì, tì sɨ̀m aghèn a nè ale?” Kə yi ndiʼ a lì, “Ghə̀ à vì zhwì viʼi a vyi ə̀ bwènsə̀ lyɨ̀ sɨ̀m wen kù à viʼi kədyàŋ. 
MRK.12.10	Ghə̀ŋ be ko təmə̀ dzàŋ kənyʉ̀ kènkə a ŋwàʼlə̀ Nyìngòŋ gàʼà la, ‘Ngùʼ yì a viʼi kəmbwom tə màʼà lì kaʼsə li sə diʼ ngùʼ bʉ ngə̀ŋ. 
MRK.12.11	A dìʼ shyèʼè Bobo lə̀, kənyʉ̀ a kènkə lù fa fe a kə bòŋə̀ alə̀ a!’”
MRK.12.12	Viʼi nè zhʉ̀ kənyʉ̀ a Yesò ngàʼà sə̀ mwòmsə̀ əghaʼ wen byìʼàndo vəwenə nkɨ la ghə̀ mò ngàyn ayì tò byìʼì vəwenə alì sə̀ fànə̀ nòyn viʼi yi a ghə̀ ndiʼì tsu mù ghʉ̀sə dyʉ̀ nə̀ wen ə̀ lù.
MRK.12.13	Vəwenə mù nè tɨm Və Falàsi vətsenvə nə̀ viʼi bàm Helòd la və dyʉ̀ ə̀ mwòmsə̀ wen. Ghə̀ nè gàʼ shwè və ghàʼa wen. 
MRK.12.14	Vəwenə vì gàʼ à Yesò la, “Ndìʼsə̀, yès kɨ li la wù lu ngàʼà tò nəmwèʼè kò wu lu mfànə̀ la viʼi kwòʼtə̀ la ghò lo byìʼàndo àdìʼ à wù viʼi vətsèm diʼ tò ndə̀ŋndəŋ. Wù ziʼì tò kənyʉ̀ kə nəmwèʼè byìʼì Nyìngòŋ. Shə̀ʼtə à yès la àdìʼ à wù a kwòʼtə̀, soʼo byɨmə la və moʼ kənsè à fòn ghoʼo a Lum mu ghə̀ ko byɨmə lo? Vəghəŋ ə̀ mòʼò mu kə vəghəŋ à mòʼò lo?”
MRK.12.15	Yesò yèn ə̀ kɨ̀ la vəwenə yi mbɨ̀lə̀ bɨ̀lə̀ əbèm kənyʉ̀ a kèn mù bèm à vəwenə la, “Ghə̀ŋ zhʉtə̀ chʉ̀ ghomə byìʼì ghò? Ghə̀ŋ lyɨ ko kəkas vì dìʼ à mò mà yen à.”
MRK.12.16	Vəwenə vì nə̀ ko tsenghə dìʼ a wen, ghə̀ bèm à vəwenə la,“A dìʼ kəndemndem kə ndo wenə̀ zhiʼi wen tsu lə̀?” Vəwenə gàʼ à wen la,
MRK.12.16	“Adìʼ kəʼə fòn ghoʼo fa Lum bènə̀ zhiʼ wen.”
MRK.12.17	Yesò mù gàʼ à vəwenə la, “Kə ndiʼ a lì, ghə̀ŋ nku fo fòn tò à fòn, ku fo Nyìngòŋ tò à Nyìngòŋ.”
MRK.12.17	Gaʼa wen ghenə nè təchʉ̀ tə vəwenə tə zɨm.
MRK.12.18	Vəsadùsis vətsenvə vì à Yesò, andiʼ viʼi vyi a və nko byɨmə la wìʼ lu bwènsə̀ lù fa pfʉ ə̀ bèm à wen la, 
MRK.12.19	“Ndìʼsə̀, gàʼà kò Mosìs nlù nyòʼ à vəghəŋ la, ‘lèmə̀ wìʼ sətsèn pfʉ kiʼ wùwì alì ke nkiʼ vunə, lèmə̀ wu pfʉ ayì ə lyɨ wùwì mpfʉ ayì wenə̀ wen bwi vunə lèmə̀ wen ə pfʉ ayì lo?’ 
MRK.12.20	Vəlèmə̀ vətsenvə ndìʼ sòmbo, wù mbì lam wùwì ə̀ pfʉ kènla wenə̀ wen bwi li vunə. 
MRK.12.21	Kənkùmtə̀ kə wen bè lyɨ̀ wùwì ayì bè pfʉ mòʼtə̀ kè nə̀ wàyn. Yì a ghə̀ boʼsə bè nyòŋsə̀ wùwì ayì alì be pfʉ tò pfʉ kè nə̀ wàyn. 
MRK.12.22	Vəwenə vətsèm bè lyɨ̀ wùwì ayì bè pfʉ̀kə kè nə̀ vunə. Wùwì ayì bè lù kaʼa pfʉ. 
MRK.12.23	A le lu ndiʼ a kətsi kì a və lù fa pfʉ, wùwì ayì ndiʼ wì ndò? Luwèn a vəwenə vətsèm nlam li wen a?”
MRK.12.24	Yesò gàʼ à vəwenə la, “Ghə̀ŋ ko kwòʼtə̀ a ji tɨmə byìʼàndo ghə̀ŋ ko kɨ̀ kənyʉ̀ a ŋwàʼlə̀ Nyìngòŋ gàʼà, kò ghə̀ŋ lu nkɨ kənyʉ̀ a Nyìngòŋ zì ghə̀ ne. 
MRK.12.25	A lu ndiʼ a tʉʼ a və lù fa pfʉ, və ko lu nlamə byìʼàndo viʼi lu ndiʼ ando ntsɨ̀ŋsə Nyìngòŋ sə diʼ a kàŋ. 
MRK.12.26	Kùmə̀ məlù fa pfʉ, ghə̀ŋ be ko ntɨmə̀ dzàŋ kəshi kə ŋwàʼlə̀ Nyìngòŋ kì a Mosìs nlù nyòʼ byìʼì zhiʼ a ghə̀ mbolə̀ a toʼ? Nyìngòŋ ngàʼa à Mosìs a kəshi ayì la, ‘Nyìngòŋ Ablaham diʼ Nyìngòŋ Izìk be diʼ Nyìngòŋ Jàkob.’ 
MRK.12.27	Na kènkə dìʼì la ghə̀ dìʼ Nyìngòŋ viʼi a və diʼi vəto, ghə̀ ko diʼ Nyìngòŋ viʼi və pfʉkəvə. Ghə̀ŋ su li nshwè!”
MRK.12.28	Ndìʼsə̀ soʼ tsen mboʼsə̀ tsu ə̀ zhʉ̀ ando vəwenə nsoʼtə̀ nyʉ̀ à vəwenə a ntìntìn kɨ la Yesò ku li bwènsə̀ gàʼ jùŋə ghə̀ mù vì bèm à Yesò la, “A dìʼ soʼ koʼ a tì təsoʼ tə Mosìs a ghə̀ to chò təsoʼ no tətsèm a?”
MRK.12.29	Yesò gàʼ la, “Soʼ toghə diʼ ghenə la, ‘Ghə̀ŋ zhʉtə a viʼi Islel! Bobo dìʼ Nyìngòŋ vəghəŋ, andiʼ tò wen ə̀ mù. 
MRK.12.30	Wù diʼ kòŋ Bobo Nyìngòŋ wù nə̀ tyɨm wu no tsèm, nə̀ kəzhwì kə̀ no kətsèm, nə̀ kwòʼtə̀ wu no tsèm bènə̀ kədyòʼ kə̀ no kətsèm.’ 
MRK.12.31	Kənkùmtə̀ kə soʼ toghə ghenə diʼ la, ‘Wù diʼ kòŋ lèmə̀ wù tò ndə̀ŋndəŋ ando wu kòŋə̀ wen ə wu.’ Soʼ tsenghə ko bè diʼ a ghə̀ chò tèntə təbò lə̀.”
MRK.12.32	Ndìʼsə̀ soʼ ayì gàʼ à Yesò la, “Wù bwènsə̀ li tò no a nkàyn a ndìʼsə̀. Kə diʼ tò nəmwèʼè ando wu gaʼà la Nyìngòŋ dìʼ tò mùʼ. Ghə̀ tsen ko bè diʼ 
MRK.12.33	mu wù sətsèn nkòŋə̀ Bobo Nyìngòŋ wù nə̀ tyɨm wu no tsèm, nə̀ kwòʼtə̀ wu no tsèm nə̀ kədyòʼ kə̀ no kətsèm be kòŋə̀ lèmə̀ wù tò ndə̀ŋndəŋ ando wù kòŋə̀ wenə wu mu na kènkə ne bòŋ əchò kəku a və nyùʼù à Nyìngòŋ bènə̀ kəku a və mòʼò a Nyìngòŋ.”
MRK.12.34	Yesò nè yèn la ndìʼsə̀ soʼ yì bwènsə̀ li no a nkàyn, ghə̀ gàʼ à wen la, “Wù sə boʼsə kəshi kə fòn Nyìngòŋ.” Fa bàm nyʉ̀ venə no wìʼ muʼ nko bè mwòm əbèm kənyʉ̀ à Yesò.
MRK.12.35	Yesò nè sə ndìʼsə̀ a ngə̀ŋ Nyìngòŋ ghoʼo ə̀ bèm la, “Byìʼì ghò a ndìʼsə̀sə təsoʼ ə̀ gàʼà la Klistò dìʼ wàyn Devìt a?” 
MRK.12.36	Kəzhwì kə ŋwoʼkə ne li Devìt gàʼ, gàʼà la, “Bobo Nyìngòŋ ngàʼa à Bobo ghom la, ŋwʉʼmə a shyə kwòŋ toghə mò əzaʼa fa tʉʼ a ma ghʉ viʼi kəbàyn wù à wù a tì aghʉ.” 
MRK.12.37	Nkàntə̀ Devìt ə toŋtə̀ wen la Bobo kə ncho ale la ghə̀ be ndiʼ wàyn Devìt a?
MRK.12.37	Nòyn ghoʼo ghə̀ yi nè zhʉ̀ kənyʉ̀ kì a ghə̀ yì gàʼ lì sə saŋlə̀. 
MRK.12.38	Yesò nè sə nziʼì dyʉ̀ nə̀ vəwenə ə̀ gàʼ la, “Ghə̀ŋ ntùʼmə̀ wenə̀ ndìʼsə̀sə təsoʼ sensə. Vəwenə nkòŋə̀ njèʼè nə̀ vədàlə və ghoʼkəvə a fàf jisə ndi viʼi nyɨŋə vì toŋtə̀ vəwenə, 
MRK.12.39	nè dyʉ̀ a aloʼ ntsèntə̀sə vəwenə kwen ŋwʉʼʉ tò a mbì, nè dyʉ̀ a shi kəzhɨ və sə kòŋə̀ əkuʼ ŋwʉʼʉ tò a shi ŋaŋtəvə. 
MRK.12.40	Vəwenə lu nkòŋə̀ əshi fo ki mpfʉ tò tsèm, bɨ̀lə̀ jɨ̀mə̀ jɨm lotəghə ndi diʼ la vəwenə diʼ viʼi və jùŋ və, Nyìngòŋ lu ku ngəʼ byɨ a vəwenə.”
MRK.12.41	Yesò ŋwʉʼmə sə ki dyʉ̀sə̀ nə̀ kəshi kì a və mvi ku kəku tsu a ngə̀ŋ Nyìngòŋ ghoʼo lyè ando viʼi mvi we kəku kə vəwenə a nkyè kəku. Viʼi vəghoʼkəvə vi we təko tə ghoʼkətə vəwenə. 
MRK.12.42	Alì Wùwì mpfʉ femə tsen vì wè fəkotə̀ fə wen tò fə tyetə. 
MRK.12.43	Yesò dzàŋtə̀ ndzɨ̀mtə̀sə bàm wen ə̀ gàʼ à vəwenə la, “Mà gàʼà à ghə̀ŋ nəmwèʼè la,wùwì mpfʉ femə ghèn ku li kəku kə chò no kə viʼi vətsèm, 
MRK.12.44	byìʼàndo vəwenə fàftə̀ fàftə̀ fà vəwenə a ghoʼ əvi ku alì wùwì ghèn no tè ando ghə̀ femə, ku li fəkotə̀ fə wen no tsèm kò ghə̀ be nkiʼ kəfo əzhɨ.”
MRK.13.1	Andìʼ ando Yesò nlù fa ngə̀ŋ Nyìngòŋ a Jelusalèm, ndzɨ̀mtə̀ bàm wen tsen gàʼ à wen la, “Ndìʼsə̀ yen nki kəmbwom kə jùŋ kə nə̀ nki nguʼsə jùŋə sə a və bwomə̀ tsu a.”
MRK.13.2	Yesò bwènsə̀ gàʼ à wen la, “Wù yenə kəmbwom kə jùŋkə kènkə lə̀, zhʉ boʼsə vì a və a bə̀ytə aloʼ aghenə no à tsèm kèn la tò ngùʼ muʼ a faŋ a kətʉ ghətsen kə shi a nse.”
MRK.13.3	Yesò nè kuʼ ə̀ ŋwʉʼʉ a pfèn Olìf a ghə̀ ndìʼ a ndzèn tsen yì ki vìsə̀ nə̀ ngə̀ŋ Nyìngòŋ ghoʼo, Bità nə̀ Jems nə̀ Joyn bènə̀ Andɨ̀lò nyoʼtə gàʼ à wen la, 
MRK.13.4	“Shə̀ʼtə̀ à yès la nyʉ̀ a venə lu nlyɨ̀ kəshi a tʉʼ kò lo? A lu dìʼ kəchwitə kə kò ədìʼ la nyʉ̀ avenə sə lyɨ̀ kəshi a?”
MRK.13.5	Yesò gàʼ à vəwenə la, “Ghə̀ŋ ntùʼmə̀ la kə wìʼ lù lobtə ghə̀ŋ. 
MRK.13.6	Viʼi lu mvì no vəghoʼo à mò a zhiʼ gàʼà la, ‘A dìʼ tò no mò lə̀!’ Və lu lobtə nghoʼo viʼi a ji aghèn. 
MRK.13.7	Ghə̀ŋ sətsèn zhʉ̀ la və temə ghoŋ kəghaf bè zhʉ̀ la tətsentə boʼsə vì, kə ghə̀ŋ à fàyn byìʼàndo nyʉ̀ a venə diʼi lyɨ̀ kəshi mibu kənsèsə̀ kə mbi kə sə vì. 
MRK.13.8	Təloʼ tə lu nsoynə tətsentə, təfòn tə soynə tətsentə, pfensə mʉ̀ʼkə̀, jɨ̀ŋ be ku no a shì tsèm. Nyʉ̀ avenə lu nlyɨ̀ kəshi alə̀ à bu diʼ tò kənzìtə̀ kə ngəʼ ghoʼo.
MRK.13.9	“Nkàntə̀ ghə̀ŋ diʼ ntùʼmə̀. Və lu ghaʼ ghə̀ŋ ə ku la və soʼ ə̀ ghòm ghə̀ŋ a aloʼ ntsèntə̀sə a shɨ viʼi a və soʼo nə̀ təfòyn tə byìʼì mò, ghə̀ŋ lyɨ kəshi kom ə̀ tùʼtə̀ shə̀ʼtə̀ ntɨm jùŋ ə ghom a vəwenə. 
MRK.13.10	Və diʼi shə̀ʼtə̀ ntɨm ə jùŋə ayì à viʼi təloʼ tətsèm mibu kənsèsə̀ kə vi. 
MRK.13.11	Və ghaʼ ghə̀ŋ sə ndyʉ̀ nə̀ ghə̀ŋ a kəbòʼ kə nsoʼ, kə ghə̀ŋ a nkaynə mbi la ghə̀ŋ a dyʉ̀ ə gàʼ la ghò lo. Ghə̀ŋ dyʉ̀ ghə̀ŋ gàʼà tò kənyʉ̀ kì a və a ku la ghə̀ŋ gàʼ a zhʉ ayì byìʼàndo à ko lu ngàʼà ghə̀ŋ. A lu ngàʼà kəzhwì kəŋwoʼəkə. 
MRK.13.12	Tʉʼ ayi lu kwʉ̀ʼ, wìʼ nlyɨ̀ lèmə̀ wen ghə̀ kù la və zhwi, tìʼ lyɨ̀ wàyn ghə̀ kù la və zhwi, vunə lu nlù a wèn və mpfi nə̀ vətìʼì, lyɨ̀ vəwenə ku la və zhwilə. 
MRK.13.13	Viʼi vətsèm lu bàyn ghə̀ŋ tò byìʼì mò, alì no ndò a ghə̀ lu ghaʼ tyɨm əzaʼa fa kəmwètə, Nyìngòŋ lu bwòŋsə wen.”
MRK.13.14	Wìʼ a ghə̀ ndzàŋə̀ kènkə diʼì ntùʼù zhʉtə̀. Ghə̀ŋ nə̀ sətsèn yèn kəfo kə fansə kə, kə ti a kəshi à kə ko yì əndiʼ ə ti tsu, byɨsə kəshi kì, no tè ndò a Judiyà ə nyɨŋ kùʼ a kwi pfensə. 
MRK.13.15	Wìʼ ndiʼ tè a kətʉ kə ngə̀ŋ kə ghə̀ be bwènə̀ shiʼì ə kwen lyɨ̀ kəfo kətsenkə fà wen atì ngə̀ŋ. 
MRK.13.16	Wìʼ ndiʼ tè a sɨm, kə ghə̀ be à bwènə̀ pfwo əlyɨ kəgwʉ̀nə̀ kə wen fa ngə̀ŋ. 
MRK.13.17	Mətsi a mì lu mfànsə̀ nəkwoŋ à ki vi a və diʼì nə̀ təbèmtə nə̀ vi a və nyòŋsə̀ vunə vəbwaʼvə. 
MRK.13.18	Ghə̀ŋ njɨ̀mə̀ la kə nyʉ̀ a venə lù chò byɨ̀ŋ, 
MRK.13.19	byìʼàndo à lu ndiʼ a mətsì ayì, viʼi yen ngəʼ a wìʼ nko təmə̀ yen fa tʉʼ a Nyìngòŋ nshɨtə mbi ghèn əzaʼa fa luwèn, ko ndiʼ la wìʼ be lu yen kənyʉ̀ a nə̀ nakì. 
MRK.13.20	Bobo sə diʼ mu ghə̀ fàbtə̀ li mətsi mə̀ ngəʼ Amèyn a bwen a lì mu wìʼ ko lu bwòŋ. Ghə̀ fàbtə̀ mətsi a mì tò byìʼì viʼi wen a ghə̀ tsuʼ li ə bwòŋsə̀.
MRK.13.21	A lu ndiʼ a mətsi ayì, və ngàʼà à ghə̀ŋ la, “Ghə̀ŋ yen a, Klistò ghèn a shèn! Ko la, ‘Ghə̀ yì a fàʼà!’ Kə ghə̀ŋ à byɨmə kənyʉ̀ akì a və gàʼà lì. 
MRK.13.22	Və Klistò və kənlobtə̀ bènə̀ nshyə̀ʼtə̀ sə kənlobtə̀ lu fʉ̀ a tʉʼ ayì ə ndìʼì chwitə be mwòmə̀ nyʉ̀ kanəvə ndi mwòmsə̀ əyen la vəwenə zì və dzɨŋsə viʼi vi a Nyìngòŋ sə diʼ mu ghə̀ tsuʼ li əbwòŋsə̀ lo. 
MRK.13.23	Ghə̀ŋ ntùʼmə̀! Ma shəʼtə̀ li nyʉ̀ avenə no tsèm à ghə̀ŋ mibu və lù sə nchò.
MRK.13.24	“A lu ndiʼ a mətsi a ngəʼ ghoʼo ayì cho li chʉzhʉ bwensə fen. Sàŋ ko be lu mbanə. 
MRK.13.25	Mədzɨ̀ŋ a mə diʼ a kàŋ lu fəŋkə, fo tsenəvə vi a və bè dìʼ a kàŋ be shènkə. 
MRK.13.26	Adìʼ a zhʉ a ghèn a və lu yen Wàyn Wìʼ ghə̀ shiʼi a tì mbòʼsə kiʼ adyòʼ kanəghə nə̀ bayn ə̀ ghoʼoghə. 
MRK.13.27	Ghə̀ lu tɨm ntsɨ̀ŋsə ngə̀ŋ Nyìngòŋ a təshyə tə kàŋ nə̀ təshyə tə mbi tèn no tətsèm la sə jèʼè tsèntə̀ viʼi vi a Nyìngòŋ tsuʼ li əbwòŋsə̀.”
MRK.13.28	“Ghə̀ŋ ziʼi kənyʉ̀ fa fəkòʼ fə kəbvèm. Ghə̀ŋ nə̀ nyenə no a zhʉ̀ kò a fə sə zhʉ̀ vì ghə̀ŋ ə kɨ̀ la byɨ̀ŋ sə chʉ̀. 
MRK.13.29	Kə diʼ tò ndə̀ŋndəŋ ando ghə̀ŋ lu yen nyʉ̀ avenə və lyɨ̀ kəshi. Ghə̀ŋ nè yen a lì ghə̀ŋ ə kɨ la zhʉ məvì Wàyn Wìʼ boʼsə li. 
MRK.13.30	Mà gàʼà à ghə̀ŋ nəmwèʼè la, viʼi mbyi venə zì kò və lù pfʉ̀kə mè kèn la nyʉ̀ avenə lyɨ li kəshi no tsèm. 
MRK.13.31	Kàŋ wenə̀ nse lu chò, alì no kənyʉ̀ kə ko lu kwitə fa tì nyʉ̀ venə a ma gàʼà à ghə̀ŋ lə̀.
MRK.13.32	“No wìʼ muʼ ko diʼ a ghə̀ kɨ kətsi ko zhʉ a Wàyn Wìʼ lu vì. No tè ntsɨ̀ŋsə ngə̀ŋ Nyìngòŋ a kàŋ ko kɨ kò andìʼ la wàyn ə kɨ. A kɨ tò tìʼ. 
MRK.13.33	Ghə̀ŋ ntùʼmə̀ be bvʉ̀tə̀ byìʼàndo ghə̀ŋ ko kɨ zhʉ a nyʉ̀ avenə lu lyɨ kəshi. 
MRK.13.34	Kə lu ndiʼ to nə̀ wìʼ a ghə̀ sə ndyʉ̀ a jèʼ nghʉ viʼi shwèʼ wen la və nlye fo wen, no mə ndò kiʼ kətʉ kə shwèʼ wen a ghə̀ ku. Ghə̀ mù gàʼ à wìʼ a ghə̀ ti a chʉ mbàyn la ghə̀ ntùʼtə̀ lyè. 
MRK.13.35	Ghə̀ŋ ŋwʉʼ lì ə mbvʉ̀tə̀ byìʼ ando ghə̀ŋ ko kɨ̀ la tì kəbəŋ ayì vì a kəlyɨŋ kə mpfwomə mu a ntìntìn nəntʉʼʉ mu, mu ghə̀ a vì a zhʉ a nkə̀ʼ toŋ li mu, ghə̀ a vì a tsi boʼòngə̀ŋ lo. 
MRK.13.36	Ghə̀ŋ faŋ ke mbvʉtə̀, ghə̀ à sə kəblə̀ vì ə̀ yèn ghə̀ŋ, ghə̀ŋ bʉnə̀. 
MRK.13.37	Kənyʉ̀ kèn a ma gàʼà à ghə̀ŋ lə ə dyʉ̀ à viʼi vətsèm. Ghə̀ŋ mbvʉ̀tə̀.”
MRK.14.1	A nè sə ndiʼ a lì mu à fàŋ tò mətsi mbò fa kətsi kə məzaʼsə̀ nə̀ mətsi mì a və zhɨ kəbàyn kè nə̀ fəshɨ̀ŋ fə tsu, tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ sə kəŋə jì ənyoʼtə ghaʼ Yesò ə zhwi. 
MRK.14.2	Vəwenə mù sə gàʼà à vəwenə a ntìntìn la, “Kə vəghəŋ à ghàʼ wen a mətsi mə̀ kəzhɨ mèn, a bwen a lì viʼi à zìtə̀ soyn.”
MRK.14.3	Yesò lù dyʉ̀ a Betanì sə̀ diʼ a ngə̀ŋ wìʼ a və ndzàŋə̀ nə̀ Simon a ghə̀ nsə̀ diʼ mu ghə̀ kwaʼa li nə̀ kənsòtə̀ kə. Ghə̀ nè ŋwʉʼʉ sə nzhɨ, wùwì tsen vì kwen a ngə̀ŋ ayì nə̀ fəshoʼ fə mənzhiʼ mu və shɨ̀tə̀ nə̀ ngùʼ tsen a və dzàŋə̀ nə̀ alàbàstà. Mənzhiʼ mə ko toghə mə nlèmtəmə̀ mə ntsenə̀ diʼ tsu mu və shɨ̀tə̀ nə̀ nald. Ghə̀ bòʼ fəshoʼ afì ə̀ shʉ̀ʼtə̀ mənzhiʼ a mì a kətʉ Yesò. 
MRK.14.4	Viʼi vətsenvə a və ndiʼì tsu yen a lì təbèm tə vəwenə tə bàs vəwenə mù sə̀ bèmə̀ à vəwenə a ntìntìn la,“Ghə̀ byisə̀ mənzhiʼ mèn alə̀ byìʼì ghò? 
MRK.14.5	Və yì zì və baʼlə no a ko ghoʼghə ə̀ kù à viʼi kəmfem.” Vəwenə ghàm wùwì ayì no nànto.
MRK.14.6	Yesò bwènsə̀ gàʼ la, “Ghə̀ŋ ke ku ngəʼ ghò à wen a? Ghə̀ŋ ghʉsə wen tò a lì. Ghə̀ ne li no kənyʉ̀ kə jùŋə kə à mò. 
MRK.14.7	Viʼi kəmfem lu ndiʼ tò diʼì à ghə̀ŋ a ntìntìn, mu ghə̀ŋ kòŋ no a zhʉ̀ kò ghə̀ŋ à gyàmtə̀ vəwenə, alì mà ko a ndiʼ vəghəŋ məzhʉ̀ ntsèm bwèn. 
MRK.14.8	Wùwì aghèn nè tò kənyʉ̀ kì a ghə̀ zì ghə̀ ne. Ghə̀ shʉ̀ʼtə̀ li mənzhiʼ à mò a wèn əshɨ̀tə̀ ghə̀ kwʉʼ mibu zhʉ məbvɨ̀mə̀ nè sə kwʉ̀ʼ 
MRK.14.9	Mà gàʼà à ghə̀ŋ nəmwèʼè la no tè fe a tì mbi a və lu nshyə̀ʼtə̀ ntɨm jùŋ ghèn, və lu mboŋə shə̀ʼtə̀ kənyʉ̀ kèn a wùwì ghèn ne lə̀ ndiʼ viʼi nkwòʼtə̀ wen.”
MRK.14.10	Judàs Iskalìyòt a andìʼ wìʼ muʼ fa tì ndzɨ̀mtə̀sə bàm Yesò shì njʉ̀sə̀bò lù ə̀ dyʉ̀ yèn tʉtʉ vəpfèm və ngə̀ŋ Nyìngòŋ ndi baʼlə Yesò à vəwenə. 
MRK.14.11	Vəwenə sə̀ saŋlə̀ no a nkàyn mù ghʉ̀ la vəwenə a ku ko à wen. Judàs mù sə kəŋə jì jùŋ əbaʼlə Yesò.
MRK.14.12	A nè sə ndiʼ a mbì kətsì a və nzhɨ kəbayn kè nə̀ fəshɨ̀ŋ fə tsu, andiʼ kətsi a və nshyə byisə məzaʼsə̀, ndzɨ̀mtə̀sə bàm Yesò sə bèm à wen la, “Wù kəŋə la yès dyʉ̀ ə̀ shɨ̀tə̀ fozhɨvə məzaʼsə̀ wù fe?”
MRK.14.13	Yesò tɨm ndzɨ̀mtə̀sə bàm wen səbò gàʼà à vəwenə la, “Ghə̀ŋ kwen dyʉ̀ a tì ntə̀ʼ. Ghə̀ŋ nè sə nkwenə dyʉ̀ ə bùmtə wenə̀ wìʼ mu ghə̀ bwèʼè ətyom à mù. Ghə̀ŋ nè yèn wen, ghə̀ŋ mboʼsə̀ wen. 
MRK.14.14	Ghə̀ dyʉ̀ kwen tè a ngə̀ŋ ko ghə̀ŋ ə kwen tsu ə̀ gàʼ à tì ngə̀ŋ ayì la, ‘Ndìʼsə̀ bèmə̀ la, tì ngə̀ŋ viʼi ghayn ə mò yi ye ə mà zhɨ fozhɨvə məzaʼsə̀ yo ndzɨ̀mtə̀sə bàm mò tsu a?’ 
MRK.14.15	Ghə̀ à dìʼ tì ngə̀ŋ kàŋ ghoʼo mu və shɨtə̀ li mbaʼtə fo tsu. Ghə̀ŋ shɨtə fozhɨvə a vì tsu.”
MRK.14.16	Vəwenə kwen dyʉ̀ a tì ntə̀ʼ ə̀ yèn no ghò ghə̀ diʼ ando Yesò yì gàʼ mù baʼtə̀ fozhɨvə məzaʼsə̀ a vyi tsu.
MRK.14.17	A nè sə ndiʼ a kəlyɨŋ kə mpfwomə, Yesò vì wenə̀ ndzɨ̀mtə̀sə bàm wen shì njʉ̀sə̀bò kwèn tsu. 
MRK.14.18	Vəwenə nè ŋwʉʼʉ a məzhɨ, Yesò gàʼà vəwenə la, “Mà gàʼà à ghə̀ŋ nəmwèʼè la, wìʼ muʼ dìʼ à ghə̀ŋ a ntìntìn a ghə̀ ne baʼlə mo, yo wen ə zhɨ tò a muʼu.”
MRK.14.19	Ando ghə̀ ngaʼà a lì, kənyʉ̀ akì sə̀ ku ngəʼ a vəwenə. Vəwenə mù sə bèmə̀ à wen tò mùʼ mùʼ la, “A dìʼ mo mu?”
MRK.14.20	Ghə̀ bwènsə̀ à vəwenə la, “A dìʼ wìʼ muʼ fà ntìntìn ghə̀ŋ ndzɨ̀mtə̀sə bàm mò sèn njʉ̀sə̀bò, wìʼ yì a kəvu kə yo wen kə bùmtə a kəkaŋ. 
MRK.14.21	Wàyn Wìʼ a pfʉ ando ŋwàʼlə̀ Nyìngòŋ gàʼà alì ngəʼ ghoʼo diʼ à wìʼ yì a ghə̀ a baʼlə wen. Kə yi ndìʼi bòŋsə bòŋ la kə və à bwi wen.”
MRK.14.22	Vəwenə nè sə nzhɨ, Yesò lyɨ̀ kəbàyn ə̀ kù kəzòŋ à Nyìngòŋ ə̀ byəʼ kù à vəwenə gàʼà la, “Ghə̀ŋ ghaʼ ə̀ zhɨ. Ghenə diʼi wen ghomə.” 
MRK.14.23	Ghə̀ bè lyɨ̀ ndoŋ məlyʉ̀ʼ ə kù kəzòŋ à Nyìngòŋ bè kù à vəwenə. Vəwenə mù sə nyʉ chòsə̀ à vəwenə a ntìntìn. 
MRK.14.24	Ghə̀ gàʼ à vəwenə la, “Mèn dìʼ mənlyuŋ mwomə̀ a və chʉ̀tə̀ byìʼì nghoʼo viʼi ə chiʼtə məkàyn mə̀ Nyìngòŋ. 
MRK.14.25	Mà gàʼà à ghə̀ŋ nəmwèʼè la, mà ko lu be nyʉ məlyʉ̀ʼ mèn əzaʼa fa kətsi kì a mà lu nyʉ a kəshi kə fòn Nyìngòŋ.” 
MRK.14.26	Vəwenə nè zhɨ mwètə̀ ə̀ zhɨmə ndzàŋ mù fʉ̀ kùʼ a pfen Olìf.
MRK.14.27	Yesò gàʼ à vəwenə la, “No ghə̀ŋ vətsèm ne nyɨŋ ə mòʼtə̀ mo tò ndə̀ŋndəŋ ando və nyòʼò li a ŋwàʼlə̀ Nyìngòŋ la, ‘Ma ne zhwi ntsɨ̀ŋ byisə, ə byisə a shìsə saykə no sətsèm,’ 
MRK.14.28	alì à ne ndiʼ a zhʉ a və lusə̀ mò fa pfʉ, mà dyʉ̀ a Galìlì à ghə̀ŋ a mbì.”
MRK.14.29	Bità gàʼ à wen la, “Mà ko lu mòʼtə̀ wu tè bè a zhʉ a viʼi vətsèm nyɨŋ li.”
MRK.14.30	Yesò bwènsə̀ à wen la, “Nkə̀ʼ ne sə toŋ aghayn à bò nəntʉʼʉ lan mu wù mo li tyen aghaŋ à taʼ.”
MRK.14.31	Bità bè bwènsə̀ no a gɨ to la, “Mà dìʼi pfʉ tè yowù kò mà lù gàʼ la mà ko kɨ wù.” Ndzɨ̀mtə̀sə bàm wen no sə tsèm sə bè gàʼ tò a lì.
MRK.14.32	Yesò wenə̀ ndzɨ̀mtə̀sə bàm wen ne dyʉ̀ zaʼa a kəshi kə tsenkə a və ndzàŋə̀ nə̀ Gethsèmane, Yesò gàʼ à vəwenə la, “Ghə̀ŋ ŋwʉʼʉ a shèn mà dyʉ̀ jɨ̀m.” 
MRK.14.33	Ghə̀ gàʼ a lì ə̀ lyɨ̀ Bità, Jems nə̀ Joyn wenə̀ vəwenə mù sə dyʉ̀ a muʼu. Nyʉ̀ zìtə̀ sə ku ngəʼ à wen a kwòʼtə̀ no nànto, ghə̀ be diʼ tò a nshinsə a nshinsə. 
MRK.14.34	Ghə̀ mù gàʼ à vəwenə la nyʉ̀ tsenəvə ku ngəʼ à mò a kwòʼtə̀ mu və zì və zhwi mo. Ghə̀ŋ ŋwʉʼʉ tò a shèn ə mbvʉ̀tə̀.
MRK.14.35	Ghə̀ kwentə dyʉ̀tə̀ a mbì ə̀ fəŋ ə̀ dyʉ̀ a nse mù sə jɨ̀mə̀ la jì sətsèn ndiʼ Nyìngòŋ ə gyàmtə̀ nè la kə mà à chò fa tì ngəʼ ghèn. 
MRK.14.36	Mù jɨ̀m la, “Bàba,Tìʼ ghòm, kənyʉ̀ kə zì ko kə lù chò wù. Shi ndoŋ ngəʼ ghèn fà mò a kəvu, alì ne tò kənyʉ̀ a wù kòŋə̀.”
MRK.14.37	Ghə̀ jɨ̀m mwètə̀ sə bwènə̀ ə dyʉ̀ mu ndzɨ̀mtə̀sə bàm wen shì sətaʼ sə bʉnə̀ li. Ghə̀ bèm à Bità la, Simon, ghə̀ŋ ə bʉnə̀ bʉnə̀ à? Ghə̀ŋ bè yì zi kò ghə̀ŋ lù ŋwʉʼʉ ə̀ mbvʉ̀tə̀ tò a fəshinə fə zhʉ alə̀. 
MRK.14.38	Ghə̀ŋ ə mbvʉ̀tə̀ be jɨ̀mə̀ la kə mwòmsə̀ à vì à ghə̀ŋ. Mà kɨ li la à dìʼ à ghə̀ŋ a kwòʼtə̀ ghə̀ŋ kòŋə̀ ənè ando mà gàʼà alì kò kədyòʼ kə lu ndiʼ à ghə̀ŋ a wen.
MRK.14.39	Ghə̀ gàʼ a lì bè bwènə̀ dyʉ̀ sə jɨ̀mə̀ gàʼà tò nyʉ̀ vì a ghə̀ yì ngàʼà lì. 
MRK.14.40	Ghə̀ nè sə bwènə̀ vì bè yen vəwenə, və bʉnə̀ tò bʉ̀nə byìʼàndo mbəynsə nsù dìʼ à vəwenə a ashɨ. Vəwenə nko kɨ la və a gàʼ la ghò à Yesò lo.
MRK.14.41	Ghə̀ nè bwènə̀ vi a ndiʼ aghayn à taʼ ə̀ gàʼ à vəwenə la, “Ghə̀ŋ bò bʉnə̀ tò bʉnə zhʉ̀tə̀ à? Kə ghə̀ŋ be bʉnə! zhʉ kwʉʼʉ̀ li ə və ku Wàyn Wìʼ à viʼi nè nyʉ̀ byɨvə.” 
MRK.14.42	Ghə̀ŋ lukə və ndyʉ̀. Ghə̀ŋ yen wìʼ yì a ghə̀ baʼlə̀ mo a. Ghə̀ yi a ghə̀ vì.
MRK.14.43	Andìʼ ando Yesò mbu gàʼà tò gaʼa, Judàs a andiʼì wìʼ muʼ fa tì ndzɨ̀mtə̀sə bàm wen shì njʉ̀sə̀bò kuʼu vì wenə̀ nòyn ə viʼi ghə̀ kiʼ nyisə nə̀ mbàŋsə mu à tɨ̀m tʉtʉ vəpfèm və ngə̀ŋ Nyìngòŋ, nə̀ ndìʼsə̀sə təsoʼ bènə̀ vəchəʼ ntɨm vəwenə. 
MRK.14.44	Kə nsə ndiʼ a lì, mu wìʼ a ghə̀ mbaʼlə̀ wen nku li kəchwitə à nòyn ayi gàʼà la, “Mà nè bwàmtə no tè ndò, ghə̀ŋ ə kɨ̀ la à dìʼ wìʼ yì a ghə̀ŋ ə kəŋə. Ghə̀ŋ ghàʼ tò ghaʼa ghə̀ njèʼè tò a avu viʼi.”
MRK.14.45	Judàs vì ə̀ nàʼ dyʉ̀ tò à Yesò no a zhʉ̀ kò toŋtə wen la “Tìʼ” ə̀ mù bwàmtə wen tò bwàmtə. 
MRK.14.46	Viʼi a vyi vì ghàʼ Yesò ə̀ fàŋtə wen ghə̀ to à vəwenə avu, 
MRK.14.47	alì wutsen a ghə̀ nti tsu tsuʼ nyì wen, ə̀ tin kətiʼitiʼi kə wù shwèʼ kətʉ kə tʉtʉ vəpfèm və ngə̀ŋ Nyìngòŋ. 
MRK.14.48	Yesò mù bèm à vəwenə la, “Ghə̀ŋ fʉ̀ sə vì nə̀ nyisə bènə̀ mbàŋsə əghaʼ mo tò sə mà dìʼ tsoŋ ale? 
MRK.14.49	Gaʼa kò mà tə nzhʉsə̀ tò vəghəŋ a ngə̀ŋ Nyìngòŋ ziʼi tsu no mətsi tsèm, alì kò ghə̀ŋ lu nghaʼa mò. No tè a lì, kənyʉ̀ à və nyòʼò li a ŋwàʼlə̀ Nyìngòŋ diʼi kwʉ̀ʼ.”
MRK.14.50	Ndzɨ̀mtə̀sə bàm wen sə nyɨŋkə no sətsèm ə mòʼtə̀ wen tò wen nyɨŋ, 
MRK.14.51	və mù sə dyʉ̀ nə̀ wen, wù mbvòʼò wìʼ tsen boʼsə dyʉ̀ fà wen a bàm mu ghə̀ mòʼ tò fənditə̀. 
MRK.14.52	Və ghaʼa wen fa ndisə ghə̀ soyn ə̀ shì wenə wen mù nyɨ̀ŋ tò nə̀ wen zɨm ghə̀.
MRK.14.53	Və lyɨ̀ Yesò ə̀ dyʉ̀ nə̀ wen a shɨ kətʉ kə tʉtʉ vəpfèm və ngə̀ŋ Nyìngòŋ, tʉtʉ vəpfèm və ngə̀ŋ Nyìngòŋ no vətsèm nə̀ vəchəʼ və loʼ bènə̀ ndìʼsə̀sə təsoʼ vì tsèntə̀ tsu. 
MRK.14.54	Və ndyʉ̀ nə̀ Yesò Bità be dzɨ̀mtə̀ dyʉ̀ nə̀ wen no fa kəghaf, ə̀ dyʉ̀ kwen a kəbəŋ kətʉ kə tʉtʉ vəpfèm və ngə̀ŋ Nyìngòŋ akì, ə̀ dyʉ̀ ŋwʉʼʉ sə zosə zhiʼ wenə̀ ntsɨ̀ŋsə sətsensə a kəbəŋ ayì. 
MRK.14.55	Tʉtʉ vəpfèm və ngə̀ŋ Nyìngòŋ bènə̀ nòyn viʼi soʼò nsoʼsə shì no tsèm mù sə̀ kəŋə viʼi la və vi gàʼ kənyʉ̀ kə byɨkə kùmə̀ Yesò ndi və zhwi wen, alì kò vəwenə lù yèn no kənyʉ̀ kə mùʼ. 
MRK.14.56	Viʼi no və ghoʼo zhò ndzɨ̀ŋsə a kətʉ Yesò, alì vəwenə mboŋsə fɨŋ təwen tə vəwenə a nyʉ̀ a vəwenə ngàʼà.
MRK.14.57	Viʼi vətsenvə mù bè zhò ndzɨ̀ŋsə kùmə̀ wen gàʼà la, 
MRK.14.58	“Yès tə nzhʉ ando ghə̀ gàʼà la, ‘Ma bə̀ytə̀ ngə̀ŋ Nyìngòŋ ghèn a və bwomə̀ nə̀ avu ə bwènsə̀ bwom ghə̀ kədyàŋ tò a mətsi ntaʼ kèn la à bè dìʼ nə̀ avu.’” 
MRK.14.59	Tè nkàntə̀ vəwenə nzì kò vəwenə lù nè gaʼa vəwenə kəŋmə. 
MRK.14.60	Kətʉ kə tʉtʉ vəpfèm və ngə̀ŋ Nyìngòŋ kə lù tɨ̀mə à vəwenə a ntìntìn ə̀ bèm à Yesò la, “Wu be ko kiʼ kənyʉ̀ əgàʼ byìʼì nyʉ̀ venə a və ghàmə̀ wù tsu lə̀.”
MRK.14.61	Yesò chɨmə la kùʼ. Kətʉ kə tʉtʉ vəpfèm və ngə̀ŋ Nyìngòŋ kì bèm à wen la, “Wù bè dìʼ Klistò yì adiʼ wàyn Nyìngòŋ yì a yès ə kuʼsə̀ lì?”
MRK.14.62	Yesò bwènsə̀ gàʼ la, “Mà dìʼi wen. Ghə̀ŋ lu yen Wàyn Wìʼ ghə̀ ŋwʉʼ a shyə kwoŋ toghə Nyìngòŋ a kəshi kə adyòʼ à tsèm, shiʼì vì a tì mbòʼsə a kàŋ.”
MRK.14.63	Kətʉ kə tʉtʉ vəpfèm və ngə̀ŋ Nyìngòŋ ghaʼ ndisə wen ə̀ bàs tò fà wen a ngə̀ŋ bèmə̀ la, “Vəghəŋ bè kəŋə əzhʉ ghò fà ndò bu chòsə̀ soʼ a?” 
MRK.14.64	Ghə̀ŋ zhʉ li ando ghə̀ gàʼà nyʉ̀ byɨvə kùmə̀ Nyìngòŋ. Ghə̀ŋ kòŋ la və ne ale nə̀ wen a?
MRK.14.64	Vəwenə gàʼ tò vətsèm la, “Ghə̀ diʼi pfʉ.”
MRK.14.65	Viʼi vətsenvə mù zìtə̀ sə̀ chʉlə̀ mənte a wèn Yesò, chiʼtə̀ kəʼə wen nə̀ basə ndisə, ghòmə̀ wen, gàʼà la,“shə̀ʼtə̀ lì la à ghòm ndò wù lo.” Ntsɨ̀ŋsə kətʉ kə tʉtʉ vəpfèm və ngə̀ŋ Nyìngòŋ kì bè shi wen ə̀ ghòm.
MRK.14.66	Bità mbò bu tò a fətin fə kətʉ kə tʉtʉ vəpfèm və ngə̀ŋ Nyìngòŋ kì, wàyn wùwì shwèʼ tsen a ghə̀ nshyèʼè a kəbəŋ ayì vì, 
MRK.14.67	ə̀ yèn Bità ando ghə̀ zosə zhiʼ ə̀ tuŋ ashɨ wen a wèn Bità mù gàʼ la, “Nkàntə̀ wù tə njèʼè wenə̀ Yesò wù Nazalèt.”
MRK.14.68	Bità tensə gàʼà la, “Mà ko kɨ̀ kənyʉ̀ akènkə, zhʉ kò mà lu nkɨ tè la wù gàʼà la ghò lo.” Ghə̀ gàʼ alə̀ lù fʉ̀ dyʉ̀ tɨ̀mə a ji a ghə̀ dyʉ̀ a kəbəŋ. No a zhʉ̀ kò nkə̀ʼ toŋ.
MRK.14.69	Wàyn wùwì yì bè nè sə yen wen tò yenə tsu bè zìtə̀ sə̀ gàʼà à viʼi vyi a və nti tsu la,“Ghèn dìʼ wù nòyn Yesò tsen.” 
MRK.14.70	Bità bè tensə tò tènsə.
MRK.14.70	A sə laʼtə̀ viʼi vyi a və nti tsu bè gàʼ à Bità la, “Kə diʼ tò nəmwèʼè la wù dìʼ wù muʼ fa nòyn Yesò byìʼàndo wù dìʼ wù Galìlì.”
MRK.14.71	Bità kàyn la, “Nyìngòŋ ku ngəʼ à mò a zhʉ a mà wamə wamə. Mà ko kɨ̀ wìʼ ghèn a ghə̀ŋ ə gàʼà byìʼì wen lə̀.”
MRK.14.72	Tò fa zhʉ, nkə̀ʼ bè toŋ andìʼ aghayn à bò. Bità mù kwòʼtə̀ ando Yesò yì gàʼ à wen la,“Nkə̀ʼ ne sə toŋ aghayn à bò mu wù tyen li mò aghayn à taʼ.” Wenə wen bwaʼ, ghə̀ dì no mwèʼè mwèʼè.
MRK.15.1	Tʉʼ lan, tʉtʉ vəpfèm və ngə̀ŋ Nyìngòŋ, vəchəʼ, ndìʼsə̀sə təsoʼ bènə̀ viʼi soʼo nsoʼsə vi no vətsèm ghàʼa ə̀ ntsèntə̀ ə̀ bàʼtə nyʉ̀ vəwenə mù kwìʼ Yesò ə̀ dyʉ̀ nə̀ wen à Bilate. 
MRK.15.2	Bilate bèm à wen la,“Wù diʼ fòn Vəjew mu?”
MRK.15.2	Yesò bwènsə̀ gàʼ la, “Kə diʼ tò ando wu gaʼà.”
MRK.15.3	Tʉtʉ vəpfèm və ngə̀ŋ Nyìngòŋ mù sə zuʼu nyʉ̀ no ghoʼo a wèn Yesò. 
MRK.15.4	Bilate bè gìsə̀ bèm à Yesò la, “Zhʉ nyʉ̀ no ghoʼo a və ghàmə̀ wù tsu a. Wù bwènsə̀ la ghò fa tsu a?”
MRK.15.5	Alì kò Yesò lù bwènsə̀ no kənyʉ̀. Bilate mù sə diʼ nə̀ kanə.
MRK.15.6	No zhʉ kəzhɨ kə məzaʼsə̀ kə mvi zaʼa, Bilate ə gàʼa və shisə wìʼ fa ngə̀ŋ mfɨŋ a viʼi kòŋə la və shìsə. 
MRK.15.7	Andìʼ a tʉʼ ayì wutsen diʼ a mfɨŋ a və dzàŋə̀ wen nə̀ Balabas. Ghə̀ ndìʼ tsu wenə̀ viʼi vətsenvə a wen vəwenə nzìtə soyn a ntə̀ʼ bè zhwì wìʼ. 
MRK.15.8	Nòyn viʼi tsèntə̀ mù sə gàʼà à Bilate la ghə̀ ne tò ando ghə̀ nə̀ nè 
MRK.15.9	Ghə̀ bèm à vəwenə la, “Ghə̀ŋ kòŋ la mà shisə fòn Vəjew mu?” 
MRK.15.10	Ghə̀ mbèmə̀ a lì byìʼàndo ghə̀ nkɨ li la à nè tò kənghə̀ʼ tʉtʉ vəpfèm və ngə̀ŋ Nyìngòŋ nghaʼ Yesò ə ku à wen.
MRK.15.11	Tʉtʉ vəpfèm və ngə̀ŋ Nyìngòŋ twis nòyn viʼi vi la və gàʼ à Bilate la ghə̀ shisə à diʼ Bàlabàs. 
MRK.15.12	Bilate bè mù bèm à vəwenə la, “Ghə̀ŋ ke kəŋə la mà shisə̀ wen ə̀ nè ale nə̀ wìʼ ghèn a ghə̀ŋ dzàŋə̀ nə̀ fòn Vəjew a?”
MRK.15.13	Vəwenə bwènsə̀ zɨ̀mə a gɨ to la,“Bantə wen a kəntò!”
MRK.15.14	Bilate bè bèm la,“Byìʼì ghò? Ghə̀ byɨ̀sə no ghò?”
MRK.15.14	Vəwenə bè zɨ̀mə̀ dyʉ̀ tò nə̀ mbì la,“Bantə wen a kəntò!”
MRK.15.15	Bilate shìsə̀ Bàlabàs fa mfɨŋ ndi nè la viʼi vi ndiʼ nə̀ saŋlə ə̀ ghòm Yesò nə̀ kənjʉ̀ mù ku wen la və dyʉ̀ bayntə a kəntò.
MRK.15.16	Vəsugyèʼ vətsenvə lyɨ̀ Yesò kwèn nə̀ wen a fətin a tì ntuʼ mù dzàŋtə̀ vəsugyèʼ vi a və mfaŋə̀ no vətsèm. 
MRK.15.17	Vəwenə mòʼ ndisə təfòn a wèn Yesò ə̀ bo sòʼ ndzoŋsə ə̀ chìʼ à wen a kətʉ.
MRK.15.18	Mù zìtə̀ sə bwènə̀ wen gàʼà la,“Səʼ fòn Vəjew!” 
MRK.15.19	Ando vəwenə mbwènə̀ wen a lì, və zìtə̀ sə ghòmə̀ wen fa kətʉ nə̀ mbàŋ, chʉ mənte à wen a wèn, shiʼì à vəwenə a nchiʼsə alwi nè kənlobtə̀ la vəwenə gumlə̀ wen. 
MRK.15.20	Andìʼ a zhʉ a vəwenə ne nyʉ̀ venə mè ə̀ tsuʼ ndisə shìsə a və yì mòʼ à wen a wèn lì ə̀ bwènsə̀ mòʼ nkàntə̀ ndisə wen a wen a wèn mù lyɨ̀ wen ədyʉ̀ bantə a kəntò.
MRK.15.21	Vəwenə sə ndyʉ̀ a ji ə̀ yen wutsen a və ndzàŋə̀ nə̀ Simon andiʼ wù Silen, mu ghə̀ lù fa tì loʼ a shi təsɨm sə bwènə̀ pfwo. (Simon a ghèn ndiʼ tìʼì Alèksandà wenə̀ Lufùs.) Vəwenə kàyn la ghə̀ byeʼe kəntò kə Yesò. 
MRK.15.22	Və lyɨ̀ Yesò ə̀ dyʉ̀ nə̀ wen a kəshi kətsenkə a və ndzàŋə̀ nə̀ Golgotà (kə shə̀ʼtə̀ la a dìʼi Kəshi kə Kəwuʼlə kə kətʉ) 
MRK.15.23	Və nè dyʉ̀ ə̀ zaʼa tsu, ə̀ lyɨ̀ məlyʉ̀ʼ ə̀ fɨ̀ŋtə̀ kəgəŋ kətsen tsu a və dzàŋ nə̀ miyif sə ku à wen, alì ghə̀ tyen la yì ko a nyʉ. 
MRK.15.24	Vəwenə mù bantə wen a kəntò, ə ghʉ ndisə wen sə temə bàʼ ndi yen la a lyɨ̀ ndo lyɨ kəbàs kə kò lo. 
MRK.15.25	Və mbantə wen a kəlyɨŋ kə təzhʉ abʉ̀muʼ a boʼòngə̀ŋ. 
MRK.15.26	Və ne bantə wen mè, ə nyòʼ kənyʉ̀ kì a və ngàʼà la ghə̀ ne lì a kəbàŋ kə fəkòʼ ə̀ bayntə a wen a kətʉ kə kəntò la,“FÒN VƏJEW.” 
MRK.15.27	Və ne a lì bè bantə viʼi vətsenvə vəbò. Və mbantə wù muʼ a shyə kwoŋ toghə nə̀ ghətsen a shyə kwoŋ nànkwè. 
MRK.15.28	(A ji ghèn kənyʉ̀ a və ə̀ nyòʼò a ŋwàʼlə̀ Nyìngòŋ la, “Və lu taŋ wen a tì viʼi kwaʼà təsoʼ” ndiʼ nəmwèʼè.)
MRK.15.29	Viʼi mù sə chò fa ji nə̀ʼə̀ tʉ vəwenə telə̀ wen gàʼà la, “Gaʼa kò wù tə gàʼ la wu a bə̀ytə ngə̀ŋ Nyìngòŋ ə bwènsə̀ bwom a mətsi ntaʼ. 
MRK.15.30	Bwòŋsə lì wen ə wu luwèn ə̀ shiʼi fa kəntò yì yès yen.”
MRK.15.31	Tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ bè sə̀ chəʼə wen gàʼà à vəwenə a ntìntìn la, “Ghə̀ tə mbwòŋsə̀ viʼi alì luwèn ghə̀ zì kò ghə̀ lə̀ bwòŋsə̀ wen ə wen.” 
MRK.15.32	“Shiʼi fa kəntò a Klistò ə̀ fòn viʼi Islel! ndi yès yen ə̀ byɨmə à wù.” Viʼi vi vəbò a və mbantə wen wenə̀ vəwenə lì bè sə telə̀ wen.
MRK.15.33	A nè sə ndiʼ a ntìntìn nə̀nchwì, shi bvʉ̀tə̀ fen no tsèm, nè bwènsə̀ bayn tò a kəlyɨŋ kə mbwaʼà kəbə̀ŋ. 
MRK.15.34	A zhʉ ayì, Yesò dì no a gɨ̀ to la, “Eloi Eloi, Lama sabatani?” Adiʼ la, “Nyìngòŋ ghom, Nyìngòŋ ghom, byìʼì ghò a wù kyemə mo a?”
MRK.15.35	Viʼi vətsenvə a və nti boʼsə tsu zhʉ a lì sə gàʼà la, “Ghə̀ŋ zhʉtə a! ghə̀ sə dzàŋ Elijà.” 
MRK.15.36	Wutsen fa ntìntìn viʼi a vyi nyɨŋ dyʉ̀ lyɨ̀ nkuncha ə̀ chʉ̀ kəmbas kə məlyʉ̀ʼ tsu ə̀ sù a kətyɨ sə ku la ghə̀ nyʉ gàʼà la, “Ghə̀ŋ kye lì vəghəŋ yen la Elijà a vì əshiʼsə wen lo?”
MRK.15.37	Yesò ku nkəʼ dì ə tem kəzhwì kə wen tò ghayn mùʼ.
MRK.15.38	Ndisə a və nghaŋsə̀ la sə ngə̀tə̀ ngə̀ŋ Nyìngòŋ a ghan à bò bàymə̀ əwaŋ bò əlù fa kətʉ shìʼi zaʼa a tèn. 
MRK.15.39	Kətʉ kə vəsugyèʼ kì a kə nti tsu nè yèn ji a Yesò ndì be pfʉ fa tsu, ə̀ gàʼ la, “Nəmwèʼè, wìʼ ghèn tə ndiʼ no wàyn Nyìngòŋ.”
MRK.15.40	Ki vətsenvə mbe ti no kəghaf yenə nyʉ̀ tsèm a və nchò. A ntìntìn ki avenə, à ndìʼ, Mèli wù Magdala, Mèli lì Jems tyetə wen ə Josèf bènə̀ Salomè. 
MRK.15.41	Vəwenə ngyàmtə̀ Yesò a tʉʼ a ghə̀ ndìʼ a Galìlì be dzɨ̀mtə̀ wen. Ki vətsenvə mbe dìʼ tsu no və ghoʼo a və ndzɨ̀mtə̀ wen ə kùʼ a Jelusalèm.
MRK.15.42+MRK.15.43	A sə ndiʼ a kəlyɨŋ kə zhʉ mpfwomə a tʉʼ ndiʼi layn a ndiʼ kətsi kə zhʉtəkə, Josèf wù Alimàtya, kwiʼi tyɨm dyʉ̀ gàʼ à Bilate la yì kəŋ əlyɨ̀ kəmpfʉ kə Yesò ə dyʉ̀ bvɨ̀mə̀. Ghə̀ ndiʼ wìʼ a və ngumlə̀ a tì ntsèntə̀ viʼi ku təsoʼ. Ghə̀ nkə̀ʼtə̀ soʼ foyn Nyìngòŋ. 
MRK.15.44	Bilate ndìʼ nə̀ kaynə əzhʉ la Yesò pfʉ li, mù tɨm ə̀ dzàŋ kətʉ kə vəsugyèʼ ə bèm à wen la Yesò pfʉ li nəmwèʼè lo. Ghə̀ byɨmə. 
MRK.15.45	Bilate mù kù kədyòʼ la Josèf lyɨ kəmpfʉ kə wen. 
MRK.15.46	Ghə̀ zen ə kwoŋ ndisə ə̀ shìʼsə kəmpfʉ kə Yesò ə̀ lèmtə tsu ə̀ bvɨ̀mə̀ wen a tì sè a və ntyuŋə a wu, ə̀ buŋsə ngùʼ ə shiʼi kènə chʉ̀ sè wen tsu. 
MRK.15.47	Mèli wù Magdala nə̀ Mèli lì Josèf yen kəshi a və mbvɨ̀mə̀ Yesò tsu.
MRK.16.1	Andìʼ ando kətsi kə zhʉ̀təkə nchò li, Mèli wù Magdala, Salomè bènə̀ Mèli Lì Jems zen njʉ̀sə̀ əzuʼ ə wen ədyʉ̀ əzuʼ kəmpfʉ kə Yesò tsu. 
MRK.16.2	Tʉʼ lan a mbì kətsi a tì ngàm, tò a chʉzhʉ saʼaghə, vəwenə fʉ̀ dyʉ̀ a chʉ̀ sè Yesò. 
MRK.16.3	Vəwenə sə njèʼè dyʉ̀ a ji, sə̀ kayntə̀ la, a dyʉ̀ buŋsə ndo ngùʼ yì fa chʉ̀ sè Yesò a vəwenə lo. 
MRK.16.4	Ne dyʉ̀ zaʼa tsu sə ki dyʉ̀sə̀, mu və buŋsə li ngùʼ ayì fa chʉ̀ sè ayì. Ngùʼ ayì ndìʼ no ngùʼ ghoʼo. 
MRK.16.5	Vəwenə sə nkwenə dyʉ̀ a tì sè ayì, ə yèn wàyndyə nkuŋ tsen, ghə̀ ŋwʉʼ a shə kwoŋ toghə vəwenə, mu ghə̀ mòʼ ndisə fəfə sə. Təchʉ̀ tə vəwenə tə zɨm.
MRK.16.6	Ghə̀ gàʼ à vəwenə la, “Kə chʉ zɨm ghə̀ŋ byìʼe Yesò a ghə̀ŋ kəŋə lì a diʼì wàyn wù Nazalèt, a və tə bàyntə wen lì diʼ mu ghə̀ lù li fa pfʉ. Ghə̀ ko diʼ a shə̀, ghə̀ŋ yen kəshi a və tə̀ nyòŋsə̀ wen tsu a. 
MRK.16.7	Ghə̀ŋ dyʉ̀ ə̀ shə̀ʼtə̀ a Bità bènə̀ ndzɨ̀mtə̀sə bàm wen sətsen shì la ghə̀ shiʼì li ndyʉ̀ a Galìlì a ghə̀ŋ a mbì ando ghə̀ tə gàʼà ghə̀ŋ.”
MRK.16.8	Vəwenə fʉ̀ fa sè ayì a kənyɨŋ, tsɨŋtə̀ kò vəwenə lù nshə̀ʼtə̀ kənyʉ̀ à wìʼ byìʼàndo vəwenə mfànə̀.
MRK.16.9	Andìʼ ando Yesò nlu fa pfʉ a tsi boʼòngə̀ŋ mbì kətsi a tì ngàm ghə̀ zìtə̀ fʉ̀ a kə̀ʼ Mèli wù Magdala a ghə̀ ndzɨ̀mə̀ zhwì byɨvə sòmbo fà wen a wèn. 
MRK.16.10	Mèli lù dyʉ̀ yèn viʼi vi a wenə̀ və Yesò ndìʼ a muʼu və kusə̀ nshinsə dì. Ghə̀ shə̀ʼtə̀ kənyʉ̀ a kə yì chò à vəwenə. 
MRK.16.11	Vəwenə nè zhʉ̀ ando ghə̀ gàʼà la Yesò lu li fa pfʉ ghə̀ nyenə wen, kò vəwenə lù byɨmə.
MRK.16.12	Ayì a bàm Yesò fʉ̀ a kə̀ʼ ndzɨ̀mtə̀sə bàm wen səbò a ji vəwenə dyʉ̀ a tì loʼ. 
MRK.16.13	Vəwenə bè bwènə̀ dyʉ̀ shə̀ʼtə̀ à ndzɨ̀mtə̀sə bàm sə tsensə shi alì kò vəwenə lù byɨmə.
MRK.16.14	Fa bàmə nyʉ̀ avenə Yesò bè fʉ̀ a kə̀ʼ ndzɨ̀mtə̀sə bàm wen shi ə njʉ̀mùʼ vəwenə zhɨ zhɨ. Ghə̀ ghàm vəwenə byìʼàndo vəwenə ndìʼ mu vəwenə tosə li tətyɨm tə vəwenə la vəwenə ko a byɨmə kənyʉ̀ a viʼi yenə sə shə̀ʼtə̀ à vəwenə. 
MRK.16.15	Ghə̀ mù gàʼ à vəwenə la, “Ghə̀ŋ dyʉ̀ a təshyə tə mbi no tətsèm ə̀ shə̀ʼtə̀ ntɨm jùŋə̀ à viʼi vətsèm. 
MRK.16.16	No mə ndò a ghə̀ byɨmə ə̀ shì mu, ghə̀ nè bwòŋ. No ndò a ghə̀ tyenə ke byɨmə Nyìngòŋ lù byɨbsə wen. 
MRK.16.17	Viʼi vi a və byɨmə, Nyìngòŋ à kù àdyoʼ à vəwenə la vəwenə ndìʼì nchwi, nè nyʉ̀ kanəvə dzɨ̀mə̀ shìsə̀ zhwì byɨvə, be gàʼà təgàʼ a vəwenə nko təmə̀ gàʼ. 
MRK.16.18	Vəwenə sətsèn ghàʼ zhusə ko zhɨ ləʼ kò kənyʉ̀ kə à nè vəwenə. Vəwenə a nghʉ avu a tʉ viʼi və kwaʼkəvə, vəwenə to.”
MRK.16.19	Bobo Yesò nè gàʼ à ndzɨ̀mtə̀sə bàm wen ə̀ myètə̀, və kuʼsə wen a kàŋ ə̀ ŋwʉ̀ʼsə wen a shyə kwoŋ toghə Nyìngòŋ. 
MRK.16.20	Ndzɨ̀mtə̀sə bàm wen lyɨ̀ ntɨm ə jùŋə aghèn sə̀ shə̀ʼtə̀ dyʉ̀ no fe. Bobo nè nyʉ̀ kanəvə à vəwenə a ntìntìn ndìʼi nchwi la ntɨm jùŋə aghèn dìʼ nəmwèʼè. Amèyn.
LUK.1.1	Nghoʼo viʼi ndìʼ mu vəwenə mwomsə̀ li ənyòʼ ə shyə̀ʼtə̀ nyʉ̀ vyi a və ncho à yes a ntìntìn. 
LUK.1.2	Vəwenə nyòʼo nyʉ̀ mu vəghəŋ Zhʉ li fà viʼi vyi a və n-yèn nyʉ̀ avyi no fa kənzìtə, ando və nlyɨ̀ kəshi. 
LUK.1.3	Mà nyen la kə bòŋ a Bobo la no kàyntə̀ mò boŋ nyòʼ ə shə̀ʼtə nyʉ̀ venə tò mbaʼa-mbaʼa à wù byìʼì ando mà kyitə li kuʼ nə̀ wen və no kàyn ando və zìtə̀ sə̀ chì. 
LUK.1.4	Mà shə̀ʼtə̀ alì wu kɨ kənyʉ̀ a kə diʼ nə̀ mwèʼè a ntyìntyìn nyʉ̀ a vyi a və shə̀ʼtə̀li a wù.
LUK.1.5	A ndìʼ a tʉʼ Helòd, Fòyn Judiyà pfèm Nyìngòŋ tsen ndiʼ tsu a və ndzàŋ wen nə̀ Zakaliya. Ghə̀ nlu fa nòyn Abijà. Ghə̀ nkiʼi wu wì a ghə̀ nlu fa ngwaʼa ngə̀ŋ Alòyn, Zhiʼi wen diʼ Elizabet. 
LUK.1.6	Vəwenə vətsèm ntsi kətsi kə tɨmə kə a shɨ Nyìngòŋ. Nè nyʉ̀ vyi a və gàʼ no tsèm bè ghʉ təsoʼ tə Nyìngòŋ no tətsèm, kò vəwenə lə nkiʼ məghàm no fa mpfen 
LUK.1.7	vəwenə nko kiʼi vunə byìʼì Elizabet nko bwi alì mu vəwenə be dwin no nànto. 
LUK.1.8	Tʉʼ nlayn a kətsi kə tsen kə à diʼ viʼi nòyn Zakaliya əshyèʼ a ngə̀ŋ Nyìngòŋ. Zakaliya dyʉ̀ sə̀ nè shyèʼ wen a diʼi nə̀ pfem ngə̀ŋ Nyìngòŋ. 
LUK.1.9	Və ntem baʼ bu tsuʼ wen la ghə̀ nyʉʼ kələŋ a ngə̀ŋ Nyìngòŋ ando ntsìnə̀ vəpfèm ndiʼi. 
LUK.1.10	Zhʉ nè kwʉʼ və nyuʼ kələŋ a kì, nòyn viʼi ntsentə ayi ŋwʉʼ a kəbəŋ sə̀ jɨ̀mə̀. 
LUK.1.11	Ntsɨŋ Bobo fʉ̀ a wen shɨ, ghə̀ diʼi a shə kwoŋ to ghə̀ kəbaŋ a və nyuʼ kələŋ tsu li. 
LUK.1.12	A ndiʼ a zhʉ a Zakaliya n-yenə ntsɨŋ Bobo a ghèn, kəlem kə wen kə tyinkə, fayn bè vì a wen. 
LUK.1.13	Ali ntsɨ̀ŋ Bobo yì gàʼa wen la “Kə a fayn a zakaliya; byiʼè Nyìngòŋ zhʉli jɨ̀mə̀ wu. Wi wù Elizabet nè bwi wàyn wulɨm a wù a chʉ zhiʼ wen nə̀ Joyn. 
LUK.1.14	Wu ne saŋlə no nànto byìʼì məvì wen, viʼi və ghoʼo və be saŋlə byìʼì bwi wen, 
LUK.1.15	byiʼè ghə̀ lu ndiʼi no wu ghoʼo a shɨ Bobo. Ghə̀ kò ə nyʉ məlyʉ̀ʼ no fa mpfen, kəzhwì kəŋwoʼkə lu lwin a wen tyɨm ghə̀ bu a bèm ə li wen. 
LUK.1.16	Ghə̀ a nè la nghoʼo vunə Islel bwenə vì a Bobo Nyìngòŋ vəwenə. 
LUK.1.17	Ghə̀ nè dyʉ̀ a shɨ nə̀ Bobo nə̀ kədyòʼ kə Nyìngòŋ ndə̀ŋndəŋ tò nə̀ Elija; ndì nè la vətiʼi wenə vunə vəwenə tsi ntsìnə̀ muʼ, bè nè la viʼi a və to kətʉ bwenə bwaʼmə, bè tof to nə̀ viʼi kənyʉ̀ kə tɨmə kə. Ghə̀ ne gyàmtə̀ ənè la viʼi sə̀ mbaʼtə ndiʼ wen və Bobo ti a kayn a byɨmə.” 
LUK.1.18	Zakaliya mù bèm a ntsɨŋ Bobo yi la “Wu ne nè no gho la mà kɨ la kənyʉ̀ a ken diʼ nəmwèʼè a?” Yo wì ghom diʼ mù yes dwinəli no na to.
LUK.1.19	Ntsɨŋ Bobo yì gàʼ la “A diʼ mo Gabliyà a ghə̀ ŋwʉʼ a mbyɨ Nyìngòŋ. A təmə wen tɨm mo la ma vi shə̀ʼtə̀ ntɨm jùŋ ghèn à wù. 
LUK.1.20	Wù a chiʼ la kùʼ əzaʼa fa kətsi kyì a kənyʉ̀ kènkə lu lyɨ kəshi byiʼè ando wù ko byɨmə kənyʉ̀ a ma gaʼà. Alì kə diʼ lu kwʉʼ tò zhʉ yi a və ghʉli.”
LUK.1.21	A ndiʼ alə̀ viʼi a və nkə̀ʼtə̀ zakaliya a kəbəŋ sə̀ kaynə la a nè ghò ghə̀ tàŋ a tyì ngə̀ŋ Nyìngòŋ alə̀ lo? 
LUK.1.22	Zakaliya fʉ̀ kò ghə̀ bè kɨ əgàʼ a viʼi vyi ə shə̀ʼlə nyʉ̀ tò nə̀ avu. Viʼi a vyi kɨ la Nyìngòŋ ə vili a wen a jòm.
LUK.1.23	Mətsi mə shyèʼ wen nè mè, ghə̀ bwenə pfwo à wen à kəbəŋ. 
LUK.1.24	Mətsi mə sə̀ chò, wì wen Elizabet tɨmə nə̀ bèmə ə lyòmtə̀ tò a ngə̀ŋ a və sàŋ və tàyn gàʼà la 
LUK.1.25	“A lè mo alə̀ a? Bobo nèli kənyʉ̀ kə kaynə kə à mò; ghə̀ maʼli ə tsəʼsə nyʉ̀ kətʉ kədiʼkə fà mò à kətʉ. Wìʼ ko bè a ghə̀ʼ mo.”
LUK.1.26	A ndiʼ ando Elizabet ndiʼ nè bèmə a vəsàŋ ntʉfə, Nyìngòŋ tɨm ntsɨ̀ŋ wen Gabliyà, la ghə̀ dyʉ̀ a ntə̀ʼ tsen a loʼo Galìlì a və ndzàŋ nə̀ Nazalèt, 
LUK.1.27	ədyʉ̀ yen wàyn wùwì ngòyn tsen a ghə̀ nko ntəmə kɨ wùlɨm a ghə̀ ndiʼ mu və tisəli nyʉ̀ lam ə wen wenə wulɨm ə tsen a və ndzàŋ nə̀ Josèf a ghə̀ ndiʼ wù ngwaʼa ngə̀ŋ fòyn Devìt. 
LUK.1.28	Ghə̀ ndyʉ̀ yen wen ə gàʼ la, “Mà toŋtə̀; mbwaʼmə ndiʼ a wù! Bobo diʼ ve wen, ghə̀ bwaʼsə li wù.”
LUK.1.29	Kənyʉ̀ kènkə a ntsɨ̀ŋ ngə̀ŋ Nyìngòŋ ghèn ngaʼa sə yʉŋsə Mèli no nànto, ghə̀ sə kàyntə̀ la ghenə diʼi nkyì toŋtə̀ kò lo? 
LUK.1.30	Alì ntsɨ̀ŋ ayì gàʼa wen la “Kə a fàyn a Mèli, Nyìngòŋ kòŋli wù, 
LUK.1.31	Wù kɨ la, wù a tɨmə nə̀ bèmə ə bwi wàyn wulɨm ə chʉ zhiʼi wen nə̀ Yesò. 
LUK.1.32	Ghə̀ lu kwi kuʼ ə ndiʼ wu ghoʼo Nyìngòŋ yì a ghə̀ tyiftəli la və kə dzàŋ wen nə̀ wàyn Nyìngòŋ bè ku kəkɨ kə təfòyn tiʼi wen a wen à mù diʼ kəkɨ kə Devìt. 
LUK.1.33	Ghə̀ a kwi ədiʼ fòyn a ngə̀ŋ Jàkob a ghə̀ a faŋ to ghayn mù; a fòyn wen ko lə mè.” 
LUK.1.34	Mèli mù bèm a ntsɨ̀ŋ ngə̀ŋ Nyìngòŋ yì la “Kənyʉ̀ a kènkə la zì kə lyɨ kəshi ale kèn la ma kɨli wulɨm a?”
LUK.1.35	Ntsɨŋ ngə̀ŋ Nyìngòŋ yì bwènsə̀ gàʼa a wen la “Kəzhwì kəŋwoʼkə ne shiʼi a wu kətʉ, kədyòʼ kə Nyìngòŋ kə chiʼitə wu no tsèm. Kə la diʼi la wàyn a ghèn ne to və dzàŋ wen la wàyn Nyìngòŋ. 
LUK.1.36	Yen a, wù ngwaʼa ngə̀ŋ wu Elizabet be boŋ tɨmə nə̀ bèmə a dwin. A sə̀ diʼi vəsàŋ ntʉfə luwèn ali mu və ngàʼà la ghə̀ diʼ dem. 
LUK.1.37	Kə lè diʼi la kənyʉ̀ kò kə lə̀ chò Nyìngòŋ.” 
LUK.1.38	Mèli mù gàʼ la “Ma diʼ wù shyèʼè Bobo, kə fʉ̀ à mò ando wù gàʼa.” Ntsɨ̀ŋ ngə̀ŋ Nyìngòŋ mù lù.
LUK.1.39	Mèli lu to mətsi ayì ə zàŋsə̀ dyʉ̀ a ntə̀ʼ tsen a Judiyà a loʼ pfensə. 
LUK.1.40	Ghə̀ ndyʉ̀ li ə kwen a ngə̀ŋ Zakaliya ə tòŋtə Elizabet. 
LUK.1.41	Ando Elizabet nzhʉ tòŋtə Mèli, to zhʉ ghèn, wàyn tsòʼtə fa wen bèm, kəzhwì kəŋwoʼkə chiʼitə wen. 
LUK.1.42	Ghə̀ mù gàʼ a gɨ to la “Nyìngòŋ bwaʼsə li wù nchò no kyi vətsèm bè mbwaʼsə wàyn yi a wù a bwi. 
LUK.1.43	Ma lè diʼ no ndo a li Bobo ghom vi ghayntə mo a? 
LUK.1.44	Nò a zhʉ a wù yì toŋtə mò, wàyn yì a mo bèm ntsòʼ tə nə̀ saŋlə ghə̀. 
LUK.1.45	Saŋlə diʼ a wù ando wù byɨmə li la nyʉ̀ vyi a Bobo Nyìngòŋ gàʼa ne kwʉʼ no tsèm.”
LUK.1.46	Mèli zìtə̀ sə̀ temə təpfem a Nyìngòŋ gàʼa la:
LUK.1.46	Tyɨmə ghomə ku ghoʼsə a Bobo.
LUK.1.47	Kəzhwì kom bè saŋlə̀ a Nyìngòŋ ə mbwòŋsə̀ ghomə.
LUK.1.48	Byìʼ ando ghə̀ kwòʼtə̀ li mò, wù shyèʼè wen.
LUK.1.48	Əlù fa luwèn viʼi vətsèm a dzàŋ mo la saŋlə̀.
LUK.1.49	Byìʼì nyʉ̀ kaynə və a Nyìngòŋ nèli a mò,
LUK.1.49	zhiʼi wen ə ŋwoʼ
LUK.1.50	Ghə̀ diʼi kusə shinsə à
LUK.1.50	viʼi a və kiʼi fàyn a wen to a kəlyɨŋ a kəlyɨŋ.
LUK.1.51	Ghə̀ diʼi li kədyòʼ nə̀ kwoŋ wen
LUK.1.51	ə sàs viʼi ghaŋsə wen bènə̀ təkwòʼtə̀ tə vəwenə.
LUK.1.52	Ghə̀ shiʼsəli təfòyn tə ghoʼokətə fa vəwenə a fòyn, ə
LUK.1.52	kuʼsə viʼi və zɨmvə.
LUK.1.53	Ghə̀ zhis li viʼi jɨŋ nə̀ fo jùŋvə, vəwenə zhɨ nkwìʼ
LUK.1.53	alì ndzɨm viʼi a və ko gho kəfo nə̀ avu zɨm ghə̀.
LUK.1.54	Ghə̀ ghʉli gaʼa wen a ghə̀ ngàʼà a və tìʼ və vəti
LUK.1.54	gyamtə viʼi shyèʼè a diʼ viʼi Islel.
LUK.1.55	Ghə̀ nkwoʼtəli ə diʼi kusə nshinsə a Ablaham
LUK.1.55	bènə̀ ngwaʼa ngə̀ŋ wen no tsèm no məzhʉ tsèm.
LUK.1.56	Mèli ngàʼa ali ntsi vəsàŋ və taʼ wenə Elizabet mimbu bwènə̀ pfwo.
LUK.1.57	Zhʉ bwi Elizabet kwʉʼ, ghə̀ bwi wàyn wulɨm. 
LUK.1.58	Viʼi a və ntsi boʼsə wen nə̀ viʼi ngwaʼa wen zhʉ njùŋ ə ghoʼo yì a Bobo nèli a wen sə̀ boŋ saŋlə. 
LUK.1.59	A sə̀ ndiʼ a mətsi fwomə, və vì əshɨtə ndyə̀ wàyn ayì. Və nkəŋ chʉ zhiʼi wen nə̀ zakaliya 
LUK.1.60	alì lì wen tensə ə gàʼ la “Jòʼ, zhiʼ wen diʼ Joyn.” 
LUK.1.61	Vəwenə gàʼa wen la “Joyn ko diʼ zhiʼi ngwaʼa ngə̀ŋ ghə̀ŋ.” 
LUK.1.62	Vəwenə mù bèm a tiʼi wen la nə̀ avu zhiʼ ghə̀ kəŋ və chʉ a wàyn a wen. 
LUK.1.63	Ghə̀ bèm kəbàs kə ə nyòʼ tsu la “Zhiʼ wen diʼ Joyn,” təchʉ̀ tə vəwenə tə zɨmtə. 
LUK.1.64	Tò a zhʉ a ghèn boʼ chʉ wen, kəlyɨŋ kə wen kə zìtə̀ ə jeʼ ghə̀ zìtə̀ sə̀ gàʼà kuʼsə Nyìngòŋ. 
LUK.1.65	Kənyʉ̀ a kyi sə̀ fàynsə̀ a viʼi ntə̀ʼ a vyi no nə̀ nànto. Soʼgho ayì jèʼ a tyì loʼ Judiyà no tsèm a ndiʼ loʼ pfensə. 
LUK.1.66	No məndo a ghə̀ nzhʉ soʼgho a ghèn ghʉ a vəwenə a tyɨm gàʼà la “Wàyn a ghèn le lu kwi ndiʼ ale?” Vəwenə mù yèn no nəmwèʼè la Bobo ndiʼ wen wàyn a ghèn.
LUK.1.67	Kəzhwì kəŋwoʼkə lwin a tyɨm tiʼi wen Zakaliya ə nè ghə̀ sə̀ gàʼà gɨ Nyìngòŋ la 
LUK.1.68	“Kuʼsə diʼ à Bobo Nyìngòŋ viʼi Islel byìʼì ando ghə̀ vili ə ghayntə viʼi wen bè zen kətʉ kə vəwenə. 
LUK.1.69	Ghə̀ kuli mbwòŋsə̀ ghoʼo a vəghəŋ à diʼ wù ngwaʼa ngə̀ŋ Devìt, wù shə wen, 
LUK.1.70	to ndo ghə̀ ngàʼà ə chòsə̀ fa nshə̀ʼtə̀sə musə wen. 
LUK.1.71	Ghə̀ ghʉli la ghə̀ a bwòŋsə vəghəŋ fa avu viʼi kəbàyn vəghəŋ bènə̀ fa adyòʼ viʼi a və baynə vəghəŋ. 
LUK.1.72	Ghə̀ nè nyʉ̀ venə ndi diʼ kusə nshinsə à vətiʼi və vəghəŋ bè diʼ la ghə̀ bu kwòʼtə̀ məkàyn mə ŋwòʼmə wen myì a ghə̀ nghʉ wenə vəwenə li. 
LUK.1.73	A ndiʼ məkàyn myì a ghə̀ nkàyn a tìʼ vəghəŋ Ablaham. 
LUK.1.74	Ndi nè la ando və bwòŋsə li vəghəŋ fa avu viʼi kəbàyn vəghəŋ, vəghəŋ shə̀ʼ a wen kenə fàynə, 
LUK.1.75	à jì ŋwoʼə bènə̀ a jì tɨmə no mətsi mə vəghəŋ ntsèm a tyi mbyi. 
LUK.1.76	A wù a wàyn ghom, və lu dzàŋ wù nə̀ nshə̀ʼtə̀ ghoʼo Nyìngòŋ Tìʼ yi. Wù à dyʉ̀ a mbi Bobo ə shətə jì à wen, 
LUK.1.77	əku tof la viʼi vəwenə bwoŋ diʼi à vəwenə la yi lyesəli ku mbyɨsə vəwenə. 
LUK.1.78	Nyìngòŋ vəghəŋ kusə nshinsə bè bwaʼmə ghə̀ a nè la chʉzhʉ saʼa ə bayn a vəghəŋ kətʉ. 
LUK.1.79	Ghə̀ a ku bayn a viʼi a və ŋwʉʼ a nfɨnə̀, bènə̀ à kəlyɨŋ kə pfʉ ndi be diʼ jì bwaʼmə a vəghəŋ.” 
LUK.1.80	Wàyn zakaliya kwi to a wèn bènə̀ a kəzhwì. Ghə̀ ntsi a nse zɨm ə zaʼa fa kətsi a ghə̀ ndiʼ zìtə̀ shwèʼè wen wenə viʼi Islel.
LUK.2.1	A bè ndiʼ a tʉʼ ayì mu fòyn Augustus kuli soʼ la və nyoʼ təzhiʼ tə viʼi no vətsèm a tə̀loʼ tə̀tsèm a ti nə̀ Lum. 
LUK.2.2	A ndiʼi mbi zhʉ a və nyòʼò təzhiʼ ando Kulinoy ndiʼi kətʉ a shə sylia a loʼo Luma. 
LUK.2.3	No məndò bwènə̀ dyʉ̀ a wen a loʼo ə dyʉ̀ nyòʼò zhiʼi wen. 
LUK.2.4	Josèf mù lù fa ntə̀ʼ Nazalèt a loʼo Galìlì dyʉ̀ a ntə̀ʼ Betə̀lèhem a loʼo Jùdiyà a ndiʼi kəshi a və bwì fòyn Devìt tsu ando ghə̀ nlu fa ngwàʼa fòyn Devìt. 
LUK.2.5	Josèf ndyʉ̀ alì ədzʉ̀ nyòʼo zhiʼi wen a taŋ ghèn wenə̀ Mèli a ndiʼi lyɨ a nə̀ wi wen, alì mu Mèli sə diʼ nə̀ bèmə̀. 
LUK.2.6	Ando vəwenə ndiʼi tsu, zhʉ kwʉʼə̀ Mèli bwi. 
LUK.2.7	Ghə̀ nbwi wàyn mbì wen à diʼ wulɨm, lemtə wen nə̀ basə ndisə, nyòŋsə̀ wen a tyi ntʉʼ a nyamsə nvì zhɨ fa tsu, byeʼe ando kəshi kə nko bè ndiʼ a ngə̀ŋ yi a viʼi jèʼ əvì tsi tsu, ə vəwenə tsi tsu. 
LUK.2.8	A ndiʼi nə̀tʉʼə ayì, a shə loʼo ayì, ntsɨ̀ŋsə nyamsə sətsensə diʼ a toʼ, tsɨ̀ŋə̀ nyamsə vəwenə. 
LUK.2.9	A sətsèn ntsɨ̀ŋ ngə̀ŋ Bobo fʉ̀ a vəwenə ashɨ, baynə Bobo vì kaʼ vəwenə, vəwenə sə diʼ nə̀ fàynə no nànto. 
LUK.2.10	Alì ntsɨ̀ŋ ngə̀ŋ Bobo yì gàʼà vəwenə la “Kə ghə̀ŋ à fàyn, ghə̀ŋ zhʉtə, byèʼè ma vili nə̀ ntɨm jùŋə a ghə̀ŋ ne nè viʼi vətsèm saŋlə. 
LUK.2.11	Və bwili mbwòŋsə̀ lan a ghə̀ŋ a loʼo fòyn Devìt a diʼi Klistò a ghə̀ diʼi Bobo. 
LUK.2.12	Kəfo a kə diʼ a ghə̀ŋ kə diʼ la ghə̀ŋ a yen wàyn a və lèmtə a basə ndisə ə nyòŋsə̀ a ntʉʼ nyamsə.” 
LUK.2.13	A sətsèn, nòynə ntsɨ̀ŋsə ngə̀ŋ Nyìngòŋ vì boʼsə ntsɨ̀ŋ ngə̀ŋ Nyìngòŋ yì vəwenə sə̀ zhɨmə ndzàŋsə ghoʼsə Nyìngòŋ la,
LUK.2.14	“Vəghəŋ ghoʼsə Nyìngòŋ a ghə̀ diʼi a kàŋ.
LUK.2.14	Mbwaʼmə diʼ a kwi nse a viʼi a ghə̀ kòŋə.”
LUK.2.15	Ando ntsɨ̀ŋsə ngə̀ŋ Nyìngòŋ sə bwenə li kuʼ a kàŋ, ntsɨ̀ŋsə nyamsə gàʼ a vəwenə ntyìntyìn la “Vəghəŋ dyʉ̀ a Betə̀lèhem dyʉ̀ lye kənyʉ̀ kenkə a kə fʉ̀ tsu a Nyìngòŋ neli vəghəŋ nkɨ.”
LUK.2.16	Vəwenə nyɨŋ dyʉ̀ yèn Mèli nə̀ Josèf bènə̀ wàyn yì a ghə̀ nyəŋ a tì ntʉʼ. 
LUK.2.17	Ando vəwenə yènə wen, vəwenə shə̀ʼtə̀ kənyʉ̀ a ntsɨ̀ŋ ngə̀ŋ Nyìngòŋ ngaʼa li byìʼì wàyn ghèn. 
LUK.2.18	No məndo a ghə̀ nzhʉ kənyʉ̀ a ntsɨ̀ŋsə nyamsə sensə ngaʼà, vəwenə ndìʼì no nə̀ kaynə, 
LUK.2.19	Alì Mèli ghʉ nyʉ venə a wen a tyɨm sə kwòʼtə̀ byìʼì wen və. 
LUK.2.20	Ntsɨŋsə nyamsə sensə bwènə̀ dyʉ̀ zhɨmə ndzàŋsə ghoʼsə Nyìngòŋ a nyʉ̀ ə tsèm a vəwenə zhʉ bè yen a ntsɨŋsə Nyìngòŋ sə ngàʼà.
LUK.2.21	A ndi a bàmə mətsi fwomə, və shətə ndyə̀ wàyn, ə chʉ zhiʼi wen nə̀ Yesò, byèʼè ando a ndiʼi zhiʼi a ntsɨ̀ŋ ngə̀ŋ Nyìngòŋ chʉ mimbu ghə̀ sə ndiʼi a bèm li wen.
LUK.2.22	Kətsi kə kwʉʼ vəwenə shʉ̀ təwen tə vəwenə ando soʼ Mosìs ndiʼì, və lyɨ̀ wàyn kuʼ nə̀ wen a Jelusalèm ədiʼ a Bobo. 
LUK.2.23	Ando və ə nyòʼ a soʼ Bobo la “No wàyn wulɨm kò a ghə̀ nfʉ̀ fa bèm a mbì və diʼi la à diʼ wàyn Bobo.” 
LUK.2.24	Və kuʼ nə̀ wen əku kəku kəlàto bò kò vunə bi làto bò ando soʼ Bobo ngàʼà. 
LUK.2.25	A ndiʼ alì wutsen diʼ a Jelusalèm a və ndzàŋ zhiʼi wen nə̀ Simon, ghə̀ nkiʼ kəzhwì kəŋwòʼ Kə sə̀ tsi tò ntsìnə̀ tɨmə bè lyɨ̀ zhʉ əshyèʼ shyèʼ Nyìngòŋ. Ghə̀ ntsi kə̀ʼtə̀ mətsi a Bobo a tyì məshɨ mə viʼi Islel. 
LUK.2.26	Mu kəzhwì kəŋwoʼkə ndiʼ li a wen la ghə̀ ko lu pfʉ kèn la ghə̀ yenli wìʼ yi a Bobo ntsuʼ li ə tɨm. 
LUK.2.27	A ndiʼ ando tiʼi Yesò wenə lì wen ndyʉ̀ nə̀ wen a ngə̀ŋ Nyìngòŋ ndì və nè a wen ando soʼ ngàʼà, kəzhwì kəŋwoʼkə tènsə Simon ghə̀ lù ə dyʉ̀ tsu tò a zhʉ ayì. 
LUK.2.28	Ghə̀ shi wàyn ayì à wen avu mu sə̀ kuʼsə Nyìngòŋ gàʼà la.
LUK.2.29	“Nèli luwèn a Bobo, wu shyèʼè wu pfwomə tò nə̀ mbwaʼmə ando wù ghʉ li gàʼà wu,
LUK.2.30	byiʼè ando ashɨ ghomə yenli bwoŋ wu,
LUK.2.31	a wu nèli viʼi vətsèm yen,
LUK.2.32	Bayn yì a ghə̀ a diʼ jì wu a viʼi a və ko kɨ Nyìngòŋ,
LUK.2.32	be vì nə̀ kuʼsə a viʼi vyə a loʼo Islel.”
LUK.2.33	Tiʼi wen nə̀ lì wen ndiʼ nə̀ kaynə byìʼì nyʉ̀ a Simon ngàʼà kumə wàyn a yì. 
LUK.2.34	Simon bwaʼsə vəwenə mù gàʼ a Mèli la “Zhʉtə à! Nyìngòŋ tsuʼli wàyn la ghə̀ byɨsə bè bwòŋsə nghoʼo viʼi a loʼo Islel. Ghə̀ lu ndiʼ nchwi fa Nyìngòŋ a və lu ngàʼlə byìʼì wen, 
LUK.2.35	ndi nyʉ̀ vyì a viʼi lyòmtə a vəwenə tətyɨm fʉ̀ no tsèm a dayn. Fənyì fə diʼ be ne sù tyɨmə wu.” 
LUK.2.36	A ndiʼ ali, nshə̀ʼtə̀ ghoʼo wùwì tsen diʼ a və ndzàŋ wen nə̀ Ana, a diʼ wàyn Fanuwèl wù ngwaʼa ngə̀ŋ Ashà, mu ghə̀ dwinəli no nànto. Ghə̀ diʼ mu ghə̀ lam ə tsi tò ngwʉ̀ʼsə sòmbo, 
LUK.2.37	lɨm ə wen pfʉ. Ghə̀ kwi a nə̀ wùwì pfʉ sə̀ diʼ ngwʉʼ njʉ̀sə̀ kaʼ a məwum fwomə, ŋwʉʼ tò ngə̀ŋ Nyìngòŋ, ghoʼsə Nyìngòŋ, bamə chʉ be jɨ̀mə̀ nə̀nchwì jɨ̀mə̀ nətʉʼʉ. 
LUK.2.38	A sə ndiʼ kəlyɨŋ kə zhʉ a və nvì nə̀ Yesò a ngə̀ŋ Nyìngòŋ li, ghə̀ bè kwen tò a zhʉ ayì ə ku kəzòŋ kə Nyìngòŋ byìʼì wàyn a ghèn ə sə̀ shə̀ʼtə̀ kənyʉ̀ kə wàyn kèn a no məndo a ghə̀ nkə̀ʼtə̀ la Nyìngòŋ vi zen kətʉ kə viʼi Jelusalèm fa ngəʼ?
LUK.2.39	Josèf wenə Mèli nè myètə no nyʉ̀ tsèm ando soʼ Bobo ngàʼà, vəwenə bwènə̀ pfwo a ntə̀ʼ Nazalèt a loʼo Galìlì. 
LUK.2.40	Wàyn a ghèn kwi to. Ətof ə wen kwi dyʉ̀ nə̀ mbì, Nyìngòŋ bè bwaʼsə wen.
LUK.2.41	Tiʼi Yesò wenə lì wen sə̀ kuʼ no ngwʉ̀sə̀ tsèm a Jelusalèm zhɨ kətsi kə məzaʼsə. 
LUK.2.42	Wàyn nè kwi zaʼa a ngwʉʼ njʉ̀sə̀ bò vəwenə bè kuʼ tsu ando vəwenə nè. 
LUK.2.43	Vəwenə nè zhɨ kətsi kə məzaʼsə ə mè, sə̀ mpfwo, Yesò faŋ a bàm a Jelusalèm kò tiʼi wen wenə lì wen lə kɨ. 
LUK.2.44	Ando vəwenə nkwòʼtə̀ la ghə̀ diʼ a ntyìntyìn viʼi, vəwenə jèʼè kətsi kə mpfen, mù bwènə̀ sə bèmə̀ wen a viʼi ngwaʼa ngə̀ŋ vəwenə bènə̀ a viʼi vətsen və a və nkɨ wen. 
LUK.2.45	Ali kò və lu yenə wen. Vəwenə mù bwènə̀ kuʼ a Jelusalèm ə kəŋ wen fa tsu. 
LUK.2.46	Və nkəŋ wen a mətsi taʼ dyʉ̀ yen wen a ngə̀ŋ Nyìngòŋ, ghə̀ ŋwʉʼ wenə ndìʼsə̀sə, zhʉtə nyʉ a vəwenə ngàʼà be bèmtə̀ tsen və à vəwenə. 
LUK.2.47	No məndo a ghə̀ ndiʼ nə̀ kaynə byìʼì tof wen bènə̀ ji a ghə̀ bwènsə̀ tsu. 
LUK.2.48	A ndiʼ a zhʉ a tìʼ wen wenə liwen nyenə wen, vəwenə sə diʼ nə̀ kaynə kumə wen. Li wen bèm a wen la “Wàyn ghom, byìʼì gho a wu nè nki kənyʉ̀ kenkə a yès a?” Yo tiʼi wu kəŋ li wù alə̀ sə fàynə. 
LUK.2.49	Ghə̀ bèm a vəwenə la ghə̀ŋ yi nkə̀ŋ mò a gho? Ghə̀ŋ bè yi mo la mà diʼ a ngə̀ŋ tiʼi ghom. 
LUK.2.50	Vəwenə nko nkɨ kənyʉ̀ a ghə̀ ngàʼà kə wenkə. 
LUK.2.51	Ghə̀ lu a zhʉ a ghèn bwènə̀ shiʼi a Nazalèt wenə vəwenə mù zhʉmə vəwenə. Li wen ghʉ nyʉ̀ venə a wenə a tyɨm. 
LUK.2.52	Yesò sə kwi kuʼ no nkayn a wen nə̀ a tof. Nyìngòŋ sə̀ kòŋ wen ə viʼi bè boŋ kòŋə.
LUK.3.1	A ndiʼ ngwʉʼ njʉ̀sə̀ tàyn ando Fòyn Tibeliyus Kaysa nsoʼo a Lum, Bontiyùs Bilate ndiʼ kətʉ a loʼ Judiyà, Helòd diʼ fòyn a loʼ Galìlì ando lèmə wen nsoʼo shə loʼ yi a və ndzàŋ nə̀ Ituliyà nə̀ Tilàkonaytis ə lisaniyas nsoʼo Abɨlin. 
LUK.3.2	Anàs bè nə̀ kàyafàs ndiʼ tʉtʉ ə tʉtʉ vəpfèm və Nyìngòŋ. Ntɨmə̀ Nyìngòŋ vì a Joyn wàyn Zakaliya a nse zɨm. 
LUK.3.3	Joyn fʉ̀ dyʉ̀ a Jodàn sə jèʼè kaʼa a loʼ ayi no tsèm, shəʼtə̀ ntəmə Nyìngòŋ ayì, gàʼà la viʼi kwitə fà vəwenə mbyɨsə ə shi mu ndi Nyìngòŋ lyesə ku mbyɨsə vəwenə. 
LUK.3.4	Kə diʼi ndə̀ŋndəŋ ando nshə̀ʼtə̀ Isayà nyòʼ la Wìʼ tsen zɨmə fa nse zɨm la “Ghə̀ŋ shɨ̀tə jì Bobo, ghə̀ŋ ne məjìtə mə wen mə nàyn. 
LUK.3.5	No kəfoŋlə kə kò diʼi və a lwinsə, bè bèytə̀ no pfen ko kò tàŋ ko yì shiʼsə ə və diʼi nè jisə gosəkə sə nayn. La və tsen mə kwòŋtə fa jisə ndi jì tsèm ndiʼ mbwaʼ 
LUK.3.6	No məndo lù yen bwòŋ yi a Nyìngòŋ vi nə̀ wen ghə̀.” 
LUK.3.7	A nè sə̀ ndi ando tənòyn tə viʼi nfʉ̀li əvì shi mu, Joyn ghàm vəwenə gàʼà la “Vunə zhusə byɨsə sènsə, a tofsə ndò ghə̀ŋ, ghə̀ŋ sə kəŋ nyɨŋ ngəʼ yì a Nyìngòŋ kəŋ tɨm a ghə̀ŋ a? 
LUK.3.8	Ghə̀ŋ nè nyʉ a və diʼi la ghə̀ŋ kwitə li tətyɨm təŋtə fa mbyɨsə. Kə ghə̀ŋ a kwòʼtə̀ fa mbwo ghə̀ŋ gàʼà a ghə̀ŋ a ntyìntyìn la ghə̀ŋ diʼ vunə Ablaham. Ma shə̀ʼtə̀ a ghə̀ŋ la Nyìngòŋ zì ghə̀ nè ngùʼ sènsə kaʼkə a vunə ghə̀ ku a Ablaham. 
LUK.3.9	Ghə̀ŋ kɨ la ndzam ti a tì nkòʼ luwen, mu a faŋ tə fəkòʼ fə ko ke kumə ashɨ jùŋ ghə̀ mu və a bvaʼ ə mòʼ a zhìʼ” 
LUK.3.10	Nòyn viʼi yi bèm a wen la “Yes la nè no gho luwen a?” 
LUK.3.11	Ghə̀ gàʼ a vəwenə la “No məndò a ghə̀ kiʼi ndisə sə̀ bò, ghə̀ ku sə̀ mùʼ a wi a ghə̀ ko kiʼ no fa mpfen. No məndo a ghə̀ kiʼi fozhɨvə, ghə̀ boŋ gə̀tə̀ ku viʼi vətsen və” 
LUK.3.12	Viʼi a və ntinə kənsè boŋ vì əshi mu ə bèm à wen la “Yes la nè gho a ndìʼsə̀?” 
LUK.3.13	Ghə̀ bwènsə̀ gàʼ a vəwenə la “Kə ghə̀ŋ be a nè wìʼ lòʼ ko kənsè, cho ando ghə̀ yi ndiʼi ndiʼ” 
LUK.3.14	Vəsugyèʼ boŋ bèm a wen la “Nkàyntə̀ yes a nè gho?” Ghə̀ gàʼ a vəwenə la “Kə ghə̀ŋ be shi kəfo kə wìʼ a kədyòʼ, kə ghə̀ŋ be gàʼ la wìʼ neli kənyʉ̀ kenla ghə̀ nèli, byiʼ ando ghə̀ŋ kəŋ kəfo. Ghə̀ŋ zhɨ tò ko a və loʼo ghə̀ŋ tsu.” 
LUK.3.15	Ando viʼi nlutə sù kə̀ʼtə̀ Bobo vəwenə mù sə̀ kayntə a vəwenə tətyɨm la gaʼa Joyn ko diʼ wen yì a və tsuʼli ə ghʉ lo? 
LUK.3.16	Joyn bwènsə̀ gàʼ a vəwenə vətsèm la “Ma a ku mu a ghə̀ŋ tò nə̀ mu mə amù, ali wi vì fa mò a bàm to chò mò, ma ko kwʉʼ no fampfen əzàs mpfʉ̀sə gwʉsə aghʉ wen. Ghə̀ a ku mu à ghə̀ŋ nə̀ kəzhwì kəŋwoʼkə ə bè chòsə̀ viʼi vətsen və a zhìʼ. 
LUK.3.17	A zhʉ a ghèn, ghə̀ a kiʼi kyeʼ lyelə wen a wenə kəvu, əfwoftə asaŋ ə ghʉ a wenə kàŋ, ali və nyùʼ yabyabsə shi nè zhiʼ a ghə̀ ko lə lɨmə no fa mpfen”. 
LUK.3.18	Ghə̀ gàʼ ali ə shə̀ʼtə̀ ntɨm ə jùŋ à vəwenə ə bè tyɨftə vəwenə a jisə a jisə. 
LUK.3.19	Kə ndiʼ ali Joyn lù ə ghàm fòyn Helòd a ghə̀ nsoʼo shə loʼo tsèn ghə̀ a ndiʼ ando ghə̀ ghaʼ shi Helodiyas a ndiʼi wì lèmə̀ wen ə bè nè nyʉ̀ byɨvə tsen və. 
LUK.3.20	A ndiʼ ando Joyn nghàmə̀ wen ali, ghə̀ bè nè to kətsenkə, ə ghaʼ Joyn ə shwin a nfɨŋ.
LUK.3.21	Ando Joyn nku mu a viʼi myètə, Yesò vi ghə̀ boŋ ku mu a wen. Ghə̀ nè sə njɨ̀mə̀, kaŋ boʼmə̀, 
LUK.3.22	Kəzhwì kəŋwoʼkə shiʼi a wen kətʉ, kəʼə to nə̀ kəlàto, gɨ fʉ̀ fa kaŋ gàʼà la “Wu diʼ wàyn kòŋ mo, ma saŋlə byìʼì wu nə̀ kwoŋ.”
LUK.3.23	Yesò sə zìtə̀ shyèʼè wen a nsè diʼ ngwʉ̀ʼsə məwumə taʼ, diʼ wàyn Josèf ando viʼi nkòʼtə tìʼ Josèf diʼ Hèli. 
LUK.3.24	Hèli ndiʼ wàyn Matàt, Matàt ndiʼ wàyn Levì, Levì ndiʼ wàyn Melkì, Melkì ndiʼ wàyn Janày, Janày ndiʼ wàyn Josèf, 
LUK.3.25	Josèf ndiʼ wàyn Màtàtiyàs, Màtàtiyàs ndiʼ wàyn Emos, Emos ndiʼ wàyn Nawùm, Nawùm ndiʼ wàyn Esilì, Esilì ndiʼ wàyn Nagay, 
LUK.3.26	Nagay ndiʼ wàyn Mat, Mat ndiʼ wàyn Màtàtiyàs, Màtàtiyàs ndiʼ wàyn Simèyn, Simèyn ndiʼ wàyn Josèk, Josèk ndiʼ wàyn Jodà, 
LUK.3.27	Jodà ndiʼ wàyn Jùwanàn, Jùwanàn ndiʼ wàyn Lesà, Lesà ndiʼ wàyn Zèlubabèl, Zèlubabèl ndiʼ wàyn Shètèl, Shètèl ndiʼ wàyn Neli, 
LUK.3.28	Neli ndiʼ wàyn Melkì, Melkì ndiʼ wàyn Adì, Adì ndiʼ wàyn Kosàm, Kosàm ndiʼ wàyn Emadàm, Emadàm ndiʼ wàyn El. 
LUK.3.29	El ndiʼ wàyn Joshùwà, Joshùwà ndiʼ wàyn Eliyezà, Eliyezà ndiʼ wàyn Jolìm, Jolìm ndiʼ wàyn Matàt, Matàt ndiʼ wàyn Levì. 
LUK.3.30	Levì ndiʼ wàyn Simùn, Simùn ndiʼ wàyn Judiyà, Judiyà ndiʼ wàyn Josèf, Josèf ndiʼ wàyn Jonàm, Jonàm ndiʼ wàyn Eliyakìm, 
LUK.3.31	Eliyakìm ndiʼ wàyn Miliyà, Miliyà ndi wàyn Menà, Menà ndiʼ wàyn Màtatà, Màtatà ndiʼ wàyn Natàn, Natàn ndi wàyn Devìt. 
LUK.3.32	Devìt ndiʼ wàyn Jesì, Jesì ndiʼ wàyn Obèd, Obèd ndiʼ wàyn Bowàs, Bowàs ndiʼ wàyn Salmùn, Salmùn ndiʼ wàyn Nashòn, 
LUK.3.33	Nashòn ndiʼ wàyn Aminadàb, Aminadàb ndiʼ wàyn Adminada, Adminada ndiʼ wàyn Anì, Anì ndiʼ wàyn Helelòn, Helelòn ndiʼ wàyn Bèlès, Bèlès ndiʼ wàyn Judiyà. 
LUK.3.34	Judiyà ndiʼ wàyn Jàkob, Jàkob ndiʼ wàyn Izìk, Izìk ndiʼ wàyn Ablaham, Ablaham ndiʼ wàyn Telà, Telà ndiʼ wàyn Nawò, 
LUK.3.35	Nawò ndiʼ wàyn Selùk, Selùk ndiʼ wàyn Lu, Lu ndiʼ wàyn Belèk, Belèk ndiʼ wàyn Ebà, Ebà ndiʼ wàyn Shelà, 
LUK.3.36	Shelà ndiʼ wàyn Kenàn, Kenàn ndiʼ wàyn Afasàt, Afasàt ndiʼ wàyn Shèm, Shèm ndiʼ wàyn Nuwà, Nuwà ndiʼ wàyn Lamèk, 
LUK.3.37	Lamèk ndiʼ wàyn Metuselà, Metuselà ndiʼ wàyn Enòk, Enòk ndiʼ wàyn Jalet, Jalet ndiʼ wàyn Màʼalalil, Màʼalalil ndiʼ wàyn Kenàn, 
LUK.3.38	Kenàn ndiʼ wàyn Inòs, Inòs ndiʼ wàyn Set, Set ndiʼ wàyn Adàm, Adàm ndiʼ wàyn Nyìngòŋ.
LUK.4.1	Yesò bwènə̀ fʉ̀ kuʼ fa mù mə Jodàn mu kəzhwì kəŋwoʼkə lwinli à wen tyɨm, kə lyɨ̀ wen ə kwen nə̀ wen a nse zɨm. 
LUK.4.2	Deblə̀ mwom ə wen tsu a mətsi məwum nkàʼ. Ghə̀ tsi mətsi a mèn no ntsèm kò ghə̀ lə zhɨ kəfo no fa mpfen, jɨ̀ŋ mù sə zafə wen. 
LUK.4.3	Deblə̀ mù gàʼ a wen la “A zhʉ a wu diʼi wàyn Nyìngòŋ, gàʼ li nguʼ ghèn kaʼkə a kəfo kəzhɨkə, wù zhɨ.” 
LUK.4.4	Yesò bwènsə̀ gàʼ a wen la “Və nyòʼ li a ŋwàʼlə̀ Nyìngòŋ la wìʼ ko tsi to byìʼì kəfo kəzhɨkə.” 
LUK.4.5	Deblə̀ lyɨ̀ wen fa tsu ə kuʼ nə̀ wen a kəshi kəŋaŋtəkə, lyɨ̀ tò kətemə kə zhʉ ə diʼ təloʼ tə mbi a wen no tətsèm, 
LUK.4.6	mù gàʼ a wen la “Ma a ku adyòʼ a wù la wù nsoʼo shi a vènə no tsèm nə̀ ghoʼo yi a ghə̀ diʼ tsu byiʼ ando və nku li à mò no tsèm mu mà kòŋ mà ku à no məndò. 
LUK.4.7	Wù sətsèn gumlə mò, à ne kiʼ to wù no tsèm.”
LUK.4.8	Yesò bwènsə̀ la “Və nyòʼ li a ŋwàʼlə̀ Nyìngòŋ la wù diʼi ə gumlə tò Bobo Nyìngòŋ wù bè shyèʼ tò a wen.”
LUK.4.9	Ghə̀ lyɨ̀ Yesò fa tsu ə dyʉ̀ nə̀ wen a Jelusalèm ə kuʼ tom wen no a fədzuʼudzuʼu fə ngə̀ŋ Nyìngòŋ ghoʼo ə gàʼ à wen la “A zhʉ a wù diʼi wàyn Nyìngòŋ, tsoʼo li fa kəshi ghèn a nsè mà yen 
LUK.4.10	byiʼàndo və nyòʼ li a ŋwàʼlə̀ Nyìngòŋ la ghə̀ ne tɨmə ntsɨŋsə wen la sə ntsɨ̀ŋə̀ wù. 
LUK.4.11	Sə ne ghaʼ wù ə jèʼsə wù a kaŋ ndi nè la kə wù a tem kəghʉ kyèkə a nguʼ.” 
LUK.4.12	Alì Yesò bwènsə̀ gàʼ a wen la “Və nyòʼ li a ŋwàʼlə̀ Nyìngòŋ la, kə wù lə mwòmsə̀ Bobo Nyìngòŋ wù.” 
LUK.4.13	A ndiʼ ando Deblə̀ mwòmsə̀ li Yesò tò jì sə tsèm, ghə̀ bwènə̀ fa bàm ə Yesò a kətsi ayì.
LUK.4.14	Yesò bwènə̀ pfwo dyʉ̀ a Galìlì,bu jèʼè tò kədyòʼ kəzhwì kəŋwoʼkə. Soʼgho byìʼì wen jèʼè a loʼ ayi no tsèm. 
LUK.4.15	Ghə̀ nè sə njèʼè ziʼi a aloʼ ntsentə Nyìngòŋ və Jus, no məndo sə kuʼsə wen.
LUK.4.16	Yesò lu dyʉ̀ a Nazalèt a ndiʼ ntə̀ʼ a ghə̀ nkwi tsu, ə dyʉ̀ kwèn a ngə̀ŋ ntsentə a kətsi kə zhʉtə kə vəwenə kətsenkə ando à ndiʼ ntsìnə̀ wen ə lu tɨmə dzàŋ ŋwàʼlə̀ Nyìngòŋ. 
LUK.4.17	Və ku ŋwàʼlə̀ nshə̀ʼtə̀ Isayà a wen, ghə̀ bòʼ ə kəŋ ə yen kəshi kyi a və ə nyòʼo tsu la: 
LUK.4.18	Kəzhwì kə Bobo kə diʼ à mò a kətʉ, byiʼ ando ghə̀ tsuʼ li mò la ma shə̀ʼtə ntɨm jùŋ a viʼi a və femə a kəzhwì. Ghə̀ tɨm li mò la mà laʼà à viʼi vyi a və ghaʼtə li la kətsi kə kwʉʼli ə və ghʉsə vəwenə, be ntɨm mo la mà laʼà à nshɨfə la kətsi kə kwʉʼli ə vəwenə yenə shi, ə be shisə viʼi vyi a və nyàblə̀ nə̀ vəwenə li fa ngəʼ, 
LUK.4.19	əlaʼà à viʼi a venə la ghèn diʼi ngwʉʼ yi a Tìʼ bwaʼsə viʼi wen tsu. 
LUK.4.20	Ando ghə̀ ndzàŋ myètə̀ kəshi a kèn, ghə̀ bwènsə̀ chiʼtə ŋwàʼlə̀ ayì ə kù a wìʼ yì a ghə̀ nghʉ ə shiʼi ŋwʉʼ. No məndo a ngə̀ŋ ntsentə tuŋə̀ ashɨ tò wen a wèn. 
LUK.4.21	Ghə̀ mù gàʼa vəwenə la “Nyʉ̀ na venə a mà dzàŋli ghə̀ŋə zhʉ lə və kwʉʼli layn.” 
LUK.4.22	No məndo yen la ghə̀ gàʼli a nkàyn sə̀ kayntə̀ la gaʼa gàʼà fwomə ghə̀ ghenə̀ fʉ̀ tò fa wen a chʉ̀ lo? Lu fa tsu ə bwènə̀ sə bèmə̀ la “Gàʼa kò ghèn diʼ wàyn Josèf lo?” 
LUK.4.23	Ghə̀ gàʼa vəwenə la “Ma kɨli la ghə̀ŋ a laʼtə ə gàʼa gàʼ shəʼ ghə̀ ghenə a mò la wu chʉʼʉ viʼi, wen ə wu. Nèli nyʉ̀ vyi luwen a wù a loʼ a yes zhʉ la wù tə nè a kàbanùm.” 
LUK.4.24	Ghə̀ mù gàʼ la “Ma gàʼà nəmwèʼè à ghə̀ŋ la və kò lə nshisə nshə̀ʼtə̀ Nyìngòŋ a kəshi a ghə̀ fʉ̀ fa tsu. 
LUK.4.25	Ghə̀ŋ kɨ nəmwèʼè la andiʼ a tʉʼʉ Elija, kyì mpfʉ̀ nghoʼo a loʼ Islel. Nyìngòŋ bè nè kò ghʉ lu vì a ngwʉ̀sə̀ taʼ nə̀ kəbyeʼkə jɨŋ byɨ ghaʼ loʼ no tsèm. 
LUK.4.26	Nyìngòŋ tɨm Elijà tò wùwì mpfʉ̀ mùʼ a ntə̀ʼ zalafàt a loʼ Sidòn, ali kyi mpfʉ̀ nghoʼo a loʼ Islel. 
LUK.4.27	A diʼ ndə̀ŋndəŋ ando à ndiʼ a tʉʼʉ nshə̀ʼtə̀ Elishà, nghoʼo viʼi a Islel nkwaʼa nə̀ kənsòtə̀ kə alì kò Nyìngòŋ chʉʼli no wìʼ mùʼ əcho Namàn a diʼ wù kətɨm a ghə̀ nlù fa Sylia.” 
LUK.4.28	Andiʼ ando vəwenə nzhʉli nyʉ̀ a vènə, a ghə̀ ngàʼ a ngə̀ŋ ntsèntə̀, tətyɨm tə vəwenə zaf no ŋàŋ. 
LUK.4.29	A zhʉ a ghèn, vəwenə lù guf wen ə fʉ̀ nə̀ wen fa ntə̀ʼ a yi ə lyɨ wen a kwi pfen yì a ntə̀ʼ ayi ndiʼ tsu sə kəŋ buŋsə wen a bàm. 
LUK.4.30	Alì ghə̀ bwènə̀ chò tò fa vəwenə a ntyìntyìn sə dyʉ̀ à wen kəshi.
LUK.4.31	Ghə̀ nshili a ntə̀ʼ tsèn a Galìlì a və ndzàŋ nə̀ Kàbanùm, sə ziʼi vəwenə a kətsi kə zhʉtə kə kətsenkə. 
LUK.4.32	Viʼi ndiʼ nə̀ kaynə byìʼàndo ziʼi wen nkiʼi adyòʼ. 
LUK.4.33	A ndiʼ a ngə̀ŋ a yì wutsen ndiʼ tsu a ghə̀ nkiʼi ə zhwì byɨvə a wen a wen, ghə̀ zɨmə no gɨ to la: 
LUK.4.34	“Wemey! wù kəŋ gho a yes a ntìntìn a Yesò, wàyn wu Nazalèt ghèn, wù vì byɨbsə yes mu? Ma kɨli wìʼ a wu diʼ wen wù diʼ wù ŋwoʼə Nyìngòŋ.”
LUK.4.35	Yesò kayntə nyʉ̀ a kəzhwì kə byɨ a kyikə gàʼà la “Chɨmə toʼli ə chò fʉ̀ fa wenə wìʼ ghèn!” kəzhwì kə byɨ a kyi kə tem wìʼ ayi a nsè tò ashɨ viʼi ə fʉ̀ fa wen a wèn kenla kə lyomsəli wen.
LUK.4.36	Vəwenə ndiʼ nə̀ kaynə ə mù sə̀ bèm a vəwenə ntyìntyìn əkɨ la “Wìʼ ghèn gàʼà alə̀ lo? Ghə̀ kàyntə̀ nyʉ̀, a zhwì byɨvə və fʉ̀ fa viʼi wen byìʼàndo ghə̀ kiʼi adyòʼ” 
LUK.4.37	Soʼgho byìʼì wen jèʼ no shi tsèm a shə loʼ ayi.
LUK.4.38	Yesò fʉ̀ fa ngə̀ŋ ntsèntə̀ ayì ə dyʉ̀ kwen a ngə̀ŋ Simon. A ndiʼ alì chì simon wùwì nkwaʼa nə̀ fiba to, vəwenə sensə Yesò la ghə̀ gyàmtə̀ wen.
LUK.4.39	Ghə̀ dyʉ̀ tɨmə a wen kətʉ kə kwen, ə kəŋkə̀ fiba ayi ghə̀ mòʼtə̀ wen. Fa zhʉ a ghèn ghə̀ lù ku fozhɨvə, vəwenə zhɨ. 
LUK.4.40	Chʉzhʉ ne sə shwe, no məndo a ghə̀ kiʼ wu kwaʼa, kò ghə̀ kwaʼa tè nə̀ nkì kwaʼa kò, lyɨ̀ wen vì nə̀ wen à Yesò. Ghə̀ mù ghʉ avu wen a vəwenə a tʉ ə chʉʼ vəwenə. 
LUK.4.41	Zhwì byɨvə bè fʉ̀ fa wèn nghoʼo viʼi zɨmə gàʼà la “Wu diʼ wàyn Nyìngòŋ.” Alì Yesò kəŋkə̀ vəwenə kènla ghə̀ ghʉsəli la vəwenə bè gàʼ kənyʉ̀ byìʼàndo vəwenə nkɨ la ghə̀ ndiʼ wìʼ yi a Nyìngòŋ tsuʼli ə ghʉ.
LUK.4.42	Ando tʉʼ nlàynə, Yesò lù dyʉ̀ a kəshi kəlyomtəkə, tò wen nyɨŋ. Nòynə viʼi fʉ̀ a ntə̀ʼ ayi sə jèʼè kəŋ wen, ə nè yen wen ə sə mwomsə ətàm la kə ghə̀ bè lù mòʼtə̀ vəwenə. 
LUK.4.43	Alì ghə̀ gàʼ a vəwenə la “Ma diʼi shə̀ʼtə̀ ntɨm jùŋ byìʼì soʼo foyn Nyìngòŋ a ntə̀ʼsə tsensə byiʼàndo à diʼ kənyʉ̀ a kèn a və tə tɨm mo la mà nè.” 
LUK.4.44	Ghə̀ mù lù dyʉ̀ sə̀ jèʼè shə̀ʼtə̀ ntɨm Nyìngòŋ aloʼ ntsentə a Judiyà.
LUK.5.1	A nə̀ sə diʼ a kətsi kətsenkə, Yesò dyʉ̀ tɨmə a mbyɨ̀ mo Gènesalèt sə shə̀ʼtə̀ kənyʉ̀ kə Nyìngòŋ nòyn viʼi vì sə fosə kwenə vì əzhʉtə. 
LUK.5.2	Ghə̀ yen və nkanuʼ və bò a mbyɨ̀ Amù mu viʼi vyì a və ə nku shʉsə fʉ̀li fa tsu ə ŋwʉʼmə a bàm ə sə shyə̀ʼ mə̀lam mə vəwenə. 
LUK.5.3	Ghə̀ kwen a ghə̀ muʼ a ndiʼi ghə̀ Simùn, ə gàʼ a wen la ghə̀ zəf ə kwentə dyʉ̀ nə̀ wen a mù. A ndiʼ ando Simùn nkwentəli dyʉ̀ nə̀ wen, ghə̀ shiʼi ŋwʉʼ tsu mù sə̀ dìʼsə viʼi.
LUK.5.4	Ghə̀ nè gàʼà myètə̀ mù gàʼ a Simùn la, “Kwentə dyʉ̀ nə̀ nkanuʼ a ntìntìn amù, moʼ shiʼsə mə̀lam məŋə, a ghə̀ŋ a ku shʉsə.”
LUK.5.5	Simùn bwènsə̀ gàʼ a wen la, “Yes tə tsi tò mə moʼ a Ti, kò yes lu ku kəfo, ali à sətsen à gàʼ wù alə̀, mà gàʼ, və bè moʼ shiʼsə.” 
LUK.5.6	Vəwenə mòʼ məlàm myì ə ku shʉsə no se ghoʼo mə̀lam mə vəwenə sə kəŋ tinkə. 
LUK.5.7	Vəwenə kabtə̀ viʼi jeʼ vəwenə la vəwenə vi ə gyàmtə̀ vəwenə, vəwenə vi nə̀ nkanuʼ tsen ə lwinsə və nkanuʼ na vyì və bò və sə̀ kəŋ shwemə a mù. 
LUK.5.8	A ndiʼ ando Simùn Bità nyenə kənyʉ̀ a kə nlyɨ̀ kəshi, ghə̀ shiʼi à wen alwi ashɨ Yesò ə gàʼ a wen la, “Lu fa mò a mbyɨ̀ a Tìʼ. Mà diʼ wu ə byɨ!”
LUK.5.9	Ghə̀ ngàʼa ali byìʼì ando wen viʼi jèʼ wen ndiʼ nə̀ kaynə byìʼì shʉsə sə ghoʼsə shì a vəwenə nku. 
LUK.5.10	Vunə Zebedì vyì a və Simùn nshwèʼè a muʼu, a ndiʼi Jems nə̀ Joyn, bè ndìʼi nə̀ kàynə. Yesò mù gàʼ a Simùn la, “Kə wù be fàyn, əzìtə̀ fa luwen ədyʉ̀ mbì, wù ne nku viʼi.” 
LUK.5.11	Vəwenə nè bwènə̀ vì nə̀ və nkanuʼ və vəwenə a mbyɨ̀ amù ə ghʉsə no mə gho ə dzɨ̀mtə̀ dyʉ̀ nə̀ Yesò.
LUK.5.12	Yesò lu dyʉ̀ a ntə̀ʼ tsen, wìʼ vì mu kənsòtə̀ kə pfiʼli wenə wen no tsèm. Ghə̀ nə̀ yen Yesò ə vì ə fəŋ a wen ashɨ ə sensə wen la ghə̀ chʉʼ wen gàʼ la, “Tìʼ, wù sətsen kòŋ, wu chʉʼ mo.”
LUK.5.13	Ghə̀ nàʼsə̀ kəvu kə wen ə kumə wen gàʼ la, “Ma kòŋ li, toli.” No a zhʉ kò, kənsòtə̀ a kyì mè fa wen a wen. 
LUK.5.14	Yesò tyɨftə wen la, “Kə wù a mwòm əshə̀ʼtə̀ a wìʼ,” ali “Dyʉ̀ diʼ wen wu a pfem ngə̀ŋ Nyìngòŋ ə ku kəku kyi a soʼ Mosìs gàʼa la wìʼ to fa kənsòtə̀, ghə̀ ku ndi viʼi kɨ la wu toli.”
LUK.5.15	Ali soʼgho byìʼì Yesò zaʼa no shi tsèm nòyn viʼi vì əzhʉtə ando ghə̀ dìʼsə be vì la ghə̀ chʉʼ təkwaʼa tə vəwenə. 
LUK.5.16	Ali ghə̀ moʼtə vəwenə ə dyʉ̀ a kəshi, tò wen nyɨŋ ə jɨm.
LUK.5.17	A sə ndiʼ kətsi kətsenkə tò mətsi ayì, Yesò sə nziʼi a kəshi, viʼi Falàsi nə̀ ndìʼsə̀sə təsoʼ sə ŋwʉʼ tsu, mu vəwenə fʉ̀ no fa ntə̀ʼsə tsèm a Galìlì nə̀ Judiyà bènə̀ Jelusalèm. A ndiʼ ali, kədyòʼ kə Bobo kə diʼ à wen ə ghə̀ chʉʼ təkwaʼa. 
LUK.5.18	Tò alə̀, viʼi sə vì nə̀ wìʼ mu ghə̀ kwaʼkəli, a kəbùŋ, sə kəŋ jì əkwen nə̀ wen a ngə̀ŋ yì a Yesò ndiʼ tsu ə nyòŋsə̀ wen a wenə ashɨ. 
LUK.5.19	Ali jì nko ndiʼ ə vəwenə kwen nə̀ wen byìʼì nòyn viʼi a ghə̀ ndiʼi. Vəwenə kuʼ nə̀ wen jì fa kətʉ kə ngə̀ŋ ə tsuʼ kəbʉ̀ʼ ə shiʼsə wen ə dyʉ̀ nə̀ wen a ntìntìn nòyn yì ə nyòŋsə̀ wen ashɨ Yesò. 
LUK.5.20	A ndiʼ ando ghə̀ nyenli byɨmə a vəwenə nkiʼi, ghə̀ gàʼ à wù kənkwaʼkə yì la, “Ma lyesəli nku mbyɨ shəsə!”
LUK.5.21	Ndìʼsə̀ sə təsoʼ nə̀ və Falàsi zìtə̀ sə bèmə̀ à vəwenə ntyìntyìn la, “Ghèn diʼ ndo a ghə̀ telə̀ Nyìngòŋ alə̀ a? A lə zì a lyesə ku ndo mbyɨsə wìʼ, chò tò Nyìngòŋ a?”
LUK.5.22	Ando Yesò nkɨ kənyʉ̀ vəwenə nkwòʼtə̀ ghə̀ bèm a vəwenə la, “Ghə̀ŋ kayntə nyʉ̀ və ne alə̀ byiʼ gho? 
LUK.5.23	A bwaʼmə kəkò, əgàʼ la, Və lyesəli nku mbyɨ shəsə mu, əgàʼ la, ‘Lu wù jeʼ lo?’ 
LUK.5.24	Ma diʼi a ghə̀ŋ luwen la Wàyn wìʼ kiʼi adyòʼ a kwi nse ə lyesə ku mbyɨsə viʼi.” Ghə̀ mù gàʼ a wù ə kənkwaʼkə yi la, “Mà gàʼ a wù la wù lu ə lyɨ̀ kəbùŋ kyə̀ ə pfwo.”
LUK.5.25	A zhʉ ayì ghə̀ lù tò vəwenə ashɨ ə lyɨ̀ kəbùŋ kə wen a ghə̀ yi nyoŋ tsu sə̀ pfwo, ghoʼsə dyʉ̀ nə̀ Nyìngòŋ. 
LUK.5.26	Vəwenə sə diʼ nə̀ kàynə, fàyn ghaʼ vəwenə, vəwenə bwomsə Nyìngòŋ gàʼ à la, “Vəghəŋ yenli nyʉ̀ kàynə və layn!”
LUK.5.27	A bàm nyʉ̀ venə, Yesò bè sə ndyʉ̀ ə yen wù, tinə kənsè, zhiʼ wen diʼ Levì, ghə̀ ŋwʉʼ a tò yi a və tinə kənsè tsu, gàʼ a wen la, “Dzɨ̀mtə̀ mo.” 
LUK.5.28	No a zhʉ kò, ghə̀ ghʉsə fo tsèm ə dzɨ̀mtə̀ wen.
LUK.5.29	Levì shə̀tə̀ no ntaʼ ghoʼo à wen à ngə̀ŋ à Yesò. Viʼi vì tsu no və ghoʼo boʼsə nə̀ viʼi tinə kənsè, wen vəwenə mù sə̀ zhɨ. 
LUK.5.30	Viʼi Falàsi vətsevə nə̀ ndìʼsə̀sə təsoʼ mù sə dèmkə̀ bèmə a ndzɨ̀mtə̀sə bàm Yesò la, “Byiʼi ghò a ghə̀ŋ zhɨ bè nyʉ ghə̀ŋ viʼi a və tinə kənsè bènə̀ viʼi nè nyʉ̀ byɨvə a?”
LUK.5.31	Yesò bwènsə̀ gàʼ a vəwenə la, “Viʼi a və to ko kəŋ wù chʉʼʉ viʼi ali a kəŋ to viʼi və kwaʼa kə və. 
LUK.5.32	Mà ko vi ə tisə viʼi a və sə̀ kiʼi ntsìnə̀ tɨmə, mà vì byiʼ viʼi nè nyʉ̀ byɨvə ənè la vəwenə kwitə tətyɨm tə vəwenə.”
LUK.5.33	Vəwenə gàʼ à Yesò la, “Ndzɨ̀mtə̀sə bàm Joyn sə mbamə chʉ̀, jɨ̀mə, ndə̀ŋndəŋ ando ndzɨ̀mtə̀sə Falàsi mbamə chʉ̀, bè jɨ̀mə̀ ali shəsə zhɨ tò zhɨ bè nyʉ ando vəwenə kòŋə̀.”
LUK.5.34	Yesò gàʼ a vəwenə la, “Və la zì və byɨmə la viʼi mbam ə chʉ̀ a kəshi kə lam a, lɨmə wùwì bù tsu a? 
LUK.5.35	Kətsi kə lu vì, a və a lyɨ̀ lɨmə wùwì fa vəwenə a ntìntìn, ə lu nə̀ wen a vəwenə mu ne mbamə chʉ̀.”
LUK.5.36	Ghə̀ gàʼ ali ə mò ngàyn tsen a ghə̀ ngàʼ à la, “Wìʼ ko zì ghə̀ lyɨ̀ kəbàs kə ndisə kə fikə ə baʼsə ndisə musə tsu. Wìʼ sətsen nè ali, mu ghə̀ byɨbsə ndisə fisə a shi tò kədyàŋ, ko kəbàs kə fi kyì à kusə ndisə musə shi. 
LUK.5.37	A diʼ ndə̀ŋndəŋ ando wìʼ zì kò ghə̀ lə̀ wye məlyʉ̀ʼ mə mfimə̀ a vəsaʼ və gwʉ̀ nyàm və muvə byìʼàndo ghə̀ sətsen nè alì məlyʉ̀ʼ a myì nè sə to ə bàytə̀ vəsaʼ, ghə̀ gho məlyʉ̀ʼ bè gho vəsaʼ. 
LUK.5.38	Və diʼi wye məlyʉ̀ʼ mə mfimə̀ a vəsaʼ və fivə. 
LUK.5.39	Gaʼa kò ghə̀ŋ kɨ la wìʼ a ghə̀ nyʉ məlyʉ̀ʼ mu mə toli, ghə̀ ko zì ghə̀ be kòŋ məlyʉ̀ʼ kenla mə toli, ghə̀ faŋ tò la, ‘Məlyʉ̀ʼ mə to, myì boŋ.’”
LUK.6.1	Tʉʼ layn a kətsi kəzhʉtə kətsenkə, Yesò wenə ndzɨ̀mtə̀sə bàm wen sə nchò fa mbwaʼ sɨm asodyə tsen ghə̀, ndzɨ̀mtə̀sə bàm wen sə kwàʼtə̀ tʉ vi, shìsə̀ pfiʼi. 
LUK.6.2	Viʼi Falàsi və tsen və bèm à vəwenə la, “Byìʼì ghò a ghə̀ŋ nè kənyʉ̀ a kətsi kəzhʉtə kə a soʼ ko byɨmə a?”
LUK.6.3	Yesò bwènsə̀ bèm à vəwenə la, “Ghə̀ŋ ko dzàŋ əzhʉ kənyʉ̀ kyì a Devìt ne ando jɨ̀ŋ nzafə wen wenə viʼi wen lo? 
LUK.6.4	Ghə̀ kwen a ngə̀ŋ Nyìngòŋ, ə lyɨ̀ kəbayn a və nku à Nyìngòŋ ə zhɨ wenə viʼi wen a soʼ ndìʼ la à diʼi zhɨ tò vəpfèm və ngə̀ŋ Nyìngòŋ.”
LUK.6.5	Ghə̀ gàʼ alə̀ mù gàʼ a vəwenə la, “Wàyn Wìʼ kìʼ kədyòʼ ənè no ghò a kətsi kəzhʉtə kə.”
LUK.6.6	A bè sə ndiʼ a kətsi kəzhʉtə kətsenkə, Yesò dyʉ̀ kwen a ngə̀ŋ ntsèntə̀ mù sə ziʼi, wìʼ tsen dìʼ tsu mu kəvu kə kwoŋ toghə wen kə pfʉ̀li. 
LUK.6.7	Ndìʼsə̀sə təsoʼ wenə viʼi Falàsi ghʉ ashɨ à wenə a wèn əyen la ghə̀ a chʉʼ wìʼ a kətsi kəzhʉtə kə ndi vəwenə kɨ kənyʉ̀ ə ghàm wen tsu lo. 
LUK.6.8	Alì ghə̀ kɨ təkwòʼtə̀ tə vəwenə ə gàʼ a wù mpfʉ kwoŋ na yì la, “Lù chò vì ə tɨmə ashɨ viʼi.” Ghə̀ lu dyʉ̀ tɨmə. 
LUK.6.9	Yesò bèm a vəwenə la, “Soʼ lè byɨmə la və nè njùŋ a kətsi kəzhʉtə kə mu mbyɨ lo, la ghə̀ byɨmə la və bwaʼsə wìʼ mu və zhwi zhwi lo?” 
LUK.6.10	Ghə̀ gàʼ alì ə ki kaʼsə nə̀ vəwenə no vətsèm mù gàʼ à wìʼ ayì la, “Nàʼsə kwoŋ wu.” Ghə̀ nàʼsə̀ no zhʉ kò, kəvu a kyì kə to.
LUK.6.11	Alì kənyʉ̀ a ken sə zafə viʼi a vyi no nànto, vəwenə mù sə̀ bèsə̀ kənyʉ̀ a vəwenə zì və nè nə̀ Yesò.
LUK.6.12	Tò məntsi a ghèn Yesò kuʼ a kwi pfen kətsi kətsenkə ə tsi tsu əjɨ̀m a Nyìngòŋ əzaʼa fa tʉʼ laynə ghə̀. 
LUK.6.13	Tʉʼ nè layn, ghə̀ dzàŋ ndzɨ̀mtə̀sə bàm wen ə tsuʼ viʼi njʉ̀sə̀ bò ə ghʉ la à diʼ viʼi mwòmsə kənyʉ̀ wen. 
LUK.6.14	A ndiʼ Simon à ghə̀ ku zhiʼi wen tsen ghə̀ nə̀ Bità, nə̀ Andɨ̀lò a ndiʼ lèmə̀ wen, nə̀ Jems nə̀ Joyn nə̀ Filib nə̀ Bàtòlòmiyà 
LUK.6.15	nə̀ Matìyò nə̀ Tomas nə̀ Jems wàyn Alphùyùs nə̀ Simon wù kənsɨmtə a viʼi Jus 
LUK.6.16	nə̀ Judàs wàyn Jems wenə Judàs Iskalìyòt yì a ghə̀ nlu baʼlə Yesò.
LUK.6.17	Yesò bwènə̀ shiʼi fa pfen ayì wenə vəwenə tɨmə a kəshi kə mbwaʼ boʼsə nə̀ nòyn ghoʼo ghə̀ ndzɨ̀mtə̀sə bàm wen bènə̀ tənòyn tə viʼi a tə nlu fa tə shə tə Judiyà tə tsèm, nə̀ fa Jelusalèm. Viʼi vətsevə ndiʼ tsu mu və vi fa Tayà nə̀ Sidòn, ə shiʼi boʼsə a mbyɨ amù mə ghoʼo mə. 
LUK.6.18	Viʼi a vyi nfʉ vì no vətsèm ndi əzhʉtə ziʼi Yesò bènə̀ la ghə̀ bè chʉʼ təkwaʼa tə vəwenə. Ghə̀ bè chʉʼ no məndo a ghə̀ nkwaʼa nə̀ kəzhwì kəbyɨkə. 
LUK.6.19	A ndiʼ alì no məndo a tyì tə tənòyn a tyì ə soynə əkùmsə̀ wen byìʼàndo kədyòʼ kə nfʉ̀ fa wenə a wen, chʉʼ viʼi və tsèm.
LUK.6.20	Ghə̀ tsoʼsə ashɨ wen ə ki ndzɨ̀mtə̀sə bàm wen ə gàʼ à vəwenə la:
LUK.6.20	“Mbwaʼmə diʼ a ghə̀ŋ viʼi a və ko təmə byɨmə
LUK.6.20	byìʼàndo soʼ foyn Nyìngòŋ kiʼ ghə̀ŋ.
LUK.6.21	Mbwaʼmə diʼ a ghə̀ŋ vyi à jɨ̀ŋsə zafə ghə̀ŋ luwèn
LUK.6.21	byìʼàndo ghə̀ŋ lu zhɨ kwiʼ ando ghə̀ŋ kòŋə̀.
LUK.6.21	Mbwaʼmə diʼ à ghə̀ŋ vyi à ghə̀ŋ dì luwèn
LUK.6.21	byìʼàndo ghə̀ŋ lu chəʼ.
LUK.6.22	“Mbwaʼmə diʼ a ghə̀ŋ vyi a viʼi baynə ghə̀ŋ, dzɨ̀mə̀ ghə̀ŋ fà ntsèntə̀sə, telə̀ ghə̀ŋ bè byɨsə təzhiʼ təŋtə tò byìʼì wàyn Wìʼ. 
LUK.6.23	Viʼi sətsen nè alì à ghə̀ŋ, ghə̀ŋ ntùʼù saŋlə tò saŋlə byìʼàndo mòʼtə̀ ghoʼo ghə̀ kə̀ʼtə̀ ghə̀ŋ a kàŋ. A diʼ tò ndə̀ŋndəŋ ando vətìʼ və vəwenə nè à nshə̀ʼtə̀sə.
LUK.6.24	Alì ngəʼ ghoʼo diʼ à ghə̀ŋ viʼi və ghoʼkə və
LUK.6.24	byìʼàndo ghə̀ŋ kiʼi li njùŋ ghə̀ŋ.
LUK.6.25	Ngəʼ ghoʼo diʼ à ghə̀ŋ vyi à ghə̀ŋ zhɨli nkwìʼ luwen
LUK.6.25	byìʼàndo jɨŋsə lu bè zaf ghə̀ŋ.
LUK.6.25	Ngəʼ ghoʼo diʼ à ghə̀ŋ vyi a ghə̀ŋ chəʼə luwen
LUK.6.25	byìʼàndo ghə̀ŋ lu kùmə̀ wen be dì.
LUK.6.26	“Ngəʼ ghoʼo diʼ à ghə̀ŋ a zhʉ no məndo gàʼà jùŋ byìʼì ghə̀ŋ byìʼàndo à ndiʼ tò alì a vətìʼ və vəwenə nè à nshə̀ʼtə̀sə kənlobtə.
LUK.6.27	“Alì a ghə̀ŋ vi a ghə̀ŋ zhʉtə mò luwen, ma gàʼà la, ghə̀ŋ kòŋ viʼi kəbàyn ghə̀ŋ, nè njùŋ a viʼi a və baynə ghə̀ŋ. 
LUK.6.28	Ghə̀ŋ bwaʼsə viʼi a və telə ghə̀ŋ, jɨ̀mə a viʼi a və nyàblə̀ nə̀ ghə̀ŋ. 
LUK.6.29	Wìʼ ghom kəvu a wu kəgə̀ʼ, wù bwènsə̀ dìʼ kətsenkə, ghə̀ be ghòm. Wìʼ shi kəgwʉnə kə̀ kə, kə wù a to nə̀ ndisə shì a wu moʼ a tyin. 
LUK.6.30	No məndo loyn kəfo fa wù, wu ku tò ku a wen. Wìʼ ghaʼ shi fo vyə a kədyòʼ, kə wù be a bèm. 
LUK.6.31	Ghə̀ŋ nè tò nyʉ̀ à viʼi a ghə̀ŋ kòŋ la vəwenə nè à ghə̀ŋ.
LUK.6.32	“Ghə̀ŋ lè sətsèn kòŋ tò viʼi a və kòŋ ghə̀ŋ, njùŋ tsu nè ndiʼ ghò a shɨ Nyìngòŋ a? Byìʼàndo tè viʼi nè nyʉ̀ byɨvə kòŋ tò viʼi a və kòŋ vəwenə. 
LUK.6.33	Ghə̀ŋ sətsèn mù nè njùŋ tò viʼi vyì a və nè njùŋ a ghə̀ŋ, se yi à ghə̀ŋ à ndiʼ ghò? Byìʼe viʼi nè nyʉ̀ byɨvə nè ndə̀ŋndəŋ. 
LUK.6.34	Ghə̀ŋ sətsèn choʼo kəfo à wìʼ tò byìʼàndo ghə̀ŋ kwòʼtə̀ la ghə̀ nə̀ bwènsə̀ ku. No njùŋ tsu ne ndiʼ ghò ashɨ Nyìngòŋ a? Byìʼàndo tè viʼi nè nyʉ̀ byɨvə choʼo fo à viʼi a vəwenə kɨ la vəwenə lu bwènsə̀ kiʼi tò kəfo akyì a wu tə̀ ku. 
LUK.6.35	Alì ma sə gàʼ à ghə̀ŋ la, ghə̀ŋ kòŋ viʼi kəbàyn ghə̀ŋ ə nè njùŋ à vəwenə, choʼo fo à vəwenə no bè a zhʉ a ghə̀ŋ ko kɨ la vəwenə lə̀ bwènsə̀ ku. Ghə̀ŋ ne nè ali, ndi mòʼtə̀ ghə̀ŋ lu ghoʼ? Ghə̀ŋ bè ndiʼ la ghə̀ŋ diʼ vunə Nyìngòŋ tìʼ ghoʼo byiʼàndo ghə̀ tuʼmə nə̀ viʼi və nè nyʉ̀ byɨvə bènə̀ viʼi a və ko lu yenə njùŋ. 
LUK.6.36	Ghə̀ŋ nkusə nshinsə ndə̀ŋndəŋ ando Tìʼ ghə̀ŋ nè.
LUK.6.37	“Kə ghə̀ŋ a soʼ viʼi, ndi kə və lə̀ soʼ ghə̀ŋ. Kə ghə̀ŋ a byɨsə viʼi, ndi kə və lə̀ byɨsə ghə̀ŋ. Ghə̀ŋ lyèsə ku viʼi ndi və lə̀ lyèsə ku ghə̀ŋ. 
LUK.6.38	Ghə̀ŋ nku fo à viʼi, ndi və lə̀ ku à ghə̀ŋ, a nshə̀ʼ mu və tùʼtəli nwe nə̀ʼsə̀, nzə̀ʼtə bè lwinsə no alə̀, ndi və doŋmə a chʉ̀. Byìʼàndo no nshəʼ ko a ghə̀ŋ ku fo à viʼi, Nyìngòŋ lu ku à ghə̀ŋ tò ndə̀ŋndəŋ nshə̀ʼ ayì.”
LUK.6.39	Ando ghə̀ ngàʼà alì, ghə̀ bè mò ngàyn tsen à vəwenə la, “Kənshɨ̀f kə zì kò kə lə̀ dìʼ jì a kətsenkə byiʼàndo ghə̀ sətsèn mwòm, vəwenə à fə̀ŋ a nkwòŋ tò vətsèm.” 
LUK.6.40	Ghə̀ bè gàʼ à vəwenə la, “Wàyndyə ziʼì zì kò ghə̀ lə chò ndìʼsə̀ wen alì mu və dìʼsə no məndo a nkàyn, ghə̀ nè ndiʼ tò nə̀ ndìʼsə̀ wen.”
LUK.6.41	Ghə̀ bè mù bèm la, “Byìʼ ghò a wu ki tò fəfonə̀ fifə a fə diʼì a shɨ lèmə wù, alì kènla wù yenə mpfì yì a ghə̀ diʼì à wu shɨ a? 
LUK.6.42	Ghʉsə no bè alì, wù la zì wù gàʼ ale à lèmə wù la, ‘Kye mà shisə fəfonə̀ fifə fa wù ashɨ a lèmə̀ ghom,’ ko ndiʼ la wù yen mpfì fəkoʼ yì a ghə̀ diʼ à wù ashɨ a? Wìʼ ghèn, wu kənlobtə! Shisə fəkòʼ fì a fə diʼì a wù ashɨ lì, ghə̀ layn ndi wù kɨ yen fəfonə̀ fifə a fə diʼì ashɨ lèmə wù.
LUK.6.43	“Ghə̀ŋ kɨ la fəkòʼ fə jùŋfə ko təmə kumə ashɨ byɨ ghə̀ kò ndiʼ la fəkòʼ fə byɨfə ntəmə kumə ashɨ jùŋ ghə̀. 
LUK.6.44	Və nə̀ kɨ fəkòʼ byìʼì ashɨ yi a fə kumə. Və ko təmə kwòŋ ashɨ kəbvèm fa fəkòʼ fə ndzoŋsə kò və ntəmə boŋtə lamsə lwi fa toʼ kənwìʼtə. 
LUK.6.45	Wù jùŋ nè njùŋ mu ghə̀ fʉ̀ fa ntìntìn nyʉ̀ jùŋvə a ghə̀ baʼtə̀ nghʉ a wen tyɨm. Wu byɨ nè tò mbyɨ yì a ghə̀ sə diʼ mu ghə̀ baʼtə̀ li ə nghʉ a wen tyɨm. Byiʼàndo gɨ chʉ̀ wìʼ diʼ alə̀, gàʼà tò kənyʉ̀ kì a ke sə diʼ à wen tyɨm mu ke lwinli.
LUK.6.46	“Byìʼì ghò a ghə̀ŋ dzàŋ mò la ‘Bobo, Bobo,’ məzhʉ tsèm, kènla ghə̀ŋ nè kənyʉ̀ kì a ma gàʼà ghə̀ŋ a? 
LUK.6.47	Ma diʼ jì yi a wìʼ a ghə̀ vì à mò, zhʉ gɨ̀ ghom, be nè ando ma gàʼà, a ghə̀ diʼi. 
LUK.6.48	Ghə̀ diʼ tò nə̀ wìʼ yì a ghə̀ sə mbwomə ngə̀ŋ wen nshɨ̀tə̀ tuŋ kəchɨ ki no nkàyn ə tem nə̀ ngùʼsə, a kəkuŋ kə lu vì pfen ngə̀ŋ ayì, ko ghə̀ lə nə̀ʼkə̀ byiʼàndo ghə̀ ndiʼ mu və shɨ̀təli mbwom. 
LUK.6.49	Alì wìʼ yì a ghə̀ zhʉ gɨ ghom, faŋ ke nè ando ma gàʼà diʼ tò nə̀ wìʼ yì a ghə̀ sə mbwom ngə̀ŋ wen kò ghə̀ lə̀ tem kəchɨ ki. Kəkuŋ kə lù vì pfen ngə̀ŋ ayì ghə̀ beykə bè sàykə no tsèm.”
LUK.7.1	Andiʼ ando Yesò ngàʼ alì myètə nyʉ̀ vyi a ghə̀ kəŋ la viʼi zhʉ, ghə̀ bwènə̀ shìʼi a ntə̀ʼ Kàbanùm. 
LUK.7.2	Kətʉ kə ve sugyèʼ viʼi Lum vətsenvə ndiʼ tsu, kiʼ wù shyèʼ wen, a ghə̀ nkòŋ wen no nə̀ nànto. Wù shyèʼ a ghèn nkwaʼa no nànto, sə diʼ tò mə pfʉ. 
LUK.7.3	Kətʉ kə və sugyèʼ akyì zhʉ soʼgho byìʼì Yesò ə tɨm vəchəʼ və Jus vətsenvə la və dyʉ̀ ə sènsə wen la ghə̀ vì ə chʉʼ wù shyèʼ wen ayì. 
LUK.7.4	Vəwenə dyʉ̀ à Yesò ə sènsə wen no ŋàŋ gàʼà la, “Gyàmtə̀ wìʼ ghèn, ghə̀ diʼ no tò wìʼ a wù yì ndiʼ gyàmtə̀. 
LUK.7.5	Kətʉ kə və sugyèʼ a kènkə kòŋ viʼi vəghəŋ, mu ghə̀ tə gyàmtə̀ bwom ngə̀ŋ tsèntə à yès.”
LUK.7.6	Alì, Yesò lù wenə vəwenə. A sə ndiʼ ando ghə̀ njèʼè sə boʼsə dyʉ̀ a ngə̀ŋ kətʉ kə vəsugyèʼ a kì, ghə̀ tɨm viʼi ndoŋsə wen la və dyʉ̀ gàʼ a Yesò la, “Bobo, kə wù be a yèn ngəʼ əvì byìʼàndo ma ko kwʉ̀ʼ la wu kwen à mò a ngə̀ŋ, 
LUK.7.7	bè diʼ alə̀ kènla ma kwʉʼli ətɨmə ə gàʼ à wù fa mò a ngə̀ŋ. Alì, gàʼa tò gàʼa la wù shyèʼ mò to, a ghə̀ a to. 
LUK.7.8	Ma gàʼ alə̀ byìʼàndo nkàntə̀ mò shyèʼè a ti viʼi, kiʼ vəsugyèʼ à mò ati. Mà gàʼ à ghèn la, ‘Dyʉ̀!’ ghə̀ dyʉ̀ tò dyʉ̀, ə gàʼà à wutsen la, ‘Vi!’ ghə̀ vi tò vi. Mà gàʼ à wù shyèʼ mò la, ‘Ne alə̀!’ ghə̀ nè tò alì.”
LUK.7.9	Yesò zhʉ kənyʉ̀ a kì a ghə̀ ngàʼa lì sə diʼ nə̀ kaynə, ghə̀ gàʼ à tənòyn tə viʼi tì a tə ndzɨ̀mtə̀ wen la, “Ma ko təmə yen wìʼ, a ghə̀ kiʼi nki byɨmə ghenə a tyì loʼ Islel.”
LUK.7.10	Viʼi ndoŋsə kətʉ kə vəsugyèʼ a shì sə bwènə̀ pfwo a wen a ngə̀ŋ yen tò mu wù shyèʼ ayì toli.
LUK.7.11	Fa bàm a tsu, Yesò lù ə dyʉ̀ a ntə̀ʼ tsen, a və ndzàŋ nə̀ Nayn, wenə ndzɨ̀mtə̀sə bàm wen nə̀ tənòyn tə viʼi, və ghoʼo və no alə̀. 
LUK.7.12	A sə ndiʼ ando ghə̀ mboʼsə dyʉ̀ a chʉ ntə̀ʼ ayì, ə̀ yen viʼi mu və byèʼè li wù pfʉ sə fʉ̀ vì nə̀ wen. Wàyn wulɨm pfʉ ayì ndiʼ tò wen nyɨŋ a kəvu lì wen, lì wen ayì ndiʼ wùwì mpfʉ. Wùwì mpfʉ ayì ndiʼ wenə tənòyn tə viʼi no ghoʼo a və nlù fa ntə̀ʼ ayì. 
LUK.7.13	Bobo n-yen wùwì a ghèn sə kusə nshinsə à wen no ŋàŋ ə gàʼ à wen la, “Chɨmə, kə wu be dì.” 
LUK.7.14	Yesò gàʼ alì ə kwentə dyʉ̀ ə kùmsə̀ kəmbùŋ kə wu pfʉ akì, viʼi vyì a və mbyèʼè wen lì tɨmə, ghə̀ gàʼ la, “Wàyndyə nkuŋ, lu.” 
LUK.7.15	Wu pfʉ ayì lù ŋwʉʼʉ ə zìtə̀ sə gàʼà. Yesò lyɨ̀ wen ə bwènsə̀ ku wen à lì wen.
LUK.7.16	Fàyn ghaʼ no viʼi vətsèm tsu. Vəwenə sə kuʼsə Nyìngòŋ gàʼà la, “Nshə̀ʼtə̀ ghoʼo vì li a vəghəŋ a ntìntìn. Nyìngòŋ vì li ə lye viʼi wen!”
LUK.7.17	Soʼgho a ghèn byìʼì Yesò saykə̀ dyʉ̀ a loʼ Judiyà no tsèm bè nə̀ no a təloʼ tə tsèm a mbyì ayì.
LUK.7.18	Ndzɨ̀mtə̀sə Joyn wù Ku amù shə̀ʼtə̀ nyʉ̀ venə byìʼì Yesò à wen. 
LUK.7.19	Joyn dzàŋ sətsen sə la vəbò ə tɨm la vəwenə dyʉ̀ bèm a Bobo Yesò la, “A diʼ wù yì a wu ndiʼi ne vì mu, yès diʼi nkə̀ʼtə̀ wù kədyàŋ lo?”
LUK.7.20	Viʼi a venə dyʉ̀ yen Yesò ə gàʼ à wen la, “Joyn wu Ku Amù tɨm la yès vì bèm à wù la, ‘A diʼ wù yì a wù tə ndiʼi ne vì lì mu yès ntsi kə̀ʼtə̀ wù kədyàŋ lo?’”
LUK.7.21	Vəwenə nsə vì alì, Yesò chʉʼʉ viʼi a zhʉ ayì no və ghoʼo fa tənkì tə təkwaʼa tìtə a vəwenə nkwaʼa nə̀ təwentə be dzɨ̀mə̀ zhwì byɨvə, be nè la nfyɨf ghoʼvə bwènsə̀ yen shi. 
LUK.7.22	Yesò bwènsə̀ gàʼ à vəwenə la, “Ghə̀ŋ dyʉ̀ ə shə̀ʼtə̀ nyʉ̀ vyì à Joyn a ghə̀ŋ yenli fa ghə̀ŋ ngeŋ be nzhʉ fa viʼi vətsenvə: Nfyɨf sə bwensə̀ yenə shi, viʼi kəkwàʼkə sə jèʼè, viʼi kənsòtə̀ nto, mpfʉ̀sə tʉ sə zhʉ nyʉ̀, viʼi və pfʉkəvə nlù fa pfʉ, və be shə̀ʼtə̀ ntəmə jùŋ a viʼi vyi a və ko təmə byɨmə. 
LUK.7.23	Mbwaʼmə diʼ a wìʼ yì a ghə̀ ko maʼa byɨmə yi a ghə̀ kiʼì a mo.”
LUK.7.24	Ando viʼi ntɨm Joyn a vyi mbwenə lù, Yesò zìtə̀ sə gàʼ à nòyn viʼi vyi byìʼì Joyn, bèmə̀ la, “Ghə̀ŋ nlù dyʉ̀ à Joyn a nse zɨm ədyʉ̀ yen gho tsu a? Ghə̀ŋ ndyʉ̀ əyen kəgeŋ a fwof nə̀ʼə̀ mu? 
LUK.7.25	Ghə̀ŋ ke ndyʉ̀ əyen no ghò? Wìʼ a ghə̀ lafə lafə jùŋ ghə̀ mu? Ghə̀ŋ kɨ la viʼi vyi a və lafə a ji ayì be zhɨ fo jùŋvə tsi tò ntuʼ. 
LUK.7.26	Ghə̀ŋ shə̀ʼtə̀ à mò la ghə̀ŋ ke ndyʉ̀ əyen gho ayì lo, nshə̀ʼtə̀ ghoʼo mu? Kə diʼ tò alì. Mà gàʼ à ghə̀ŋ la ghə̀ chò nshə̀ʼtə̀ ghoʼo. 
LUK.7.27	A diʼ Joyn, wìʼ yì a və nlù ə nyòʼ a Ŋwàʼlə̀ Nyìngòŋ byìʼì wen la,
LUK.7.27	‘Yen a, mà lə tɨm wù ntɨm mò,
LUK.7.27	ghə̀ dyʉ̀ à wìʼ ambì ə shɨ̀tə ji yì à wù.’
LUK.7.28	Mà shə̀ʼtə̀ à ghə̀ŋ la, wìʼ ko təmə diʼ a nse a shə̀, a ghə̀ chò Joyn wu Ku Amù, alì no məndo yì a ghə̀ lu ndiʼ bàm a kəshi kə fòyn Nyìngòŋ chò wen.”
LUK.7.29	Viʼi vətsèm əboʼsə nə̀ viʼi tinə kənsè nè zhʉ gàʼà Yesò sə̀ bwomsə̀ Nyìngòŋ byìʼàndo vəwenə nshi mu fa Joyn. 
LUK.7.30	Alì, viʼi Falàsi bènə̀ ndìʼsə̀ sə təsoʼ ntyen əkɨ kwòʼtə̀ yi a Nyìngòŋ nkiʼi kùmə̀ vəwenə tò ndə̀ŋndəŋ ando vəwenə nlù tyen əshi mu fa Joyn.
LUK.7.31	Yesò bè mù gàʼ la, “Mà lə zì mà shəʼmə viʼi mbyi layn nə̀ ghò, vəwenə diʼ a nə̀ ghò? 
LUK.7.32	Vəwenə diʼ tò nə̀ vunə a və ŋwʉʼ a woŋ, vətsenvə dzàŋ vətsenvə gàʼà la, ‘Yès zhɨmə ndzàŋsə fwòməsə la ghə̀ŋ ben, kò ghə̀ŋ lə benə, ə zhɨmə ndzàŋsə pfʉ la ghə̀ŋ dì, ko ghə̀ŋ lə ndì.’ 
LUK.7.33	Joyn Ku Amù nvi li ko ghə̀ zhɨ kəfo, kò nyʉ məlyʉ̀ʼ, ghə̀ŋ ngàʼ la, ‘Ghə̀ kiʼi kəzhwì kə byɨkə.’ 
LUK.7.34	Wàyn Wìʼ nvi sə zhɨ, bè nyʉ, ghə̀ŋ ngàʼ la, ‘Ghə̀ zhɨ chòsə̀ bè dìʼ ndoŋ wenə viʼi a və tinə kənsè bènə̀ viʼi nè nyʉ̀ byɨvə vətsenvə!’ 
LUK.7.35	Alì, Nyìngòŋ dìʼì la tofə wen diʼ nəmwèʼè à viʼi no vətsèm a və byɨmə chò nyʉ̀ vyi a viʼi nè à vəwenə ntsìnə̀sə.”
LUK.7.36	Wù Falàsi tsen làʼà Yesò la ghə̀ vi a wen a ngə̀ŋ, wenə wen zhɨ. Ghə̀ dyʉ̀ shiʼi ŋwʉʼʉ a kəshi kə kəzhɨ. 
LUK.7.37	Wùwì nyʉ̀ byɨvə tsen a ghə̀ ntsi a ntə̀ʼ ayì zhʉ la Yesò zhɨ a ngə̀ŋ wù Falàsi, ghə̀ lyɨ̀ fəshoʼ fə tsenfə, mu və shɨ̀təli nə̀ nguʼ tsen a və dzàŋ nə̀ alàbàstà, mənzhiʼ mə lèmtə mə diʼ tsu, ə dyʉ̀ nə̀ wen tsu. 
LUK.7.38	Ando ghə̀ ndyʉ̀ lì, ghə̀ dyʉ̀ tɨmə a mbyɨ̀ Yesò mù sə dì, məshɨ chòmkə a aghʉ Yesò, ghə̀ laŋtə ə tsə̀ʼ nə̀ nyɨŋsə kətʉ wen, ə ghaʼtə aghʉ wen bè zuʼ nə̀ mənzhiʼ mə lèmtə mə myì. 
LUK.7.39	Ando wù Falàsi yì a ghə̀ nlaʼà Yesò, nyen kənyʉ̀ akyì sə gàʼà a wen a ngə̀ŋ la, “Wìʼ ghèn tu ndìʼ nshə̀ʼtə̀ ghoʼo, mu ghə̀ kɨ li nkì wùwì ghèn a ghə̀ kùmə̀ wen lə̀ dìʼ wù nyʉ̀ byɨvə.”
LUK.7.40	Yesò toŋtə Simon ə gàʼ la, “Mà kiʼi kənyʉ̀ əgàʼ à wù.”
LUK.7.40	Ghə̀ bwènsə̀ gàʼ la, “Ndìʼsə̀, gàʼà vì, mà zhʉtə.”
LUK.7.41	Yesò gàʼ la, “Wù choʼo ko sətsèn nchoʼo ko à viʼi vəbò, wù mùʼ nkiʼ ko kuʼ zaʼa təghɨ tə tayn, wutsen kiʼ tò məwum tayn. 
LUK.7.42	Ando no wìʼ mùʼ fa vəwenə ntìntìn nko kiʼ ko ə bwensə lòʼ. Ti ko ayì ə ghʉsə dyʉ̀ nə̀ ko ayi à vəwenə vətsèm. Wù lè zì wù kɨ la adiʼ wìʼ ko a ntìntìn viʼi a venə vəbò a ghə̀ nkòŋ ti ko ayì chò ghə̀ tsen a?”
LUK.7.43	Simon bwènsə̀ la, “Mà kwòʼtə̀ la a diʼ yì a və nghʉsə ko ghoʼo ghə̀ a wen lì.”
LUK.7.43	Yesò gàʼ à wen la, “Wù gàʼ tò nəmwèʼè.” 
LUK.7.44	Ghə̀ bè kaʼsə wenə wen sə ki wùwì ayì ə gàʼ a Simon la, “Wù yenli wùwì ghèn? Mà yì vì a wù a ngə̀ŋ kènla wù kuli mu la mà shʉ̀ aghʉ ghomə tsu, alì ghə̀ shʉ li aghʉ ghomə nə̀ məshɨ bè tsə̀ʼ nə̀ nyɨŋsə kətʉ wen. 
LUK.7.45	Wù ko yì bwamtə mò a zhʉ a mà yì vì alì fa zhʉ a mà yì vì, ghə̀ faŋ sə ghaʼtə mò tò ghaʼtə. 
LUK.7.46	Wù ko yì zuʼ kətʉ kom no a nkàyn nə̀ mənzhiʼ, alì ghə̀ zuʼli aghʉ ghomə nə̀ məzhiʼ mə lèmtə mə. 
LUK.7.47	Byìʼ alì mà gàʼ à wù la, kòŋ ghoʼghə yi a ghə̀ dìʼì à mò diʼ la Nyìngòŋ lyesəli nku byɨsə wen no sətsèm, alì wìʼ yì a və lyesə ku wen to tyetə be diʼi kòŋ tò tyetə.”
LUK.7.48	Yesò mù gàʼ à wùwì a yì la, “Və lyesəli nku nyʉ̀ byɨvə wù.”
LUK.7.49	Viʼi vətsenvə a və ndiʼi a kəshi kə kəzhɨ mù sə kayntə à vəwenə ntìntìn la, “Ghèn diʼ no ndo a ghə̀ lyesə ku mbyɨsə viʼi a?”
LUK.7.50	Yesò mù gàʼ à wùwì ayì la, “Byɨmə wù bwaʼsəli wù. Pfwo tò nə̀ mbwaʼmə.”
LUK.8.1	Fa bàm a tsu Yesò sə jèʼè shə̀ʼtə̀ ntɨm jùŋ byìʼì soʼ fòyn Nyìngòŋ a ntə̀ʼ sə ghoʼkə sə nə̀ sə tyetəsə. A ndiʼ alì ndzɨ̀mtə̀sə bàm wen shì njʉ̀sə̀ bò diʼ wenə vəwenə, 
LUK.8.2	boʼsə nə̀ kyi vətsenvə vyi a ghə̀ ndzɨ̀mə̀ zhwì byɨvə fà vəwenə təwèn. A ndiʼ Mèli wu Magdala yì a Yesò nlù dzɨ̀m zhwì byɨvə la sòmbo a və nku ngəʼ à wen. 
LUK.8.3	A ndiʼ Jowanà, wì wù shyèʼ Helòd yì a və ndzàŋ nə̀ Chuzà, nə̀ Sùsana bènə̀ kyi vətsenvə no və ghoʼo. Vəwenə ngyàmtə̀ tuʼmə nə̀ Yesò wen ndzɨ̀mtə̀sə bàm wen.
LUK.8.4	Viʼi sə fʉ̀ vì fa ntə̀ʼ a ntə̀ʼ, nòyn vi no ghoʼo. Yesò mù mò ngàyn ghèn a vəwenə la:
LUK.8.5	“Wùtsen nlù fʉ̀ əmoʼ ngwaʼ wen ə sə moʼò, ghətsen fəŋkə a kəghʉ̀ kə ji ando ghə̀ nchò fa sɨm, viʼi tuʼlə, mənyin be vì tsɨbtə ə pfiʼ no tsèm.
LUK.8.6	Ghətsen nfəŋkə a təwu, ə fʉ̀, alì bwènsə̀ zɨm byìʼàndo nse zhʉtə nko diʼ. 
LUK.8.7	Ghətsen nfəŋkə a toʼ kəzòyn, ghə̀ fʉ̀ wenə̀ kəzòyn tò ghayn mùʼ. Kəzòyn kə taʼsə. 
LUK.8.8	Ghətsen nfəŋkə a nse jùŋ, ə̀ fʉ̀ ə kuʼ ə fosə ə bi, və sə fʉ̀ pfì. No kətʉ kə asaŋ kə kò sə ku ashɨ asaŋ, ghə̀ ghoʼo zaʼa a ghɨ.”
LUK.8.8	Yesò gàʼ alì ə be mù gàʼ no a gɨ̀ to la, “No məndo a ghə̀ tofə, ghə̀ tùʼù zhʉtə.”
LUK.8.9	Ndzɨ̀mtə̀sə bàm Yesò mù sə bèmə̀ a wen la, “Ngàyn a ghèn ə ku kwòʼtə̀ la ghò lo?” 
LUK.8.10	Yesò bwènsə̀ la, “Nyìngòŋ kuli tof à ghə̀ŋ la ghə̀ŋ nzhʉ be kɨ nyʉ̀ lyomtəvə vyi a və diʼì kùmə̀ soʼ fòyn Nyìngòŋ, alì a viʼi vətsen və, mà gàʼà tò ngàynsə ndi vəwenə nki shi alì kò vəwenə lə yenə kəfo, bè zhʉ nyʉ̀ kò vəwenə lə kɨ la və gàʼà la ghò lo.
LUK.8.11	“Kènkə diʼ kənyʉ̀ a ngàyn ghèn ziʼì. Ngwaʼ ayì diʼ tò nə̀ kənyʉ̀ kə Nyìngòŋ. 
LUK.8.12	Ngwàʼ yì a ghə̀ nfəŋkə a ji diʼ tò nə̀ viʼi vyi a və zhʉ kənyʉ̀ kə Nyìngòŋ, Deblə̀ vì shisə fà vəwenə tətyɨm la kə vəwenə byɨmə ə bwòŋ. 
LUK.8.13	Ayi a ghə̀ nfəŋkə a təghu diʼ tò nə̀ viʼi vyi a və zhʉ kənyʉ̀ akì, və zaŋsə byɨmə tò a fəshitə̀ fə zhʉ alə̀, mwòmsə vi, vəwenə nfɨŋ tò fa zhʉ. 
LUK.8.14	Sətsensə shì a sə nfəŋkə a kəzòyn diʼ tò nə̀ viʼi vyi a və zhʉ kənyʉ̀ akì, sə tsitə tò alə̀, ashɨ vəwenə boʼtə, vəwenə sə kəŋ ghoʼ, nyɨŋ fa bàmə fo nse, nyʉ̀ kaynə və taʼsə la kə vəwenə tɨmə a vəwenə tyì byɨmə. 
LUK.8.15	Sətsensə shì a sə nfəŋkə a nse jùŋ diʼ tò nə̀ viʼi vyi a və zhʉ kənyʉ̀ kə Nyìngòŋ, ə ghaʼ no nəmwèʼè nə̀ tətyɨm tə jùŋtə, sə mwòmsə̀ əzaʼa fa zhʉ a ghə̀ a kumə ashɨ a vəwenə ntsìnə̀sə.
LUK.8.16	“Wìʼ ko zì ghə̀ dyàyn kənkàʼtə̀ ə chiʼtə nə̀ kəfo kò tom a ti kwen, alì ghə̀ diʼi dyàyn ə tom a kəshi kə ŋaŋtəkə ndi no məndo a ghə̀ kwenə n-yenə bayn yi.
LUK.8.17	“No ghò a və sətsèn nlyòmtə̀, və lù kəŋ ə vì nə̀ wen a ndayn, a nlyòmtə̀ tè kənyʉ̀ kə kò, kò kə lə faŋ ke fʉ̀ a ndayn.
LUK.8.18	“Ghə̀ŋ tùʼmə̀ li nə̀ jì a ghə̀ŋ zhʉtə fa tsu byìʼì no məndo, a ghə̀ kiʼi, və a ku kwùʼsə̀ a wen, no məndo, a ghə̀ ko kiʼ və a shi tè kətyetə kyì a ghə̀ kwòʼtə̀ la ghə̀ kiʼi.”
LUK.8.19	Tò a zhʉ ayì, lì Yesò wenə̀ vəlèmə və wen vì əyen wen. Jì nko ndiʼ byìʼì nòyn viʼi a və ndiʼ tsu. 
LUK.8.20	Wutsen shə̀ʼtə̀ a wen la, “Lì wu wenə vəlèmə vyə ti a kəbəŋ kəŋ əyen wù.”
LUK.8.21	Yesò gàʼ à vəwenə la, “Lì ghom bènə̀ vəlèmə vwomə diʼ viʼi a və zhʉ kənyʉ̀ kə Nyìngòŋ, nè ando ghə̀ gàʼà.”
LUK.8.22	A sə ndìʼ kətsi kətsen kə, Yesò kwen a nkanuʼ wenə ndzɨ̀mtə̀sə bàm wen ə gàʼ à vəwenə la, “Vəghəŋ dyàŋ dyʉ̀ a ndzèn mo tsen yì.” Vəwenə lù mù sə dyʉ̀. 
LUK.8.23	Ando vəwenə ndyaŋə̀ dyʉ̀, Yesò sə bʉnə. Fwof toghə zìtə̀ sə chò, mu sə nə̀ʼə̀, bè mù kwen a tyì nkanuʼ yì. Nkanuʼ ayì mù sə kəŋ shwemə. 
LUK.8.24	Vəwenə dyʉ̀ ə zhòmə wen gàʼà la, “Tìʼ, Tìʼ, lu, yès dìʼ a mə pfʉ!”
LUK.8.24	Ghə̀ lù ə kənkə fwof bènə̀ mu a myì, ghə̀ tyinə ə shi chɨmə la moŋ. 
LUK.8.25	Yesò mù bèm à vəwenə la, “Byìʼì ghò a ghə̀ŋ ko kiʼi byɨmə a?”
LUK.8.25	Vəwenə mù sə dìʼ nə̀ kàynə bè fàynə, sə bèmə à vəwenə a ntìntìn la, “Ghèn lè diʼ no ndò lo? Ghə̀ kənkə fwof nə̀ mu, və zhʉ wen a?”
LUK.8.26	Fa bàm a tsu, Yesò wen ndzɨ̀mtə̀sə bàm wen dyàŋ dyʉ̀ a loʼ Gelasenes ghə̀ diʼi a dyàŋsə Galìlì. 
LUK.8.27	Yesò ne sə fʉ̀ vì a mbyɨ̀ àmù ə bùmtə̀ wen nə̀ wìʼ mu ghə̀ lù fa ntə̀ʼ tsen tsu. Wìʼ ayì kiʼ zhwì byɨvə mu və ntsi li no kəghaf, kò ghə̀ mòʼ kəfo a wenə a wèn kènla ghə̀ tsi a ngə̀ŋ, tsi tò a mbvɨməsə. 
LUK.8.28	Ando ghə̀ n-yenə Yesò ghə̀ ku nkəʼ dì ə fəŋ a wen ashɨ ə zɨmə no gɨ to gàʼà la, “Wù kəŋ ghò fa mò a Yesò, Wàyn Nyìngòŋ ghoʼo? Mà sensə̀ wù la kə wù a ku ngəʼ à mò.” 
LUK.8.29	Ghə̀ ngàʼa alì byìʼàndo Yesò sə nkəŋkə kəzhwì kəbyɨkə kyì la kə fʉ̀ fa wenə a wèn. Kəzhwì akyì nku ngəʼ a wen tò mənzhʉ̀ a mənzhʉ̀. No a zhʉ̀ kò a kə nku ngəʼ à wen, və ghaʼ kwìʼ akwoŋ wen bènə̀ afwen wen nə̀ mpfɨŋsə ə ghʉ wen a kəshi. Və nè ghʉ alì, ghə̀ tyintə mpfɨŋsə ashì tò tyintə, kəzhwì kə byɨkə akyì lyɨ̀ wen ə dyʉ̀ nə̀ wen a nse zɨm.
LUK.8.30	Yesò mù bèm à wìʼ ayì la, “Zhiʼi wu diʼ ndo?”
LUK.8.30	Ghə̀ bwènsə̀ la, “Zhiʼi ghomə diʼ ‘Tənòyn’,” byìʼàndo zhwì byɨvə ndiʼ mu və kwenli a wen a wèn no ghoʼo. 
LUK.8.31	Zhwì byɨvə a vyi sensə Yesò la kə ghə̀ à dzɨ̀mə̀ shìsə̀ vəwenə ə nè la vəwenə tsoʼkə a tyì nkwòŋ a ghə̀ shwemə shiʼi.
LUK.8.32	A ndiʼ alì nòyn və ankwʉnyàm ghoʼo tsen ghə̀ zhɨ a we pfen. Zhwì byɨvə a vyi sensə Yesò la ghə̀ ghʉsə vəwenə dyʉ̀ kwen a təwèn və ankwʉnyàm a vyi. Yesò mù ghʉsə. 
LUK.8.33	Zhwì byɨvə a vyi fʉ̀ fa wèn wìʼ ayì ə dyʉ̀ kwen a təwèn və ankwʉnyàm a vyi, vəwenə nyɨŋ shiʼi fa bàm ayì ə tsòʼkə a mù ə pfʉkə.
LUK.8.34	Viʼi vyì a və nkiʼi və ankwʉnyàm a vyi ne yen kənyʉ̀ a ke ncho,vəwenə nyɨŋ pfwo dyʉ̀ shə̀ʼtə̀ soʼgho ayì a ntə̀ʼ be jèʼè shə̀ʼtə̀ a tyì loʼ no tsèm. 
LUK.8.35	Viʼi zhʉ alì ə fʉ̀ ədyʉ̀ yen kənyʉ̀ a ke nchò. Vəwenə vì yen Yesò bè yen wìʼ yì a zhwì byɨvə nfʉ fa wenə a wèn, ghə̀ ŋwʉʼ a wen ashɨ, mu ghə̀ moʼli ndisə bè dìʼ a wenə tof. Viʼi a vyì yen alì sə diʼ nə̀ fàynə. 
LUK.8.36	Viʼi a və n-yenə kənyʉ̀ kyì ando kə yì nchò, shə̀ʼtə̀ a vəwenə ando və chʉʼ wìʼ ayì. 
LUK.8.37	Viʼi və tsèm a mbyɨ̀ loʼ Gelasenes gàʼ à Yesò la ghə̀ lu fa vəwenə a ntìntìn byìʼàndo vəwenə fàynə no nànto. Yesò kwen a nkanuʼ mù sə kəŋ lù. 
LUK.8.38	Wìʼ yì a zhwì byɨvə yì fʉ̀ fa wenə a wèn dyʉ̀ sensə Yesò ədyʉ̀ wenə wen.
LUK.8.38	Alì Yesò tensə ə gàʼ à wen la, 
LUK.8.39	“Bwènə̀ pfwo ə shə̀ʼtə̀ nyʉ̀ vyi a Nyìngòŋ nèli a wù.”
LUK.8.39	Wìʼ ayì lù pfwo sə jèʼè kaʼa a ntə̀ʼ sətsèm, shə̀ʼtə̀ kənyʉ̀ kyì a Yesò nèli à wen.
LUK.8.40	Ando Yesò bwènə̀ dyàŋ a shə̀ lò yì a ghə̀ nlu fa tsu, nòyn viʼi shisə wen byìʼàndo vəwenə sə nkə̀ʼtə̀ wen. 
LUK.8.41	Wulɨm tsen, a ndiʼì kətʉ kə ngə̀ŋ ntsèntə̀, zhiʼ wen diʼ Jailùs, vì fəŋ ashɨ Yesò ə sensə wen la ghə̀ vì à wen a ngə̀ŋ, 
LUK.8.42	byìʼàndo ghə̀ nkiʼ wàyn wùwì wen tò mùʼ, ghə̀ diʼ ngwʉ̀ʼsə njʉ̀sə̀bò, mu ghə̀ sə pfʉ.
LUK.8.42	Ando Yesò nlu sə dyʉ̀ wenə wen, nòyn viʼi sə fosə wen. 
LUK.8.43	A ndiʼ a ntìntìn nòyn ayì, wùwì tsen diʼ tsu, a ghə̀ nlaʼtə tò alə̀ yenə zhʉ wen, kwaʼa ayì ndiʼ mu ghə̀ tsili a wenə a wèn a ngwʉ̀ʼsə njʉ̀sə̀bò, kènla no wù kəfʉ̀ muʼ diʼ a ghə̀ zì ghə̀ chʉʼ wen, ghə̀ to. 
LUK.8.44	Wùwì a ghèn fosə dyʉ̀ jì fa bàm Yesò ə kùmsə̀ su ndisə wen, no a zhʉ kò, zhʉ wen yì tyinə la kəŋ. 
LUK.8.45	Yesò bèm la, “A kùm ndo mò a?”
LUK.8.45	No məndo sə tensə la yì ko kùm. Bità mù gàʼ a wen la, “Tìʼ, gaʼa ko viʼi kaʼli wù sə zəʼtə̀ wù?”
LUK.8.46	Alì Yesò gàʼ la, “Wìʼ kùmsə̀li mò byìʼàndo ma zhʉli la kədyòʼ kə fʉ̀li fa mò a wen.” 
LUK.8.47	Wùwì a ghèn yen la və kɨli la a kùmsə̀ yì, ghə̀ fʉ̀ tsəŋtə vì fəŋ ashɨ Yesò ə shə̀ʼtə̀ kənyʉ̀ kì a kə yì nè la ghə̀ kùmsə̀ Yesò. Viʼi vətsèm zhʉ. Ghə̀ be gàʼ la yì kùmsə̀ wen no a zhʉ kò ə nto tò fa zhʉ. 
LUK.8.48	Yesò mù gàʼ à wen la, “Wàyn ghom, byɨmə wu nèli, wù nto. Pfwo tò nə̀ mbwaʼmə.”
LUK.8.49	Ando Yesò mbu gàʼà, wìʼ vì mu ghə̀ lù fa ngə̀ŋ kətʉ kə ngə̀ŋ ntsèntə̀ kì ə gàʼ à wen la, “Wàyn wù yì pfʉ li kə be a ku ngəʼ à ndìʼsə̀.”
LUK.8.50	Yesò zhʉ alì ə gàʼ à Jailùs la, “Kə a fàynə, ghaʼ tò byɨmə wu ndi ghə̀ to.”
LUK.8.51	Yesò dyʉ̀ zaʼa a ngə̀ŋ ayì sə kwen tsu ə̀ kàyn la kə wìʼ à kwen a ngə̀ŋ əchò Bità nə̀ Joyn nə̀ Jems nə̀ tìʼ bènə̀ lì wàyn ayì. 
LUK.8.52	Viʼi və tsèm a və ndiʼ tsu nkusə nshinsə byìʼì wàyn a ghèn. Yesò gàʼ à vəwenə la, “Ghə̀ŋ chɨmə, kə ghə̀ŋ be dì. Ghə̀ ko pfʉ pfʉ, ghə̀ bʉnə bʉnə.”
LUK.8.53	Vəwenə zhʉ mù sə chəʼə wen tò chəʼə, lyɨ̀ wen a kəndzɨ̀ŋtə̀, byìʼàndo vəwenə sə nkɨ la wàyn ayì pfʉli. 
LUK.8.54	Yesò mù kwen ə ghaʼ kəvu kə wen ə gàʼ no a gɨ̀ to la, “Wàyn, lu!” 
LUK.8.55	Kəzhwì kə wen ke bwènə̀ vì tò a zhʉ ayì, ghə̀ lù, Yesò gàʼ la və kəŋ kəfo ə ku ghə̀ zhɨ. 
LUK.8.56	Tìʼ wàyn ayì wenə lì wen sə diʼ nə̀ kàynə, alì Yesò tensə la kə vəwenə à shə̀ʼtə̀ kənyʉ̀ a kə yì chò à wìʼ.
LUK.9.1	Yesò dzàŋtə̀ viʼi ntɨm wen njʉ̀sə̀bò ə tsèntə vəwenə a kəshi kə mùʼ ə ku adyòʼ tsèm a vəwenə ndi vəwenə ndzɨ̀mə̀ zhwì byɨvə no tsèm bè chʉʼ təkwaʼa, 
LUK.9.2	tɨm vəwenə la və fʉ̀ dyʉ̀ ə shə̀ʼtə̀ nyʉ̀ kùmə̀ soʼ fòyn Nyìngòŋ bè chʉʼ viʼi və kwaʼa kə və. 
LUK.9.3	Ghə̀ gàʼ à vəwenə la, “Ghə̀ŋ sə ndyʉ̀, kə wìʼ à lyɨ̀ no kəfo, kə wìʼ à lyɨ̀ mbàŋ kò kəmbò kə wafəkə, kə wìʼ à lyɨ̀ kəfo kə zhɨ kə kò ko, kə wìʼ à lyɨ̀ ndisə bò. 
LUK.9.4	Ghə̀ŋ dyʉ̀ no à ntə̀ʼ ko ayì, ə kwen no a ngə̀ŋ ko, ghə̀ŋ ntsi tò tsu əzaʼa fa zhʉ a ghə̀ŋ lə lù fa ntə̀ʼ ayì. 
LUK.9.5	Ghə̀ŋ dyʉ̀ no fe, viʼi a vyi faŋ kè shisə ghə̀ŋ, ghə̀ŋ sə nlù, ghə̀ŋ lasə aghʉ a ghəŋə a bàm ndi vəwenə kɨ la vəwenə nèli nshwè.”
LUK.9.6	Viʼi ntɨm wen a vyi mù fʉ̀ sə jèʼè dyʉ̀ no ntə̀ʼ sə tsèm shə̀ʼtə̀ dyʉ̀ nə̀ ntɨm jùŋ, bè chʉʼʉ viʼi no fe a vəwenə yenə.
LUK.9.7	Helòd ando ghə̀ nsoʼ shə Galìlì tsen ghə̀ nè zhʉ nyʉ̀ tsèm a və nchò,və sə zhuŋsə wen, byìʼàndo viʼi vətsen və ngàʼ à wen la Joyn wù Ku Amù bwènsə̀li nlù fa pfʉ, 
LUK.9.8	vətsenvə gàʼà la nshə̀ʼtə̀ Elijà be bwènə̀ nvi, vətsenvə gàʼà la à diʼ nshə̀ʼtə̀ ghoʼo tsen tò nə̀ shìsə a sə ndiʼ a tʉʼʉ mbì a ghə̀ bwènsə̀li lu li fa pfʉ. 
LUK.9.9	Helòd zhʉtə nyʉ̀ venə sə kayntə à wen tyɨm gàʼ la, “Ma ntyinli kətʉ kə Joyn wù Ku Amù. A lè bè diʼ ndo a ghèn a və gàʼà nyʉ̀ venə kùmə̀ wen a?” Ghə̀ mù zìtə̀ sə kəŋ əyen Yesò.
LUK.9.10	A ndiʼ ando viʼi ntɨm Yesò mbwènə̀ pfwo vì a wen ə shə̀ʼtə̀ no ghò a vəwenə nèli, ghə̀ lyɨ̀ vəwenə, wenə vəwenə ghʉsə viʼi ə dyʉ̀ jì fa ntə̀ʼ tsen a və dzàŋ la Betsadà. 
LUK.9.11	Nòyn viʼi a vyi nè kɨ̀ kəshi a ghə̀ diʼi tsu, vəwenə dzɨ̀mtə̀ dyʉ̀ nə̀ wen tsu. Yesò shisə vəwenə no a nkàyn sə gàʼ à vəwenə kùmə̀ soʼ fòyn Nyìngòŋ be chʉʼʉ viʼi a və nkəŋ la ghə̀ chʉʼ vəwenə.
LUK.9.12	A nè sə ndìʼ a kəlyɨŋ kə zhʉ mpfwòmə,viʼi ntɨm wen vyi njʉ̀sə̀bò vì gàʼ à wen la, “Gàʼa viʼi venə la vəwenə gə̀sə̀ ə kwen dyʉ̀ a tyì ntə̀ʼsə nə̀ a shi təsɨm titə a tə boʼsə ndi kəŋ kəfo kə zhɨkə be kiʼi kəshi kə tsi kə, byìʼàndo kəshi kènkə diʼ nse zɨm.”
LUK.9.13	Yesò bwènsə̀ à vəwenə la, “No nkàyntə̀ ghə̀ŋ ku kəfo, vəwenə zhɨ.”
LUK.9.13	Vəwenə gàʼ à wen la, “Yès kiʼi tò təghɨf tə kəbayn tə tàyn nə̀ shʉ səbò sə. Wù kəŋ la yès dyʉ̀ ə zen fozhɨvə à nòyn ghenə no tsèm mu?” 
LUK.9.14	Viʼi ndiʼ a nòyn a ghèn, zaʼa nkam sətàyn.
LUK.9.14	Yesò gàʼ à ndzɨ̀mtə̀sə bàm wen shì la “Ghə̀ŋ ne, vəwenə ŋwʉʼtə a shi a shi, a no nòyn kò a nkiʼi viʼi məwum ntàyn.”
LUK.9.15	Vəwenə nè viʼi a vyi ŋwʉʼtə a nse. 
LUK.9.16	Yesò shi təghɨf tə kəbayn a tìtə nə̀ shʉ shi səbò ə ki kuʼsə nə̀ kaŋ ə ku kəzòŋ a Nyìngòŋ ə byèʼ ku a ndzɨ̀mtə̀sə bàm wen la sə gə̀tə̀ a viʼi a vyì.
LUK.9.17	Vəwenə zhɨ ə kwìʼkə no və tsèm, ndzɨ̀mtə̀sə bàm wen boŋtə byèʼ vyi a və nfaŋ, və lwin a nkyèsə njʉ̀sə̀bò.
LUK.9.18	A ndìʼ kətsi kətsenkə, Yesò sə njɨ̀mə̀ tò wen, ndzɨ̀mtə̀sə bàm wen vì a wen, ghə̀ mù bèm à vəwenə la “Viʼi gàʼà la ma diʼ ndo?”
LUK.9.19	Vəwenə bwènsə̀ la “Və gàʼà la wu diʼ Joyn wù Ku Amù, vətsenvə gàʼà la wù diʼi nshə̀ʼtə̀ Elijà, vətsenvə gàʼà la wù diʼ nshə̀ʼtə̀ mu tsen a ghə̀ bwènə̀ nlù fa pfʉ.”
LUK.9.20	Yesò bwènsə̀ bèm à vəwenə la “No nkàyntə̀ ghə̀ŋ gàʼà la ma diʼ ndo?”
LUK.9.20	Bità gàʼ la, “A diʼ wù Klistò, yì a Nyìngòŋ ntsuʼli ə ghʉ.”
LUK.9.21	Yesò mù ku soʼ la kə vəwenə à shə̀ʼtə̀ kənyʉ̀ kènkə à wìʼ, 
LUK.9.22	ə bè gàʼ la, “Wàyn Wìʼ diʼ yen ngəʼ no a nyʉ̀ ghoʼo və, vəchəʼ wenə tʉtʉ vəpfèm və ngə̀ŋ Nyìngòŋ nə̀ ndìʼsə̀sə təsoʼ mo wen, ə və zhwi wen, à sə ndiʼ a məntsi ntaʼ, və bwòŋsə wen fa pfʉ.”
LUK.9.23	Yesò gàʼ alì mù gàʼ à nòyn viʼi vyi a və nvì lì la, “No məndò a ghə̀ kəŋ dzɨ̀mtə̀ mo, ghə̀ diʼi tyen ngə̀ŋ kətʉ wen ə byèʼè kəntò kə wen no məntsi ntsèm ə dzɨ̀mtə̀ mo. 
LUK.9.24	No məndo a ghə̀ mwòmsə ə bwòŋsə̀ ngə̀ŋ kətʉ wen ghə̀ a pfʉ alì no məndo a ghə̀ sətsèn lè sàŋ kətʉ wen byìʼì mò, mu ghə̀ a bwòŋ. 
LUK.9.25	Wìʼ lè zì ghə̀ se no ghò a zhʉ a ghə̀ kiʼi fo mbi venə no tsèm alì lè sàŋ kətʉ wen a? 
LUK.9.26	No məndo a ghə̀ sətsen dìʼì kətʉ kədiʼikə byìʼì mò nə̀ ziʼi ghomə, ghə̀ nkɨ la Wàyn Wìʼ lu be dìʼsə kətʉ kùmə̀ wen a zhʉ a ghə̀ bwènə̀ vì a ntìntìn bayn ghoʼghə yi a ghə̀ kiʼì, nə̀ Tìʼ bènə̀ ntsɨ̀ŋsə wen a sə ŋwòʼə. 
LUK.9.27	Mà gàʼ à ghə̀ŋ nəmwèʼè la, viʼi vətsenvə ti a shə̀ luwèn, a vəwenə ko diʼ lə pfʉ no fa mpfen əzaʼa fa tʉʼ a vəwenə lu yen soʼ fòyn Nyìngòŋ.”
LUK.9.28	A sə nkuʼu dyʉ̀ məntsi fwomə ando Yesò ngàʼà nyʉ̀ a vènə, ghə̀ lyɨ̀ Bità nə̀ Joyn nə̀ Jems, wenə vəwenə kuʼ a kwi pfen əjɨ̀m. 
LUK.9.29	Ando Yesò njɨ̀mə̀, kəʼə wen bvʉ̀tə kwitə, ndisə wen sə mù sə fəfə ŋwàŋtə̀. 
LUK.9.30	Tò a zhʉ a ghèn, viʼi vəbò tɨmə sə bèsə̀ nyʉ̀ wenə wen. A ndìʼ Mosìs wenə Elijà. 
LUK.9.31	Vəwenə ndìʼ no a ntìntìn bayn ghoʼghə. Vəwenə sə gàʼà kùmə̀ pfʉ yi a Yesò ndiʼi pfʉ a Jelusalèm ə lwinsə kənyʉ̀ kì a Nyìngòŋ ghʉli. 
LUK.9.32	A sə ndiʼ alì, mu Bità wenə viʼi ndoŋsə wen dyʉ̀ li kəghaf a mbəynsə. Vəwenə nè lu ə yen bayn ghoʼghə Yesò bè yen viʼi vyi vəbò a wenə vəwenə ndiʼ a muʼu. 
LUK.9.33	Viʼi a vyi sə nlù, Bità mù gàʼ à Yesò la, “Tìʼ, kə bòŋli ando vəghəŋ vətsèm diʼ a shə̀. Yès a bwom təto tə taʼ, ghə̀ mùʼ à wù, ghə̀ mùʼ à Mosìs nə̀ tsen ghə̀ à Elijà.” Ghə̀ ngàʼà alì, kò ghə̀ nlutə sù kɨ kənyʉ̀ a ghə̀ ngàʼà.
LUK.9.34	Ando Bità mbu gàʼà, mboʼsə shiʼi ə chiʼtə vəwenə, fayn vì à ndzɨ̀mtə̀sə bàm Yesò ando vəwenə nkwen a tyì mboʼsə a shì. 
LUK.9.35	Gɨ̀ fʉ̀ fa tyì mbòʼ ayì ə gàʼ la, “Ghèn diʼ Wàyn ghom a mà tsuʼli. Ghə̀ŋ nzhʉ fà wen!”
LUK.9.36	Ando gɨ̀ ayì ngaʼà myètə, vəwenə yen Yesò ghə̀ dìʼ tò wen nyɨŋ. Vəwenə ghʉ nyʉ̀ a venə kò vəwenə lə shə̀ʼtə̀ no wutsen kənyʉ̀ a vəwenə yenə a məntsi ayì.
LUK.9.37	Tʉʼ layn, Yesò wenə ndzɨ̀mtə̀sə bàm wen shì sətaʼ bwènə̀ shìʼi fa pfen, nòyn viʼi vì no ghoʼo ə yen wen. 
LUK.9.38	Wùtsen fa nòyn ayì dì a gɨ̀ to à Yesò la, “Ndìʼsə̀, ma sensə wù la wù gyàmtə̀ wàyn wulɨm ghom ghèn byìʼe a diʼ tò wen nyɨŋ à mo kəvu. 
LUK.9.39	Kəzhwì kə byɨkə ghaʼa wen, ghə̀ shen ə zɨmə dì ə fəŋ a nse, kəfʉ̀ʼʉfʉ̀ʼʉ kə sə fʉ̀ fa wen a chʉ̀. Kə sə nè alì, ku ngəʼ à wen, to əmòʼtə wen. 
LUK.9.40	Mà tə nsensə ndzɨ̀mtə̀sə bàm wù la vəwenə dzɨ̀mə̀ ə shìsə, alì kə to chò vəwenə.”
LUK.9.41	Yesò bwènsə̀ gàʼ la, “A diʼi nòyn byɨ ghə̀ a ghə̀ ko kiʼi byɨmə a, ma tsi zaʼa ale vəghəŋ mimbu ghə̀ŋ byɨmə a?” Ghə̀ gàʼ alì mù gàʼ à wìʼ ayì la, “Vi nə̀ wàyn wù ayì a shə̀.”
LUK.9.42	Ghə̀ sə fʉ̀ dyʉ̀ nə̀ wen, kəzhwì kə byɨkə kyì moʼò wàyn ayì a nse, alì Yesò kàyntə̀ nyʉ̀ a kəzhwì kə byɨkə a kyì, kə fʉ̀, wàyn ayì to. Ghə̀ mù bwènsə̀ ku wen à tìʼ wen. 
LUK.9.43	No viʼi vətsèm tsu sə diʼ nə̀ kaynə kùmə̀ adyòʼ Nyìngòŋ.
LUK.9.43	Viʼi sə bu kayntə nyʉ̀ tsèm a Yesò nè, Yesò gàʼ à ndzɨ̀mtə̀sə bàm wen la, 
LUK.9.44	“Ghə̀ŋ tuʼù zhʉtə kənyʉ̀ a mà kəŋ gàʼ à ghə̀ŋ. Və a ku Wàyn wìʼ avu viʼi.” 
LUK.9.45	Vəwenə nko zhʉ ə kɨ kənyʉ̀ a kènkə a ghə̀ ngàʼà no fa mpfen byìʼàndo à sə ndiʼ alì mu və neli la kə vəwenə a zhʉ kɨ. Vəwenə mù sə fàynə ə bèm à wen la kənyʉ̀ kènkə shə̀ʼtə̀ la ghò lo?
LUK.9.46	Kəngùmə̀ kə zìtə̀ a ntìntìn ndzɨ̀mtə̀sə bàm Yesò byìʼì wìʼ a ndiʼ kətʉ à vəwenə a ntìntìn. 
LUK.9.47	Yesò ne kɨ kənyʉ̀ kyì a vəwenə kwòʼtə̀ ə lyɨ̀ wàyndyə ə tom à wenə a mbyɨ̀ 
LUK.9.48	mù gàʼ à vəwenə la, “No məndo a ghə̀ tuʼmə̀ nə̀ wàyn ghèn à mo a zhiʼi, mu ghə̀ tuʼmə̀li nə̀ mò. No məndo a ghə̀ tuʼmə̀ nə̀ mò nkɨ la ghə̀ tùʼmə̀ nə̀ wìʼ yì a ghə̀ tɨmə mo. Ghə̀ŋ kɨ la wìʼ yì a ghə̀ tyetə; diʼi bàm a ntìntìn ghə̀ŋ vətsèm, à diʼi wen a ghə̀ diʼì kətʉ.”
LUK.9.49	Joyn bwènsə̀ gàʼ la, “Tìʼ, yès tə yen wìʼ, ghə̀ dzɨ̀mə̀ zhwì byɨvə à wù a zhiʼ, yès gàʼ à wen la kə ghə̀ be a mwòm byìʼàndo ghə̀ ko diʼ wu muʼ fa vəghəŋ a ntìntìn.”
LUK.9.50	Yesò gàʼ à wen la, “Kə ghə̀ŋ bè tàm wen byìʼàndo wìʼ yì a ghə̀ ko soynə ghə̀ŋ diʼ à ghə̀ŋ a shə.”
LUK.9.51	Ando zhʉ mboʼsə və kuʼsə Yesò a kàŋ, ghə̀ ghʉ tyɨm wen əkuʼ a Jelusalèm. 
LUK.9.52	Ghə̀ tɨm viʼi la və dyʉ̀ a mbì a ntə̀ʼ Sàmalitàn ə baʼtə̀ no ghò à wen tsu. 
LUK.9.53	Alì viʼi Sàmalitàn tyen la vəwenə ko shìsə Yesò byìʼàndo kə ndiʼ nəmwèʼè la ghə̀ nkəŋ dyʉ̀ tò a Jelusalèm. 
LUK.9.54	Ndzɨ̀mtə̀sə bàm wen, Jems wenə Joyn ne yen kənyʉ̀ a kènkə ə gàʼ la, “Bobo, wu kəŋ la yès ə dzàŋ zhiʼ fa kàŋ ghə̀ shiʼì ə zhwi vəwenə?”
LUK.9.55	Alì Yesò fuʼtə ə kənkə vəwenə la kə vəwenə à mwòm. 
LUK.9.56	Yesò wenə ndzɨ̀mtə̀sə bàm wen lù ə dyʉ̀ a ntə̀ʼ kədyàŋ.
LUK.9.57	Vəwenə mù sə jèʼè dyʉ̀ a ji, wulɨm tsen vi gàʼ à Yesò la, “Mà a dzɨ̀mtə̀ wù ə dyʉ̀ no fe a wù dyʉ̀.”
LUK.9.58	Yesò bwènsə̀ gàʼ à wen la, “Məsòŋnə̀ kiʼi bʉ̀ʼ vəwenə, mənyin kiʼi təlòʼ, tə vəwenə alì Wàyn Wìʼ ko kiʼ kəshi ə nyòŋsə̀ kətʉ kə wen tsu ə zhʉ̀tə̀.”
LUK.9.59	Yesò nè bè gàʼ à wùtsen la, “Dzɨ̀mtə mo.”
LUK.9.59	Alì wìʼ ayì gàʼ à wen la, “Bobo, ghʉsə mà pfwo ə bvɨ̀mə̀ tìʼ ghom mimbu vì ə dzɨ̀mtə̀ wù.”
LUK.9.60	Yesò gàʼ à wen la, “Ghʉsə, viʼi və pfʉkəvə bvɨ̀mə̀ viʼi və pfʉkəvə, alì fà wù, wu nshə̀ʼtə̀ dyʉ̀ nə̀ soʼgho kùmə̀ soʼ fòyn Nyìngòŋ.”
LUK.9.61	Wùtsen bè gàʼ la, “Ma dzɨ̀mtə̀ wù a Bobo, alì ghʉsə mà dyʉ̀ ə toŋtə viʼi vwomə mi.”
LUK.9.62	Yesò gàʼ à wen la, “No məndo a ghə̀ ghaʼà shɨ̀ ə shyèʼ ə be fuʼtə ə ki bàm ghə̀ ko kwʉʼ a soʼ fòyn Nyìngòŋ.”
LUK.10.1	A sə ndiʼ a bàm nyʉ̀ a venə, Bobo tsuʼ viʼi vətsenvə njʉ̀sə̀bò a məwum sòmbo ə tɨm vəwenə, və bò və bò la və dyʉ̀ a mbì a ntə̀ʼ sətsèm nə̀ a shi a nkàyntə wen ndiʼ dyʉ̀ tsu, 
LUK.10.2	Ghə̀ bè gàʼ à vəwenə la, “Fozhɨvə dìʼ no ghoʼ a mə kəŋ alì viʼi və kəŋvə diʼ tò və tyetə. Ghə̀ŋ jɨ̀m à Nyìngòŋ a diʼì Tì sɨm, ghə̀ tɨm viʼi shyèʼ, kwʉ̀ʼsə̀ və fʉ̀ ə kəŋ ə pfwo nə̀ wen və. 
LUK.10.3	Ghə̀ŋ dyʉ̀. Ghə̀ŋ sə ndyʉ̀, ghə̀ŋ kɨ la ma təmə ghə̀ŋ a nə̀ vunə byisə njɨ̀ a ntìntìn nyamsə bo. 
LUK.10.4	Kə ghə̀ŋ à lyɨ̀ ko kò mbò wafəvə. Kə ghə̀ŋ à lyɨ̀ gwʉsə aghʉ wù sə tsensə. Kə ghə̀ŋ à lyɨ̀ zhʉ ətoŋtə wìʼ a ji. 
LUK.10.5	Ghə̀ŋ nè dyʉ̀ kwen no kəbəŋ kə kò, ghə̀ŋ chò mbì əgàʼ la, ‘Nyìngòŋ ku mbwaʼmə a ghə̀ŋ vətsèm a kəbəŋ a shə̀.’ 
LUK.10.6	Wìʼ sətsèn ndiʼ a kəbəŋ ayì a ghə̀ kòŋ mbwaʼmə, mbwaʼmə ayì à dyʉ̀ à wen. Wìʼ sətsèn faŋ ke ndiʼ, mbwaʼmə ayì bwènə̀ vì à ghə̀ŋ. 
LUK.10.7	Ghə̀ŋ kwen, ghə̀ŋ faŋ tò kəbəŋ ayì ə zhɨ bè nyʉ no ghò a və ku à ghə̀ŋ byiʼàndo wù shyèʼ diʼi kiʼ lòʼ wen. Kə ghə̀ŋ à dyàŋtə məbəŋ. 
LUK.10.8	Ghə̀ŋ nè kwen no ntə̀ʼ ko və shisə ghə̀ŋ tsu, ghə̀ŋ zhɨ no ghò a və ku à ghə̀ŋ. 
LUK.10.9	Ghə̀ŋ kwen a ntə̀ʼ ayì ə chʉʼ viʼi və kwaʼkə və a və diʼì tsu ə shə̀ʼtə̀ à vəwenə la soʼ fòyn Nyìngòŋ boʼsə li vəwenə. 
LUK.10.10	Alì ghə̀ŋ sətsèn kwen a ntə̀ʼ, və faŋ ke shisə ghə̀ŋ, ghə̀ŋ fʉ̀ dyʉ̀ a nfòsə jisə ə gàʼ à viʼi a vyì la, 
LUK.10.11	‘Tè kəbyìʼ kə ntə̀ʼ ghə̀ŋ a kə kuʼ à yès aghʉ yès zhès fà yès aghʉ ədìʼ kəchwitə la ngəʼ faŋli à ghə̀ŋ. Alì ghə̀ŋ kɨ la soʼ fòyn Nyìngòŋ boʼsə li à ghə̀ŋ.’ 
LUK.10.12	Mà gàʼ à ghə̀ŋ nəmwèʼè la à lu ndiʼ a kətsi kə nsoʼ Nyìngòŋ, ngəʼ ndiʼ à viʼi ntə̀ʼ a vyi əcho ando ghə̀ ndiʼì à viʼi Sodòm.
LUK.10.13	“Ngəʼ ghoʼo lu ndiʼ à ghə̀ŋ viʼi Kòlazìn bènə̀ ghə̀ŋ viʼi Bèsaydà! A tu ndiʼ la nyʉ̀ kaynəvə venə a ve nè a ghə̀ŋ lə̀ la və nè a viʼi Tayà nə̀ viʼi Sidòn, mu tʉʼ bwen a vəwenə ə ŋwʉʼ kəbʉ a kəchɨ bè moʼ mənchì ndi dìʼ la vəwenə bwènsə̀ nkwitə tətyɨm tə vəwenə fà vəwenə mbyɨsə. 
LUK.10.14	A lu ndiʼ a kətsi kə nsoʼ Nyìngòŋ, ngəʼ lu ndiʼ à ghə̀ŋ chò ando ghə̀ lu ndiʼ à viʼi Tayà bènə̀ viʼi Sodòn. 
LUK.10.15	Ando ghə̀ŋ viʼi Kabanùm tə nkəŋ nkuʼsə təwen təŋtə a kàŋ lì, və a moʼ ghə̀ŋ a zhìʼ a ghə̀ ko lù mè.”
LUK.10.16	Ghə̀ gàʼ alì mù gàʼ à viʼi ntɨm vyi la,“No məndò a ghə̀ tyen əzhʉ ghə̀ŋ mu ghə̀ tyenli əzhʉ mò. No məndò a ghə̀ tyen mo mu ghə̀ tyenli wìʼ a ghə̀ tɨmə mo.”
LUK.10.17	Viʼi vyi njʉ̀sə̀bò a məwum sòmbo njèʼè dyʉ̀ ə bwènə̀ pfwo nə̀ saŋlə ghə̀ mù gàʼ à Yesò la,“Bobo, tè zhwì byɨvə tə nzhʉ fà yès ando yès tə kənkə̀ vəwenə à wù a zhiʼ.”
LUK.10.18	Yesò gàʼ à vəwenə la,“Mà tə yen ando Satan lù fa kàŋ ə fəŋ tò nə̀ ghʉ a ghə̀ mwànə̀. 
LUK.10.19	Ghə̀ŋ kɨ la mà kuli adyòʼ à ghə̀ŋ a ghə̀ŋ zì ghə̀ŋ tùʼlə̀ zhusə nə̀ təŋam be nku kədyòʼ la ghə̀ŋ to chò viʼi kəbàyn, ghə̀ŋ no a jisə tsèm, kò no kəfo kə a lyomsə ghə̀ŋ. 
LUK.10.20	Alì kə ghə̀ŋ à nsaŋlə̀ la zhwì byɨvə zhʉ fà ghə̀ŋ, ghə̀ŋ mbòŋsə saŋlə la və nyoʼli təzhiʼ təŋtə a ŋwàʼlə̀ Nyìngòŋ a kàŋ.”
LUK.10.21	Tò a zhʉ ayì, kəzhwì kəŋwoʼəkə nè Yesò sə saŋlə mù jɨ̀m la,“Tìʼ ghom, Bobo yì a ghə̀ soʼo kaŋ bènə̀ nse, mà ku kəzòŋ à wù byìʼàndo wù lyomtəli nyʉ̀ venə fà viʼi a və kwòʼtə̀ la vəwenə tofə ə ndìʼ à ndzɨ̀ŋtə. Nəmwèʼè a Tìʼ, à tə kòŋ tò wù ənè alə̀.”
LUK.10.22	Ando Yesò ngàʼ alì, ghə̀ mù gàʼ à ndzɨ̀mtə̀sə bàm wen la,“Tìʼ ghom kuli fo tsèm à mò. Wìʼ ko zì ghə̀ lə̀ kɨ wìʼ a wàyn diʼi wen a bwen tò tìʼ wen. Wìʼ ko zì ghə̀ kɨ wìʼ a tìʼ diʼ wen bwen tò wàyn, nə̀ viʼi vyi a wàyn tsuʼli ə dìʼ tìʼ wen à vəwenə.”
LUK.10.23	Ghə̀ gàʼ alì mù fuʼtə wen wèn ə nyoʼtə gàʼ à ndzɨ̀mtə̀sə bàm wen la,“Mbwaʼmə dìʼ à viʼi vyi a və yen nyʉ̀ vyi a ghə̀ŋ yenə. 
LUK.10.24	Ma gàʼ à ghə̀ŋ la, nshə̀ʼtə̀sə bènə̀ təfòyntə tò kədə̀ŋ nkoŋli yen nyʉ̀ vyi a ghə̀ŋ yenə alì kò vəwenə lə̀ yenə bè kòŋ əzhʉ nyʉ̀ vyi a ghə̀ŋ zhʉ alì kò vəwenə lə zhʉ.”
LUK.10.25	Ndìʼsə̀ soʼ tsen tɨmə a kàŋ sə mwòmsə Yesò ə̀ bèm la,“Ndìʼsə̀, ma nè no ghò ndi kiʼi bwòŋ yi a ghə̀ ko lu mè lì?”
LUK.10.26	Yesò bwènsə̀ bèm a wen la,“Və nyòʼ la ghò a ŋwàʼlə̀ soʼ Mosìs a? Wù dzàŋ ə zhʉ la ghò fa tsu a?”
LUK.10.27	Wìʼ ayì bwènsə̀ la “Wù diʼi kòŋ Bobo Nyìngòŋ wù nə̀ tyɨmə wu no tsèm, nə̀ kəzhwì kyè no kə tsèm, nə̀ kədyòʼ kyè no kə tsèm nə̀ kwòʼtə̀ wu no tsèm, bè kòŋə lèmə̀ wù tò ndə̀ŋndəŋ ando wù kòŋə̀ wenə wu.”
LUK.10.28	Yesò gàʼ à wen la “Wù bwènsə̀li tò nkàyn. Dyʉ̀ nə̀ tò alì a wu lu kiʼi bwòŋ.”
LUK.10.29	Ndìʼsə̀ soʼ a ghèn sə mwòmsə ədìʼ la kənyʉ̀ a yi bèmə̀ dìʼ kənyʉ̀ kətɨməkə, mù bèm a Yesò la “Lèmə̀ ghom dìʼ ndo?”
LUK.10.30	Yesò bwènsə̀ gàʼ la “Wìʼ nlu fa Jelusalèm sə shiʼi dyʉ̀ a Jèlikò, və tsoŋ ghaʼ wen ə tsuʼtə ndisə fà wen a wèn, ə ghòm wen ghə̀ sə diʼi tò mə pfʉ. 
LUK.10.31	Kə fʉ̀ la pfèm Nyìngòŋ tsen nshiʼi fa ji ayì ə yen ando wìʼ ayì nyoŋ, ghə̀ kwoʼtə chò fa shə ji tsen yi. 
LUK.10.32	Wutsen bè sə nchò tò fa jì ayì, à diʼ wù shyèʼ a ngə̀ŋ Nyìngòŋ mu ghə̀ lù fa ngwàʼ ngə̀ŋ Levì ə yen ando ghə̀ nyoŋ, ghə̀ bè kwòʼtə̀ chò. 
LUK.10.33	Alì wù loʼ Sàmalitàn tsen sə ndyʉ̀ a jèʼ fa ji a ghèn, vì fʉ̀ à wenə a wèn sə kiʼi kusə nshinsə à wen. 
LUK.10.34	Ghə̀ shʉ̀ shi wen ə zuʼtə nə̀ kəfʉ̀kə mù kwìʼ nə̀ basə ndisə ə lyɨ̀ wen ə kuʼsə à wen kwi nyàm ə dyʉ̀ nə̀ wen a ngə̀ŋ a viʼi jèʼ tsi tsu sə tuʼmə nə̀ wen. 
LUK.10.35	Tʉʼ layn ghə̀ shìsə ko fa wen kəmbò ə ku à wìʼ yì a ghə̀ shyèʼè a ngə̀ŋ ayì, ə gàʼ la ‘Tuʼmə nə̀ wìʼ ghèn. Wù sətsen kwʉʼsə tè ghò a kwi ko a shə̀, ma nè bwènə̀ vì ə lòʼ à wù.’”
LUK.10.36	Yesò gàʼ myètə mù bèm à ndìʼsə̀ soʼ yì la “A wù a kwòʼtə̀ à diʼ wìʼ ko fa ntìntìn viʼi venə və taʼ a ghə̀ ndiʼi a nə̀ lèmə à wìʼ ghèn a vətsoŋ ghaʼ lə̀ a?”
LUK.10.37	Ghə̀ bwènsə̀ la, “A dìʼ wìʼ yì a ghə̀ ndìʼi kusə nshinsə à wen lì.”
LUK.10.37	Yesò mù gàʼà wen la, “Dyʉ̀ be nè tò ndə̀ŋndəŋ.”
LUK.10.38	Yesò wenə ndzɨ̀mtə̀sə bàm wen mù sə̀ jèʼè dyʉ̀ ə dyʉ̀ kwen a ntə̀ʼ tsen, wùwì tsen diʼ tsu a və ndzàŋ nə̀ Matà. Yesò kwen à wen ngə̀ŋ, Matà shisə wen no nkàyn. 
LUK.10.39	A ndiʼ alì Matà kiʼ lèmə̀ wen tsen a zhiʼ wen ndiʼ Mèli. Mèli nvì ŋwʉʼ no mənzhʉ̀ tsèm a shɨ Bobo zhʉtə ziʼi wen. 
LUK.10.40	Matà nsə̀ femə nə̀ shyèʼ ando ghə̀ nghoʼo mù vì a Yesò ə gàʼ la,“Bobo, wù ko yen la lèmə̀ ghom ghʉsəli mò mà sə dzɨŋ nə̀ shyèʼè tò mo nyɨ̀ŋ a? Gàʼ à wen ghə̀ vì ə gyàmtə̀ mò.”
LUK.10.41	Bobo toŋtə wen ə gàʼ la “Matà, Matà, nyʉ̀ sə̀ ku ngəʼ à wù no ghoʼo. 
LUK.10.42	A diʼ tò kənyʉ̀ kə mùʼ a və kəŋ. Mèli tsuʼli kənyʉ̀ kə jùŋ kə a kì a və ko zì və be shi fà wen.”
LUK.11.1	A ndìʼ kətsi kətsen kə, Yesò sə jɨ̀mə a kəshi kətsen kə. Ando ghə̀ njɨ̀mə̀ myètə, ndzɨ̀mtə̀ bàm wen tsen ə gàʼ à wen la, “Bobo, dìʼsə yès nə̀ nyʉ̀ vyi a yès diʼi ngàʼà a zhʉ a yès jɨ̀mə, ndə̀ŋndəŋ ando Joyn ndìʼsə̀ ndzɨ̀mtə̀sə bàm wen.”
LUK.11.2	Yesò gàʼ à vəwenə la, “Ghə̀ŋ ne sə njɨ̀mə̀, ghə̀ŋ ə gàʼà la:
LUK.11.2	‘Tìʼ,
LUK.11.2	ne viʼi nghoʼsə zhiʼi wu,
LUK.11.2	ne la soʼ fòyn wù nvì.
LUK.11.3	Ku yès nə̀ fozhɨvə no məntsi tsèm
LUK.11.4	Lyèsə̀ ku nyʉ̀ byɨvə yès
LUK.11.4	ando yès lyèsə̀ ku no məndo yì a ghə̀ ne mbyɨ à yès.
LUK.11.4	Kə a ghʉsə la mwòmsə vì à yès.’”
LUK.11.5	Ghə̀ bè gàʼ à vəwenə la, “A diʼ ndo à ghə̀ŋ a ntìntìn a ghə̀ zì ghə̀ lu ə dyʉ̀ a ngə̀ŋ wùndoŋ wen a ntìntìn nəntʉʼʉ ə gàʼ à wen la, ‘Choʼ mo nə̀ təghɨf tə kəbayn tə taʼ a Wùndoŋ mò, 
LUK.11.6	byìʼàndo wùndoŋ mò tsen a ghə̀ diʼi a jèʼ chò li fà mo a ngə̀ŋ, kò mà lə̀ nkiʼ kəfo kə zhɨ kə ə ku à wen.’ 
LUK.11.7	Wùndoŋ wu ayì mù yì bwènsə̀ fa tyì ngə̀ŋ la, ‘Kə be zhuŋsə mo, Mà shwìnə̀li ngə̀ŋ ghom yowù vunə vwomə nyòŋmə̀, mà zì kò ma bè lù əku kəfo à wù,’ 
LUK.11.8	Wù a nè ale? Mà shə̀ʼtə̀ à ghə̀ŋ la, ghə̀ sətsèn faŋ ke lù ə̀ ku kəfo à wù ando ghə̀ŋ wen diʼ viʼi ndoŋsə, ghə̀ à lù ə ku tə̀ ghò tsen à wù a wu kəŋ, byìʼàndo kətʉ kyè ko dìʼì wù bèmə̀ tò bèmə̀. 
LUK.11.9	Ma sə shə̀ʼtə̀ à ghə̀ŋ la, ghə̀ŋ bèm a və ne ku à ghə̀ŋ, ə kəŋ a ghə̀ŋ ne yen bè kùmtə ngə̀ŋ a və ne bòʼ a ghə̀ŋ. 
LUK.11.10	Byìʼì no ndò a ghə̀ bèm, və a ku à wen, no ndò a ghə̀ kəŋ, ghə̀ à yen, à be kùmtə̀ no ndò kùmtə̀ chʉ̀ ngə̀ŋ və à boʼ à wen. 
LUK.11.11	A diʼ tìʼ wàyn ko a ghə̀ŋ a ntìntìn a ghə̀ zì ghə̀ ku zhù a wàyn, a zhʉ a ghə̀ bèmə̀ shʉ̀ a? 
LUK.11.12	Adiʼ wìʼ ko a ghə̀ zì ghə̀ ku əŋam à wàyn a zhʉ a ghə̀ bèmə̀ wum a? 
LUK.11.13	A zhʉ a ghə̀ŋ viʼi nè nyʉ̀ byɨvə, zì ghə̀ŋ kɨ əku fo jùŋ və à vunə vəŋə, no Tìʼ ghə̀ŋ a ghə̀ diʼi a kàŋ ne faŋ ale ke ku Kəzhwì kəŋwoʼkə à viʼi vyì à və bèmə̀ à wen a?”
LUK.11.14	A sə ndiʼ kətsi kətsenkə Yesò sə dzɨ̀mə̀ kəzhwì kə byɨkə fà wìʼ a wèn a kə nè ghə̀ sə diʼ jɨ. Ando ghə̀ dzɨ̀mə̀, kəzhwì kə byɨ kə a kyì kə fʉ̀ no zhʉ kò wìʼ ayi zìtə̀ sə gàʼà. Nòyn viʼi a və ndiʼì tsu sə diʼ nə̀ kàynə. 
LUK.11.15	Alì vəwenə və tsenəvə sə gàʼà la, “Ghə̀ dzɨ̀mə̀ zhwì byɨvə a kədyòʼ Belzibùl, fòyn zhwì byɨvə.”
LUK.11.16	Viʼi vətsen və tò nòyn ayì sə kəŋ jì əkuʼsə ghaʼ Yesò fa tsu mù gàʼ à Yesò la ghə̀ nè kənyʉ̀ kə kaynə kətsenkə a nə̀ kəchʉtə ədìʼ la kədyòʼ kə wen kə lù fa Nyìngòŋ. 
LUK.11.17	Yesò kɨ təkwòʼtə̀ tə vəwenə ə gàʼ à vəwenə la, “A dìʼ tè viʼi loʼ kò a vəwenə kiʼi kəngə̀sə, loʼ ayi à fəŋ. Ngwaʼa ngə̀ŋ ko a ghə̀ ko tsi a chʉ̀ mùʼ, ghə̀ a saykə. 
LUK.11.18	Satan lè sətsèn mù sòyn wenə wen, mu kə diʼ la ghə̀ ko bè kiʼ adyòʼ a kətʉ fo vyi a ghə̀ soʼo li. Mà gàʼà alì byìʼàndo ghə̀ŋ gàʼà la mà dzɨ̀mə̀ zhwì byɨvə nə̀ kədyòʼ a ku Belzibùl. 
LUK.11.19	Mà lè sətsèn dzɨ̀mə̀ zhwì byɨvə nə̀ adyòʼ mu a ku Belzibùl, ghə̀ŋ à gàʼ la viʼi vəŋə dzɨ̀mə̀ zhwì a vyi nə̀ adyòʼ ndo? A ne dìʼ tò viʼi vəŋə la ghə̀ŋ wamə wamə mu ghə̀ŋ gàʼà nəmwèʼè lo. 
LUK.11.20	A kù Nyìngòŋ ku adyòʼ la mà dzɨ̀mə̀ zhwì byɨvə a venə. Kə lì dìʼì la soʼ fòyn Nyìngòŋ vì li à ghə̀ŋ.
LUK.11.21	“Zhʉ a wù kədyòʼ baʼtə̀ fo ghòŋ wen sə tsɨŋ kəbəŋ kə wen, fo wen bwòŋ fa avu vətsoŋə. 
LUK.11.22	Wù kədyòʼ tsen sətsèn vì to chò wen, sòyn əzhɨ wen, ghə̀ à boŋtə fo ghòŋ wen a ghə̀ yi zhəʼtə tsu boʼsə nə̀ fo a ghə̀ a tsoŋ ghə̀ dyʉ̀ gə̀tə̀ a ngwaʼ wen.
LUK.11.23	“No məndo a ghə̀ ko diʼ bàmə mùʼ yo wen mu ghə̀ lì soynə mò. No məndò a ghə̀ ko gyàmtə̀ mò əpfʉtə viʼi Nyìngòŋ mu ghə̀ lì sàsə̀ sàsə̀.
LUK.11.24	“A ndiʼ a zhʉ a kəzhwì kə byɨkə fʉ̀ fa wìʼ a wen, kə sə jèʼè kaʼa fa nse zɨm no tsèm, kəŋ kəshi əzhʉ̀tə̀ tsu, ne dìʼ ke yen, kə gàʼà la, ‘Ma bwènə̀ dyʉ̀ tò a ngə̀ŋ yì a mà tə fʉ̀ fa tsu lì.’ 
LUK.11.25	Kə nè gàʼa lì kə mù bwènə̀ dyʉ̀ a ngə̀ŋ ayi yen la və nə̀ zhyèsə̀ li shɨtə baʼtə̀ fo ayi a tin, 
LUK.11.26	kə mù bwènə̀ dyʉ̀ vì nə̀ zhwì byɨvə tsen sòmbo, və fwàynsə chò kəwenkə, zhwì a vi mu vì sə tsi a tì ngə̀ŋ a yi. A zhʉ a yì wìʼ ayi sə fwàynsə chò to ndo ghə̀ tə ndìʼ fa mbì.”
LUK.11.27	A ndiʼ tò ndo Yesò ngaʼà mwetə ənyʉ̀ a venə, wùwì tsen fa nòyn a yì zɨmə gàʼ la, “Mbwaʼmə diʼ a wùwì yi a ghə̀ tə bwi wù be nyòŋsə̀ wu!”
LUK.11.28	Yesò bwènsə̀ la, “Mbwaʼmə bòŋsə dìʼ a viʼi vyì a və zhʉ kənyʉ̀ kə Nyìngòŋ be nè tò ndo kə gaʼa!”
LUK.11.29	Tənòyn tə viʼi nə̀ sə vì ghoʼo a mbyɨ̀ nə̀ Yesò, ghə̀ gàʼ la, “Kəlyɨŋ kenkə diʼ tò no kəlyɨŋ kə byɨkə. Kə kəŋə yen nchwi fa mo ali ma ko dìʼ nchwi tsen a wen cho nchwi Jonà. 
LUK.11.30	Wàyn Wìʼ ne boŋ dìʼ nchwi a kəlyəŋ kènkə ndə̀ŋndəŋ tò ando Jonà ndìʼ nchwi a viʼi Nenivè. 
LUK.11.31	A lu ndìʼ a kətsi kə nsoʼ Nyìngòŋ, wì fòyn, a ghə̀ soʼo shə̀ loʼ teyn lu tɨmə ə ghàm viʼi kəlyəŋ kə luwèn byìʼàndo ghə̀ nlu fà wen loʼ ə jèʼè kəghaf mimbu əvi zhʉtə ziʼi tof fòyn Sòlomùyn. Ali, wìʼ diʼ a shə̀ luwen, a ghə̀ cho Sòlomùyn. 
LUK.11.32	A be lu ndìʼ a kətsi nsoʼ Nyìngòŋ, viʼi Nenivè be tɨmə ə ghàm ghə̀ŋ byìʼàndo vəwenə nzhʉtəli ziʼi Jonà ə kwitə tətyɨm tə vəwenə fa vəwenə mbyɨsə ə ghʉsə ntsìnə̀ byɨ vəwenə. Wìʼ diʼ a shə̀ luwen a ghə̀ cho Jonà.”
LUK.11.33	Yesò be gàʼ à vəwenə la, “Wìʼ ko zì ghə̀ dyàyn kənkàʼtə̀ ə lyòmtə̀ kò chiʼtə nə̀ nkyè. Ghə̀ diʼi dyàyn ə tom a kəshi kə ŋaŋtəkə ndi no ndo a ghə̀ kwenə ghə̀ yen əbayn yi. 
LUK.11.34	Ashɨ wù diʼ kənkàʼtə̀ kə wen. Ashɨ wù sətsen ndiʼ a nkàyn, wenə wu no tsèm sə bayn. Ali ashɨ wu sətsen byif, wenə wu no tsèm à ndiʼ a nfɨnə̀. 
LUK.11.35	Ghə̀ŋ ntùʼmə̀ la kə bayn yi a ghə̀ŋ kiʼi li à kaʼkə ndiʼ nfɨnə. 
LUK.11.36	Wenə wu tsèm sətsen nkiʼi bayn kò kəshi kə fenə kə lə ndiʼ tsu, ghə̀ a baynə no tsèm ando kənkàʼtə̀ kə baynə à wù a wèn nə̀ baynə yi no tsèm.”
LUK.11.37	Ando Yesò ngàʼà myetə̀, wù Falàsi tsen dzàŋ wen la ghə̀ vi ə zhɨ à wen kəbəŋ. Ghə̀ kwèn ŋwʉʼ a kəshi əzhɨ. 
LUK.11.38	Wù Falàsi ayi sə diʼ nə̀ kàynə yen la Yesò zhɨ kènla ghə̀ shʉli avu. 
LUK.11.39	Bobo mù gàʼ à wen la, “Ghə̀ŋ viʼi Falàsi, ghə̀ŋ lyɨ kaŋ vəŋə nə̀ ndoŋ seŋsə, ghə̀ŋ tuʼ shʉ̀ tò dzemə shisə, ali tətyɨm təŋtə diʼ mu tə lwinli tò nə̀ nkùf nə̀ nyʉ̀ byɨvə tsen və. 
LUK.11.40	Ghə̀ŋ diʼi ngu fo! Ghə̀ŋ kwòʼtə̀ la Nyìngòŋ nshɨtə tò dzèm kò ghə̀ lə shɨtə tin mu? 
LUK.11.41	Ghə̀ŋ nə̀ mbòŋsə ku fo a ghə̀ŋ kiʼi à viʼi kəfem ndi no məghò ne ndiʼ layn a ghə̀ŋ.
LUK.11.42	“Ngəʼ ghoʼo diʼ a ghə̀ŋ, viʼi Falàsi, byìʼàndo ghə̀ŋ lyɨ̀ fo təsɨm, ghə̀ŋ gə̀tə̀ shi wum, ə ku kəshi kə mùʼ a Nyìngòŋ, ali kò ghə̀ŋ lə nè nyʉ̀ a tɨmə və a viʼi vətsen və, a Nyìngòŋ kòŋə̀. Ghə̀ŋ yi ndiʼ nwè nyʉ̀ a venə, kò ghə̀ŋ lə chasə tsen və.
LUK.11.43	“Ngəʼ ghoʼo diʼ à ghə̀ŋ, viʼi Falàsi, byìʼàndo ghə̀ŋ kòŋ dyʉ̀ a loʼ ntsentə, Nyìngòŋ ə kuʼ ŋwʉʼmə tò ambì, bè fʉ̀ a woŋ ə kòŋ la viʼi nyɨŋ vì toŋtə̀ ghə̀ŋ. 
LUK.11.44	Ngəʼ ghoʼo diʼ à ghə̀ŋ vyi a ghə̀ŋ diʼì tsu kò və le chʉtə̀, viʼi sə jèʼè a yi tʉ kò vəwenə lə nkɨ.”
LUK.11.45	Ndìʼsə̀ soʼ tsen gàʼ à Yesò la, “Ndìʼsə̀, wù gaʼa nyʉ̀ vènə alə̀, telə̀ yès.”
LUK.11.46	Yesò gàʼ à vəwenə la, “Ngəʼ ghoʼo bè ghə̀ŋ, ndìʼsə̀sə təsoʼ, byiʼ ando ghə̀ŋ nè la viʼi byèʼè kəbyèʼè a kə diʼi chò vəwenə kò lə kòŋə̀ əgyàmtə vəwenə. 
LUK.11.47	Ngəʼ ghoʼo diʼ à ghə̀ŋ vyi a ghə̀ŋ bwòmə təsè tə jùŋtə tə nshə̀ʼtə̀ sə ghoʼkə sə shì a vətiʼi vəŋə nlù zhwilə. 
LUK.11.48	Ghə̀ŋ diʼi la ghə̀ŋ tomsə kənyʉ̀ a vətiʼi vəŋə nlù nè byiʼ ando vəwenə nluli zhwi lə nshə̀ʼtə̀ a shì, ghə̀ŋ sə bwòmə təsè tə vəwenə. 
LUK.11.49	Byìʼì la, wìʼ yì a və dzàŋ la, ‘Tof Nyìngòŋ’ ngàʼa la, ‘Ma ne tɨm nshə̀ʼtə̀ sə ghoʼkəsə nə̀ viʼi ntɨm à vəwenə, à vəwenə a zhwilə vətsevə, be tsuʼ aghʉ və tsen və.’ 
LUK.11.50	Byìʼì viʼi kəlyɨŋ kenkə lə shə̀ʼtə̀ chʉ vəwenə kùmə̀ mənlyuŋ mə nshə̀ʼtə̀ sènsə no sətsèm a və zhwi li, əzìtə̀ fa nsè, 
LUK.11.51	ə zìtə̀ fa Abèl əkuʼ zaʼa à Zakaliya a və nlù zhwi vəwenə əlù fa kəshi kə ŋwòʼəkə əzaʼa kəbaŋ kə kəku a ngə̀ŋ Nyìngòŋ. Ma gàʼ à ghə̀ŋ nəmwèʼè la kəlyɨŋ kènkə lə shə̀ʼtə̀ chʉ vəwenə byìʼì viʼi a venə no vətsèm.
LUK.11.52	“Ngəʼ ghoʼo diʼ à ghə̀ŋ ndìʼsə̀sə təsoʼ, byiʼ ando ghə̀ŋ lyòmtəli kənzàs a kə bòʼò chʉ̀ ngə̀ŋ tof, no nkàyntə̀ ghə̀ŋ ko kwen tsu, bè sə tàmə̀ viʼi vyì a və kəŋ əkwen a ngə̀ŋ tof a ghèn.”
LUK.11.53	Ando Yesò nlu fa ngə̀ŋ ayi, ndìʼsə̀sə təsoʼ nə̀ viʼi Falàsi sə gàʼ lə byìʼì wen,bèmtə̀ ngwàʼà nyʉ̀ a wen, 
LUK.11.54	kuʼsə ətam ətsòʼ wen tsu no kənyʉ̀ kə shwè kə kò a ghə̀ ne gàʼ.
LUK.12.1	A ndiʼ ando Yesò ngàʼà nyʉ̀ venə, viʼi tsèntə̀ a nkamsə a nkamsə ghə̀ zìtə̀ mù sə gàʼà ndzɨ̀mtə̀sə bàm wen la, “Ghə̀ŋ ntùʼmə̀ kùmə̀ viʼi Falàsi venə a vəwenə diʼi la vəwenə diʼi viʼi Nyìngòŋ ali kò a ndiʼ fa vəwenə tətyɨm. 
LUK.12.2	Ghə̀ŋ kɨ la no kəfo kə ko diʼ a və chiʼtə a və lu faŋ kə bòʼ a ndayn, kò ndiʼ la kənyʉ̀ kə diʼ a və lyòmtə a kə lu faŋ ke və kɨ. 
LUK.12.3	No ghò a ghə̀ŋ nyoʼtə gàʼà luwen lu fʉ̀ a ndayn, və be dzàŋ no məghò a ghə̀ŋ nyoʼtə tsèmtə̀ gàʼà woŋ.
LUK.12.4	“Mà gàʼà ghə̀ŋ a ndoŋ shomsə la, kə ghə̀ŋ à fàyn viʼi vyì a və zì və zhwi tò kətsoʼ kə wèn wìʼ, ali kò nkiʼ la vəwenə bè kiʼ kənyʉ̀ kə tsen kə be nè fa bàm tsu. 
LUK.12.5	Ma shə̀ʼtə̀ wìʼ à ghə̀ŋ a ghə̀ŋ diʼi fàyn. Ghə̀ŋ diʼi bòŋsə fàynə tò Nyìngòŋ a ghə̀ kiʼi kədyòʼ əzhwi ghə̀ŋ, bè kiʼ kədyòʼ wye ghə̀ŋ a kəshi kə zhìʼ. Ma gàʼà ghə̀ŋ no nəmwèʼè la ghə̀ŋ fàyn tò wen!
LUK.12.6	“Gaʼa kò və baʼlə məndzòndzò tayn tò flank məwum bò ali kènla Nyìngòŋ zì ghə̀ lyèsə no fəmùʼ. 
LUK.12.7	Nyɨŋsə kətʉ ghə̀ŋ no sətsèm diʼ mu, Nyìngòŋ taŋtəli. Kə la diʼ la ghə̀ŋ ko kiʼ ə nə̀ fàynə kəfo byìʼì ando ghə̀ŋ kuʼmə chò mənkwaloʼ, mə ghoʼo tò alə̀.
LUK.12.8	“Mà sə gàʼà ghə̀ŋ la, no məndo sə tsen diʼ ashɨ viʼi la ghə̀ diʼ wù ghom, Wàyn Wìʼ lu boŋ byɨmə ashɨ ntsɨŋsə Nyìngòŋ la ghə̀ diʼ wù wen. 
LUK.12.9	No məndo a ghə̀ sətsen tensə ghə̀ ko diʼ wù ghom ashɨ viʼi, Wàyn Wìʼ be lù boŋ mò wen ashɨ ntsɨ̀ŋsə Nyìngòŋ.
LUK.12.10	“Nyìngòŋ lu lyèsə̀ ku no məndo yi a ghə̀ gàʼà kənyʉ̀ kə byɨkə kùmə̀ Wàyn Wìʼ, ali kò ndiʼ la ghə̀ a lyèsə̀ ku wìʼ a ghə̀ gàʼ à kənyʉ̀ kə byɨkə kumə Kəzhwì kə ŋwoʼkə.
LUK.12.11	“Və sətsen ghaʼ ghə̀ŋ ə dyʉ̀ nə̀ ghə̀ŋ ashɨ viʼi a və soʼo nsoʼ a ngə̀ŋ ntsentə, kò ashɨ tʉtʉ loʼ, kə ghə̀ŋ nə̀ kayntə la ghə̀ŋ a gàʼ la ghò ndi shisə̀ tə wen təŋtə fa kənyʉ̀ lo, 
LUK.12.12	byiʼ ando Kəzhwì kəŋwoʼkə a shə̀ʼtə̀ kənyʉ̀ a ghə̀ŋ a zhʉ ayì ghə̀ŋ diʼi gàʼ.”
LUK.12.13	Wùtsen fa ntìntìn nòyn ayì gàʼ à Yesò la, “Ndìʼsə̀, gàʼ à lèmə̀ ghom la ghə̀ gə̀tə̀ fo vyi a tìʼ yes tə moʼtə à yès, ə ku vwomə.”
LUK.12.14	Yesò gàʼ à wen la, “La mbvòʼò wìʼ, à tə tsuʼ ndo mò la mà tɨmə a ghə̀ŋ ntìntìn ndiʼ wù soʼ nsoʼ kò wùgə̀ a?” 
LUK.12.15	Ghə̀ bè dyʉ̀ a mbì əgàʼ à nòyn ayi la, “Ghə̀ŋ ə ntùʼmə̀ kumə kənbàŋbàŋ byiʼ ando ntsìnə̀ ko diʼ tò byìʼì fo ghoʼvə vyi a ghə̀ kiʼi, kòŋ ghə̀ nkiʼi ghoʼ no tə ale.”
LUK.12.16	Yesò mù mò ngàyn ghèn a vəwenə la, “Wù ghoʼo tsen nlù sə kiʼ sɨm mu fozhɨvə kʉʼʉ li tsu no a nkàyn, 
LUK.12.17	ghə̀ sə kwòʼtə̀ tò wen a tyɨmə la, ‘Ma lə nè alə̀ nə̀ fozhɨvə venə a kò ndìʼ la kəshi kə ghʉkə diʼ a?’ 
LUK.12.18	Ghə̀ mù gàʼ à wen tyɨm la, ‘Ma kɨli kənyʉ̀ a ma nè. Ma sòʼtə təkaŋ tyomtə ə bwom tə ghoʼkətə ando ma ghʉ fozhɨvə bènə̀ no məghò ghom tsu 
LUK.12.19	mu gàʼ à mò ngə̀ŋ kətʉ la, a bòŋ kətʉ, wù sə kiʼ fo jùŋvə ə wù a zhɨ no ngwʉ̀ʼsə alə̀, ntsi nə̀ à dəŋə, zhɨ,nyʉ be saŋlə̀.’ 
LUK.12.20	Ali Nyìngòŋ gàʼà wen la, ‘Kəndzɨ̀ŋtə̀ kə kəfo kətsenkə, wù a pfʉ̀ tò nətʉʼʉ layn. Wu le a pfʉ̀ à lyɨ̀ ndò fo venə a wù tə̀ ghʉ à wù ngə̀ŋ lə a?’”
LUK.12.21	Yesò mù gàʼà myetə la, “A lè ndo kə diʼi à viʼi vyi a və ghʉ ghoʼo vəwenə à vəwenə ngə̀ŋ ali kò vəwenə lə̀ kwʉʼ ashɨ Nyìngòŋ.”
LUK.12.22	Yesò mù gàʼ à ndzɨ̀mtə̀sə bàm wen la, “A lè kənyʉ̀ a kə nè mà sə gàʼ à ghə̀ŋ la kə ghə̀ŋ à kayntə mbyi kùmə̀ ntsìnə̀ ghə̀ŋ. Kə wìʼ fa ghə̀ŋ à kayntə mbyì la ghə̀ nè zhɨ ghò lo, kò la ghə̀ ne moʼ gho a yi a wen lo. 
LUK.12.23	Ntsìnə̀ wìʼ cho fozhɨvə, ə̀ wen wìʼ cho ndisə. 
LUK.12.24	Ghə̀ŋ lyeli ŋoŋò a. Vəwenə ko lə wye fo ko vəwenə lə mpfì, a vəwenə kò kiʼ aloʼ ghʉ fo kò təkaŋ əsàŋ kəfo tsu alì, Nyìngòŋ zhisə vəwenə. No nkàyntə̀ ghə̀ŋ ko yen la ghə̀ŋ kuʼmə cho mənyin a? 
LUK.12.25	A lè diʼ no ndò fà ghə̀ŋ a ntìntìn a ghə̀ zì ghə̀ kwʉʼsə ngʉʼsə wen a mbyi fambwo ghə̀ kaynə mbyi a? 
LUK.12.26	A zhʉ a ghə̀ŋ zì kò ghə̀ŋ lə nè fənyʉtə̀ a nə̀ fenfə byiʼ ghò a ghə̀ŋ kaynə mbyi kùmə̀ tsenəvə a? 
LUK.12.27	Ghə̀ŋ lye li ando dzudzu toʼ kwi kuʼu. Vəwenə ko shyèʼè kò vəwenə lə tasə̀ ndisə əmoʼ. Ma gàʼ à ghə̀ŋ la, no tè fòyn Sòlomùyn nə̀ ghoʼ yi a ghə̀ nkiʼ no tsèm ko nzì ghə̀ laf nə̀ ndisə a sə bòŋə̀ zaʼa nə̀ kədzudzu kə mù fa ntìntìn dzudzu a venə 
LUK.12.28	Nyìngòŋ à sətsen nlafsə agəŋ a diʼi na ghenə no nkàyn a tʉʼʉ diʼ layn və tyom ə nyùʼ ghə̀ à lafsə ghə̀ŋ no alə̀. Byɨmə ghə̀ŋə bwaʼ no ghò alə̀ a?
LUK.12.29	“Kə ghə̀ŋ zhuŋsə təwen təŋtə kwòʼtə̀ la ghə̀ŋ nə̀ zhɨ gho kò nyʉ gho lo. 
LUK.12.30	A nyɨŋə viʼi mbyì fa bàm fo na venə, ali Tìʼ ghə̀ŋ kɨ la ghə̀ŋ kəŋ wen və. 
LUK.12.31	Ghə̀ŋ bòŋsə tsi tò nə̀ viʼi a və diʼi a tyi soʼ Nyìngòŋ ndi ghə̀ ku kwʉ̀ʼsə̀ fo na venə à ghə̀ŋ.
LUK.12.32	“Kə ghə̀ŋ à fwaynə, ando nòynə ghə̀ŋ tyetə, byiʼ ando Tìʼ ghə̀ŋ Nyìngòŋ kòŋ li əku soʼ fòyn wen à ghə̀ŋ. 
LUK.12.33	Ghə̀ŋ baʼlə fo vəŋə no tsèm əku ko yì à viʼi kəfem. Ghə̀ŋ shìtə mbò vəŋə a və zì kò və lu byɨf ndi və wye ghoʼo yi a wìʼ zì kò ghə̀ lu zhɨ myetə ə ghʉ a ghə̀ŋ a kàŋ, a kəshi a və zì kò və lu fàftə, byìʼe tsoŋ zì kò ghə̀ lu zaʼa tsu, ko ndiʼ la mbèmbè zì və lə zaʼa tsu əpfiʼ byɨbsə. 
LUK.12.34	Tyɨm wìʼ diʼ no məzhʉ tsèm tò kəshi a ghoʼo wen diʼ tsu.”
LUK.12.35	Yesò be gàʼ à ndzɨ̀mtə̀sə bàm wen la, “Ghə̀ŋ shətə təwen təŋtə ə kə̀ʼtə̀ no ghò a ghə̀ vì,ghə̀ŋ tamə ndisə səŋsə no nkayn bè dyàyn nkaʼtə vəŋə ə bvʉ̀tə̀. 
LUK.12.36	Tò nə̀ viʼi shyèʼ a və kəʼtə ti shyèʼ vəwenə la ghə̀ bwènə̀ pfwo fa kəshi kə lam ndi vəwenə bòʼò chʉ̀ ngə̀ŋ a wen no zhʉ kò a ghə̀ vì ə kùmtə̀. 
LUK.12.37	Ti shyèʼ sətsen bwənə pfwo kwetə viʼi shyèʼ wen bu sàŋlə sə diʼ à vəwenə. Ma gàʼ a ghə̀ŋ la no nkàyntə̀ wen à nè la vəwenə ŋwʉʼ a kəshi kə kəzhɨ, ghə̀ shɨtə wenə wen ə chòsə̀ fozhɨvə à vəwenə. 
LUK.12.38	Ghə̀ sətsen vi no a ntìntìn nətʉʼ kò a tʉʼʉ layn ghə̀, ə yen vəwenə bu kə̀ʼə̀, sàŋlə ghoʼghə sə diʼ à vəwenə! 
LUK.12.39	Ghə̀ŋ kɨ la, ti ngə̀ŋ tu nkɨ zhʉ a tsòŋ a vì à wen a ngə̀ŋ, mu ghə̀ ko zì ghə̀ moʼtə la ghə̀ vi ə kwaʼ ngə̀ŋ wen. 
LUK.12.40	Nkàyntə ghə̀ŋ diʼi sə ŋwʉʼ no a zhʉ kò, kə̀ʼtə̀ tò ali byiʼ ando Wàyn Wìʼ lu bwènə̀ vi a zhʉ, a ghə̀ŋ ko kwòʼtə̀ la ghə̀ zì ə ghə̀ vi tsu.”
LUK.12.41	Bità bèm à Yesò la, “Bobo, wù mò ngàyn ghèn tò a yès mu, wù mò a viʼi və tsèm a?”
LUK.12.42	Bobo bwènsə̀ la, “Wù shyèʼ yi a ghə̀ zhʉmə ti shyèʼ wen diʼ wìʼ ko? A diʼ wìʼ yi a ti shyèʼ diʼi sə ndyʉ̀ a jèʼ, ghə̀ ghʉ wen a mbì, ə ku kədyòʼ a wen ndi ghə̀ ntùʼmə̀ nə̀ ngə̀ŋ wen be ku fozhɨvə a viʼi shyèʼ vətsen vyi a zhʉ a zhʉ kwʉʼə̀. 
LUK.12.43	Wù shyèʼ ayi nè ghə̀ sə diʼ nə̀ saŋlə ghə̀ a zhʉ a ti shyèʼ wen sə bwenə vi, ghə̀ nè tò kənyʉ̀ kyì a ghə̀ tə̀ gàʼ li. 
LUK.12.44	Mà gàʼà ghə̀ŋ nəmwèʼè la, kə sətsèn cho alì, ti shyèʼ ayì à ghʉ wen la ghə̀ ntuʼmə nə̀ fo wen no tsèm. 
LUK.12.45	Ali wù shyèʼ a ghèn sətsèn ŋwʉʼ ə kwòʼtə̀ tò fa wen a ngə̀ŋ la, ti shyèʼ a tàŋ mimbu bwenə pfwo, mu zìtə̀ əghòm viʼi shyèʼ,vətsen və vyi, lyʉmə nə̀ kyi, zhɨ be nyʉ məlyʉ̀ʼ bomə, 
LUK.12.46	Tì shyèʼ wen lu bwenə pfwo a kətsi kətsenkə, a zhʉ a ghə̀ ko tə kwòʼtə̀ la ghə̀ zì ghə̀ bwenə vi tsu, əku ngəʼ a wen nànto bè ghʉ wen a nòyn viʼi vyì a və ko byɨmə à Nyìngòŋ.
LUK.12.47	“Wù shyèʼ sətsen kɨ kənyʉ̀ kì a ti shyèʼ wen kəŋ la ghə̀ nè, faŋ ke shɨtə̀ wen wenə ənè, və a ghòm wen no nànto. 
LUK.12.48	Ali yi a ghə̀ ko kɨ kənyʉ̀ a ti shyèʼ wen kəŋ, sətsen nè kənyʉ̀ a və yi ndiʼ ghòm wen tsu, kò və a ghòm wen nànto. No məndo a və sətsèn ku fo ghoʼvə a wen, mu və be a nkəŋ tò kə ghoʼ fa wen. Və sətsèn choʼ a no məndo chò, və ne a kəŋ bwènə̀ shi fà wen a nchoʼ.”
LUK.12.49	Yesò gàʼ à ndzɨ̀mtə̀sə bàm wen la, “Ma tə vi ədisə zhiʼ a ntìntìn viʼi, shi ku la ghə̀ sə bolə a! 
LUK.12.50	Ma kiʼi shi àmù a və diʼ ku à mò a mbì kənyʉ̀ a ken sə zhuŋsə mò ma sə jɨ̀mə la kə vi chò! 
LUK.12.51	Ghə̀ŋ kwòʼtə̀ la mà tə vì a mbyì a shə̀ əvi nè la viʼi ndiʼ nə̀ mbwaʼmə mu, Kə ko diʼ ali. Mà tə bòŋsə̀ vì nə̀ kəngə̀sə̀ kə. 
LUK.12.52	Əzìtə̀ fa luwen, ngwaʼa ngə̀ŋ a ghə̀ kiʼi viʼi tsu və tayn nə̀ gə̀sə̀, viʼi və taʼ soynə viʼi və bò, viʼi və bò soynə viʼi və taʼ. 
LUK.12.53	Vəwenə nə̀ gə̀sə̀, və tìʼ soynə vunə lyʉmə vəwenə, vunə lyʉmə soynə vətìʼ və vəwenə, vəmpfi soynə wenə vunə kyì, vunə kyì soynə wenə vəmpfi və vəwenə, vəmpfi və lɨm soynə kyì vunə, kyì vunə soynə vəmpfi və lɨm.”
LUK.12.54	Yesò be mù gàʼ à viʼi vətsèm la, “Ghə̀ŋ yenə mboʼsə fʉ̀ kuʼ fa shə̀ a chʉzhʉ nə̀ shwe tsu, no zhʉ kò, ghə̀ŋ gàʼà la ghʉ ne vì, ghə̀ bè nè vì tò ali, 
LUK.12.55	A bè nə̀ ndiʼ a zhʉ a ghə̀ŋ zhʉ fwof fʉ̀ fa shə̀ teyn, no zhʉ kò, ghə̀ŋ gàʼa la kətyùm kə a ndiʼ, kə be sə dìʼ tò ali. 
LUK.12.56	Ghə̀ŋ viʼi kəwam! Ghə̀ŋ kɨ fʉ̀ tɨmə ə ki kəbəŋ, ə shə̀ʼtə̀ kənyʉ̀ a kə a lyɨ̀ kəshi, kə be lyɨ̀ kəshi tò ali. Byìʼì ghò a ghə̀ŋ yenə nyʉ̀ a Nyìngòŋ nè luwen kò ghə̀ŋ lu nkɨ a?
LUK.12.57	“Byìʼì ghò a ghə̀ŋ yenə kò ghə̀ŋ lu kɨ fà ghə̀ŋ ngəŋsə kənyʉ̀ kə tɨmə kə ənè a? 
LUK.12.58	Wìʼ sətsèn lyɨ̀ ə dyʉ̀ nə̀ wù a kəbòʼ kə nsoʼ, wu taŋkə la wù tsuʼtə kənyʉ̀ akyì ghə̀ wen ghə̀ŋ bù bu a jì ndi la kə ghə̀ a lyɨ̀ wù dyʉ̀ ashɨ wù soʼ nsoʼsə a ghə̀ a soʼo wù ə ku wù à wìʼ yì a ghə̀ shwin viʼi a nfɨŋ ə ghə̀ wye wù a ngə̀ŋ nfɨŋ. 
LUK.12.59	Mà gàʼ à wù la, kə sətsèn chò ali, wù faŋ tò a ngə̀ŋ nfɨŋ ayi əzaʼa fa tʉʼ a wù a myetə lòʼ nju wù no tsèm.”
LUK.13.1	A ndiʼ a zhʉ ayì, viʼi vətsen və gàʼà Yesò kùmə̀ viʼi Galìlì vətsenvə a Balèt nlù zhwilə ə fɨŋ mənlyuŋ mə vəwenə nə̀ fo kəku a vəwenə ando vəwenə mò Nyìngòŋ. 
LUK.13.2	Yesò bwènsə̀ bèm à vəwenə la, “Ghə̀ŋ kwòʼtə̀ la ngəʼ ghèn nkwetə viʼi Galìlì na venə fambwo vəwenə ndiʼ viʼi nè nyʉ̀ byɨvə chò vətsen və mu? 
LUK.13.3	Mà shə̀ʼtə̀ à ghə̀ŋ la kə ko diʼ ali no fa mpfen, ghə̀ŋ faŋ kè kwitə tətyɨm təŋtə fa nyʉ̀ byɨvə, ghə̀ŋ vətsèm lù lè tò ndə̀ŋndəŋ. 
LUK.13.4	Ghə̀ŋ be kwòʼtə̀ kənyʉ̀ kì a kə nlù fʉ̀ nə̀ viʼi Silom vyi njʉ̀sə̀ fwomə. Ngə̀ŋ nguʼsə yi a vəwenə nlù sə bwomə, ghə̀ dyef kuʼ no alə̀, nlù fəŋ ə zhwilə vəwenə no vətsèm. Ghə̀ŋ kwòʼtə̀ la vəwenə nlù nè mbyɨsə sə chò sə viʼi no vətsèm a və ndiʼi a Jelusalèm mu? 
LUK.13.5	Kə ko diʼ ali no fa mpfen, alì mà gàʼà ghə̀ŋ la, ghə̀ŋ sətsèn faŋ kè kwitə tətyɨm təŋtə fa ghə̀ŋ nyʉ̀ byɨvə, ghə̀ŋ vətsèm be lə̀ lè tò ndə̀ŋndəŋ.”
LUK.13.6	Yesò mù mò ngàyn ghèn à vəwenə la, “Wùtsen nkiʼi fəkoʼ fə kəbvèm a ghə̀ wàyn a wen sɨm. Ghə̀ nlu dyʉ̀ tò məzhʉ tsèm ə lye la fə kumə ashɨ lo, alì kò ghə̀ lə n-yenə ashɨ tsu no fa mpfen. 
LUK.13.7	Ghə̀ mù gàʼà wù ə shyèʼ sɨm wen la, ‘A shi ngʉʼsə taʼ a ma vì to vì a tyi fəkòʼ ashə̀ alì kenla mà yenə no shɨ à yi kətʉ. Bvàʼà mòʼ a nsè. Byiʼi gho a fə byɨsə kəshi kə nsè ken kə tò kədyàŋ a?’ 
LUK.13.8	Wù shyèʼ sɨm ayì bwènsə̀ la, ‘Tìʼ, be ghʉsə fə wen fə tò alì a ngwʉʼ ghèn, mà jʉʼʉ̀ kaʼ nə̀ tyi yi ə wye fəmbvaŋ tsu. 
LUK.13.9	Ashi sətsèn kumə tsu a ngwʉʼ fi mu kə li boŋli, à sətsèn fə faŋ kè kumə, və mu bvaʼà maʼà.’”
LUK.13.10	A ndiʼ a kətsi kəzhʉtə kə kətsen kə Yesò kwen a ngə̀ŋ ntsentə sə dìʼsə viʼi tsu. 
LUK.13.11	Wùwì tsen ndiʼ tsu a ghə̀ nkiʼi kəzhwì mu kə neli ghə̀ sə kwaʼa tyì ngʉʼsə njʉ̀sə̀ fwomə, ghə̀ gɨməli faŋ kò ndiʼ la ghə̀ zì ghə̀ jèʼ ati ati. 
LUK.13.12+LUK.13.13	Andìʼ a zhʉ a Yesò n-yenə wen, ghə̀ dzàŋ wen, ghə̀ fʉ̀ vì. Ghə̀ gàʼà wen la, “Wùwì, wù toli fa wu a kwaʼa mbò.” Yesò naʼsə̀ kəvu kə wen ə kùm wen, tò a zhʉ ayì, ghə̀ tɨmə sə jèʼè dyʉ̀ tò ati ati kuʼsə dyʉ̀ nə̀ Nyìngòŋ.
LUK.13.14	Alì kətʉ kə ngə̀ŋ ntsentə a kyì sə fwisə tin fambwo Yesò nchʉʼ wìʼ a kətsi kəzhʉ̀tə kə vəwenə mù gàʼ à viʼi la, “Mətsi mə shyèʼ diʼi ntʉfə a woŋ mpfen, ghə̀ŋ a kətsi kəzhʉ̀tə kə.”
LUK.13.15	Bobo bwènsə̀ gàʼ la, “Ghə̀ŋ viʼi kə wamə venə! Wìʼ diʼ à ghə̀ŋ a ntìntìn a ghə̀ lù a kətsi kəzhʉ̀tə kə, ghə̀ ghʉsə ke zas nyàm wen fa mbàyn ə dyʉ̀ nə̀ wen ku mu à wen a? 
LUK.13.16	Ghə̀ŋ yen wùwì ghèn a ghə̀ lù fa ngwaʼa ngə̀ŋ Ablaham mu Satan kwìʼli ghaŋtə̀ wen ke zaytə wen a kətsi kəzhʉ̀tə kə a?” 
LUK.13.17	Ando ghə̀ ngàʼà alì viʼi kəbàyn wen no vətsèm sə dìʼi. Nghoʼo viʼi tsu sə saŋlə kùmə̀ nyʉ̀ kàynə vyi və tsèm a ghə̀ nè.
LUK.13.18	Yesò ə mù bèm à vəwenə la, “Soʼ fòyn Nyìngòŋ diʼ tò nə̀ ghò? Mà lè zì mà shəʼ wen ghə̀ no nə̀ gho? 
LUK.13.19	Ghə̀ diʼ tò nə̀ fəshɨtə ngwàʼà fəkòʼ fə tsenfə a və dzàŋ nə̀ mostàd a wìʼ wè fə lù kwi kuʼ sə diʼ fəkòʼ, mənyin mù sə̀ vì bwòmə təlòʼ tə̀ vəwenə a yì tətam.”
LUK.13.20	Yesò bè bwènsə̀ bèm la, “Mà le zì ma be shəʼ soʼ foyn Nyìngòŋ no nə̀ ghò? 
LUK.13.21	Ghə̀ diʼ tò nə̀ fəshɨ̀ŋ fə məkalə̀ a wùwì tsen fɨŋ a kəbayn kəbvʉ kə no kə gho sə fɨŋə əzaʼa fa zhʉ a kəbayn a kɨ no kə tsèm a kuʼmə.”
LUK.13.22	Yesò mù sə chò dyʉ̀ a Jelusalèm, fa ntə̀ʼ a ntə̀ʼ, ziʼi dyʉ̀ nə̀ viʼi. 
LUK.13.23	Wùtsen bèm à wen la, “Bobo, viʼi vyì a və lu bwoŋsə li və diʼ tò və tyetə mu?” Yesò bwènsə̀ gàʼ à vəwenə la, 
LUK.13.24	“Ghə̀ŋ mwòmsə no nə̀ kədyòʼ ə cho fa chʉ ngə̀ŋ a ghə̀ faʼsə ə kwen a kəshi kə fòyn Nyìngòŋ. Ghə̀ŋ kɨ la viʼi no və ghoʼo lu nkəŋ kwen fa tsu ali kə to ghoʼo vəwenə. 
LUK.13.25	Zhʉ lu kwʉʼ, ti ngə̀ŋ lu shwìn chʉ̀ ngə̀ŋ, ghə̀ŋ tɨmə ə fàŋ a kəbəŋ ə kùmtə̀, gàʼ à la, ‘Bobo, boʼo chʉ̀ ngə̀ŋ à yès,’ Ghə̀ bwènsə̀ gàʼ à ghə̀ŋ la, ‘Ma ko kɨ kəshi a ghə̀ŋ lu fa tsu.’ 
LUK.13.26	Ghə̀ŋ mu zìtə̀ ə gàʼ à la, ‘Vəghəŋ nzhɨ nyʉ a mùʼù, wu bè diʼsə à yes a ntə̀ʼsə.’ 
LUK.13.27	Alì ghə̀ bè gàʼ tò la, ‘Ma gàʼ à ghə̀ŋ nəmwèʼè la, ma ko kɨ kəshi a ghə̀ŋ lù fa tsu. Ghə̀ŋ lu fà mò a chʉ̀ ngə̀ŋ, ghə̀ŋ viʼi nè nyʉ̀ byɨvə venə!’ 
LUK.13.28	Ghə̀ŋ lu yen Ablaham nə̀ Izìk nə̀ Jàkob bènə̀ nshə̀ʼtə̀ sə ghoʼkə sə no sətsèm a kəshi kə fòyn Nyìngòŋ ghə̀ŋ mu lyuŋlə dì, be pfiʼi asoŋ ghəŋə mù və shwinəli chʉ̀ ghə̀ŋ ə màʼà ghə̀ŋ a kəbəŋ. 
LUK.13.29	Viʼi lu nfʉ̀ vi fa təshə̀ tə mbyì tèn no tətsèm ə ŋwʉʼʉ a kəshi kə zhɨkə a kəshi kə fòyn Nyìngòŋ. 
LUK.13.30	Ma sə gàʼà a ghə̀ŋ la, à lu ndiʼ a tʉʼ ayì, viʼi vyì a vəwenə diʼì a bàm luwen, lu ndiʼ a mbì, ə vyi a və diʼ a mbì luwen, lu ndiʼ a bàm.”
LUK.13.31	Tò a zhʉ ayì, viʼi Falàsi vətsen və vi yen Yesò ə gàʼ à wen la, “Wù diʼi lù fa shə̀ ə dyʉ̀ a kəshi kə kədyàŋ byiʼ ando fòyn Helòd sə kəŋ ne zhwi wù.”
LUK.13.32	Ghə̀ gàʼ à vəwenə la, “Ghə̀ŋ dyʉ̀ ə shə̀ʼtə̀ à fənsòŋnə̀ a fifə la, ‘Mà dzɨ̀mə̀ zhwì byɨvə bè chʉʼ viʼi layn əkuʼ zaʼa fa boʼòngə̀ŋ. A lu ndiʼ a mətsi taʼ, mà mu myètə shwèʼè ghomə.’” 
LUK.13.33	Yesò bè mù gàʼ à viʼi la, “Ando diʼ alə̀, ma diʼi dyʉ̀ tò nə̀ mbì layn nə̀ boʼòngə̀ŋ, bènə̀ boʼòngə̀ŋ tsen yi, ndi zaʼa a Jelusalèm byiʼ ando və diʼi zhwi nshə̀ʼtə̀ ghoʼo tò Jelusalèm.
LUK.13.34	“Wome, ghə̀ŋ viʼi Jelusalèm ghə̀ŋ zhwilə nshə̀ʼtə̀sə ghoʼkə sə, temlə zhwilə viʼi ntɨm vyi a Nyìngòŋ ntɨmə a ghə̀ŋ! Ma mwòmsəli tò a ghayn a ghayn əpfʉ̀tə ghə̀ŋ ando mpfi mbvʉ lə pfʉ̀tə vunə wen tyi təvò, ali kò ghə̀ŋ lə moʼtə la ma ne! 
LUK.13.35	Luwen Nyìngòŋ kyəməli ntə̀ʼ ghə̀ŋ. Ma gàʼ à ghə̀ŋ la ghə̀ŋ ko be lu yen mò, bwen la kətsi ne vì a ghə̀ŋ ne gàʼ la, ‘Nyìngòŋ bwaʼsə wen yi a ghə̀ vi a zhìʼ Bobo.’”
LUK.14.1	A ndiʼ a kətsi kəzhʉ̀tə kətsenkə,Yesò lù ə dyʉ̀ zhɨ a ngə̀ŋ wutsen a ndiʼ kətʉ kə viʼi Falàsi. Viʼi a və ndiʼ tsu ghʉ ashɨ a wen Yesò no ando. 
LUK.14.2	Wutsen mu afwen wen bènə̀ akwòŋ wen mwikəli vi à Yesò. 
LUK.14.3	Yesò mù bèm à ndìʼsə̀sə təsoʼ bènə̀ viʼi Falàsi la,“Soʼo lè byɨmə la və chʉʼ wìʼ a kətsi kəzhʉ̀tə, mu la ghə̀ tènsə lo?”
LUK.14.4	Vəwenə chɨmə tò la kùʼ, Yesò kùmsə̀ wìʼ ayì ə chʉʼ wen ə gàʼ à wen la ghə̀ pfwo 
LUK.14.5	ə bwènsə̀ bèm à vəwenə la, “A diʼ ndo à ghèn a ntìntìn a wàyn wen kò nyàm wen sətsen fəŋ a nkwòŋ à mù a kətsi kəzhʉ̀tə kə, ghə̀ a faŋ ke shìsə tò fa a zhʉ̀ a?”
LUK.14.6	Vəwenə nko kiʼi no kənyʉ̀ əgàʼ.
LUK.14.7	Yesò ne yen viʼi vyi a və laʼà la və vi a kəshi kə kəzhɨ, vəwenə nè sə vì lyɨ̀ tò shi ŋaŋtəvə. Ghə̀ mù tyɨftə vəwenə a ngàyn la, 
LUK.14.8	“Wìʼ sətsen laʼà wù la wù vi a kəshi əzhɨ lam, wù vi kə wù à ŋwʉʼmə a kəshi kə ŋaŋtəkə byiʼàndo ghə̀ zì ghə̀ ndiʼ mu ghə̀ laʼà wìʼ a ghə̀ chò wù. 
LUK.14.9	Ə wìʼ yì a ghə̀ laʼà ghə̀ŋ vətsèm vi ə gàʼ à wu la, ‘Lù ə ku kəshi à wìʼ ghèn.’ Alì kətʉ kə̀ ne ndìʼì ə wù dyʉ̀ ŋwʉʼmə a kəshi kə tyetə kə. 
LUK.14.10	Wìʼ laʼà wù, wu dyʉ̀ wù bòŋsə̀ ŋwʉʼʉ a kəshi kətyetə kə ndi wìʼ yì a ghə̀ laʼà wù lì vi ə gàʼ à wù la,‘Wùndoŋ mò, kuʼtə vì ə ŋwʉʼmə a kəshi kə ŋaŋtəkə a shə̀.’ Ali, wù ne kuʼmə ashɨ viʼi vyì a ghə̀ŋ vəwenə diʼ a kəshi kəzhɨ akyì a mùʼù. 
LUK.14.11	No ndo a ghə̀ kuʼsə wenə wen a kàŋ, Nyìngòŋ lu shisə wen, ə no ndo a ghə̀ shiʼsə wenə wen, Nyìngòŋ ne kuʼsə wen a kàŋ.”
LUK.14.12	Yesò bwènsə̀ ə gàʼ à wìʼ yì a ghə̀ nlaʼà wen la,“Wù sə nlaʼà viʼi la və vi à wù a kənyʉ̀ no a zhʉ kò kə wù a laʼà ndoŋ shəsə ko vəlèmə vyə lo viʼi ngwaʼ wù nə̀ viʼi və ghoʼkə və vyi a ghə̀ŋ vəwenə tsi boʼsə, byìʼàndo vəwenə ne lyɨ̀ kənyʉ̀ kə vəwenə be laʼà wù, ə kəfo a wù nku à vəwenə a wù a kənyʉ̀ vəwenə zhɨ vəwenə bwènsə̀ lòʼ à wù. 
LUK.14.13	Wù kyè kənyʉ̀ kyə̀ kə, wu bòŋsə laʼà viʼi kəfem nə̀ viʼi a və ŋàŋlə, nə̀ viʼi kənfyɨf bènə̀ və nlàʼfwen. 
LUK.14.14	Wù sətsèn nè alì mbwaʼmə lu ndiʼ à wù byiʼàndo vəwenə ko lu bwènsə̀ lòʼ wù, Nyìngòŋ lu lòʼ wù a kətsi kyì a viʼi vyì a diʼ viʼi və jùŋə və ashɨ Nyìngòŋ bwènə̀ lù fa pfʉ.”
LUK.14.15	A ndiʼ ando wutsen a ghə̀ ndiʼi a ntìntìn nòyn ayì nzhʉ kənyʉ̀ kènkə, ə gàʼ à Yesò la, “Saŋlə lu ndiʼ à viʼi vyì a və lə zhɨ a kəchiʼ a kəshi kə foyn Nyìngòŋ.”
LUK.14.16	Yesò gàʼ à wen la,“Wutsen nlù ki kəzhɨ kə ə laʼà viʼi və ghoʼkə və no vəghoʼo. 
LUK.14.17	Zhʉ kwʉʼ, ghə̀ tɨm wù shyèʼ wen la ghə̀ jèʼè ə shə̀ʼtə̀ a viʼi vyi a ghə̀ tə̀ laʼà li la vəwenə vi byiʼàndo no ghò sə diʼ mu ghə̀ baʼtə̀ li. 
LUK.14.18	Alì vəwenə zìtə̀ tò və mùʼ və mùʼ əloyn ji. Wù mbì gàʼ à wù shyèʼ ayì la ‘Ma zenli sɨm sə kəŋ dyʉ̀ ə lye. Dyʉ̀ sènsə ti shyèʼ wù la kə ghə̀ à fwisə tyin à mò.’ 
LUK.14.19	Wutsen gàʼ la, ‘Ma zenli vemboŋ ə wum mù sə dyʉ̀ ə mwòmsə vəwenə əshyèʼ sɨm ghomə. Dyʉ̀ sènsə ti shyèʼ wù la kə ghə̀ a fwisə tyin a mò.’ 
LUK.14.20	Ghə̀ sə dyʉ̀ à wutsen, ghə̀ gàʼ la,‘Ma ko vì byìʼàndo ma bu lan wì ghom tò lamə.’ 
LUK.14.21	Wù shyèʼ ayì bwènə̀ pfwo ə shə̀ʼtə̀ nyʉ̀ na vènə à ti shyèʼ wen, tyin wen fwi, ghə̀ gàʼ à wàyn ayì la, ‘Zaŋsə fʉ̀ ə dyʉ̀ a jisə tosə nə̀ sə tyetəsə a ntə̀ʼ ə boŋtə viʼi kəfem, nə̀ viʼi a və ŋàŋlə ŋàŋlə, nə̀ viʼi kənfyɨf bènə̀ vi ngesə̀ fwen vyi a və diʼ tsu ə vi nə̀ vəwenə.’ 
LUK.14.22	Wu shyèʼ ayi dyʉ̀ ə bwènə̀ vì ə gàʼ wen la, ‘Tìʼ ma nèli ando wù yì gàʼ alì ngə̀ŋ ko təmə lwin.’ 
LUK.14.23	Alì ti shyèʼ wen be gàʼ à wen la, ‘Fʉ dyʉ̀ a ntə̀ʼ a məjìtə mə təsɨm bènə̀ a woŋ a wù a yen ngi tsu tò nə̀ venə ə nè vəwenə vi ndi ngə̀ŋ ghom lwin. 
LUK.14.24	Mà gàʼ à ghə̀ŋ la, no wìʼ fa ntìntìn viʼi vyi a ma tə̀ laʼà vəwenə nyiŋkəli a mwòm kəfo kəzhɨkə mò.’”
LUK.14.25	A ndiʼ ando Yesò njèʼè dyʉ̀, nòyn viʼi sə dzɨ̀mtə̀ dyʉ̀ nə̀ wen. Ghə̀ fuʼtə ə gàʼ à vəwenə la, 
LUK.14.26	“Wìʼ zì kò ghə̀ lù kwʉʼ ədiʼ ndzɨ̀mtə̀ bàm mò, chò la ghə̀ kòŋ mò chò ando ghə̀ kòŋə̀ tìʼ wen nə̀ lì wen, ne wì wen, nə̀ vunə wen, nə̀ və lèmə̀ və wen, be kòŋ mò chò tè ngə̀ŋ kətʉ wen. 
LUK.14.27	No məndò a ghə̀ sətsèn faŋ ke byèʼè kəntò kə wen ə dzɨ̀mtə mo, ghə̀ zì kò ghə̀ lə ndiʼ ndzɨ̀mtə̀ bàm ghom. 
LUK.14.28	No məndo a ghə̀ŋ a ntyìntyìn sətsèn mù nkəŋ bwom ngə̀ŋ ghoʼo ə faŋ ke shiʼi ŋwʉʼʉ ə kyitə ə lye la gàʼa yi kiʼ ki a ji a yi ne myètə kəmbwom akyì tsu lo? 
LUK.14.29	Ghə̀ sətsèn faŋ ke nè alì, ə wye kechɨ kə ngə̀ŋ akyì, ə fàŋ ke bwom mwètə̀, à sə nchò no ndò fa ji ə yen, ghə̀ sə chəʼə dyʉ̀ nə̀ wen, 
LUK.14.30	gàʼà la,‘Wìʼ ghèn tə̀ zìtə̀ kəmbwom ko ghə̀ diʼi mwètə̀’. 
LUK.14.31	A le zì a baʼtə̀ fòyn ko nə̀ viʼi ghoŋə nkamsə wum ədyʉ̀ soyn fòyn tsèn ghə̀ kiʼi viʼi ghòŋ nkamsə məwum bò ke ŋwʉʼ ə lye la gàʼa viʼi vyi a venə to no nkayn əsoyn viʼi fòyn tsen a vyi lo? 
LUK.14.32	Ghə̀ sətsèn yen la ghə̀ zì kò ghə̀ lə sòyn viʼi fòyn tsen a vyi ghə̀ a tɨmə ntɨm la və dyʉ̀ ə sensə fòyn tsen yì, vəwenə bù bu no kəghaf la yì kòŋə̀ əku no ghò ə vəwenə shɨtə kənyʉ̀ akyì. 
LUK.14.33	Kə le diʼ tò ndə̀ŋndəŋ ando no ndò à ghə̀ŋ ntìntìn faŋ ke moʼtə no məghò yì a ghə̀ kiʼi, kò ghə̀ ndiʼ ndzɨ̀mtə̀ bàm ghom.
LUK.14.34	“Ghə̀ŋ kɨ la, fəmbvaŋ fə bòŋsə, alì mu fə sətsèn faŋ ke be lyìmə̀, ko kənyʉ̀ kə a ndiʼ a wù zì be nè nə̀ fəwenfə, fə be lyìmə̀. 
LUK.14.35	Kò fə be boŋ və nè tə̀ kənyʉ̀ kə tsenkə tsu à bwen tò la və chʉtə maʼà. A tofə no məndò ghə̀ tuʼù zhʉtə.”
LUK.15.1	Tʉʼ layn kətsi kətsenkə, viʼi vyi a və tinə kənsè bènə̀ viʼi ne nyʉ̀ byɨvə və tsen və sə dyʉ̀ a mbyɨ̀ Yesò ədyʉ̀ zhʉtə ziʼi wen. 
LUK.15.2	Viʼi Falàsi vətsenvə bènə̀ ndìʼsə̀sə təsoʼ yen alì mù sə demkə be taŋmə gàʼà la “Wìʼ ghèn byɨmə la viʼi nè nyʉ̀ byɨvə vi a wen a mbyɨ̀ be zhɨ tə̀ wenə vəwenə”. 
LUK.15.3	Yesò mù mò ngàyn ghèn a vəwenə ə bèm la;
LUK.15.4	“Wìʼ fà ghə̀ŋ yi nkiʼi byisə njɨ̀ ghɨ, ghə̀ muʼ le, ghə̀ a nè ghò? Gaʼa kò ghə̀ à ghʉsə sətsen shì njʉ̀sə̀ abʉ̀muʼ a məwum abʉ̀muʼ a tò ə jèʼè kəŋə ghə̀ muʼ yi tò kəŋə əzaʼa fa zhʉ a ghə̀ ne yen. 
LUK.15.5	Ghə̀ ne yen, ghə̀ sə saŋlə no nànto. Ghə̀ byèʼè alə̀ ə ghʉ a wenə a mbyəʼsə 
LUK.15.6	ə pfwo dyʉ̀ dzàŋtə viʼi ndoŋsə wen bènə̀ viʼi vətsen vyi a və kɨ wen ə gàʼ à vəwenə la,‘Ghə̀ŋ vi vəghəŋ zhɨ kətsi kèn layn byiʼàndo ma yenli byi ghom a ghə̀ tə̀ lè, kənyʉ̀ a kèn sə bòŋ à mò no nànto’ 
LUK.15.7	Ma gàʼà ghə̀ŋ la kə lu ndiʼ tò alì a kaŋ. Saŋlə lu ndiʼ a kàŋ byìʼì wù ne nyʉ̀ byɨvə mùʼ a ghə̀ kwitə tyɨmə wen ə bwenə vi à Nyìngòŋ chò ando ghə̀ lu ndiʼ byìʼì viʼi və ghoʼvə vyi a və kwìʼtə la və ko bè diʼi kwitə tətyɨm tə vəwenə fa mbyɨsə.
LUK.15.8	“Ghə̀ŋ be zhʉtə a! Wùwì tsen nkiʼi ko wen a ghə̀ nghʉ, tsen ghə̀ lè, ghə̀ à nè ghò? Gàʼa kò ghə̀ à dyàyn kənkàʼtə̀ ə zhès ngə̀ŋ wen ə tuʼtə kəŋ ko ayi əzaʼa fa zhʉ a ghə̀ a yen. 
LUK.15.9	Zhʉ a ghə̀ yenə ko ayi ghə̀ dzàŋtə̀ viʼi ndoŋsə wen bènə̀ viʼi a və kɨ wen ə gàʼ à vəwenə la ‘Ghə̀ŋ vi vəghəŋ zhɨ ə saŋlə byiʼàndo mà yenli ko ghomə yi a ghə̀ tè lèlì’. 
LUK.15.10	Ma gàʼà ghə̀ŋ la wu ne nyʉ̀ byɨvə mùʼ sətsen kwitə tyɨm wen ə bwenə dyʉ̀ à Nyìngòŋ, ntsɨŋsə wen sə saŋlə̀ tò ndə̀ŋndəŋ.”
LUK.15.11	Yesò bè dyʉ̀ mbì əshəʼtə la,“Wutsen nlu kiʼi vunə wen və bò, 
LUK.15.12	ghə̀ tyetə lu ə gàʼ à wen la, ‘Tìʼ, gə̀tə̀ fo luwen ə ku vwomə.’ Tìʼ wen gə̀tə̀ fo ə ku və lèmə̀ wen ə be ku vəwenə. 
LUK.15.13	Mətsi chò tò nshə̀ʼ alə̀, ghə̀ tyetə yi baʼlə fo wen no tsèm ə lù dyʉ̀ a jèʼ a loʼ tsen ghə̀ no kəghaf. Ne dyʉ̀ zaʼa tsu ə zhɨ ko wen tsu no tsèm. 
LUK.15.14	A ndiʼ a zhʉ ghə̀ nzhɨ ghoʼo wen yì ə mè, Jɨŋ faynsə tsen ku loʼ ayi, ghə̀ nko be kiʼ kəfo əzhɨ. 
LUK.15.15	Ghə̀ dyʉ̀ ə sènsə əshyèʼ à wù loʼ ayi tsen, ghə̀ tɨm wen la ghə̀ dyʉ̀ ə lyè və ankwʉnyàm vəwenə a to? 
LUK.15.16	Ghə̀ mù dyʉ̀ sə shyèʼè, wìʼ ayi nko ku kəfo la ghə̀ zhɨ. Ghə̀ mu sə kwòʼtə̀ la ndo ku la yi zì yi zhɨ yabyabsə fozhɨvə və ankwʉnyàm lo. 
LUK.15.17	Tof wen bwenə vì, ghə̀ kwòʼtə̀ ə bèm a wen a tyɨm la, Ma lè pfʉ dyʉ̀ nə̀ jɨŋ a shə̀ alə̀ byìʼì ghò, tìʼ ghom kiʼ viʼi shyèʼ no vəghoʼ və zhɨ fozhɨvə və ghoʼmə vəwenə a? 
LUK.15.18	Kə boŋ la mà lu ə bwenə pfwo dyʉ̀ yen tìʼ ghom ə gàʼ à wen la, tìʼ mà neli mbyɨ à Nyìngòŋ, be ne à wù. 
LUK.15.19	Mà ko bè kwʉʼ və dzàŋ mò nə̀ wàyn wù. Lyɨ̀ mo tò nə̀ wu shyèʼ wu.” 
LUK.15.20	Ghə̀ gàʼ alì mù lù sə bwenə pfwo dyʉ̀ à tìʼ wen. “Tìʼ wen yenə wen ghə̀ bù bu no kəghaf, nshinsə ku wen, ghə̀ nyɨŋ dyʉ̀ ə bwàmə wen. 
LUK.15.21	Wàyn ghèn gàʼ ando ghə̀ yi kwòʼtə̀ li la,‘Tìʼ, ma neli mbyɨ à Nyìngòŋ, be nè à wù. Ma ko bè kwʉʼ və dzàŋ mì nə̀ wàyn wù’. 
LUK.15.22	Alì tìʼ wen gàʼ à viʼi shyèʼ wen la vəwenə zaŋsə vì nə̀ ndisə a sə boŋ no a nkàyn ə lafsə wen tsu ə wye mfɨŋ à wen kəvu be we sə gwʉsə aghʉ a wen aghʉ, 
LUK.15.23	ghə̀ bè gàʼ à vəwenə la ‘Ghə̀ŋ nè ghə̀ŋ vi nə̀ kəzoʼ kə nàym ki a kə ghoʼ no nkàyn ə tìntə, vəghəŋ zhɨ kətsi kènkə layn ə saŋlə. 
LUK.15.24	Wyè ghom ghèn dìʼ alə̀ mà tə sə ghʉ tò la ghə̀ bwenə vì.’ Vəwenə mù zìtə̀ sə zhɨ saŋlə.
LUK.15.25	“Kənyʉ̀ a kèn nlyɨ̀ kəshi, wàyn wen to diʼ a sɨm. Ghə̀ sə pfwo boʼsə vi à vəwenə chʉ̀ ngə̀ŋ ə zhʉ ando və zhɨmə ndzàŋsə bè bʉʼ fo. 
LUK.15.26	Ghə̀ dzàŋ wàyndyə shyèʼ tsen ə bèm à wen la à chò ghò a chʉ̀ ngə̀ŋ lo? 
LUK.15.27	Ghə̀ gàʼ à wen la, ‘A bwenə nvì lèmə̀ wù. Tìʼ wù mbvaʼ kəzoʼ kə nyàm à wen byiʼàndo ghə̀ bwènə̀ li nvì diʼ tò to.’ 
LUK.15.28	Wàyn to ayi fwisə tin no nànto ə tyen la yi ko kwen a chʉ ngə̀ŋ. Tìʼ wen fʉ̀ ə dyʉ̀ sènsə wen. 
LUK.15.29	Ghə̀ gàʼ à tìʼ wen la, ‘Yen la mà shyèʼè li à wù ngʉʼsə shə̀ʼ lo, kènla ma gàʼà kənyʉ̀, kènla ma taŋmə. Wù nko təmə ku tè no wye byi la mà bvaʼ yo viʼi ndoŋsə mò pfiʼ.’ 
LUK.15.30	Alì wàyn wù ghèn sə dyʉ̀ vì tò vì, mu ghə̀ tə lyɨ̀ ko wu ndyʉ̀ mbyɨsə wenə və akwàlà, wu boŋsə bvaʼ mpfi kəzoʼ kə nyàm à wen! 
LUK.15.31	Tìʼ wen mù gàʼ à wen la, ‘Wù ke ŋwʉʼ tò yo wu no məzhʉ̀ tsèm a wàyn ghom, gaʼa kò no mə ghò ghom diʼ a kiʼ wù lo? 
LUK.15.32	Kə yì boŋ la mà nè kəzhɨ kə ghoʼkə kèn byiʼàndo, kə tə̀ sə kə̀ʼə̀ la lèmə̀ wù ghèn tə pfʉ, alì ghə̀ sə diʼ a shə̀ luwen diʼ tò no to. Mà tə sə diʼ mu mà ghʉli la ghə̀ leli alì ghə̀ bwènə̀ vi. Wu lè gàʼ a vəghəŋ ko yi ndiʼ saŋlə a?’”
LUK.16.1	Yesò bè mò fətitì fə tsenfə à ndzɨ̀mtə̀sə bàm wen la, “Wù ghoʼo tsen nlù kìʼ wù shwèʼ a ghə̀ nghʉ la ghə̀ ntùʼmə̀ nə̀ ghoʼ wen. Tʉʼ layn, viʼi gàʼ à wen la wìʼ ayi byɨsə̀ fo wen tò kədyàŋ. 
LUK.16.2	Wù ghoʼ ayi dzàŋ wen ə bèm à wen la, ‘Ma zhʉ la ghò byìʼì wù a? Diʼi à mò la, à kwen gho, à fʉ̀ ghò lo? Zhʉ kwʉʼli a wù à fʉ̀ fa shwèʼ.’ 
LUK.16.3	Wù shwèʼ ayì mù sə kayntə la yi la nè gho ando tìʼ shwèʼ wen sə kəŋ ə shisə yi fa shwèʼ lə̀ lo. Yi ko kiʼ kədyòʼ ə nə̀ jèʼè tuŋə̀ shi a ko, kətʉ kyi be diʼi ə jèʼè loynə. 
LUK.16.4	Ghə̀ bè bwènsə̀ gàʼ tò fa wen a ngə̀ŋ la, ‘Ma kɨli kənyʉ̀ a mà nè ndi və nè dzɨ̀m mò fa shwèʼ, ma nkiʼ ndoŋsə a sə a shisə̀ mò à vəwenə aloʼ.’ 
LUK.16.5	Ghə̀ kwòʼtə̀ alì, mù dzàŋ tə viʼi vyi a və nkiʼ ko əlòʼ à tìʼ Shwèʼ wen, tò və mù və mù. Ghə̀ mbi vì, ghə̀ bèm à wen la wù kiʼ gho ə bwensə loʼ à tìʼ Shwèʼ mo a? 
LUK.16.6	Ghə̀ gàʼ la, ‘Mà kiʼi kaŋ məzhiʼ ghɨ.’ Ghə̀ gàʼ à wen la, ghaʼ ŋwàʼlə̀ ghèn a və nyòʼtə ko tsu lə̀ ə ŋwʉʼmə ə zàŋsə nyòʼtə tsu la wù kiʼ əku tò kaŋ, məwum tayn. 
LUK.16.7	Kənkùmtə̀ kə wìʼ kə vì, ghə̀ bèm a wen la wù kiʼ ku gho a? Ghə̀ gàʼ la, ‘Ma kiʼi ku mbò wit, ghɨ.’ Ghə̀ gàʼ la ghə̀ ghaʼ ŋwàʼlə̀ ə nyòʼtə tsu la ghə̀ diʼi bwènsə̀ lòʼ tò mbò məwum fwomə. 
LUK.16.8	Tìʼ Shwèʼ nè yen ji yì a wù Shwèʼ wamə ndi shɨtə kənyʉ̀ kə wen tsu ə bwomsə wen a wen ji tof.” Yesò mù gàʼ la, “Viʼi mbyì venə tofə a jisə a vəwenə shìtə nyʉ̀ vəwenə tsu chò vunə bayn.
LUK.16.9	“Mà mù sə gàʼ à ghə̀ŋ la, ghə̀ŋ ne nè njùŋ nə̀ ko ghenə a ghə̀ ko lu faŋ ndi ghə̀ lù mè, ghə̀ŋ sə pfwo a loʼ faŋghə̀, və shisə ghə̀ŋ nə̀ avu à bò. 
LUK.16.10	Wìʼ shìtə ghaʼ mənyʉ̀lə̀ mə tyetə mə, ghə̀ ghaʼ nyʉ̀ ghoʼkə və a ku à wen. Ghə̀ sətsèn dìʼ ke ghaʼ mənyʉ̀tə mə tyetə mə, wù ku kənyʉ̀ kə ghoʼkə, kò ghə̀ lə shɨ̀tə ghaʼ. 
LUK.16.11	Ghə̀ŋ le sətsen dìʼ ke kɨ tuʼmə nə̀ ghoʼ mbyì, à lə̀ ku ndo nkàyntə ghoʼ à ghə̀ŋ a? 
LUK.16.12	Kə sə chò wìʼ ə ghə̀ tuʼmə nə̀ kəfo kə wen kə a lu ku ndo kəfo kə wen la ghə̀ tuʼmə nə̀ kə wen kə a?
LUK.16.13	“Wìʼ ko zì ghə̀ ndiʼ wù shwèʼ viʼi və bò a zhʉ̀ mùʼ. Kə sətsèn ndiʼ alì, ghə̀ a baynə ghə̀ muʼ, alì kòŋ ghə̀ tsen; ko ngumlə̀ ghə̀ muʼ chasə ghə̀ tsen. Wù ko zì wu nshwèʼè à Nyìngòŋ bè shwèʼ ko tò fa zhʉ.”
LUK.16.14	Viʼi Falàsi vətsen və zhʉ alì mù sə chəʼə Yesò byiʼ ando vəwenə nkòŋə̀ ko. 
LUK.16.15	Yesò mù gàʼ à vəwenə la, “A diʼ ghə̀ŋ vyi a ghə̀ŋ jèʼè diʼì a viʼi la ghə̀ŋ diʼ viʼi və jùŋ və, ali Nyìngòŋ kɨ tətyɨm təŋtə. No ghò a viʼi kwòʼtə̀ lyɨ̀ la à diʼ no kəfo diʼ tò kəfo kə tsoʼməkə à Nyìngòŋ.
LUK.16.16	“Və nlù sə jèʼè a tyì soʼ Mosìs bè jèʼè à tyi ziʼi nshə̀ʼtə̀sə ghoʼkə sə əkuʼ zaʼa a tʉʼ Joyn wù ku àmù. Əzìtə̀ fa tʉʼ ayì, və mù sə shə̀ʼtə̀ ntɨm jùŋə kùmə̀ soʼ fòyn Nyìngòŋ, no məndo sə soynə tò soynə əkwen a kəshi kə fòyn na kèn. 
LUK.16.17	Kə bwaʼmə kaŋ wenə nse cho alì kò la fəshinə fa soʼ Mosìs lu lè.
LUK.16.18	“No məndo a ghə̀ dzɨ̀mə̀ wì wen ə làm ghə̀ kədyàŋ, ghə̀ kwaʼali soʼ làm. No wulɨm ko a ghə̀ lamə wùwì a ghə̀ fʉ̀ lam, mu ghə̀ be kwaʼa soʼ lam.”
LUK.16.19	Ghə̀ gàʼ alì be shə̀ʼtə̀ fətitì fə tsenfə la, “Wù ghoʼo tsen nlù dìʼ, moʼò tò ndisə ko to ghə̀ bè zhɨ wenə wen tò mətsi tsèm. 
LUK.16.20	A ndiʼ alì, wu kəfem tsen be diʼ a və wen nə̀ Lazalùs, ghə̀ kiʼi tətsaʼa no tə ghoʼo à wen a wèn. Və nlù dyʉ̀ ghʉ wen a chʉ̀ kəbəŋ wu ghoʼo ghèn. 
LUK.16.21	Ghə̀ jɨ̀mə̀ la ndo ku byəʼ fo vyi a və nè zhɨ a ngə̀ŋ wù ghoʼo yi, və sə fəŋkə̀ a nsè li à wen lo. Bʉsə bè nvì lo tətsaʼa tə wen tì. 
LUK.16.22	Ghə̀ lù pfʉ, ntsɨ̀ŋsə ngə̀ŋ Nyìngòŋ sə lyɨ̀ wen ə dyʉ̀ ghʉ a mbyɨ̀ Ablaham. Wù ghoʼo ayì bè lu pfʉ, və bvɨ̀mə̀ wen. 
LUK.16.23	Ghə̀ a loʼ nə̀ mpfʉ̀ və nse sə yenə ngəʼ byɨ tsu, ə lù sə tsoʼsə ashɨ wen sə ki ə yen Ablaham no kəghaf nə̀ Lazalùs à wen a mbyɨ̀. 
LUK.16.24	Ghə̀ dzàŋ wen ə gàʼa la, ‘Ablaham, kusə nshinsə à mò a tìʼ ə tɨm Lazalùs ghə̀ chʉ̀ nyì kəvu wen a mu ə vì chì kəndòŋ kom kə tsu. Mà zhʉ əlɨ̀m toghə a tyì zhìʼ a shə̀.’ 
LUK.16.25	Ablaham gàʼ à wen la, ‘Wàyn, kə wù à lyèsə la wù nzhɨ njùŋ wù ando wù mbu tsi a mbyi, Lazalùs bè yenə ngəʼ wen. Luwen mù sə diʼ, ghə̀ zhɨ wenə wen a shə̀, wù bòŋsə zhʉ əlɨ̀m. 
LUK.16.26	Fa mpfen, kəfoyn kə ghoʼ kətsen kə diʼ a kə gə̀sə̀ vəghəŋ, wìʼ zì ghə̀ lu fà yès ashə ə dyàŋ ashə yi a ghə̀ŋ diʼ tsu lì, ka wìʼ zì ghə̀ lu fà ghə̀ŋ ashə ə dyàŋ vì ashə̀. Kò ghə̀ à kɨ dyàŋ.’ 
LUK.16.27	Wìʼ ayì gàʼ à Ablaham la, ‘Mà sènsə wù a tìʼ la ando kə sə dìʼ alə̀ la, wù bwènsə̀ tɨm Lazalùs a ngə̀ŋ tìʼ ghom, 
LUK.16.28	ghə̀ dyʉ̀ ə tyɨftə vəlèmə vwomə kùmə̀ kənyʉ̀ kènkə, ko vəwenə lù bè kwen a ngəʼ na ghèn. Vəwenə dìʼ tò, və tayn.’ 
LUK.16.29	Ablaham bwènsə̀ gàʼ à wen la, ‘Ghʉsə vəwenə zhʉtə nyʉ̀ vyi a Mosìs wenə nshə̀ʼtə̀ sə ghoʼkə sə nlù nyoʼ.’ 
LUK.16.30	Ghə̀ gàʼ à Ablaham la, ‘Jòʼ a Tìʼ, wìʼ sətsen bòŋsə lu fa loʼ və mpfʉ̀ və nsè ashə̀ ə bwènə̀ dyʉ̀ a vəwenə, vəwenə à kwitə tətyɨm tə vəwenə fa vəwenə mbyɨsə.’ 
LUK.16.31	Ablaham mù gàʼ à wen la, ‘Vəwenə sətsèn faŋ kè zhʉ̀tə kənyʉ̀ kyì a Mosìs wenə nshə̀ʼtə̀ sə ghoʼkə sə nlù nyòʼ, kò vəwenə à zhʉ̀tə tə kənyʉ̀, a zhʉ a wìʼ yì bwènə̀ dyʉ̀ à vəwenə mu ghə̀ lù fa pfʉ.’”
LUK.17.1	Yesò gàʼ à ndzɨ̀mtə̀sə bàm wen la, “Nyʉ̀ vyi a və nè viʼi ne mbyɨsə ko faŋ kè ndiʼ, alì ngəʼ ghoʼo diʼ à wìʼ yì a ghə̀ nè la viʼi yenə ngəʼ! 
LUK.17.2	Kə diʼi bòngsə̀ boŋ a wen la və tuŋ ti a wen a ŋwì, dyʉ̀ mòʼo wen a mu mə ghoʼomə̀ əchò la ghə̀ nè wàyn mùʼ fa ntìntìn ə vunə venə nè mbyɨ. 
LUK.17.3	Ghə̀ŋ tsɨŋ tə wenə tyəŋtə.
LUK.17.3	“Lèmə̀ ghə̀ŋ nè mbyɨ a ghə̀ŋ, ghə̀ŋ ə kəŋkə̀ wen, ghə̀ sətsèn kwìtə tyɨm ə wen fa kənyʉ̀ kə byɨkə a kì, və lyèsə ku wen. 
LUK.17.4	Ghə̀ nè nyʉ̀ byɨvə à wù no ghaynə ashə̀ʼ a kətsi, ghə̀ nè no zhʉ̀ ko, vì sensə wù la, ghə̀ ko be lu mwòm, wu lyèsə̀ ku wen.”
LUK.17.5	Viʼi ntɨm vì gaʼa Bobo la, “Nè yès tuʼù kiʼi byɨmə a Nyìngòŋ!”
LUK.17.6	Bobo bwènsə̀ gaʼa vəwenə la, “A tuʼù kiʼi la ghə̀ŋ kiʼi byɨmə a ghə̀ diʼi to nə̀ əshɨ ngwaʼa mostàd, mu ghə̀ŋ zì ghə̀ŋ gaʼà fəkoʼ fe sykamayn fen fə la tsuʼmə kwen zhɨtə wenə wen a chì a mù fə be nè to lì.
LUK.17.7	“A lè dìʼ ndo a ghə̀ŋ a ntìntìn a ghə̀ zì gàʼ a wìʼ ghə̀ pfwo fa wen a sɨm ko fa ntsɨŋə byɨsə wen la ghə̀ zaŋsə vì ŋwʉʼʉ zhɨ a? 
LUK.17.8	Gaʼa kò wu a bòŋsə gaʼa wen la ghə̀ kwitə ndisə wen pfè kəfo ku wù zhɨ bè kù kəfo wù nyʉ mibu nkàntə̀ wen zhɨ bè nyʉ̀? 
LUK.17.9	Ghə̀ lè zì ghə̀ ku kəzòŋ a wù shə̀ʼ a yì byiʼ ando ghə̀ nè li tò kənyʉ̀ a ghə̀ yi gàʼa? 
LUK.17.10	Kə diʼi ndiʼ tò a lì à ghə̀ŋ. Və sə tsèn ə ku shwèʼ, ghə̀ŋ shwèʼ mwètə̀, ghə̀ŋ ə ghʉ̀ la ghə̀ŋ diʼ tò viʼi shwèʼ, ghə̀ŋ nè tò shwèʼè yi a ghə̀ŋ kiʼi nè.”
LUK.17.11	Ando Yesò nlu sə dyʉ̀ a Jelusalèm ghə̀ cho fa ghomə nə̀ Sàmalìyà wenə Galìlì, 
LUK.17.12	Ghə̀ nè sə kwenə dyʉ̀ a ti ntə̀ʼ ə tsen a, viʼi kənsòtə̀ vətsenvə wum yenə wen ə tɨmə tò fa kəghaf 
LUK.17.13	Ə zɨmə gaʼa wen la, “Yesò kusə nshinsə à yès a Tìʼ,”
LUK.17.14	Yesò yen vəwenə gàʼa la, “Ghə̀ŋ dyʉ̀, vəpfèm və ngə̀ŋ Nyìngòŋ yenə tsaʼa ghə̀ŋ.”
LUK.17.14	Vəwenə sə dyʉ̀ a ji və chʉʼ vəwenə. 
LUK.17.15	Wìʼ mu fà vəwenə ntìntìn, a diʼ wù Sàmalìyà, nè yen no zhʉ kò la ghə̀ to li bwènə̀ sə ghoʼsə dyʉ̀ nə̀ Nyìngòŋ no gɨ to 
LUK.17.16	Ghə̀ dyʉ̀ ne yen Yesò ə fəŋ a wen a shɨ achəʼ achəʼ ə ku kəzòŋ a wen. 
LUK.17.17	Yesò mù bèm la, “Mà yi chʉʼ viʼi əwum, viʼi vətsenvə vyì abʉ̀muʼ ə dyʉ̀ fe a? 
LUK.17.18	Kə lè dìʼ la no wìʼ fà vəwenə ntìntìn ko yi kwòʼtə̀ əbwenə vyi ku kəzòŋ be kuʼsə Nyìngòŋ, a bwen tò wù kətɨm ghèn mu lo?” 
LUK.17.19	A ndo ghə̀ ngaʼà ali mù gaʼa wù Sàmalitàn ayì la, “Lu dyʉ̀ à wù kəshi. Əbyɨmə wu nè li wu nto.”
LUK.17.20	Viʼi Falàsi vətsenvə mu bèm a Yesò la, “Soʼo fòyn Nyìngòŋ lə vì a tʉʼ kò?”
LUK.17.20	Ghə̀ gàʼa vəwenə la, “Kəchʉtə kə tsen kə ko diʼ a kə lə dìʼ la soʼo fòyn Nyìngòŋ zìtə̀ li a mə̀ vì. 
LUK.17.21	No wìʼ ko lə gàʼ la yen a, ghə̀ ghèn a ghə̀ sə vì kò ghə̀ yì, byìʼàndo soʼo fòyn wen diʼ a ghə̀ŋ a ntìntìn luwen lè.”
LUK.17.22	Ghə̀ mu bwènsə̀ gàʼ a ndzɨ̀mtə̀sə bàm wen la “Tʉʼ lə vyì a ghə̀ŋ lə shɨmtə la wàyn wìʼ yi ndiʼi ndiʼ wenə ghə̀ŋ alì, kò ndiʼ la ghə̀ŋ a yen. 
LUK.17.23	A lə ndiʼ a tʉʼ ayi, ə viʼi a gàʼ la, ‘Ghə̀ ghèn afàʼà, ghə̀ ghèn a shə̀!’ Kə ghə̀ŋ nè zhʉ, ko dyʉ̀ a kəshi kətsen. 
LUK.17.24	Əvì a Wàyn wìʼ lə nkə̀ʼə̀ ndə̀ŋndəŋ tò nə̀ əwʉ a ghə̀ lə mwànə̀, və yen ando ghə̀ baynə a təshə tə mbyì tə tsèm. 
LUK.17.25	Ghə̀ diʼi yenə ngəʼ a jisə, no sə ghoʼo viʼi mbyì luwen bè mò wen mimbu ənyʉ̀ venə əlyɨ kəshi. 
LUK.17.26	Wàyn Wìʼ nlù sə nvi, nyʉ̀ chò ando və ncho a tʉʼ Nuwà. 
LUK.17.27	Viʼi nzhɨ, nyʉ,lamə be ku vunə a lamə, əzaʼ fa kətsi Nuwà nkwen a kəbaŋ, kəkuŋ kə vì ə zhwilə viʼi vyì a və nfaŋə̀ no vətsèm. 
LUK.17.28	Nyʉ be lu chò a tʉʼ a Wàyn Wìʼ vì ando və nchò a tʉʼ Lòt. A ndiʼ a tʉʼ ayì, viʼi nzhɨ, nyʉ, zenə fo, bàʼlə fo, wye tuʼu fo, be bwòmə aloʼ. 
LUK.17.29	A ndiʼ a kətsi a Lòt nfʉ̀ fa Sodòm, Nyìngòŋ shʉ̀ʼ zhiʼ bènə̀ nguʼsə, sə fwi tò nə̀ məkàyn, fa kàŋ və shiʼi ə zhwilə viʼi vyì a Lòt nlù ə ghʉsə lì no vətsèm. 
LUK.17.30	A lè ando nyʉ lu ndìʼ a kətsi a Wàyn Wìʼ lu vì.
LUK.17.31	“Nyʉ̀ venə lə sə nchò, wìʼ ndiʼ a kətʉ kə ngə̀ŋ, kə ghə̀ be a shiʼi əlyɨ̀ fo fa tyì ngə̀ŋ. Wìʼ ndiʼ te sɨm, kə ghə̀ be a bwènə̀ pfwo a ngə̀ŋ. 
LUK.17.32	Kə ghə̀ŋ a lyesə kənyʉ̀ a kə ncho nə̀ wì Lòt. 
LUK.17.33	No məndo a ghə̀ mwòmsə ə bwòŋsə̀ ngə̀ŋ kətʉ wen, ghə̀ a pfʉ, no məndo a ghə̀ à lè sàŋ kətʉ wen mu ghə̀ a bwòŋ. 
LUK.17.34	Mà gàʼa ghə̀ŋ la, a lə ndiʼ a nətʉʼ kətsi ayi, viʼi və bò lə nyoŋ a kwen, və vì lyɨ̀ wù muʼ ə moʼtə wutsen. 
LUK.17.35+LUK.17.36	Kyi lə mbvù kəbayn a ti, və bò, və vì ə lyɨ̀ ghə̀ muʼ ə moʼtə ghə̀ tsen.” Lyʉmə lu shyèʼè a sɨm və bò ə və vi lyɨ̀ wu muʼ ə moʼtə wutsen.
LUK.17.37	Ndzɨ̀mtə̀sə bàm wen mù bèm à wen la, “Nyʉ̀ venə lu cho fe a Bobo?”
LUK.17.37	Ghə̀ gàʼ à vəwenə la, “Kəfo kə pfʉ̀kə sətsen ndiʼ tè fe, ŋoŋò à kɨ, ə zhʉŋtə̀ tsu.”
LUK.18.1	Yesò bè mò tò mu ngàyn tsen à ndzɨ̀mtə̀ sə bàm wen ə ziʼi vəwenə la vəwenə diʼi jɨ̀mə̀ tò məzhʉ tsèm, kò ve lù bwaʼa. 
LUK.18.2	Ghə̀ gàʼ la, “Kətʉ kə nsoʼsə kətsen kə nlù dìʼ a ntə̀ʼ tsen, kò ghə̀ lə̀ fàynə Nyìngòŋ, kèn la ghə̀ lyɨ̀ la wìʼ diʼ kəfo. 
LUK.18.3	Wùwì mphʉ tsen be diʼ ntə̀ʼ ayì, dyʉ̀ a ngə̀ŋ wìʼ ghèn tò mətʉʼ tsèm, gàʼà la, ‘Soʼo shi kətʉ kom fà viʼi kəbàyn mò.’ 
LUK.18.4	Ghə̀ nè sə vì gàʼà, alì kətʉ kə nsoʼsə a kyì sə bʉʼsə tò bʉʼsə. A lu be bwènsə̀ kwòʼtə̀ tò wen la yì a tinə nsoʼ ayì, no tè ando yi ko fàyn Nyìngòŋ, kò yi lə lyɨ̀ la wìʼ diʼ kəfo, 
LUK.18.5	à bwen alì, ghə̀ a vì a wen a ngə̀ŋ tò mətsi tsèm alə̀ nè la kə yì a kiʼi nzhʉtə.”
LUK.18.6	Bobo gàʼ alì ə mù gàʼ à ndzɨ̀mtə̀sə bàm wen la, “Ghə̀ŋ zhʉtə kənyʉ̀ a soʼ nsoʼ byɨ ayì ngàʼ a! 
LUK.18.7	A lè a zì a bòŋsə faŋ Nyìngòŋ ke zhʉ̀tə di viʼi wen a və di a wen nə̀nchwì nə̀ nəntʉʼʉ a? Ghə̀ lè zì ghə̀ mu bʉʼsə kətʉ kə wen tò bʉʼsə à vəwenə a? 
LUK.18.8	Mà gàʼ à ghə̀ŋ la, Nyìngòŋ ko lə laʼtə ke soʼ ə ku nsoʼ vəwenə alì Wàyn Wìʼ le lu sə bwenə vì a nsè a shə̀, ə yen viʼi və bu byɨmə à Nyìngòŋ a?”
LUK.18.9	Ghə̀ bè mò ngàyn tsen à vəwenə vətsenvə a vəwenə yenə tò təwen tə vəwenə la vəwenə diʼ viʼi jùŋ və kèn la viʼi vətsen və diʼ viʼi və jùŋ və. 
LUK.18.10	“Viʼi vətsenvə və bò nluli kuʼ dyʉ̀ kwen a ngə̀ŋ Nyìngòŋ əjɨ̀m. Wù muʼ diʼ wù Falàsi, ghə̀ tsen diʼ wù tin kənsè. 
LUK.18.11	Wù Falàsi yì mù dyʉ̀ tɨmə wen nyɨŋ ə mù sə jɨ̀mə, gàʼà la, ‘Mà ku kəzòŋ kə̀ a Nyìngòŋ byiʼ ando ma ko diʼ a nə̀ viʼi vətsen vyi a və zàŋsə shi fo viʼi tò kədyàŋ, kò diʼ a nə̀ viʼi vyi a və kwàʼtə̀ təsoʼ, ko dzɨ̀mtə̀ kyi viʼi. Ma ko diʼ a nə̀ wù tinə̀ kənsè ghèn. 
LUK.18.12	Mà bamə chʉ̀ à ghayn à bò a woŋ mpfen, gə̀tə̀ fo vwomə shi wum, ma kù kə mùʼ à wù.’ 
LUK.18.13	Wìʼ yì a ghə̀ tinə kənsè lì sə jɨ̀mə ti tò kəghaf, kò ghə̀ lə kòŋ əki kuʼsə nə̀ kaŋə ali ghə̀ ghʉ kəvu kə wen a wen kədʉʼ tò a nshinsə a nshinsə jɨ̀mə̀ gàʼà la, ‘Nyìngòŋ, kusə shinsə à mò, mà diʼ wù nyʉ̀ byɨvə!’ 
LUK.18.14	Mà shə̀ʼtə̀ a ghə̀ŋ la wìʼ a ghèn nlù sə pfwo zaʼa à wen ngə̀ŋ mu Nyìngòŋ tsəʼsəli mbyɨsə wen, ali kèn la ghə̀ tsəʼsəli mbyɨsə wu Falàsi yì. No məndo a ghə̀ kuʼsə wenə wen, Nyìngòŋ lu shiʼsə wen, alì no ndo a ghə̀ shiʼsə̀ wenə wen a nsè, Nyìngòŋ lu kuʼsə wen.”
LUK.18.15	Viʼi lyɨ̀ vunə və bwaʼvə vì nə̀ vəwenə a Yesò ndi ghə̀ mbwaʼsə vəwenə. Ndzɨ̀mtə̀sə bàm wen nè yen alì mù sə kəŋkə̀ viʼi a vyi. 
LUK.18.16	Alì Yesò dzàŋ vunə a vyi ə gàʼ la,“Ghə̀ŋ kye vunə vəwenə vì à mò. Kə ghə̀ŋ be tàm vəwenə byìʼì soʼ fòyn Nyìngòŋ kiʼ viʼi a nə̀ vəwenə. 
LUK.18.17	Mà gàʼ à ghə̀ŋ nəmwèʼè la, No ndò a ghə̀ fàŋ shisə soʼ fòyn Nyìngòŋ tò nə̀ wàyn bwaʼ, kò ghə̀ lù kwèn a kəshi kə fòyn a kèn.”
LUK.18.18	Kətʉ kə və Jus kə tsenkə mù bèm à Yesò la, “Ndìʼsə̀ jùŋə, mà lè zì mà nè no ghò ndi lu kiʼi bwòŋ a ghə̀ a fàŋ tò ghayn mùʼ a?”
LUK.18.19	Yesò bèm à wen la, “Byìʼì ghò a wù dzàŋ mò la wù jùŋ a? No wù jùŋ muʼ ko diʼ əchò tò Nyìngòŋ. 
LUK.18.20	Wù kɨ təsoʼ tèntə a tə gàʼà la, ‘Kə wìʼ à tsi nə̀ wì wìʼ ko wenə lɨm wìʼ, kə wìʼ à zhwi wìʼ, kə wìʼ a tsoŋ, kə wìʼ à tɨmə a bàm wìʼ a ghə̀ zhò ndzɨ̀ŋsə byìʼì wutsen, ngumlə̀ tìʼ wù nə̀ lì wù.’”
LUK.18.21	Kətʉ kyì mù gàʼ à wen la, “Mà ghʉli təsoʼ tèntə no tə tsèm no fa tyetə.”
LUK.18.22	Yesò zhʉ alì ə gàʼ à wen la, “Wù bù kiʼi kənyʉ̀ kə mùʼ ənè, dyʉ̀ ə baʼlə fo vyə tsèm ə ku ko yi a viʼi kəmfem ndi lu kiʼi ghoʼo wu a kàŋ. Wù nè ne alì, wu vi ə dzɨ̀mtə̀ mò.” 
LUK.18.23	Kətʉ a kyì nè zhʉ kənyʉ̀ na kèn, kə nè, ghə̀ sə̀ diʼ tò nshinsə a nshinsə byìʼì ghə̀ ndiʼi no wù ghoʼo.
LUK.18.24	Yesò ki wen mù gàʼa la, “Kə to no nə̀ nànto à viʼi və ghoʼkə və vəwenə kwen a kəshi kə soʼ fòyn Nyìngòŋ! 
LUK.18.25	Kə bwaʼmə à fəbyèʼè fo fə chò fa kəbʉ̀ʼ kə nsoʼ cho la wù ghoʼo kwen a kəshi kə soʼ fòyn Nyìngòŋ.”
LUK.18.26	Viʼi vyì a və nzhʉ gàʼ wen mù bèm à wen la, “Kə lè tsèn ndiʼ ali, à lù bwòŋ ndo?”
LUK.18.27	Ghə̀ gàʼ a vəwenə la, “Kənyʉ̀ a wìʼ zì kò ghə̀ lə̀ nè kə bwaʼmə à Nyìngòŋ ghə̀ nè.”
LUK.18.28	Bità gàʼ à wen la, gaʼa kò wù yenli la yes moʼtəli məbəŋ myesə sə dzɨ̀mtə wù lo?.
LUK.18.29	Yesò bwènsə̀ gàʼ à vəwenə la, “Ma gàʼà ghə̀ŋ nəmwèʼè la, no wìʼ ko diʼ a ghə̀ sətsèn moʼtə kəbəŋ kə wen, kò wì wen, kò lèmə̀ wen, kò tìʼ wen nə̀ lì wen, kò vunə wen byìʼì kənyʉ̀ kə fòyn Nyìngòŋ, 
LUK.18.30	ke Nyìngòŋ kwʉʼsə ghoʼo wen a nsè a shə̀, ə ghə̀ bè kiʼ bwòŋ a ghə̀ lə faŋ tò ghayn mùʼ.”
LUK.18.31	Yesò lyɨ̀ ndzɨ̀mtə̀sə bàm wen, njʉ̀sə̀ bò ə gàʼ à vəwenə la, “Ghə̀ŋ kɨ la vəghəŋ kuʼ dyʉ̀ a Jelusalèm luwen, no ghò a nshə̀ʼtə̀ sə ghoʼkə sə diʼ mu sə nyoʼli kùmə̀ Wàyn Wìʼ diʼ kwʉʼ. 
LUK.18.32	Və ne ku wen a tɨmə, ə və chəʼə wen, nè nyʉ diʼsə kətʉ, bè chʉ̀lə mənte a wenə wèn. 
LUK.18.33	Və nè ghòm wen bè zhwi wen, à sə ndiʼ a bamə mətsi ntaʼ, ghə̀ bwòŋ fa pfʉ.”
LUK.18.34	Ghə̀ ngaʼà lì kò viʼi ntɨm wen vi lò, kɨ kənyʉ̀ a ghə̀ gàʼà kəwen kə, byiʼ ando tof yi a ghə̀ ndiʼì a ntìntìn kənyʉ̀ a kì ndìʼ mu və lyomtə̀ li fà vəwenə.
LUK.18.35	Yesò mu nè sə boʼsə dyʉ̀ a Jèlikò, yèn wù kənshɨ̀f tsen ghə̀ ŋwʉʼ a wenə ji, lonə. 
LUK.18.36	Ghə̀ zhʉ tò ando nòynə viʼi chò ghə̀ bèm la, à cho ghò?
LUK.18.37	Və gàʼa wen la à chò Yesò, wù Nazalèt.
LUK.18.38	Ghə̀ zɨmə gàʼ la, “Yesò, Wyè Fòyn Devìt, kusə shɨnsə à mo!”
LUK.18.39	Viʼi vyi a və njèʼè dyʉ̀ fa mbì kənkə wen gàʼa la kə ghə̀ ba gàʼ. Ghə̀ bòŋsə̀ zɨmə dyʉ̀ tò nə̀ mbì, la, “Wàyn Fòyn Devìt, kusə shɨnsə a mò!”
LUK.18.40	Yesò tɨmə gàʼ la və lyɨ̀ wen vì nə̀ wen a yì. Və ne nvi boʼsə nə̀ wen, Yesò bèm a wen la, 
LUK.18.41	“Wù kəŋ la mà nè ghò à wù a?”
LUK.18.41	Wì a bwènsə̀ gàʼ la, “Bobo, ne mà bwènsə̀ yenə shi!”
LUK.18.42	Yesò mù gàʼa wen la, “N-yenə shi əbyɨmə wu ne li wu nto.”
LUK.18.43	No a zhʉ̀ kò, ghə̀ bwènsə̀ sə yenə shi, lu sə dzɨ̀mtə̀ dyʉ̀ nə̀ wen, kuʼsə dyʉ̀ nə̀ Nyìngòŋ. No mə ndò a ghə̀ yenə kənyʉ̀ a kə chò sə boŋ kuʼsə Nyìngòŋ.
LUK.19.1	Yesò kwen a Jèlikò sə chò fa tsu. 
LUK.19.2	Wùtsen ndiʼ a ntə̀ʼ ayì, və dzàŋ wen nə̀ Zàkyòs, Ghə̀ ndiʼ kətʉ kə viʼi vyì a və tinə kənsè, be diʼ wu ghoʼo. 
LUK.19.3	Ghə̀ kəŋ əyen la Yesò diʼ ndo lo, sə̀ gho əyen byiʼ ando viʼi nghoʼo, ghə̀ be temsə̀. 
LUK.19.4	Ghə̀ nyɨŋ dyʉ̀ ambì ə kuʼ a kwi fəkòʼ ndi Yesò ne sə nchò ghə̀ yenə wen byìʼe Yesò ndiʼì chò fa ji ayì. 
LUK.19.5	Yesò ne vì zaʼa tsu ə ki kuʼsə a kwi fəkoʼ ayì ə gàʼ à wen la,“Zàkyòs, zàŋsə shiʼì vì byìʼe ma dìʼì tsi a wu ngə̀ŋ layn.”
LUK.19.6	Ghə̀ zàŋsə̀ shiʼi lyɨ̀ Yesò nə̀ saŋlə ghə̀ ə dyʉ̀ wenə wen à wen ngə̀ŋ. 
LUK.19.7	Viʼi yen sə dèmkə̀ gàʼ à la, “Ghə̀ dyʉ̀ sə̀ diʼ wù ghàyn a wen a ngə̀ŋ wù nè nyʉ̀ byɨvə.”
LUK.19.8	Zàkyòs lù tɨmə ə gàʼ à Bobo la, “Zhʉtə a, Bobo, mà a gə̀ fo no tsèm a ma kiʼi a kə̀ ntìntìn ə ku viʼi kəmfem. A be sə tsèn ndiʼ la ma nshi li kəfo kə wìʼ kəmùʼ a kədyòʼ mà bwènsə̀ ku kàʼ à wen.”
LUK.19.9	Yesò gàʼ à wen la, “Viʼi ngə̀ŋ a shə̀ bwoŋ li layn byiʼàndo nkàyntə̀ wen bè diʼ tò wàyn Ablaham. 
LUK.19.10	Wàyn Wìʼ nvi ə kəŋ viʼi vyì a və lè li əbwòŋsə̀ vəwenə.”
LUK.19.11	Ando viʼi mbu zhʉtə gaʼa Yesò a ghenə̀, ghə̀ be mò ngàyn tsen à vəwenə byiʼ ando ghə̀ sə boʼsə dyʉ̀ a Jelusalèm, vəwenə kwòʼtə̀ la Nyìngòŋ zìtə̀ soʼo fòyn wen tò a zhʉ a ghèn. 
LUK.19.12	Yesò mò ngàyn ayi la, “Wyè ntuʼ tsen nlù li dyʉ̀ a loʼ tsen ghə̀ no kəghaf ədyʉ̀ shi àdyoʼ fa tsu ə bwènə̀ vì soʼo shə loʼ vəwenə, 
LUK.19.13	Ghə̀ dzàŋtə̀ viʼi shyèʼ wen wum ə gə̀tə̀ nkam nkam à vəwenə ə gàʼ la vəwenə nè mbaʼlə̀ tsu əyen la vəwenə a se gho lo əzaʼa fa tʉʼ a ghə̀ lu bwènə̀ vì. 
LUK.19.14	A ndiʼ ali, viʼi shə̀ loʼ a vyi bàynə̀ wen ə tɨm viʼi la və dyʉ̀ a kəshi a ghə̀ dyʉ̀ tsu ə gàʼ la vəwenə ko kòŋ la ghə̀ soʼ vəwenə.
LUK.19.15	“Ghə̀ dyʉ̀ və ku adyòʼ a wen la ghə̀ vì ə soʼ viʼi wen, ghə̀ mù bwènə̀ vì ə dzàŋtə viʼi shwèʼ wen vyì a ghə̀ nku ko à vəwenə li, əzhʉ la vəwenə tə zhʉsə ə baʼlə, ə se gho lo. 
LUK.19.16	Ghə̀ mbì vì ə gàʼ la, ‘Tìʼ, nkam yi mùʼ seli nkamsə wum.’ 
LUK.19.17	Ghə̀ gàʼ à wù shwèʼ ayi la, ‘Wu ne li nkàyn! Wù diʼ wù shwèʼ jùŋə̀! Wu ne soʼo ntə̀ʼsə wum byiʼ ando ma yenli la wu kɨli ətùʼmə̀ nə̀ məfotə mə tyetə mə.’ 
LUK.19.18	Kənkùmtə̀ kə wù shwèʼ vi ə gàʼ la, ‘Tìʼ, nkam yi mùʼ seli, nkamsə tàyn.’ 
LUK.19.19	Ghə̀ bwènsə̀ gàʼ à wen la, ‘Wu a soʼo ntə̀ʼsə tàyn.’ 
LUK.19.20	Ghə̀ tsen vì ə gàʼ la, ‘Tìʼ, à lè nkam wù yi a mà tə kwìʼtə ə ghʉ kəbàs kə ndisə, 
LUK.19.21	byiʼ ando mà tə nfàynə̀ wù. Wu diʼ alə̀ fàynsə, kɨ əlyɨ̀ kəfo a wù ko tə ghʉ, be kɨ əpfì ken la wu tə wye.’ 
LUK.19.22	Wyè ntuʼ ayì gàʼ à wen la, ‘Ma soʼo wù tò a ji a wu gàʼà fa tsu, wu diʼ no wù shwèʼ byɨ! Wu ke kɨ la ma fàynsə, lyɨ̀ kèn la mà tə ghʉ, be pfi kenla mà tə wye, 
LUK.19.23	à nè ghò la kə wù ghʉ ko ghomə a ngə̀ŋ ko, ndi mà ne sə vì lyɨ̀, ə lyɨ̀ boʼsə wenə se a?’ 
LUK.19.24	Ghə̀ mù gàʼ à viʼi vyì a və nti boʼsə tsu la, ‘Ghə̀ŋ shi nkam yì fa wen ə kwʉʼsə̀ à wìʼ yì a ghə̀ kiʼì nkamsə wum lì.’ 
LUK.19.25	Vəwenə bèm a wen la, ‘Və be kwʉʼsə tò à wen a tìʼ mu ghə̀ sə̀ kiʼi nkamsə wum?’ 
LUK.19.26	Ghə̀ bwènsə̀ gàʼ la, ‘No ndo a kiʼi və a ku ə kwùʼsə̀ a wen, à be gho no ndo, və à myètə̀ shi tè kətyeftə kì a ghə̀ ki lì. 
LUK.19.27	A nə̀ viʼi kəbàyn mò a və ko tə kòŋ la və ku adyòʼ la mà nsoʼo vəwenə lə, ghə̀ŋ vì ə zhwi vəwenə tò a mò ashɨ a shə̀.’”
LUK.19.28	Yesò ngàʼa alì mù lù sə kuʼ dyʉ̀ a Jelusalèm a mbì. 
LUK.19.29	Ando dyʉ̀ boʼsə a ntə̀ʼsə shì a və ndzàŋ nə̀ Bephag bènə̀ Betanì, a pfen a və ndzàŋ nə̀ Olìf ə tɨm ndzɨ̀mtə̀sə bàm wen sə bò gaʼa vəwenə la, 
LUK.19.30	“Ghə̀ŋ kwen dyʉ̀ tyì ntə̀ʼ ghèn à ghə̀ŋ ashɨ lə, ghə̀ŋ ne sə kwenə dyʉ̀ yen wàyn jàkas a və chuŋə̀, kenla wìʼ ntəmə kuʼ a yì a kətʉ, ghə̀ŋ zàs ə vì nə̀ wen a shə̀. 
LUK.19.31	Ghə̀ŋ ne sə zàsə̀, tsèn wìʼ bèm la ghə̀ŋ zàsə̀ ənè gho tsu lo? Ghə̀ŋ gàʼa wen la, ‘Bobo kiʼi kənyʉ̀ ənè nə̀ wen lo.’”
LUK.19.32	Viʼi vyì a ghə̀ tɨmə li lù dyʉ̀ ə yen jàkas yì ando ghə̀ yi gàʼ. 
LUK.19.33	Vəwenə dyʉ̀ sə zàytə̀ jàkas ayì, viʼi a və nkiʼi jàkas ayi bèm à vəwenə la, “Byìʼì ghò a ghə̀ŋ zàytə̀ jàkas ghèn a?” 
LUK.19.34	Vəwenə gàʼ la, “Bobo kiʼi kənyʉ̀ ənè nə̀ wen.” 
LUK.19.35	Vəwenə gàʼ alì ə lyɨ̀ jàkas ayì ə vì nə̀ wen a Yesò ə làfsə wen, ə kuʼsə Yesò à yi kətʉ. 
LUK.19.36	Yesò ne sə njèʼè a kwi jàkas ayì, viʼi tsuʼtə ndisə vəwenə ə moʼo dyʉ̀ a ji, ghə̀ tuʼu chò fà yi a kətʉ.
LUK.19.37	Ghə̀ nè boʼsə a Jelusalèm mù sə shiʼi fa ji a ghə̀ shiʼi fa wye pfen Olìf, nòyn ndzɨ̀mtə̀sə bàm wen no sətsèm, sə saŋlə kuʼsə Nyìngòŋ a gɨsə tosə byìʼì nyʉ̀ kaynə və vyi a vəwenə diʼ mu və yen li. 
LUK.19.38	La, “Mbwaʼmə à fòyn yi a ghə̀ vì a zhìʼ Bobo. Mbwaʼmə ndiʼ a kàŋ. Nyìngòŋ nkiʼ kuʼsə ghoʼghə a kəshi yì a kə ŋaŋtə̀li nkwʉʼ!”
LUK.19.39	Və Falàsi vətsen və a və njèʼè tò tyì nòyn ayì mù gàʼ à Yesò la, “Chiʼi ndzɨ̀mtə̀sə bàm wù sènsə a ndìʼsə̀.”
LUK.19.40	Ghə̀ gàʼ à vəwenə la, “Vəwenə sə tsèn chɨmə tè chɨmə, nguʼsə a nkuʼsə Nyìngòŋ a ghèn.”
LUK.19.41	Ghə̀ ne sə boʼsə dyʉ̀ ntə̀ʼ Jelusalèm ə kyi dyʉ̀sə̀ nə̀ ntə̀ʼ ayì, nshinsə ku wen, ghə̀ dì, 
LUK.19.42	ə gàʼ la, “Ndò ku la mo ghə̀ŋ, viʼi Jelusalèm kɨli kənyʉ̀ kyì a kə vì nə̀ mbwaʼmə layn a, luwen ghə̀ŋ zì kò ghə̀ŋ lə yen! 
LUK.19.43	Mətsi mə byɨmə sə boʼsə vì à ghə̀ŋ. Viʼi kəbàyn ghə̀ŋ nè kwìʼ mbàyn, ghə̀ nyɨŋ kaʼ ghə̀ŋ ə shwin ghə̀ŋ tò məshə̀ tsèm, ken ghə̀ŋ. 
LUK.19.44	Vəwenə lu tsə̀ʼsə ghə̀ŋ no vətsèm boʼsə nə̀ vunə vəŋə. Ngùʼ ko lə faŋ a kətʉ ghə̀ tsen a shə̀ byiʼ ando ghə̀ŋ nko nkɨ zhʉ yi a Nyìngòŋ nvì əbwàʼsə ghə̀ŋ.”
LUK.19.45	Yesò dyʉ̀ kwen a ngə̀ŋ Nyìngòŋ ghoʼo ə dzɨ̀mə̀ viʼi vyì a və nə̀ baʼlə fo tsu, 
LUK.19.46	gàʼ à vəwenə la, “Və nyoʼ li a Ŋwàʼlə̀ Nyìngòŋ la, ‘Ngə̀ŋ ghom lu ndiʼ ngə̀ŋ jɨ̀m’ alì ghə̀ŋ kaʼsə a sə diʼ kəshi kə vətsoŋ.”
LUK.19.47	Yesò zìtə̀ mù sə zhʉsə ziʼi a ngə̀ŋ Nyìngòŋ tò mətsi tsèm. Tʉtʉ vəpfèm və ngə̀ŋ Nyìngòŋ nə̀ ndìʼsə̀ sə təsoʼ bènə̀ vəchəʼ və loʼ mù sə kəŋ jì əzhwi wen, 
LUK.19.48	alì kò vəwenə lu yen kənyʉ̀ əcho fa yi a bàm byiʼ ando viʼi nko kòŋ əshwè kənyʉ̀ kə muʼ fà wen ziʼi.
LUK.20.1	Tʉʼ nlayn kətsi kətsenkə, Yesò sə ziʼi viʼi a ngə̀ŋ Nyìngòŋ, shəʼtə̀ ntɨm jùŋ à vəwenə. Tʉtʉ vəpfèm və ngə̀ŋ Nyìngòŋ nə̀ ndìʼsə̀ sə təsoʼ, bènə̀ vəchəʼ vì 
LUK.20.2	ə bèm à wen la, “Shəʼtə̀ à yès la wù nè nyʉ̀ venə nə̀ adyòʼ mu ghə̀ lù fafe a? A ku ndo nku adyòʼ a ghenə à wù a?”
LUK.20.3	Ghə̀ bwènsə̀ gàʼ à vəwenə la, “Ma boŋ bèm kənyʉ̀ à ghə̀ŋ. Ghə̀ŋ shəʼtə̀ à mò la, 
LUK.20.4	à lù ku Nyìngòŋ ku adyòʼ a Joyn la ghə̀ nè nku mu à viʼi mu, à nkù viʼi lo?”
LUK.20.5	Vəwenə sə̀ kayntə kənyʉ̀ a kyì à vəwenə a ntìntìn gàʼa la, “Vəghəŋ sətsèn gàʼ la, ‘A nku Nyìngòŋ ku adyòʼ a wen,’ ghə̀ à bèm la, ‘Ghə̀ŋ be faŋ kè byɨmə kənyʉ̀ a ghə̀ ngàʼà byìʼì ghò?’ 
LUK.20.6	Vəghəŋ sətsèn gàʼ la, ‘A nku viʼi ku adyòʼ à wen,’ viʼi vətsèm à tem ə zhwilə vəghəŋ nə̀ ngùʼsə byiʼ ando vəwenə nkɨ la Joyn ndiʼi nshə̀ʼtə̀ ghoʼo.” 
LUK.20.7	Ando vəwenə nkwòʼtə̀ alì, mù gàʼ la yès ko ki kəshi a kə nlù fa tsu.
LUK.20.8	Yesò mù gàʼ à vəwenə la, “No nkàyntə mò lì ko shə̀ʼtə̀ kəshi a adyòʼ lu fa tsu sə nè nyʉ̀ a venə.”
LUK.20.9	Ando ghə̀ ngaʼà alì bè mò ngàyn tsen à vəwenə la, “Wutsen nlu boʼ sɨm lamsə lwi wen, ə ku a viʼi la və shyèʼ, ə gə̀tə̀ ku wen nə̀ fo a və fʉ̀ fa tsu. Mù lù ə dyʉ̀ a loʼ tsen ghə̀ no kəghaf. 
LUK.20.10	Zhʉ kwʉ̀ʼ, və kwòŋ; ghə̀ tɨm wù shyèʼ wen tsen la ghə̀ dyʉ̀ ə gàʼ viʼi vyì a ghə̀ ku sɨm lamsə ayì à vəwenə la vəwenə ku və lamsə̀ vətsen və à wen lo. Viʼi a vyi ghaʼ wù shyèʼ ayì ə ghòm ə dzɨ̀mə̀ wen, ghə̀ bwènə̀ pfwo tò nə̀ avu ə zɨm ghə̀. 
LUK.20.11	Ghə̀ be tɨm wù shyèʼ tsen, vəwenə bè ghòm wen tò ghòmə be nyàblə̀ nə̀ wen ndi dìʼsə kətʉ kə wen ə dzɨ̀mə̀ wen ghə̀ bè pfwo tò nə̀ avu zɨm ghə̀. 
LUK.20.12	Ghə̀ be tɨm ghə̀ muʼ a ndiʼ viʼi shyèʼ və taʼ, vəwenə ghòmə lyomsə wen ə ten shìsə wen fa sɨm ayì. 
LUK.20.13	Tì sɨm ayi kwòʼtə̀ no kənyʉ̀ a ghə̀ zì ghə̀ ne ə gàʼ tò a wen tyɨm la, ‘Ma tɨm wàyn kòŋ mò, zhʉ tsen ghə̀ vəwenə à fàyn wen.’ 
LUK.20.14	Wàyn wen ayì dyʉ̀, vəwenə yen wen ə gàʼ la, ‘Ghèn diʼ njɨ̀ngə̀ŋ tìʼ sɨm ghèn. Vəghəŋ ghaʼ wen ə zhwi ndi lyɨ̀ fo vyi a ghə̀ tə̀ diʼi lu kiʼi a ndiʼ və vəghəŋ.’ 
LUK.20.15	Vəwenə gàʼ alì mù ghaʼ wen ə fʉ̀ nə̀ wen fa sɨm ayì ə dyʉ̀ zhwi.”
LUK.20.15	Yesò mù bèm à vəwenə la, “Ghə̀ŋ kwòʼtə̀ la, tì sɨm ayì zì ghə̀ ne no ghò nə̀ viʼi a venə a? 
LUK.20.16	Ghə̀ à vì ə zhwilə viʼi a vyi no vətsèm ə lyɨ̀ sɨm ayì ə ku a viʼi kədyàŋ.”
LUK.20.16	Yesò ne myètə̀ ngàyn a ghèn, viʼi vyì zhʉtə alə̀ ə gàʼ la kə Nyìngòŋ lə̀ byɨmə wìʼ ne nki kənyʉ̀ kènkə a viʼi shyèʼ sɨm a vyì nlù mwòm lə̀.
LUK.20.17	Yesò ki vəwenə alə̀ mù bèm la, “Kəshi kə ŋwàʼlə̀ Nyìngòŋ kèn gàʼà la gho, kə gàʼà la:
LUK.20.17	‘Ngùʼ yì a viʼi kəmbwom tə̀ màʼà lì
LUK.20.17	kaʼsəli sə diʼ ngùʼ bʉ ngə̀ŋ’.
LUK.20.18	No məndo a ghə̀ kàŋtə a ngùʼ bʉ ngə̀ŋ a ghèn, ghə̀ à fə̀ŋ ə tyinkə a temə a temə, ngùʼ ayì fəŋ tə̀ a kətʉ, ndo ghə̀ a bvʉ̀sə̀ tò bvʉsə.”
LUK.20.19	Ndìʼsə̀ sə təsoʼ bènə̀ tʉtʉ vəpfèm və ngə̀ŋ Nyìngòŋ kɨ la ghə̀ yi mò ngàyn yì byìʼì vəwenə mù sə kəŋ ji əghaʼ wen tò a zhʉ ayì ali vəwenə ə fàyn nə̀ ashɨ viʼi. 
LUK.20.20	Vəwenə mù ghʉ ashɨ à wen a wèn be lòʼ viʼi ə tɨm à wen a bàm la vəwenə wamə nè taʼ sə vəwenə diʼ viʼi və jùŋvə, ə bèmtə̀ nyʉ̀ a wen əzhʉ la ghə̀ ko gàʼ kənyʉ̀ ə və ghaʼ wen tsu ə ku à wìʼ a Luma a ghə̀ nsoʼ shə loʼ ayi. 
LUK.20.21	Vəwenə gàʼ à wen la, “Yès kɨ la wù gàʼ à tò nəmwèʼè, be ziʼi tò nyʉ̀ vyi a diʼi tò nyʉ̀ nəmwèʼè, wù ko lyè la wìʼ chò wutsen, alì wù lutə̀ sù ziʼi tò təsoʼ tə Nyìngòŋ ando tə diʼì. 
LUK.20.22	Soʼo lè byɨmə la yès lòʼ kənsè à fòyn ghoʼo a Luma mu ghə̀ ko byɨmə à?”
LUK.20.23	No a zhʉ kò, Yesò kɨ tofə vəwenə mù gàʼ la, 
LUK.20.24	“Ghə̀ŋ dìʼ ko kəkas à mò lì.” Vəwenə dìʼ, ghə̀ bèm la, “A diʼ kəndemndem kəkə̀ʼ ndo tsu bənə̀ zhiʼi wen lə̀?”
LUK.20.24	Vəwenə bwènsə̀ gàʼ la, “A diʼ kə̀ʼ fòyn ghoʼo fa Lum nə̀ zhiʼi wen ə̀.”
LUK.20.25	Yesò mù gàʼ la, “Kə ndiʼ alì, ghə̀ŋ nku fo fòyn tò à fòyn bè ku fo Nyìngòŋ tò à Nyìngòŋ.”
LUK.20.26	Kə chò vəwenə byiʼàndo, vəwenə nko yen kənyʉ̀ əghaʼ wen tsu a ntìntìn viʼi. Təchʉ̀ tə vəwenə zɨm, vəwenə, chiʼ la kùʼ.
LUK.20.27	Viʼi Sadùsi vətsenvə vì a Yesò, a diʼ viʼi vyì a və ko byɨmə la wìʼ lə lù fa pfʉ, bèm a wen la, 
LUK.20.28	“Ndìʼsə̀, gàʼa kò Mosìs nlù nyòʼo à yès la, ‘Lèmə̀ wìʼ sətsèn pfʉ, kiʼ wùwì, a lì ke nkiʼ vunə, lèmə̀ wu pfʉ a yì à lyɨ̀ wùwì mphʉ ayì, wenə wen bwi vunə wu pfʉ ayì lo?’ 
LUK.20.29	Vəlèmə ndiʼi sòmbo, ghə̀ mbì lam wùwì ə pfʉ, kèn nə̀ wàyn. 
LUK.20.30	Bamə wen nyòŋsə̀ wùwì ayì be pfʉ mòʼtə̀ ken nə̀ wàyn. 
LUK.20.31	Kənkùmtə̀ kə wen bè nyòŋsə̀ wùwì ayì be pfʉ ken nə̀ wàyn. Vəwenə no vətsèm lu nyòŋsə̀ wùwì ayì be pfʉ̀kə ken nə̀ wàyn. 
LUK.20.32	Wùwì ayì bè nè kaʼà pfʉ. 
LUK.20.33	A le lu ndiʼ a kətsi a və lu fa pfʉ, wùwì a ghèn ndiʼ ghə̀ ndo, ando vəlèmə a vyi sòmbo lam li wen no vətsèm a?”
LUK.20.34	Yesò gàʼ à vəwenə la, “Viʼi mbyi layn ə lamə, 
LUK.20.35	alì viʼi a və kwʉʼù li bwòŋ fa pfʉ a tʉʼ ayì, be zhɨ bwòŋ a ghə̀ faŋə a ghan mùʼ ko lu lam. 
LUK.20.36	Kə lə ndiʼ alì byiʼ ando vəwenə ko le be pfʉ. Vəwenə lə ndiʼ ndə̀ŋndəŋ to nə̀ ntsɨ̀ŋsə Nyìngòŋ, bè diʼ vunə Nyìngòŋ byiʼ ando vəwenə luli fa pfʉ. 
LUK.20.37	No bè Mosìs ndiʼi li la və bwòŋsə viʼi fa pfʉ a kəshi kə Ŋwàʼlə̀ Nyìngòŋ kì a kə gàʼà kùmə̀ zhiʼ a ghə̀ mbolə̀ a toʼ. A ndiʼ a kəshi kə ŋwàʼlə̀ a ghèn ghə̀ dzàŋ Bobo nə̀ Nyìngòŋ yì a Ablaham nə̀ Izìk nə̀ Jàkob nlù sə̀ gumlə̀. 
LUK.20.38	Nyìngòŋ ko diʼ Nyìngòŋ viʼi və pfʉ̀və, a diʼ Nyìngòŋ viʼi a və diʼi və to byiʼ ando ghə̀ sətsèn ndiʼ Nyìngòŋ no mə ndo ayì, a ndiʼi to.”
LUK.20.39	Yesò nè gàʼa mwètə̀, ndìʼsə̀ sə təsoʼ sətsensə gàʼ a wen la,“Ndìʼsə̀ wù gaʼà li a nkàyn.” 
LUK.20.40	Vəwenə gàʼa lì, kò no wìʼ mùʼ bè mwòmsə əbèm kənyʉ̀ a wen.
LUK.20.41	Ghə̀ mù bèm a vəwenə la, “Wìʼ lè zì ghə̀ gàʼ la Klistò dìʼ wàyn Devìt a? 
LUK.20.42	Gaʼa ko nkàntə̀ Devìt ngàʼa a ŋwàʼlə̀ Salms la:
LUK.20.42	‘Bobo ngàʼa a Bobo ghom la,
LUK.20.42	Ŋwʉʼmə ashə̀ kwòŋ toghə mò
LUK.20.43	Zaʼa fa zhʉ a mà nè viʼi kəbàyn nə̀ wù kwen a tyi soʼò wù.’
LUK.20.44	A lè sətsèn ndiʼ mu Devìt ndzàŋ wen nə̀ Bobo, ghə̀ bè a ndiʼ wàyn Devìt a le lo?”
LUK.20.45	Yesò gàʼ a ndzɨ̀mtə̀sə bàm wen a ji a viʼi vətsèm diʼi zhʉ la, 
LUK.20.46	“Ghə̀ŋ ntùʼmə̀ ghə̀ŋ və ndìʼsə̀ sə təsoʼ sensə. Vəwenə kòŋə njèʼè və dàlə və ghoʼkəvə, fʉ̀ dyʉ̀ a fàf ghoʼkə və ndi viʼi nyɨ vì toŋtə̀ vəwenə, dyʉ̀ aloʼ ntsèntə̀, Nyìngòŋ vəwenə kuʼ ŋwʉʼmə tò ambì, vəwenə be dyʉ̀ a shi kəzhɨ, vəwenə kòŋ əkuʼu ŋwʉʼʉ tò shi ŋaŋtə və. 
LUK.20.47	Vəwenə kòŋə lobtə kyì mpfʉ̀ ə shi, fo vəwenə no tsèm, wamə ə diʼ la vəwenə diʼ viʼi və jùŋvə, byìʼì ando vəwenə jɨ̀mə̀ lòtə̀. Nyìngòŋ lə ku ngəʼ byìʼì vəwenə.”
LUK.21.1	Yesò mbu ndiʼ tò a ngə̀ŋ Nyìngòŋ, ne ki dyʉ̀sə̀ nə̀ kəshi kyì a və ku kəku tsu ə yen ando viʼi və ghoʼkə və moʼo kəku kə vəwenə a nkyè kəku. 
LUK.21.2	Ghə̀ be yen ando wùwì mpfʉ̀ femə tsen boŋ vì əku fəkotə fə wen. 
LUK.21.3	Ghə̀ mù gàʼ la “Mà shə̀ʼtə̀ a ghə̀ŋ nəmwèʼè la, wùwì mpfʉ̀ femə ghèn kuli kəfo kə chò kəku kə viʼi venə no vətsèm, 
LUK.21.4	byiʼàndo vəwenə fàbtə̀ fàbtə̀ fa ko ghoʼo yi a vəwenə kiʼi ə vì əku, alì wùwì ghèn à wen a tyì kəmfem ken la ghə̀ kiʼi tè kəfo əzhɨ myetə ku fəkotə fə wen.”
LUK.21.5	Viʼi nè mù sə ngàʼà kùmə̀ ngə̀ŋ Nyìngòŋ, ando və nshɨtə bwom nə̀ ngùʼsə, be gàʼà kùmə̀ fo jùŋ və a viʼi nku la və nyoʼ ngə̀ŋ Nyìngòŋ tsu. Yesò mù gàʼ la, 
LUK.21.6	“Ghə̀ŋ yenə, kəbəŋ kenkə lə̀, zhʉ boʼsə vì a və a bèytə̀ aloʼ yi no a tsèm ko to ngùʼ a faŋ a kətʉ ghə̀ tsen.” 
LUK.21.7	Vəwenə bèm à wen la,“Ndìʼsə̀, nyʉ̀ a venə lu lyɨ̀ kəshi ze? Kə lu sə zìtə̀ əchò kəchʉtə kyi kə ndiʼ ghò?” 
LUK.21.8	Ghə̀ gàʼ la, “Ghə̀ŋ tùʼmə̀ la kə wìʼ lù lobtə ghə̀ŋ. Viʼi lu nvì no və ghoʼo diʼ la və vì à mò a zhiʼ. Gàʼà la, Ma diʼ no nkàyntə wen yi lə̀, be gàʼà la ‘Zhʉ kwʉʼli luwen!’ Ghə̀ŋ zhʉ alì kə wì à dzɨ̀mtə̀ vəwenə. 
LUK.21.9	Ghə̀ŋ sətsèn zhʉ la təghoŋ tə sə̀ fʉ̀ bènə̀ la təsoyn tə sə fʉ̀, kə ghə̀ŋ à fàyn la kənsèsə̀ kə mbyi kə boʼsə li byiʼàndo nyʉ̀ a venə diʼi lyɨ̀ kəshi a mbì”. 
LUK.21.10	Ando ghə̀ ngàʼà alì be gàʼ la “Təloʼ tə lu soynə tə̀ tsentə, təfòyn tə̀ soynə tə̀ tsen tə. 
LUK.21.11	Pfensə nlù shenkə, nse nə̀ʼə̀, jɨ̀ŋ be kù a shi a shi. Təkwaʼa a tə dyàŋə̀ bè fʉ̀, chwitə faynsə və a nfʉ̀ fa kaŋ baŋsə viʼi. 
LUK.21.12	Nyʉ̀ a venə lu sə nchò mu və ghaʼtəli ghə̀ŋ a loʼ ntsentə və Jus ə be wye ghə̀ŋ a mpfɨŋ. Və lu kyè ghə̀ŋ ə dyʉ̀ nə̀ ghə̀ŋ a shɨ təfòyn tə bènə̀ viʼi a və soʼ tò byìʼì mò. 
LUK.21.13	Ghenə lu ndiʼ tʉʼ ə ghə̀ŋ shə̀ʼtə̀ ntɨm jùŋə ghom à vəwenə. 
LUK.21.14	Ghə̀ŋ ghʉ à ghə̀ŋ tətyɨm la ghə̀ŋ ko lə zhuŋsə təwen təŋtə kwòʼtə̀ jì a ghə̀ŋ lu dyʉ̀ ə bwènsə̀ nyʉ̀ a və bèmtə̀ à ghə̀ŋ li, 
LUK.21.15	byiʼàndo mà lu ku gàʼ a tof à ghə̀ŋ a wìʼ ko lə chò kò tènsə nyʉ̀ vyi a ghə̀ŋ gàʼà. 
LUK.21.16	Vətiʼi vəŋə, vəlì vəŋə, və lèmə̀ vəŋə, viʼi ndoŋsə ghə̀ŋ bènə̀ viʼi loʼ ne ku ghə̀ŋ à viʼi kəbàyn ghə̀ŋ la və zhuŋsə ghə̀ŋ bè zhwilə ghə̀ŋ vətsenvə. 
LUK.21.17	No viʼi vətsèm lu bàyn ghə̀ŋ byìʼì mò, 
LUK.21.18	alì kò tè nyɨŋ muʼ a lè fà ghə̀ŋ a kətʉ. 
LUK.21.19	Mətɨmə ghə̀ŋ a nkàyn a ghə̀ŋ a byɨmə lu nè ghə̀ŋ bwoŋ.”
LUK.21.20	Tʉʼ a ghə̀ŋ lu yen vəsugyèʼ gɨ̀mə kaʼ nə̀ Jelusalèm, ghə̀ŋ kɨ la kətsi kə kwʉʼli və byɨbsə wen. 
LUK.21.21	Ando kə a ndiʼ alì, no məndo a Judiyà nyɨŋ ə kuʼ a kwi pfensə, viʼi a və diʼi a tyì ntə̀ʼ diʼ fʉ̀kə̀, wìʼ ndiʼ kə ndiʼ a ntə̀ʼ kə ghə̀ be a bwènə̀ kwèn tsu. 
LUK.21.22	A lè mù diʼ mətsi mù a Nyìngòŋ a ku ngəʼ a viʼi venə ndi nè la nyʉ̀ tsèm a və nyòʼò a ŋwàʼlə̀ Nyìngòŋ və kwʉʼ. 
LUK.21.23	Mətsi a mì lu nfàynsə̀ nə̀ nkwoŋ à kì və gufkəvə bènə̀ vyi a bù kiʼi vunə və bwaʼ və. Zhuŋsə wèn lu ndiʼ a nse shə̀, alì ngəʼ ghoʼo ndiʼ à viʼi a venə. 
LUK.21.24	Və lu zhwilə vəwenə vətsen və nə̀ mənyi ə ghaʼtə vəwenə vətsen və ə dyʉ̀ ghʉ a kòs tò təshə tə mbyi tətsèm. A le ando və lu tsəʼsə Jelusalèm nə̀ aghʉ be nyàblə̀ nə̀ vəwenə əzaʼa fa zhʉ a zhʉ vəwenə ne kwʉ̀ʼ.
LUK.21.25	“Tʉʼ ayi ku kwʉʼ, chwitə dìʼ a chʉzhʉ, a sàŋ bènə̀ a mədzɨ̀ŋ. Mu mə ghoʼmə lu nəʼə bè fùʼù, vì nə̀ zhuŋsə a təloʼ tə mbyi. A tʉʼ ayì viʼi vətsèm kəŋ jì ə nyɨŋ. 
LUK.21.26	Viʼi lu nfəŋkə və sə pfʉ byìʼì fàyn, ando vəwenə lu nkə̀ʼtə̀ kənyʉ̀ a kə diʼ ne fʉ̀ a mbyi byiʼàndo fo vyi a və diʼi a kaŋ a diʼ nə̀ sàŋ bènə̀ mədzɨ̀ŋ lu shenkə. 
LUK.21.27	A bàm a tsu vəwenə yen wàyn wìʼ ghə̀ shiʼi a tyì mbòʼ kiʼ kədyòʼ nə̀ bayn ghoʼ ghə̀. 
LUK.21.28	Nyʉ̀ a venə sətsèn zìtə̀ əlyɨ̀ kəshi no a zhʉ̀ kò, ghə̀ŋ tsoʼsə tʉ vəŋə ə ki kaŋ byiʼàndo zhʉ sə̀ boʼsə vì a Nyìngòŋ a bwòŋsə ghə̀ŋ.” 
LUK.21.29	Yesò mù mò ngàyn ghèn à vəwenə gàʼ à la “Ghə̀ŋ kwòʼtə̀ byìʼì fəkòʼ fə kəbvèm benə nkòʼ mətsenə. 
LUK.21.30	Gaʼa kò təfʉ titə nə̀ zàʼà, no a zhʉ̀ kò a tə zìtə̀, ghə̀ŋ kɨ la byɨ̀ŋ sə chʉ̀. 
LUK.21.31	Kə diʼ tò ndə̀ŋndəŋ ando ghə̀ŋ lu yen nyʉ̀ venə və lyɨ̀ kəshi. Ghə̀ŋ nè yen alì ghə̀ŋ kɨ la soʼo Nyìngòŋ sə̀ boʼsə. 
LUK.21.32	Ma gàʼ à ghə̀ŋ nəmwèʼè la viʼi mbyi luwen ko zì və pfʉ mè ken la nyʉ̀ a venə choli no tsèm. 
LUK.21.33	Kaŋ wenə nse lu chò alì kò a ndiʼ la kənyʉ̀ kə a kwitə fa nyʉ̀ vyi a ma gàʼà. 
LUK.21.34	Ghə̀ŋ tuʼmə nə̀ tə wen təŋtə, bwen alì, ghə̀ŋ a lyɨ̀ kəzhɨ nə̀ məlyʉʼʉ̀ a ndiʼ shyèʼ ghə̀ŋə. Ko nyʉ̀ mbyi venə bʉʼ ashɨ ghə̀ŋə, kətsi kèn sə vì kò ghə̀ŋ lə kɨ. 
LUK.21.35	Kə le bvʉ̀tə vì tò vì à viʼi vətsèm a nse a shen. 
LUK.21.36	Ghə̀ŋ ŋwʉʼ no məzhʉ̀ tsèm bvʉ̀tə tò bvʉ̀tə be jɨ̀mə̀ la Nyìngòŋ ku kədyòʼ ghə̀ŋ cho fa tyì nyʉ̀ no tsèm a və lu nfʉ̀ tò nə̀ bwaʼmə ə tɨmə a kəshi kə nsoʼ ashɨ Wàyn Wìʼ.” 
LUK.21.37	Yesò nziʼi a ngə̀ŋ Nyìngòŋ a mətsi ayì tʉʼ ne jɨ ghə̀ pfwo kuʼ tsi a kwi pfen olìf. 
LUK.21.38	Tò nətʉʼ nətʉʼ viʼi vətsèm sə lu dyʉ̀ tsèntə̀ a ngə̀ŋ Nyìngòŋ zhʉtə ziʼi wen.
LUK.22.1	Ando kətsi kəghoʼkə a və nzhɨ kəbayn kə məka kèn nə̀ fəshɨ̀ŋ fə tsu, mboʼsə̀ vì a və ndzàŋ nə̀ məzaʼsə̀, 
LUK.22.2	Tʉtʉ vəpfèm və ngə̀ŋ Nyìngòŋ bènə̀ ndìʼsə̀sə təsoʼ Nyìngòŋ nkəŋ jisə ə nyeʼtə zhwi Yesò kò ndiʼi la viʼi a kɨ byèʼ ando vəwenə fàynə viʼi. 
LUK.22.3	A zhʉ a ghèn Satan kwen a tyɨm Judàs a və ndzàŋ nə̀ Iskalìyòt a ndiʼi wu muʼ fa ntìntìn ndzɨ̀mtə̀sə bàm Yesò shìʼsə njʉ̀sə̀ bò, 
LUK.22.4	ghə̀ mù lù dyʉ̀ yen tʉtʉ vəpfèm və ngə̀ŋ Nyìngòŋ bènə̀ tʉtʉ viʼi a və ntsɨ̀ŋ ngə̀ŋ Nyìngòŋ vəwenə mù tisə jì a ghə̀ a baʼlə Yesò a vəwenə. 
LUK.22.5	Vəwenə ndiʼ nə̀ saŋlə ghoʼo ghə̀ ə ghʉ̀ wenə̀ vəwenə la vəwenə a ku ko a wen. 
LUK.22.6	Judàs byɨmə kənyʉ̀ a kènkə bè mù zìtə̀ sə kəŋə jisə a ghə̀ a nè la və ghaʼ Yesò kò ndiʼ la nòyn viʼi diʼ.
LUK.22.7	Kətsi kə mù vì a və ndiʼi shyə byi njɨ̀ məzaʼsə tsu, 
LUK.22.8	Yesò mù tɨm Bità wenə Joyn gaʼa la “ghə̀ŋ dyʉ̀ ə shɨ̀tə̀ fozhɨvə məzaʼasə vəghəŋ zhɨ.” 
LUK.22.9	Vəwenə bwènsə̀ bèm a wen la “wu kəŋ la yès dyʉ̀ shɨ̀tə̀ fe?” 
LUK.22.10	Ghə̀ bwènsə̀ gàʼ à vəwenə la “Ghə̀ŋ zhʉtə a!, zhʉ a ghə̀ŋ kwenli a Jelusalèm, ghə̀ŋ a yen wìʼ a ghə̀ byèʼè ntòyn a mù, ghə̀ŋ dzɨ̀mtə wen ə dyʉ̀ kwen a ngə̀ŋ a ghə̀ a kwen tsu; 
LUK.22.11	ə bèm à ti ngə̀ŋ ayì la ndìʼsə̀ bèm la tyì ngə̀ŋ viʼi ghayn yì ye a ghə̀ a zhɨ fozhɨvə məzaʼasə tsu wenə̀ ndzɨ̀mtə̀sə bàm wen lo? 
LUK.22.12	Ghə̀ a dìʼ tyì ngə̀ŋ kàŋ ghoʼo à ghə̀ŋ mu və shɨ̀tə̀li ghʉ fo tsèm tsu. Ghə̀ŋ dyʉ̀ mbì ə shɨ̀tə̀ fozhɨvə vəghəŋ tsu.” 
LUK.22.13	Vəwenə dyʉ̀ yen nyʉ̀ vyi no tsèm tò ando Yesò yì gàʼ à vəwenə. Vəwenə mù shɨ̀tə̀ fozhɨvə məzaʼasə vyi tsu. 
LUK.22.14	Ando zhʉ nkwʉʼʉ̀ Yesò zhɨ fozhɨvə məzaʼsə̀, ghə̀ mù ŋwʉʼʉ a nse sə zhɨ wenə̀ viʼi ntɨm sə wen. 
LUK.22.15	Yesò bè mù gàʼ à vəwenə la “Ma yi lutə sù kəŋ əzhɨ fozhɨvə məzaʼasə venə vəghəŋ mimbu sə zìtə̀ ə yenə ngəʼ. 
LUK.22.16	Mà shə̀ʼtə̀ à ghə̀ŋ la ma ko lu be zhɨ fozhɨvə venə əzaʼa fa tʉʼ a soʼo fòyn Nyìngòŋ lu vì ə kwʉʼ.” 
LUK.22.17	Ghə̀ bè mù lyɨ̀ ndoŋ ku kəzòŋ a Nyìngòŋ ə gàʼ la “Ghə̀ŋ ghaʼ ə nyʉ fa tsu no ghə̀ŋ vətsèm; 
LUK.22.18	byìʼè mà shə̀ʼtə̀ à ghə̀ŋ la əzì fa layn ma ko be lu nyʉ məlyʉ̀ʼ əzaʼa fa kətsi a soʼo fòyn Nyìngòŋ lə vì kwʉʼ.” 
LUK.22.19	Ghə̀ bè lyɨ̀ kə̀bayn ə ku kəzòŋ a Nyìngòŋ ə byəʼlə ə gə̀tə̀ a vəwenə gaʼà la “kènkə diʼi wenə ghomə a və ku byìʼì ghə̀ŋ, ghə̀ŋ ne nè kènkə kwòʼtə̀ mò.” 
LUK.22.20	Zhʉ a vəwenə myetə̀li zhɨ, ghə̀ bè gisə̀ lyɨ̀ ndoŋ yi bè ku kəzòŋ à Nyìngòŋ ə ku a vəwenə gaʼà la “Ndoŋ ghèn diʼ ndoŋ məkàyn mə mfimə̀ a Nyìngòŋ chiʼtə nə̀ mənlyuŋ mwomə a chʉtə byìʼì ghə̀ŋ; 
LUK.22.21	Ghə̀ŋ zhʉtə a, wìʼ a ghə̀ baʼlə mo, zhɨ yo wen a kəshi a shə̀. 
LUK.22.22	Wàyn wìʼ ne a pfʉ ando Nyìngòŋ yi ghʉ alì ngəʼ byɨ ne ndiʼ a wìʼ a ghə̀ baʼlə wen.” 
LUK.22.23	Vəwenə mù zìtə̀ sə bèmə̀ à vəwenə ntìntìn əkɨ wìʼ a ghə̀ a nè kənyʉ̀ a kènkə.
LUK.22.24	Vəwenə bè zìtə̀ sə gùmə̀ à vəwenə a ntìntìn byìʼì wìʼ a ghə̀ ndiʼ kətʉ. 
LUK.22.25	Yesò gàʼ à vəwenə la “Təfòyn tə təloʼ tə mbi kiʼ adyòʼ zəʼtə̀ viʼi vəwenə alì kəŋ la və ndzàŋ vəwenə nə̀ ngyàmtə̀sə viʼi,” 
LUK.22.26	kə ko diʼ ndiʼ alì a ghə̀ŋ a ntìntìn byìʼè wu to a ghə̀ŋ ntìntìn diʼi bòŋsə diʼ tò nə̀ wu tyetə, kətʉ diʼ ndiʼ tò nə̀ wù shyèʼ. 
LUK.22.27	Kətʉ kə diʼ wìʼ a ghə̀ ŋwʉʼ a kəchiʼ zhɨ tò zhɨ mu à diʼ wìʼ a ghə̀ chòsə̀ fozhɨvə à wen lo,? A diʼ wìʼ yì a ghə̀ zhɨ tò zhɨ lì, alì ma diʼ a ghə̀ŋ a ntìntìn a nə̀ wìʼ a ghə̀ chòsə̀ fozhɨvə. 
LUK.22.28	“Ghə̀ŋ diʼ viʼi a ghə̀ŋ ghaʼli tətyɨm təŋtə ə sə diʼ vəghəŋ a mò tyì ngəʼsə. 
LUK.22.29	Ando tìʼ ghom nkuli soʼ fòyn a mò, a diʼ ndə̀ŋndəŋ jì a ma ku soʼ ayi a ghə̀ŋ, 
LUK.22.30	ndi ghə̀ŋ zhɨ bè nyʉ a mò kəchiʼ a mò soʼ fòyn, ghə̀ŋ be ne ŋwʉʼʉ a foyn ngwàʼsə Islel shìsə njʉ̀sə̀ bò.”
LUK.22.31	Yesò mù dzàŋ Simon, la “Simon, Simon, Satan bèmə̀li əlyɨ̀ ghə̀ŋ ə səŋtə ghə̀ŋ tò nə̀ kə̀bayn, 
LUK.22.32	alì ma jɨ̀məli a wù la kə byɨmə wù a fəŋ mè. Zhʉ a wù bwènsə̀li vi a mò wu tomsə vəlèmə̀ vyə”. 
LUK.22.33	Simon bwènsə̀ gàʼ à Yesò la “Bobo ma ghʉli la ma dyʉ̀ a mfɨŋ ə be pfʉ tò yowù.” 
LUK.22.34	Yesò bwènsə̀ gàʼ à Bità la “Ma shə̀ʼtə̀ a wu a Bità la mimbu nkə̀ʼ ne sə toŋ layn mu wù tyenli mò a ghayn la a taʼ.” 
LUK.22.35	Ghə̀ mù bè gàʼ à vəwenə la “A ndiʼ a tʉʼ a ma ntɨm ə ghə̀ŋ kèn nə̀ fəbònə fə we ko kò kəmbò kò gwʉsə, ghə̀ŋ be gholi kəfo?” Vəwenə bwènsə̀ gàʼ la “Yès nko gho no kəfo.” 
LUK.22.36	Ghə̀ mù gàʼ à vəwenə la, “luwèn wìʼ a ghə̀ kiʼi ko kò kəmbò, ghə̀ lyɨ̀. Wìʼ a ghə̀ ko kiʼ nyì, ghə̀ baʼlə dàlə wen ə zen. 
LUK.22.37	Ma gàʼ à ghə̀ŋ alə̀ la kənyʉ̀ a və nyoʼo li a ŋwàʼlə̀ Nyìngòŋ la ‘Və nghʉ wen a kənyʉ̀ kə mùʼ wenə̀ viʼi nè nyʉ̀ byɨvə.’ Diʼi lyɨ̀ kəshi a mò luwèn, byìʼì la nyʉ̀ tsèm a və nyoʼo byìʼì mò sə̀ lyɨ̀ kəshi luwèn.” 
LUK.22.38	Ndzɨ̀mtə̀ bàm wen tsen mù bwènsə̀ gàʼ à wen la “Bobo yèn a, yès kiʼi nyisə̀ bò a shə̀.” Ghə̀ gàʼ à vəwenə la, “ghə̀ŋ kye alì.”
LUK.22.39	Yesò lu ə kuʼ a pfèn Olìf ando ghə̀ tə nè, ndzɨ̀mtə̀sə bàm wen sə boʼsə wen. 
LUK.22.40	A ndiʼ a zhʉ a vəwenə zaʼa kəshi ayì ghə̀ gaʼa vəwenə la “ghə̀ŋ jɨ̀m la kə mwòmsə̀ a vì a ghə̀ŋ.” 
LUK.22.41	Ando ghə̀ gàʼ alì, ghə̀ lù fa vəwenə a mbyɨ̀ jèʼ tò kəghaf a və zì və temə nguʼ ghə̀ dyʉ̀ zaʼa, gwʉ̀ʼtə alwi wen a nse ə jɨ̀m la 
LUK.22.42	“Tìʼ, a zhʉ a wu kòŋə wu shi ndoŋ ngəʼ ghèn fa mò, alì ne tò kyikə a wu kòŋə ka ne kyikə a ma kòŋə̀.” 
LUK.22.43	Ntsɨŋ ngə̀ŋ Nyìngòŋ shiʼi a wen fa kàŋ, ə ku kədyòʼ a wen. 
LUK.22.44	Yesò kwòʼtə̀ byìʼì zaf a ghə̀ ne a zhʉ,ghə̀ jɨ̀m nə̀ tyɨmə wenə no tsèm kəzhʉʼsə kə̀ sə shiʼi fa wenə wèn diʼ to nə̀ mənlyuŋ chomə a nse. 
LUK.22.45	Ando ghə̀ myètə̀ jɨ̀m ghə̀ lù bwènə̀ dyʉ̀ a kəshi a ndzɨ̀mtə̀sə bàm wen ndiʼ tsu ə yèn vəwenə mu kusə shinsə nèli vəwenə sə bʉnə̀. 
LUK.22.46	Ghə̀ bèm a vəwenə la “Ghə̀ŋ bʉnə̀ byìʼì ghò? Ghə̀ŋ lu ə jɨ̀m ndì nè la kə mwòmsə̀ a vì ghə̀ŋ.”
LUK.22.47	Ando Yesò mbu gàʼà a sətsèn Judàs wu muʼ fa ntyìntyìn ndzɨ̀mtə̀sə bàm wen shisə njʉ̀sə̀ bò sə̀ tensə vì nə̀ nòynə viʼi. Judàs mù vìtə̀ boʼsə Yesò ə sə̀ kəŋ jì bwamtə wen, 
LUK.22.48	alì Yesò gàʼ la “Judàs, wu bwamtə mò wàyn wìʼ ə baʼlə?” 
LUK.22.49	A ndiʼ a zhʉ a ndzɨ̀mtə̀sə bàm Yesò nyenə kənyʉ̀ a kə a fʉ̀, vəwenə bèm a wen la “Bobo yes sòyn nə̀ nyì shisə?” 
LUK.22.50	Wù muʼ fa ntyìntyìn ndzɨ̀mtə̀ sə bàm Yesò koʼ tyin kətiʼitiʼi kə kwoŋ to ghə̀ kə wù shyèʼ kətʉ kə tʉtʉ vəpfèm və Nyìngòŋ. 
LUK.22.51	Yesò gàʼ la “kə kwʉʼli,”ghə̀ mù kùmsə kətiʼitiʼi kə wìʼ a kyi ə chʉʼ wen. 
LUK.22.52	Yesò mù bèm à tʉtʉ vəpfèm və Nyìngòŋ nə̀ tʉtʉ viʼi ntsɨ̀ŋsə ngə̀ŋ Nyìngòŋ bènə̀ və chəʼ vətsenvə a və nvì əghaʼ wen la “Ghə̀ŋ vì nə̀ nyisə, nə̀ mbàŋsə əvì ghaʼ mo sə ma diʼ tsoŋ ale? 
LUK.22.53	A ndiʼ a tʉʼ a ma ndiʼi vəghəŋ a tyì ngə̀ŋ Nyìngòŋ kò ghə̀ŋ lə ghaʼa mo; alì ghèn diʼ zhʉ a Satan tì nfɨnə̀ soʼo tsu.”
LUK.22.54	Viʼi a vyi mù ghaʼ Yesò lu nə̀ wen, ə̀ dyʉ̀ nə̀ wen a ngə̀ŋ kətʉ kə tʉtʉ vəpfèm və Nyìngòŋ, Bità dzɨ̀mtə̀ nò fa kəghaf. 
LUK.22.55	Vəwenə vì zaʼa tsu, ə disə̀ zhiʼ a kətyìntyìn kə fətin fə soʼ nsoʼ ə sə zosə, Bità vì ŋwʉʼ a vəwenə a ntyìntyìn. 
LUK.22.56	Ando ghə̀ ŋwʉʼli, kəlwàŋ kəzhiʼ kə bàŋ a wenə a kəʼ, wàyn wùwì shyèʼ tsen yenə wen ə̀ gàʼ la “Wìʼ ghèn tə ndiʼ wenə wen.” 
LUK.22.57	Ali Bità tensə ə gàʼ la “luwàyn, ma ko kɨ wìʼ a ghèn.” 
LUK.22.58	Zhʉ ko təmə dyʉ̀tə̀, wu tsen yenə wen bè gàʼ la “Nkàyntə wù diʼ wu muʼ fa vəwenə ntyìntyìn.” Ali Bità bwènsə̀ gàʼ la “Ma ko diʼ wìʼ fa vəwenə a tikəbəŋ.” 
LUK.22.59	A bè sə laʼtə, wulɨm tsen bè kùmtə̀ la “nəmwèʼè nəmwèʼè wìʼ ghèn tə ndiʼ wenə̀ wen byiʼè ghə̀ diʼ wu ntə̀ʼ Galìlì.” 
LUK.22.60	Bità bè bwènsə̀ gàʼ la “Mà ko kɨ kənyʉ̀ a wù gàʼ kə wenkə a tikəbəŋ.” Ando ghə̀ mbu gàʼ tò fa zhʉ nkə̀ʼ bè toŋ, 
LUK.22.61	Bobo kaʼsə kyi Bità tò fəchìʼ, Bità mù kwòʼtə̀ gaʼa a Bobo ngaʼli a wen la “Mibu nkə̀ʼ nè sə toŋ layn mu wu moli mò a ghan a to” 
LUK.22.62	Ghə̀ mù fʉ̀ a kəbəŋ dì no nəmwèʼè nəmwèʼè.
LUK.22.63	Viʼi a və nghaʼa Yesò bè mù sə chəʼə wen bè ghòmə wen, 
LUK.22.64	Vəwenə bè kwìʼ ashɨ wen ə bèm a wen la “Shə̀ʼtə la a ghòm ndò wù lo?” 
LUK.22.65	Vəwenə bè sə telə wen gàʼà ngwaʼ à nyʉ̀ byɨvə a wen.
LUK.22.66	Ando tʉʼ nlaynə vəchəʼ nə̀ tʉtʉ vəpfèm ngə̀ŋ Nyìngòŋ bènə̀ ndìʼsə̀sə təsoʼ tsèntə, və lyɨ̀ Yesò vì nə̀ wen a vəwenə ashɨ. 
LUK.22.67	Vəwenə gàʼ la “Shə̀ʼtə a yes, la a diʼi Klistò yi lo?” Yesò bwènsə̀ gàʼ la “Ma sə tsen shə̀ʼtə̀ tə̀ shyə̀ʼtə̀ a ghə̀ŋ kò ghə̀ŋ a byɨmə, 
LUK.22.68	ma bè bèm tə kənyʉ̀ a ghə̀ŋ kò ghə̀ŋ a bwènsə̀, 
LUK.22.69	alì əlù fa luwen ədyʉ̀ nə̀ mbì, və a ŋwʉʼsə Wàyn Wìʼ a shyə kwoŋ to ghə̀ Nyìngòŋ ti a ghə̀ kiʼi adyòʼ tsèm.” 
LUK.22.70	Vəwenə vətsèm mù bwènsə̀ bèm la “Wù mù diʼ Wàyn Nyìngòŋ yi mu?” Ghə̀ bwènsə̀ gaʼa vəwenə la “Nkàyntə̀ ghə̀ŋ gàʼ ali la ma diʼ wen.” 
LUK.22.71	Vəwenə bè mù gàʼ la “Vəghəŋ kəŋ be zhʉ fa chʉ̀ ndò, vəghəŋ vətsèm zhʉli fa wen chʉ̀.”
LUK.23.1	Ntsèntə̀ viʼi nsoʼ vyi no vətsèm lù ə lyɨ̀ Yesò ə dyʉ̀ nə̀ wen a shɨ Bilate, 
LUK.23.2	mù zìtə̀ sə̀ zuʼu nyʉ̀ a wen a wèn gaʼa la “Yes tə̀ ghaʼ wìʼ ghèn ghə̀ dìʼsə̀ jì byɨ a viʼi vəghəŋ, tensə la kə vəwenə a loʼ kənsè a fòyn ghoʼo a Lum. Ghə̀ be gaʼà la ghə̀ diʼ Klistò a diʼ fòyn tsen.” 
LUK.23.3	Bilate mù bèm a wen la “wu bè diʼ fòyn viʼi Islel?” Yesò bwènsə̀ gaʼa wen la “A gàʼ wu alì” 
LUK.23.4	Bilate mù gaʼa tʉtʉ vəpfèm və Nyìngòŋ vyi bènə̀ nòynə ayi la ma ko yèn kənyʉ̀ kəbyɨkə wìʼ ghèn. 
LUK.23.5	Vəwenə bè sə̀mtə̀ gàʼ tò gàʼ la “Ghə̀ bosə viʼi la və dyʉ̀ a jì byɨ, a loʼ Judiyà no vətsèm, ghə̀ tə̀ zìtə̀ fa ntə̀ʼ Galìlì, luwèn ghə̀ sə̀ diʼ a shə̀.”
LUK.23.6	Ando Bilate nzhʉ gàʼ ghenə, ghə̀ mù bèm əkɨ la Yesò nlu fa loʼ Galìlì lo? 
LUK.23.7	Ghə̀ nè zhʉ la ghə̀ lu fa shyə a Elod soʼo, ghə̀ bwènsə̀ tɨm Yesò a Elod a ghə̀ ndiʼi a loʼ Jelusalèm a zhʉ a ghèn. 
LUK.23.8	A ndiʼ a zhʉ a Elod n-yenə Yesò, ghə̀ ndiʼ nə̀ saŋlə ghoʼo ghə̀ byiʼè ghə̀ lutə̀ sù kəŋ ə yenə wen byìʼe ndo ghə̀ nzhʉli byìʼì wen mù ghʉ la yi lu yèn wen, ghə̀ nè nyʉ̀ kaynə və yì yen. 
LUK.23.9	Elod mù bèmtə̀ tʉ nyʉ̀ no ghoʼo a Yesò, ali kò ghə̀ lə̀ bwènsə̀ kənyʉ̀. 
LUK.23.10	Tʉtʉ vəpfèm və Nyìngòŋ bènə̀ ndìʼsə̀sə təsoʼ Nyìngòŋ a və nti a kəshi ayì sə̀ sə̀mtə̀ zuʼu nyʉ̀ a wèn Yesò. 
LUK.23.11	Elod wenə̀ ve sugyèʼ və wen sə̀ chəʼə wen be gaʼà nyʉ̀ zafə və a wen. Vəwenə mù moʼ dàlə a moʼo tò təfòyn a wen a wèn, bwènsə̀ təmə wen a Bilate. 
LUK.23.12	Əlù fa kətsi a ghèn, Elod wenə̀ Bilate sə̀ diʼ viʼi ndoŋsə byìʼe a ndiʼ a mbì vəwenə ndiʼ viʼi kəbàyn.
LUK.23.13	Ando Yesò ə bwènə̀ vì, Bilate mù dzàŋ tʉtʉ vəpfèm və Nyìngòŋ nə̀ viʼi a və soʼo loʼ bènə̀ viʼi vətsen və, 
LUK.23.14	ə gàʼà vəwenə la “Ghə̀ŋ tə vì nə̀ wìʼ ghèn a mò gàʼà la ghə̀ diʼì jìsə byɨsə a viʼi. Ma soʼli wen a ghə̀ŋ ashɨ kò ma lə̀ yèn kənyʉ̀ kə̀ shwe kə wen a ntyìntyìn nyʉ̀ a ghə̀ŋ gaʼà byìʼì wen. 
LUK.23.15	Ndə̀ŋndəŋ ando Elod ko yi yèn bè mù bwènsə̀ təmə wen a vəghəŋ. Nkàyntə̀ ghə̀ŋ yènli la ghə̀ ko nè no kənyʉ̀ kətsenkə a kə diʼi la ghə̀ diʼ pfʉ. 
LUK.23.16	Ma li a gàʼa və ghòmə wen ə ghʉsə wen.” 
LUK.23.17	A ndiʼ ntsìnə̀ vəwenə la no məzaʼsə̀ ko Bilate diʼi shisə wu muʼ fa nfɨŋ a viʼi kòŋə̀. 
LUK.23.18	Ando ghə̀ gaʼà alì vəwenə zɨmə tò ntàŋ muʼ la zhwi wìʼ ghèn ə shisə Bàlabàs à yès. 
LUK.23.19	Bàlabàs ghèn ndiʼ wìʼ a zìtə̀ sòyn a loʼ zhwi wìʼ. 
LUK.23.20	Bilate bè gisə̀ gaʼa vəwenə, ando ghə̀ nkəŋ jì ə moʼtə̀ Yesò, 
LUK.23.21	ali vəwenə bè zɨmə la “Və bayntə wen, və bayntə wen a kəntò.” 
LUK.23.22	Bilate bè gìsə̀ gàʼ a ghan a taʼ à vəwen la byìʼì ghò, ma ko yèn kənyʉ̀ kəbyɨkə wen a kə diʼì la və diʼi zhwi wen byìʼì kəwenkə,ma diʼ gàʼ və ghòmə wen ə ghʉsə wen. 
LUK.23.23	Vəwenə sə̀ sə̀mtə̀ zɨmə tò zɨmə la və bayntə wen a kəntò. Fa bàm a tsu gə̀ vəwenə zhɨ. 
LUK.23.24	Bilate mù byɨmə la və bayntə Yesò ando viʼi venə nkəŋ. 
LUK.23.25	Ghə̀ mù shìsə̀ wìʼ yì a və we a nfɨŋ byìʼì mə sòyn bènə̀ mə zhwi ando vəwenə bèmə̀. Ghə̀ mù bè ku Yesò a vəwenə la vəwenə nè no ghò nə̀ wen a vəwenə nkəŋ.
LUK.23.26	Vəwenə mù lyɨ̀ Yesò ə lù nə̀ wen, sə ndyʉ̀ a jì bwùmtə̀ wùtsen a və ndzàŋ wen nə̀ Simon a ndiʼi wù Silen. Ghə̀ lu fa tyì Loʼ sə̀ vì, vəwenə ghaʼa wen ə nè ghə̀ byèʼè kəntò kə Yesò sə̀ dyʉ̀ fa wen a bàm. 
LUK.23.27	Nòynə viʼi sə̀ dzɨ̀mtə̀ Yesò, a vəwenə à ntyìntyìn kyi vətsenvə ndiʼ tsu a və ndì bè kusə̀ shinsə a wen. 
LUK.23.28	Yesò fuʼtə̀ gàʼ a vəwenə la “kyi Jelusalèm kə ghə̀ŋ a dì byìʼì mò, alì ghə̀ŋ dì byìʼì ngə̀ŋ kətʉ ghə̀ŋ bènə̀ vunə vəŋə. 
LUK.23.29	Ghə̀ŋ zhʉtə̀ a! byìʼe ando mətsi mə sə̀ vì a viʼi a ne gàʼ la ‘mbwaʼmə diʼ a və də̀m bènə̀ a kyi a və ko bwi kò nyòŋsə̀ wàyn.’ 
LUK.23.30	A zhʉ ayì vəwenə ne ngàʼà pfèn sə la ‘Biymə a yes a kətʉ, bè gaʼà bàmsə la Chiʼ yes.’ 
LUK.23.31	Byìʼe a zhʉ a vəwenə zì və nè nkì nyʉ̀ vènə a mò a ma diʼi tò nə̀ fəkoʼ fəzhʉfə kə ne ndiʼ alə̀ à fəzɨmfə a?” 
LUK.23.32	A ndiʼ a zhʉ a və ndyʉ̀ nə̀ və bè ndyʉ̀ nə̀ viʼi vətsenvə vəbò a vəwenə kwaʼtə təsoʼ. 
LUK.23.33	Vəwenə nè dyʉ̀ ə zaʼa kəshi kətsenkə a və ndzàŋ nə̀ kəwuʼlə kə kətʉ ə bayntə wen bènə̀ viʼi kwaʼtə təsoʼ vyi tsu a kəntò və bayntə ghə̀ muʼ a kəntò à wenə̀ kwòŋ to ghə̀ nə̀ ghə̀ tsen a wen kwòŋ nàkwè. 
LUK.23.34	Yesò laʼtə̀ ə gàʼ la “Tìʼ! maʼa lè nyʉ̀ vəwenə byiʼè vəwenə ko kɨ kənyʉ̀ a vəwenə nè.” Vəwenə laʼtə mù zìtə̀ sə̀ tem baʼ ndì yèn wìʼ a ghə̀ a ghə̀ a zhɨ ndisə Yesò. 
LUK.23.35	Viʼi tɨmə sə̀ lyè, tʉtʉ vəwenə sə̀ telə wen gàʼà la “Ghə̀ tə bwòŋsə̀ viʼi vətsenvə ghə̀ bwòŋsə̀ li wenə wen luwèn a zhʉ a ghə̀ diʼ Klistò yì a Nyìngòŋ ntsuʼli” 
LUK.23.36	Və sugyèʼ bè sə̀ telə wen bè vì ku kəmbas kə məlyʉ̀ʼ a wen, 
LUK.23.37	“a zhʉ a wù diʼ fòyn viʼi loʼ Islel wù bwòŋsə wen wu.” 
LUK.23.38	Vəwenə bè nyòʼ Gàʼà tsen ghə̀ bayntə à wen a kətʉ kə kəntò la “Ghèn diʼ fòyn və Jus” 
LUK.23.39	Wìʼ muʼ fa ntyìntyìn viʼi vyi a və mbayntə wen Yesò sə̀ telə̀ wen gàʼà la “Gaʼa kò wù diʼ Klistò yì bwòŋsə̀ wenə wu ə̀ bè bwòŋsə̀ yes,” 
LUK.23.40	Ali ghə̀ tsen yì kənkə̀ wen ə bèm la “Wu bè ko fàyn Nyìngòŋ tə a zhʉ a wu pfʉ tò nə̀ wen? 
LUK.23.41	Yo wu nəmwèʼè byìʼì nyʉ̀ byɨvə a yo wu nèli, byiʼè ando yowù kiʼi lòʼ ə nyʉ̀ byɨvə a yowù nèli, alì wìʼ ghèn ko nè no kənyʉ̀ kə byɨkə kətsen.”
LUK.23.42	Ghə̀ bè dyʉ̀ mbì əgàʼ la “Yesò kwòʼtə̀ mo a zhʉ a wù sə̀ soʼo fòyn wu.” 
LUK.23.43	Yesò bwènsə̀ gàʼ a wen la “Nəmwèʼè, nəmwèʼè, ma shə̀ʼtə̀ à wù la wù a ndiʼ yowù layn a kəshi kəbwòŋ Nyìngòŋ.”
LUK.23.44	A sə̀ ndiʼ a ntyìntyìn nə̀nchwì shi fen ə chiʼtə nse yì no tsèm əzaʼa fa kəlyɨŋ kə mbwaʼà kəbəŋ. 
LUK.23.45	Kə sə̀ ndiʼ alì chwìchwì lɨmə, ndisə ghoʼsə a və ngə̀tə̀ ngə̀ŋ tsu à ghan à bò bàymə̀ wàŋ bò. 
LUK.23.46	Yesò mù dì a gɨ to la “Tiʼi ghom! Mà weli kəzhwì kom à wù kəvu.” A ndiʼ a zhʉ a ghə̀ ngaʼà mwètə̀ ghə̀ pfʉ. 
LUK.23.47	A ndiʼ a zhʉ a kətʉ və sugyèʼ n-yenə kənyʉ̀ a kə nlyɨ̀ kəshi, ghə̀ ghoʼsə Nyìngòŋ ə gàʼ la “Nəmwèʼè, nəmwèʼè wìʼ ghèn nko kiʼi le nyʉ̀.”
LUK.23.48	A ndiʼ a zhʉ a viʼi no vətsèm a və ntsentə̀ əyen kənyʉ̀ a kə a lyɨ̀ kəshi n-yenə nyʉ̀ venə̀, vəwenə sə̀ pfwo nə̀ kusə shinsə ghoʼo ghə̀. 
LUK.23.49	Viʼi ndoŋsə wen no vətsèm bènə̀ kyì a və ndzɨ̀mtə̀ wen fa Galìlì ntɨmə kəghaf ə yenə nyʉ̀ a venə no tsèm.
LUK.23.50	Wutsen ndiʼ a və ndzàŋ wen nə̀ Josèf a ghə̀ nlu fa ntə̀ʼ Alimàtya a loʼ və Jus. Ghə̀ ndiʼ wìʼ fa ntsèntə̀ tʉtʉ, a ghə̀ ndiʼ wùjuŋə bè diʼ wù kənyʉ̀ kə tɨmə kə. 
LUK.23.51	Ghə̀ nko byɨmə a kwòʼtə̀ bènə̀ kənyʉ̀ a vəwenə nè. Ghə̀ nkə̀ʼtə̀ soʼ fòyn Nyìngòŋ. 
LUK.23.52	Ghə̀ ndyʉ̀ a Bilate ə̀ bèm bvenə Yesò 
LUK.23.53	Bilate byɨmə ghə̀ mù shiʼsə bvenə Yesò lemtə nə̀ ndisə ə̀ nyòŋsə̀ a tyì sè tsen ghə̀ a və ntyuŋ a nguʼ. A ndiʼ sè a və ko ntɨmə̀ bvɨ̀mə̀ wìʼ tsu.
LUK.23.54	A ndiʼ kətsi a tʉʼ ndiʼ layn à ndiʼ kətsi kəzhʉtə kə. 
LUK.23.55	Kyì vyi a ghə̀ nvì wen vəwenə fa Galìlì, dzɨ̀mtə̀ dyʉ̀ yèn sè ayì bè yèn ando və nyòŋsə̀ bvenə wen. 
LUK.23.56	Vəwenə mù bwènə̀ dyʉ̀ ə̀ shɨtə̀ njʉ̀sə̀ bènə̀ məzhiʼì əzuʼ a wèn Yesò.
LUK.23.56	A sə ndiʼ kətsi kəzhʉtəkə, vəwenə zhʉtə̀ ando soʼo ndiʼì.
LUK.24.1	A ndiʼ a mbì kətsi a tì ngàm fi a ti boʼo ngə̀ŋ vəwenə lyɨ məzhiʼ məzuʼmə myì a mə lemtə a kayn a vəwenə tə shɨtə li ə dyʉ̀ a sè Yesò. 
LUK.24.2	Ə yèn la və buŋsə̀li nguʼ yì fa chʉ̀ sè ayì. 
LUK.24.3	Vəwenə kwen a yi tin alì ko vəwenə lə̀ yèn bvenə Yesò. 
LUK.24.4	Vəwenə bu kaynə kənyʉ̀ kènkə a sə tsen lyʉmə və bò, a və əmoʼ ndisə a sə baynə ŋwàŋtə̀ tɨmə a vəwenə mbyɨ. 
LUK.24.5	Ki vyì sə fwaynə mu shisə tʉ vəwenə a nsè, ali lʉmə a vyi bèm a vəwenə la “Byiʼi ghò a ghə̀ŋ kəŋ wìʼ a ghə̀ diʼ to fa ti viʼi vəpfʉkəvə a? 
LUK.24.6	Ghə̀ ko diʼ a shen, ghə̀ŋ kwòʼtə̀ kənyʉ̀ a ghə̀ ngàʼa ghə̀ŋ a tʉʼ a ghə̀ mbu a Galìlì. 
LUK.24.7	La və di ku wàyn wìʼ a viʼi ne nyʉ̀ byɨvə, və bayntə wen a kəntò, a lə sə ndiʼ a bàm mətsi taʼ, ghə̀ bwòŋ fa pfʉ.” 
LUK.24.8	Vəwenə mù kwòʼtə̀ gaʼa wen. 
LUK.24.9	Vəwenə bwènə̀ dyʉ̀ fa sè yi shə̀ʼtə̀ kənyʉ̀ a kènkə a dzɨ̀mtə̀ sə bàm Yesò njʉ̀ mu be ne a viʼi ve vətsenvə. 
LUK.24.10	Viʼi a və shə̀ʼtə̀ kənyʉ̀ a viʼi ntem gàʼa Nyìngòŋ ə ndi Mèli, a ghə̀ əlu fa Madalin Jowanà, Mèli ə li Jems bè nə̀ ki ve tsèm a və ndiʼ wen və wen, 
LUK.24.11	Alì kò vəwenə lə byɨmə kənyʉ̀ kì a viʼi ngàʼà,byìʼe ando,vəwenə kwòʼtə̀ la a diʼ fətitì gaʼa zɨ̀məghə̀. 
LUK.24.12	Bità mù lu nyɨŋ dyʉ̀ a be sè Yesò laŋtə lye tin yi, yen tò basə ndisə sə nyoŋ a nsè ghə̀ mu bwènə̀ dyʉ̀ sə̀ kaynə kənyʉ̀ a kə fʉ̀ Yesò bumbtə viʼi və bo.
LUK.24.13	Tò kətsi ayi, ndzɨ̀mtə̀sə bàm ə Yesò sə tsensə sə bò sə̀ jèʼè dyʉ̀ a loʼo tsèn ghə̀ a və ndzò nə̀ Emmyòs a ghə̀ ndiʼì və mayə̀ sòmbo lu fa Jelusalèm, 
LUK.24.14	sə̀ gàʼà a vəwen a ntìntìn byìʼì nyʉ̀ no tsèm a və fʉ̀ lə̀. 
LUK.24.15	Vəwenə mbu gàʼà nkayn Yesò dèmə̀ kwetə vəwenə sə̀ jèʼè dyʉ̀ wen tò muʼu, 
LUK.24.16	ali kò vəwenə lə̀ kɨ wìʼ a ghə̀ diʼi wen. 
LUK.24.17	Ghə̀ bèm a vəwenə la “a diʼ nki kənyʉ̀ kə kò a ghə̀ŋ bèsə̀ ale?” Vəwenə tɨmə sə kə̀ʼə̀ tò shinsə. 
LUK.24.18	Wìʼ muʼ fa vəwenə a ntyìntyìn a və ndzò nə̀ Klobas gaʼa wen la “wu bè diʼ wu ghan a Jelusalèm a wu ko kɨ nyʉ̀ a kə tə fʉ̀ tsu a mətsi ghèn?” 
LUK.24.19	Ghə̀ bwènsə̀ bèm a vəwenə la “Nyʉ̀ kò?” Vəwenə gàʼ a wen la “Nyʉ̀ kumsə Yesò wu Nazalèt, a ndiʼi nshyə̀ʼtə̀ ghoʼo. Ghə̀ əgaʼa bè nè nyʉ ghoʼkəvə a Nyìngòŋ viʼi bè byɨmə. 
LUK.24.20	Tʉtʉ vəpfèm və Nyìngòŋ nè viʼi a və soʼo vəghəŋ tə lyɨ wen ku la və zhwi wen, ə mù bayntə wen a kəntò. 
LUK.24.21	Ali mù vəghəŋ nkwoʼtə̀ la a ndiʼi wen a ghə̀ ndiʼ lə bwòŋsə̀ viʼi Islel. Kənyʉ̀ a kə kwʉʼsə̀ tsu kə diʼi la a shi mətsi taʼ fa kətsi a nyʉ̀ venə tə̀ fʉ̀. 
LUK.24.22	Əbe sə dyʉ̀ la ki vətsen və fa yes a ntyìntyìn nè yes sə diʼ nə̀ kaynə. Vəwenə yi ndiʼi a benə sè yi tò ti boʼngə̀ŋ, 
LUK.24.23	kò vəwenə lə̀ yènə ə bvenə wen vəwenə bwènə̀ vi sə gaʼà la vəwenə yi yèn ntsɨ̀ŋsə ngə̀ŋ Nyìngòŋ sə fʉ̀ a vəwenə a shi to nə̀ jòm sə gaʼà. 
LUK.24.24	Viʼi vətsen və fa yes a ntyìntyìn nlu ə dyʉ̀ a be sè ayì, bè yèn tò ndə̀ŋndəŋ kənyʉ̀ ando ki vyi yi gàʼ, ali kò vəwenə lə yènə wen”. 
LUK.24.25	Ghə̀ mù bwènsə̀ gàʼ a vəwenə la. Ghə̀ŋ ndiʼi ndzə̀ŋtə̀, tətyɨm tyəŋtə bwaʼa ghə̀ŋ byɨmə kənyʉ̀ a nshə̀ʼtə̀sə ngaʼa. 
LUK.24.26	Nshə̀ʼtə̀sə bè ko gàʼa la kè bè ko ndiʼ la Klistò diʼi yèn ngəʼ mibu kwèn a wen a fòyn? 
LUK.24.27	Ghə̀ mù zìtə̀ fa Mosìs nə̀ nshə̀ʼtə̀sə no sə̀tsèm əgaʼa laynsə nyʉ̀ tsèm a və nyoʼo a ŋwàʼlə̀ Nyìngòŋ byìʼì wen. Ghə̀ mù gaʼa laynsə a vəwenə nyʉ̀ tsèm zìtə̀ fa Mosìs ədyʉ̀ a nshə̀ʼtə̀sə sətsèm nyoʼo li byìʼì wen. 
LUK.24.28	Ando vəwenə boʼsə dyʉ̀ a loʼo vəwenə dyʉ̀ tsu, Yesò nè to sə ghə̀ bù dyʉ̀ nə̀ mbi, 
LUK.24.29	ali vəwenə sensə̀ wen la ghə̀ ndiʼi we vəwenə nətʉ̀ ayì ando zhʉ̀ ndyʉ̀ li ə shi sə fenə̀.
LUK.24.30	Ando ghə̀ ŋwʉʼmə wenə vəwenə a kəchiʼ əzhɨ, ghə̀ lyɨ̀ kə̀bayn ə bwaʼsə̀, ə byəʼlə bè mù ku a vəwenə 
LUK.24.31	tò a zhʉ a ghèn, tətof tə vəwenə bòʼtə̀. Vəwenə kɨ wen, ali ghə̀ lè fa vəwenə ashɨ. 
LUK.24.32	Vəwenə sə̀ gaʼa vəwenə a ntyìntyìn la “Gaʼa kò tətyɨm tə vəghəŋ tə yi lɨmə fa tin ando ghə̀ yi ngàʼà laynsə nyʉ̀ a və nyoʼo li a vəghəŋ a ji.” 
LUK.24.33	Tò a zhʉ a ghə̀ŋ, vəwenə lu tɨmə, ə bwènə̀ dyʉ̀ a Jelusalèm, ə yèn ndzɨ̀mtə̀ sə bàm Yesò njʉ̀ mùʼ bènə̀ viʼi vətsen və a və ndiʼi wenə̀ vəwenə, və tsèntə̀ 
LUK.24.34	Sə gaʼà la “Bobo bwènsə̀li nlu fa pfʉ ə fʉ̀ a kəʼ Simùn.” 
LUK.24.35	Vəwenə mù shə̀ʼtə̀ kənyʉ̀ a kə nfʉ̀ nə̀ vəwenə a ji bènə̀ ando vəwenə nkɨ wen ando ghə̀ mbyeʼlə kə̀bayn. Yesò fʉ̀ a shɨ ndzɨ̀mtə̀sə bàm wen. 
LUK.24.36	Ando vəwenə mbu gàʼà, Yesò fa wen agəŋ tɨmə a vəwenə a ntìntìn, gàʼ la “Mbwamə̀ ndiʼi a ghə̀ŋ.” 
LUK.24.37	Viʼi venə ndiʼ nə̀ fàyn, no nànto, sə kwòʼtə̀ la vəwenə nyènə̀ mpfʉ̀ nse. 
LUK.24.38	Ghə̀ gàʼ a vəwenə la “Byiʼi ghò a təkwòʼtə̀ tə ku ngəʼ a ghə̀ŋ a tətyɨm a?” 
LUK.24.39	Ghə̀ŋ yèn avu ghomə bènə̀ aghʉ ghomə a ndi lutə̀ su kɨ la a diʼ mo. Mwòmtə mo ə zhʉ byeʼe mpfʉ̀ nse ko kiʼi nyàmə̀ wèn bènə̀ kwoŋə. 
LUK.24.40	Ando ghə̀ ngàʼa, ghə̀ di avu wen bènə̀ aghʉ wen a vəwenə. 
LUK.24.41	Ando vəwenə mbu momə̀ byeʼe saŋlə ndiʼ a vəwenə tətyɨm no nànto, ghə̀ bèm a vəwenə la “Ghə̀ŋ bè kiʼi kəfo kə zhɨkə a shyə̀.” 
LUK.24.42	Vəwenə ku shʉ nyuʼ a wen, 
LUK.24.43	Ghə̀ shi ə pfiʼ tò vəwenə ashɨ. 
LUK.24.44	Ghə̀ mù gàʼ a vəwenə la “Venə diʼi nyʉ̀ a ma gàʼli a ghə̀ŋ ando ma mbu ndiʼ vəghəŋ la nyʉ̀ tsèm a kə ndiʼ a soʼo Mosìs, ə nə̀ nyʉ̀ a nshə̀ʼtə̀sə nyoʼo li bènə̀ Salms diʼi lu fʉ̀.” 
LUK.24.45	Ghə̀ mù boʼtə̀ tətof tə vəwenə ndi vəwenə nzhʉ ə kɨ gaʼa Nyìngòŋ, 
LUK.24.46	bè mù gàʼ a vəwenə la “Nəmwèʼè, və nyoʼli la Klistò ne yen ngəʼ a sə̀ ndiʼ a bàmə mətsi ntaʼ ghə̀ be lu fa pfʉ, 
LUK.24.47	bènə̀ la və a shə̀ʼtə̀ kənyʉ̀ kə Nyìngòŋ ndì viʼi wen azhiʼ no tə loʼ tə̀tsèm əzìtə̀ fa Jelusalèm Nyìngòŋ lyesə ku mbyɨsə vəwenə. 
LUK.24.48	Ghə̀ŋ diʼ viʼi a ghə̀ŋ zhʉli bè yèn nyʉ̀ venə. 
LUK.24.49	Luwèn ma nè a tɨm kəzhwì kə̀ŋwoʼkə a ghə̀ŋ to ando tiʼi ghom nghʉli, alì ghə̀ŋ ndiʼi tò a shə̀ zaʼa fa zhʉ a kəzhwì kə̀ŋwoʼkə ne vi ə ku adyòʼ a ghə̀ŋ.”
LUK.24.50	Yesò mù tènsə dyʉ̀ nə̀ vəwenə a Betanì kuʼsə avu wen a kàŋ ə bwaʼsə vəwenə, 
LUK.24.51	ando ghə̀ mbwàʼsə̀ vəwenə ghə̀ lu mòʼtə̀ vəwenə və lyɨ wen kuʼsə̀ a kàŋ. 
LUK.24.52	Vəwenə ghoʼsə̀ wen mù bwènə̀ dyʉ̀ a Jelusalèm nə̀ saŋlə ghoʼo ghə̀, 
LUK.24.53	ə sə̀ kuʼsə̀ Nyìngòŋ no me zhʉ tsèm a wen a ngə̀ŋ.
JHN.1.1	Andiʼ no mibu mbyi zìtə̀, mu Ntɨm ə Nyìngòŋ sə diʼ. Ghə̀ ndiʼ wenə Nyìngòŋ, ghə̀ diʼ nkàyntə Nyìngòŋ. 
JHN.1.2	Ghə̀ ndiʼ wen nə̀ Nyìngòŋ no fa kənzìtə. 
JHN.1.3	Nyìngòŋ ə shɨtə ə fo ə tsèm ə chò fa wen, mu à mbwen fa wen mu və ko nshɨtə no tèbe ghò yi a və ndiʼ mù və shɨtə li. 
JHN.1.4	Ghə̀ ə nkiʼi ntsìnə̀, ntsìnə̀ ayi ku əbayn a viʼi. 
JHN.1.5	Ə bayn na ghèn ə baynə a ntìntìn kəbəŋ kə fenəkə, ali kəbəŋ kə fenəkə na kènkə nzizi ko kə lu lemsə.
JHN.1.6	Nyìngòŋ ə ntɨm li wìʼ, a və toŋtə nə̀ Joyn, 
JHN.1.7	la ghə̀ nvi ə ndiʼ nchwò nsòʼ kumə əbayn na ghèn nə̀ ndi viʼi zhʉ̀ nyʉ̀ vyi a ghə̀ gaʼa ə byɨmə. 
JHN.1.8	Joyn ə nko ə ndiʼ əbayn na ghenə no fa wen a ngeŋ. Ghə̀ ə vi to nə̀ nchwò nsòʼ kumə əbayn na ghenə. 
JHN.1.9	Əbayn na ghenə ndiʼ əbayn nəmwèʼè a ghə̀ ə vi a mbi ə nku əbayn a viʼi və tsèm.
JHN.1.10	Ntɨm ə Nyìngòŋ ə nvi li a mbi, ali viʼi mbyi mo wen no tèbe ando mbi ayi ndiʼ mu à shɨtə wen. 
JHN.1.11	Ghə̀ nvi li ə zàʼa to no a vəwenə a loʼ, viʼi wen tyen la və ko a shisə ə wen. 
JHN.1.12	Alì, viʼi vətsenvə shisə wen ə byɨmə a wen, ghə̀ kù kədyòʼ la vəwenə ndiʼ vunə Nyìngòŋ. 
JHN.1.13	Vəwenə ko ə kaʼkə a vunə Nyìngòŋ a ji yi a wìʼ nə̀ kòŋ ə bwi vunə fa tsu, a ndiʼ to əghʉ̀nə̀ Nyìngòŋ la vəwenə ndiʼ vunə wen.
JHN.1.14	Ntɨm Nyìngòŋ na ghèn ə kaʼkə li sə diʼ wìʼ, ə vi tsitə a vəghəŋ a ntìntìn. Yès ə yen li kədyòʼ kə kaynəkə ə wen, kədyòʼ a ghə̀ kiʼi to nə̀ wàyn Nyìngòŋ a ghə̀ diʼ to əmùʼ li. Ghə̀ nlù fa ben ə Bobo ə vi kiʼi kusə nshinsə no mwènmwèn nə̀ no tèbe a ghò yi a ghə̀ diʼ nəmwèʼè kumə Nyìngòŋ.
JHN.1.15	A diʼi wen yi a Joyn ə gaʼa kumə a ghə̀ ə dzàŋ gàʼ la, “Ghèn diʼi wen yi a ma ə gaʼa a ghə̀ŋ la, ‘Ghə̀ vi fa mo abàm, chò mò byìʼì ando və ə sə bwi mo, mu ghə̀ ə sə diʼ.’”
JHN.1.16	A diʼ fa kusə shinsə wen a ghə̀ diʼ no ghoʼ ə ghoʼ, a ghə̀ ne la vəghəŋ sə kiʼi ə mbwaʼməsə to ghayn a ghayn. 
JHN.1.17	Nyìngòŋ bè ə ku Əsoʼ, ghə̀ chò fa kəvu ə Mosìs. Ə kusə shinsə tə sə vi, no tèbe nə̀ ghoʼ yi a ghə̀ diʼi nəmwèʼè, chò ji fa kəvu ə Yesò Klistò. 
JHN.1.18	Wìʼ ə ko tɨmə yen Nyìngòŋ. A diʼ to wàyn Nyìngòŋ yì əmùʼ a ghə̀ diʼi nkàyntə̀ Nyìngòŋ, mu nyʉ̀ʼ to a ben nə̀ Bobo, a ghə̀ diʼi li to ando Nyìngòŋ diʼ a viʼi.
JHN.1.19	Viʼi Jus vyi a və ndiʼ a Jelusalèm ə ntɨm li vəpfèm və ngə̀ŋ Nyìngòŋ nə̀ viʼi ngwaʼ ə ngə̀ŋ ə Levì la və dyʉ̀ ə bèm a Joyn ə ku a Mù la, ghə̀ diʼ ndò lo.
JHN.1.20	Vəwenə dyʉ̀ ə sə bèmə, Joyn ə shə̀ʼtə̀ mwetə to mwetə la, “A ko diʼ mo a və Ntsuʼ li.”
JHN.1.21	Vəwenə be bèm kwʉ̀ʼsə a wen la, “Wù ə diʼ no ndò? A diʼ wu Ilajà mu?”
JHN.1.21	Joyn gàʼ la ghə̀ ko diʼ Ilajà.
JHN.1.21	Vəwenə be mù bèm la ghə̀ diʼ Nshə̀ʼtə̀ ə ghoʼo yì a və ə kəʼtə li mu?
JHN.1.21	Joyn ə bè tensə tò tensə.
JHN.1.22	Vəwenə gàʼ a wen la, “shə̀ʼtə̀ li a yès la wù diʼ ndò lo. Yès ə kəŋ ə zhʉ fa wù a chʉ̀ ndi yès bwenə dyʉ̀ ə shə̀ʼtə̀ a viʼi vyi a və ə tɨmə yès.”
JHN.1.23	Joyn ə bwensə gaʼa to ando nshə̀ʼtə̀ Isayà ə gàʼ la,
JHN.1.23	“Ma diʼ wìʼ yi a ghə̀ dzàŋ gàʼ a nse zɨm la,
JHN.1.23	‘Ghə̀ŋ shɨtə jì Bobo ghə̀ nayn, ghə̀ sə vi ə chò fa tsu.’”
JHN.1.24	A ndiʼ ali mu a ntɨm viʼi Falàsi ətɨm viʼi a venə a Joyn. 
JHN.1.25	Vəwenə ə bèm mwètə̀ a wen la, “Wu ə ko diʼ wìʼ a və tsuʼ li, ko ndiʼ la wu diʼ Ilajà, ko Nshə̀ʼtə̀ ə ghoʼo yì a və ə kə̀ʼtə̀, ə sə kù mu mə ghò?”
JHN.1.26+JHN.1.27	Joyn gàʼ la, “Ma ku mu a ghə̀ŋ to no nə̀ mu mə fwàyn, ali wìʼ diʼ a ghə̀ ti to no a ghə̀ŋ a ntìntìn luwen, ko ghə̀ŋ kɨ wen, no tèbe mò ə ko kwʉ̀ʼ ə shwèʼ to ne kəkòs kə a kə zatə mpfʉ̀sə gwʉsə a ghʉ ə wen.”
JHN.1.28	Nò nyʉ̀ a venə no ə tsèm ə fʉ̀ a ntə̀ʼ Betanì, a dzen mu mə Jodàn yi a Joyn ə kù mu tsu. 
JHN.1.29	Ətʉ̀ʼ ə nlayn li, Joyn yen Yesò ando ghə̀ ə vi, ghə̀ diʼi wen a viʼi ə gàʼ la, “Ghèn diʼ wàyn BYI Njɨ̀ Nyìngòŋ yi a ghə̀ ne shi mbyɨsə viʼi mbyi! 
JHN.1.30	A diʼi wen yi a ma tə̀ shə̀ʼtə̀ a ghə̀ŋ li la, ‘Wìʼ ə vi fa mò a bàm, chò mò, byìʼì ando və ə sə bwi mo, mu ghə̀ se diʼ.’ 
JHN.1.31	Ma nko tə kɨ wen, ali tə vi sə ku mu nə̀ mu mə fwàyn baʼtə̀ tətyɨm ə təŋtə ndi ghə̀ sə vi, viʼi Islel yenə kɨ wen.”
JHN.1.32	Joyn mu gaʼa la, “Ma tə yen to ando kəzhwì kə Ŋwoʼkə shiʼi vi fa kàŋ to nə̀ kəlàto kə, ə vi nyʉ̀ʼmə faŋ a wen a kətʉ. 
JHN.1.33	Ma ko tə ndiʼ kɨ wen. Ma tə sə kɨ wen mu ma kɨ to byìʼì kənyʉ̀ ki a Nyìngòŋ tə sə tɨm mo la ma vi əku mu nə̀ mu mə fwàyn ə gàʼ la, ‘Wù lù yen no ndò to ando kəzhwì kə Ŋwoʼkə shiʼi vi nyʉ̀ʼmə faŋ a wen a kətʉ, wù mu kɨ la à diʼ wen yi a ghə̀ vi ə ku mu nə̀ Kəzhwì kə Ŋwoʼkə a viʼi.’ 
JHN.1.34	Ma diʼ mu ma yen li kənyʉ̀ na kènkə ando kə fʉ, ə sə shə̀ʼtə̀ a ghə̀ŋ la wìʼ na ghèn diʼ wàyn Nyìngòŋ.”
JHN.1.35	Ətʉʼ ə be layn, Joyn wenə ndzɨ̀mtə̀sə bàm nə̀ wen sə bò ə be dyʉ̀ ə tɨmə akəshi yi a vəwenə tə zhʉsə tsu li, 
JHN.1.36	ghə̀ nyen li Yesò ando ghə̀ chò ə gàʼ a vəwenə la, “A chò wàyn BYI Njɨ̀ Nyìngòŋ le!”
JHN.1.37	Ndzɨ̀mtə̀sə bàm ə wen na shìsə zhʉ̀ ali ə lu ə sə dyʉ̀ fa bàm ə Yesò. 
JHN.1.38	Yesò ə kaʼsə ki, ə yen vəwenə to ando və vi fa a wen abàm ə bèm a vəwenə la, “Ghə̀ŋ kəŋ ghoʼ?”
JHN.1.38	Vəwenə bèm la, “Wù tsi fe a Labày?” Labày na ghèn diʼi gàʼ lòʼ la “Ndìʼsə̀”.
JHN.1.39	Ghə̀ gàʼ a vəwenə la, “Ghə̀ŋ vi li yen a.” Vəwenə dyʉ̀ yen kəshi kì a ghə̀ ntsi tsu, a ndiʼ ali mu à sə diʼ a bwaʼa kəbəŋ. Vəwenə ŋwʉʼmə to tsu zaʼa fa mpfwòmə.
JHN.1.40	Wìʼ ə mùʼ fa ntìntìn ə viʼi na vi və bò a və zhʉ̀ to ando Joyn ə gàʼa ə lu dyʉ̀ wenə Yesò li, ndiʼ Andɨ̀lò, ə lèmə̀ Simon Bità. 
JHN.1.41	To a zhʉ a yi ghə̀ kəŋ li dyʉ̀ to nə̀ lèmə̀ wen ə Simon ə gàʼ a wen la, “yès ə yen li wìʼ yi a və tsuʼ li a diʼ ‘Klistò.’” 
JHN.1.42	Ghə̀ gàʼ ali ə lyɨ̀ Simon ə dyʉ̀ nə̀ wen a Yesò.
JHN.1.42	Yesò ə yenə wen ə gaʼa a wen la “A diʼ wù Simon ə wàyn Joyn, ali və a toŋtə wù luwen la Sefàs.” Sefàs nə̀ Bità diʼ to zhiʼ ə mùʼ, ghə̀ diʼ la, “əghu.”
JHN.1.43	A sə diʼ a kənkùmtə̀ kə kətsi, Yesò ə lù ə sə dyʉ̀ a Galìlì ə yen Filib ə gàʼ a wen la ghə̀ dzɨ̀mtə̀ wen. 
JHN.1.44	A ndiʼ ali, mu Filib fʉ vi to fa ntə̀ʼ Bèsaydà tanə Andɨ̀lò wenə Bità. 
JHN.1.45	Filib ə kəŋ dyʉ̀ nə̀ Nàtanyèl ə gàʼ a wen la, “Yes yen li wìʼ yi a Mosìs ə nyoʼo kumə wen a ŋwàʼlə̀ Əsoʼ li, nshə̀ʼtə̀ sə ghoʼsə ə be boŋ nyòʼ. Ghə̀ diʼ Yesò ə wu Nazalèt, ə wàyn Josèf”.
JHN.1.46	Nàtanyèl mu bèm la, “A jùŋ zizi ghə̀ fʉ fa Nazalèt a?”
JHN.1.46	Filib ə bwensə la, ghə̀ vi to vi ə yen.
JHN.1.47	Yesò yen to ando Nàtanyèl ə vi ə gàʼ la, “A diʼ to no nkàyntə mbwìnə̀ Islel a ghə̀ vi lə. Ghə̀ gàʼa to nəmwèʼè.”
JHN.1.48	Nàtanyèl ə bèm a wen la, “Wù jèʼ ale mu kɨ mo a?”
JHN.1.48	Yesò ə gàʼ la, “Mà yi yen wù azhʉ̀ yi a wù yi nyʉ̀ʼ a tsi ə fəkoʼ fə fig mibu Filib ə vi ə ndzàŋ wù.”
JHN.1.49	Nàtanyèl ə mu gàʼ la, “ndìʼsə̀ wu diʼ wàyn Nyìngòŋ, wù diʼ Fòyn a viʼi Islel!”
JHN.1.50	Yesò mu bè gàʼ la, “Wù byɨmə to byìʼì ando mà gàʼ la ma yi yen wù azhʉ̀ yi a wù yi ŋwʉʼ a tsi ə fəkoʼ fə fig li mu? Alì, wu be ne yen nyʉ̀ ə tsenəvə, və chò na ki.” 
JHN.1.51	Ghə̀ gàʼ ali ə be gàʼ kwʉ̀ʼsə la, “Ma gaʼa a ghə̀ŋ to no nəmwèʼè la, Ghə̀ŋ lu yen to ando əkaŋ ə boʼmə̀, ətsɨŋsə ngə̀ŋ Nyìngòŋ sə chwòmə̀ kuʼ be shiʼi, jèʼè to a ntɨm ə Wàyn Wìʼ”
JHN.2.1	Məntsi ə chò li ə mbò, ətʉʼ ə layn, làm ə tsenə ghə̀ sə diʼ a ntə̀ʼ Kanà a Galìlì, lì Yesò ndiʼ tsu. 
JHN.2.2	Andìʼ ali, mu və be boŋ ə laʼa lam a ghenə a Yesò wenə ndzɨ̀mtə̀sə bàm ə wen. 
JHN.2.3	Məlyʉ̀ʼ ne mè, lì Yesò ə vi gàʼ a wen la, “Məlyʉ̀ʼ mè li fa akəshi kə làm ashə.”
JHN.2.4	Yesò ə gàʼ la, “luwàyn, wù sə shə̀ʼtə̀ la mà ne ghò? Əzhʉ̀ ghomə ko təmə kwʉ̀ʼ.”
JHN.2.5	Li Yesò ə be gàʼ a viʼi vyi a və shwèʼè a kəshi kə làm ayì la, “Ghə̀ŋ nè no ghò a ghə̀ ne gàʼ.”
JHN.2.6	A ndiʼ ali, viʼi Jus tsɨfə nguʼsə, shɨtə vəntòyn tsu, ndiʼ ə shʉ̀ əwen tsu ndi ndiʼ nə̀ laynə a ashɨ Nyìngòŋ, ando soʼ ə vəwenə ə gaʼa. A ndiʼ akəshi kə làm na ghèn mu və tomtəli vəntòyn vəghoʼkəvə a venə la ntʉfə. Ghə̀ mùʼ ndiʼ mu və zizi və kaʼsə əchom a mù ə zìtə̀ fa məwumə mbò dyʉ̀ zaʼa məwumə ntaʼ mibu ghə̀ lwin. 
JHN.2.7	Yesò ə mu gàʼ a viʼi ə shyèʼè a vyi la, “Ghə̀ŋ lwinsə mu a vəntòyn ashə̀.” Vəwenə chʉ̀ mu ə wè a vəntòyn a venə və lwinkə. 
JHN.2.8	Ghə̀ be mu gàʼ a vəwenə la, “Ghə̀ŋ ŋwaʼtə mətsenə ə dyʉ̀ ku a wìʼ yi a ghə̀ tisə nyʉ̀ a làm a shèn.” Vəwenə ŋwaʼtə ə dyʉ̀ ku. 
JHN.2.9	Ghə̀ sə mwom mu mə kaʼkə li a məlyʉ̀ʼ, ghə̀ nko kɨ la mə lù fa fe lo. Alì, viʼi ə shyèʼ vyi a və ə chʉ̀ mu a mì ə nkɨ li. Ghə̀ mu dzàŋtə lɨmə wùwì, 
JHN.2.10	ə gàʼ a wen la, “Viʼi nə̀ diʼ la wù boŋsə ku məlyʉ̀ʼ mì a mə bòŋ la və nyʉ̀ ambì, viʼi nyʉ̀ sə dyuʼlə, və mu vi nə̀ myimə a mə ko tuʼ ə bòŋ, wù jeʼ ale ə ghʉ̀ məlyʉ̀ʼ mə jùŋə mèn ə sə vi nə̀ məwenə luwen a?”
JHN.2.11	Wokenkə ndiʼ mbì kənyʉ̀ kəkaynəkə a Yesò ə ne a ntə̀ʼ Kanà a loʼ Galìlì, ə diʼ kədyòʼ kə wen. Ndzɨ̀mtə̀sə bàm ə wen sə mu byɨmə ə wen.
JHN.2.12	To ando ə lam na ghenə ə cho li, Yesò lù wenə lì wen nə̀ vəlemə və wen benə ndzɨ̀mtə̀sə bàm ə wensə ə shiʼi a ntə̀ʼ Kàbanùm ə tsitə tsu to mətsi ə nshəʼ alə̀.
JHN.2.13	A sə boʼsə dyʉ̀ a mətsi yì a viʼi Jus ə nzhɨ kəzhɨ kə məzaʼsə, Yesò ə nlu li ə kuʼ a Jelusalèm, 
JHN.2.14	ə dyʉ̀ kwen a kəbəŋ kə ngə̀ŋ Nyìngòŋ ə yen viʼi və nyʉ̀ʼ tsu, baʼlə nyamsə mbuluʼ nə̀ byisə vənjɨ̀ nə̀ lato, vətsevə nyʉ̀ʼ a kəchiʼ kwitə tə ko. 
JHN.2.15	Ghə̀ bo ngwàyn nə̀ pfʉsə ə ghòm ə dzɨ̀m shisə vəwenə, nə̀ nyamsə no sə tsèm fa ngə̀ŋ Nyìngòŋ ayì, ə sàs əko yi a viʼi ə nkwitə ə be tenlə kəchiʼ kì a vəwenə ə nkwitə ko tsu li, 
JHN.2.16	ə dyʉ̀ a viʼi a və ə mbaʼlə̀ lato ə kàyn a vəwenə la, “Ghə̀ŋ lyɨ̀ fʉ̀ nə̀ məwenə fa ashə̀. Kə Ghə̀ŋ kaʼsə ngə̀ŋ Tìʼ ghom a wòŋ.” 
JHN.2.17	Ando ghə̀ ngaʼa lì, ndzɨ̀mtə̀sə bàm ə wensə mù kwòʼtə to ando və nyòʼo li a Ŋwàʼlə̀ Nyìngòŋ la, “Ma kòŋ ngə̀ŋ wù, no nànto.”
JHN.2.18	Viʼi Jus ə na bwènə̀ vì ə bèm a Yesò la, “Wù zizi wù ne no kənyʉ̀ kəkaynəkə kə kò ə diʼ la à ku Nyìngòŋ ə ku kədyòʼ la wù ə nè nyʉ̀ venə a?”
JHN.2.19	Yesò ə bwènsə̀ a vəwenə la, “Ghə̀ŋ bɨtə ngə̀ŋ Nyìngòŋ ghèn, ma zizi mà bwènsə̀ bwòm to a mətsi ə ntàʼ.”
JHN.2.20	Vəwenə be bèm a wen la, “A wù zizi wù bwènsə̀ bwòm ngə̀ŋ na ghèn to a mətsi ə ntàʼ mu və lyɨ ngʉ̀ʼ məwumə ə nkàʼ a njʉ̀sə̀ ntʉfə mi bu ə bwòm a?”
JHN.2.21	A ndiʼ ali, Yesò ə gàʼ ngə̀ŋ Nyìngòŋ ghèn a diʼ to no wèn ə wen. 
JHN.2.22	To ando ghə̀ lu li fa pfʉ̀, ə ndzɨ̀mtə̀sə bàm ə wen mu bwensə kwòʼtə la ghə̀ ngaʼa li alə̀ ə mu byɨmə kənyʉ̀ kì a Ŋwàʼlə̀ Nyìngòŋ ə gàʼ, nə̀ nyʉ̀ vyi a Yesò ə ngàʼà.
JHN.2.23	A ndiʼ to ando Yesò ə ndiʼ a Jelusalèm a mətsi mə kəzhɨ kə məzaʼsə, viʼi no və ghoʼo byɨmə la ghə̀ diʼ wìʼ yi a və ntsuʼ li byìʼì nyʉ̀ ə kaynəvə vyi a vəwenə yenə to ando ghə̀ nè. 
JHN.2.24	Alì, Yesò ko moʼo wenə əwen a vəwenə byìʼì ando ghə̀ ə̀ kɨli ə ntsìnə̀sə viʼi no sətsèm. 
JHN.2.25	Wìʼ ə ko ə be diʼ ə shə̀ʼtə̀ kəfo shə̀ʼtə̀ a Wùmə̀nsòŋ diʼ kəwenkə a wen byìʼì ando ghə̀ nkɨ təkwòʼtə̀ tə viʼi.
JHN.3.1	Wùlɨm ə tsen a ghə̀ ndiʼ fa nòyn tʉtʉ viʼi Jus a və ə dzàŋ wen nə̀ Nìkòdemùs, ghə̀ ndiʼ wìʼ mùʼ fa viʼi Falàsi. 
JHN.3.2	Ghə̀ ə vi li a Yesò nə̀ ntʉʼ ə tsen ə gaʼa a wen la, “Ndìʼsə̀, yès ə kɨli la wù diʼ ndìʼsə̀ a ghə̀ lu fa Nyìngòŋ byìʼì wìʼ ko diʼ a ghə̀ zizi ghə̀ nè nyʉ̀ ə kaynə venə a wù ne lə̀ a bwen la Nyìngòŋ diʼ wenə wen.”
JHN.3.3	Yesò ə gàʼ a wen la, “Ma gaʼa a wù to no nəmwèʼè la, wìʼ zizi ko ghə̀ lu kwen a kəshi kəfòyn ə Nyìngòŋ a bwen la və bwensə bwi wen a nfi.”
JHN.3.4	Nìkòdemùs ə bèm a wen la, “Və zizi və mu be bwi wìʼ a nfi mu ghə̀ kwi li ale? Ma kɨli la wù to zizi ko ghə̀ lu be bwenə kwen a bèm ə lì wen ndi və be bwi wen a nfi.”
JHN.3.5	Yesò ə gàʼ la, “Ma gàʼà a wù to no nəmwèʼè la wìʼ zizi ko ghə̀ lu kwèn akəshi kəfòyn ə Nyìngòŋ, a bwen la ghə̀ kiʼi li bwi a mù bènə̀ bwi kəzhwì. 
JHN.3.6	Wìʼ ə bwi tò kətsoʼ kə wèn alì Nyìngòŋ ə ku Kəzhwì. 
JHN.3.7	Kə wù a ndiʼ nə̀ əkaynə ando mà gàʼ a wù la və diʼ be ə bwensə ə bwi ghə̀ŋ vətsèm a nfi. 
JHN.3.8	Wìʼ ə zizi ko ghə̀ lu kɨ ji yì a Nyìngòŋ nə̀ ku kəzhwì a viʼi fa tsu. Kə diʼ to ndə̀ŋndəŋ ando təfwof tə nə̀ chò, wù sə zhʉ to ando tə kù, ko wù kɨ la tə lù fa fe ə sə dyʉ̀ fe lo? A diʼ ndə̀ŋndəŋ a wìʼ yì a kəzhwì kəŋwoʼkə əku li ntsìnə̀ fi a wen.”
JHN.3.9	Nìkòdemùs ə mù bèm a wen la “Nkì kənyʉ̀ kenkə zi kə ndiʼ ale?”
JHN.3.10	Yesò ə bèm a wen la, “A ko wù diʼ no ndìʼsə̀ ə ghoʼo alòʼ ə Islel, ko wù lu nkɨ tebè nyʉ̀ venə a le lo?” 
JHN.3.11	Ma gaʼa a wù no nəmwèʼè la, yès ə gàʼ nyʉ̀ kɨ, mu yès yen li, ali ko ghə̀ŋ byɨmə ə gàʼà ə yesə, 
JHN.3.12	Mà sətsen ə gàʼ a ghə̀ŋ, shəʼmə nə̀ nyʉ̀ nse ashə̀, ko ghə̀ŋ lu byɨmə, sətsen ma shə̀ʼtə̀ nyʉ̀ kàŋ a ghə̀ŋ, ghə̀ŋ a byɨmə a? 
JHN.3.13	Nò wìʼ ə mùʼ ə ko təmə kwèn akàŋ, chò to Wàyn Wìʼ a ghə̀ lu fa kàŋ ə shiʼi a nse.
JHN.3.14	“Və diʼ lu ə ghaŋsə Wàyn Wìʼ a kwi fəkoʼ, ndə̀ŋndəŋ ando Mosìs ə ghaŋsə kə nshəʼsə kə zhù a və nshɨtə nə̀ tyaynə a nse zɨm, 
JHN.3.15	ndiʼ no ndò yì a ghə̀ byɨmə a wen kiʼi bwòŋ yi a ghə̀ ko lu mè. 
JHN.3.16	Byìʼì ando Nyìngòŋ nkòŋ li viʼi mbyi no nànto, ə tɨm wàyn wen tò əmùʼ yi a ghə̀ nkiʼi, la no ndò a ghə̀ byɨmə a wen, mu ghə̀ ko lu pfʉ lè, mu ghə̀ lu kiʼi bwòŋ yi a ghə̀ faŋ to ghayn əmùʼ. 
JHN.3.17	Nyìngòŋ ə ko ə ntɨm wàyn wen a mbyi la ghə̀ vi byɨbsə viʼi mbyi, ghə̀ ntɨm la ghə̀ vi, ghə̀ bwòŋsə viʼi e chò fa wen.
JHN.3.18	“No ndò yì a ghə̀ byɨmə a wàyn Nyìngòŋ, mu və ko lu byɨbsə wen. Alì no ndò yi a ghə̀ faŋ ke byɨmə a wen mu ghə̀ sə diʼ to a məbyɨbsə byìʼì ando ghə̀ ko byɨmə a zhiʼ wàyn Nyìngòŋ yì a ghə̀ diʼ to mùʼ. 
JHN.3.19	Nyìngòŋ ə lu soʼo viʼi byìʼàndo əbayn ə tə vì a mbyi, viʼi ko kòŋ, ali əkòŋ to kəbəŋ kə fenəkə, byìʼàndo vəwenə ə nè mbyɨsə. 
JHN.3.20	Nò ndò yi a ghə̀ ne nyʉ̀ ə byɨvə ko kòŋ əbayn, ko ghə̀ lu kòŋ ə fʉ̀ fa tsu, ə nyʉ̀ ə byɨvə ə wen a fʉ̀ a ndayn. 
JHN.3.21	Nò ndò yi a ghə̀ tsi ntsìnə̀ ətɨmə ghə̀ fʉ̀ vi ə bayn ndiʼ viʼi ə yen nəmwèʼè la ghə̀ nè nyʉ̀ a ji yì a Nyìngòŋ ə kəŋ.”
JHN.3.22	To ando Yesò ə gàʼa mwètə̀, wenə ndzɨ̀mtə̀sə bàm ə wen, əkwen dyʉ̀ a shə əloʼ ə Jùdiyà, ə tsitə tsu wenə vəwenə, ku mu a viʼi. 
JHN.3.23	A ndiʼ ali, Joyn mbe ku mu a ntə̀ʼ Enòn, a ghə̀ mboʼsə ntə̀ʼ Salìm byìʼì ando mu ə ghoʼo tsu, viʼi be vi tsu nò məzhʉ ntsèm yenə wen, ghə̀ ku mu a vəwenə. 
JHN.3.24	Andiʼ mibu və lù wè Joyn a mfɨŋ.
JHN.3.25	Ətʉʼ ə layn kətsi kətsenkə, ndzɨ̀mtə̀sə bàm ə Joyn sə zìtə̀ kəgumə kətsen wenə ə wù Jus ə tsen kumə ji yì a viʼi Jus nə̀ shʉ əwen fa tsu a vəwenə a ntsìnə̀ əloʼ ndi ndiʼi la və laynə kwʉ̀ʼʉ̀ ashɨ Nyìngòŋ. 
JHN.3.26	Ndzɨ̀mtə̀sə bàm ə Joyn na shìsə ne dyʉ̀ ə yen ə wen, ə gàʼ a wen la, “Ndìʼsə̀, wù kwòʼtə wìʼ yi a ve wen tə ndiʼ a dzen a mu mə Jodàn, a wù ngaʼa byìʼì wen li a? Ghə̀ sə ku mu a viʼi luwen, ali viʼi vətsèm sə dzɨ̀mtə̀ tò wen luwen.”
JHN.3.27	Joyn gàʼ a vəwenə la, “Wìʼ zi ghə̀ ne to kənyʉ̀ kì a Nyìngòŋ ə ku kədyòʼ la ghə̀ ə nè. 
JHN.3.28	Nò ghə̀ŋ ə kɨ nəmwèʼè la ma tə ngàʼà la à ko diʼ mò yì a və ntsuʼ li. Nyìngòŋ ə ntɨm mò ambì la mà vi shɨtə ji wen. 
JHN.3.29	Wùwì ə lam nə̀ dyʉ̀ to a lɨmə wùwì. Wùndoŋ ə lɨmə wùwì yì a ghə̀ gyàmtə̀ wen nə̀ jèʼè to a wen a ntɨm, saŋlə no nànto a zhʉ a ghə̀ zhʉ ando lɨmə wùwì ə gàʼà. A lə ndə̀ŋndəŋ ji yì a ma saŋlə fa tsu luwen. Saŋlə ə ghomə ə diʼ luwen, mu ghə̀ lwin li nkwʉʼ. 
JHN.3.30	Zhiʼ wìʼ a ghèn ə diʼ ə ndyʉ̀ to nə̀ mbì, ghomə bwentə nə̀ bamə.
JHN.3.31	“Wìʼ yi a ghə̀ lù fa kàŋ ə chò no ndò, wìʼ yi a ghə̀ diʼi a wù mbyi, diʼ to wù mbyi, gaʼa kumə to nyʉ̀ ə mbyi. Wìʼ yi a ghə̀ lu vi fa kàŋ chò no ndò, 
JHN.3.32	ghə̀ shə̀ʼtə̀ to kikə a ghə̀ yen li be zhʉ̀, ali viʼi ko byɨmə kənyʉ̀ a ghə̀ gaʼa 
JHN.3.33	No ndò a ghə̀ sətsen byɨmə kənyʉ̀ kì a ghə̀ gaʼa, mù ghə̀ ne diʼi la Nyìngòŋ ə diʼ wù nə̀ nəmwèʼè. 
JHN.3.34	Wìʼ a ghèn a Nyìngòŋ ə tɨmə lə̀, ə shə̀ʼtə̀ to kənyʉ̀ kə Nyìngòŋ byìʼì ando ghə̀ kù kəzhwì a wen, ku mwètə̀ to mwètə̀. 
JHN.3.35	Tìʼ ə kòŋ Wàyn wen mu ku kədyòʼ a wen la ghə̀ ə̀ soʼo no əfò ə tsèm a mbyi. 
JHN.3.36	No ndò a ghə̀ byɨmə a wàyn Nyìngòŋ, mu ghə̀ lu kiʼi bwòŋ yi a ghə̀ lu faŋ to ghayn ə mùʼ. Ali no ndò yi a ghə̀ faŋ ke zhʉtə mu ghə̀ lu pfʉ ə lè byìʼì ando tyinə fwi Nyìngòŋ faŋ li to faŋə a wen a kətʉ.”
JHN.4.1	Viʼi Falàsi ə nzhʉ li la Yesò sə kiʼi ndzɨ̀mtə̀sə, ku mu a vəwenə, sə ghoʼo chò sə Joyn sə. 
JHN.4.2	Və ngaʼa alì, ko a laynsə ku tebè Yesò ku mu a mì. A ə ku ndzɨ̀mtə̀sə bàm ə wen. 
JHN.4.3	Yesò ə zhʉ̀ li kənyʉ̀ na kèn a və ə ngaʼa kumə wen li ghə̀ ə lù fa Jùdiyà ə bwenə dyʉ̀ a Galìlì, 
JHN.4.4	ghə̀ ndiʼ ə chò fa ji a Sàmalìyà.
JHN.4.5	A sə ndiʼ to ando ghə̀ chò fa Sàmalìyà, ə zàʼa a ntə̀ʼ ə tsen a və toŋtə la Sikà, ghə̀ mboʼsə a ben kəshi kə nse ki a Jàkob ə ku li a wàyn wen ə Josèf, 
JHN.4.6	ə bwaʼ, ə shiʼi nyʉ̀ʼmə a ben kwoŋ yì a Jàkob ə tyùŋə və sə chʉ mu fa tsu. A ndiʼ a kəlyɨŋ kə zhʉ na ghèn, mu chwìchwì bayn li nto.
JHN.4.7	Wùwì Sàmalìyà ə tsen ə vi ə chʉ mu, Yesò ə loyn mu fa wen ə gàʼ la, “Ku mo nə̀ mu mà nyʉ.” 
JHN.4.8	A ndiʼ alì mu ndzɨ̀mtə̀sə bàm ə wen sə kwen li dyʉ̀ a tyi ntə̀ʼ ə zen fozhɨvə.
JHN.4.9	Wùwì ayi ə gàʼ a Yesò la, “Wù diʼ wù ə Jus, ma diʼ wù ə Sàmalìyà? Wu jèʼ ale ə sə loynə mu fa mò a?” A ndiʼ ali, viʼi Jus wenə viʼi Sàmalìyà ə ko zhɨmə.
JHN.4.10	Ando ghə̀ bèmə alì, Yesò ə mu gàʼ a wen la, “Wu to kɨ fo vyi a Nyìngòŋ ə ku a viʼi be kɨ wìʼ yi a ghə̀ loynə mu mèyn fa wù, mu wù loyn li mu, a kodiʼ mu mə fwàyn, ghə̀ ku a wù.”
JHN.4.11	Wùwì a ghèn ə mù bèm a wen la, “Wu lə lyɨ mu na mèyn fa fe ku a mò a Tikəbəŋ, ko andiʼ la wù kiʼi kəfo ə chʉ tsu, nkwòŋ a ghèn be shwemə a? 
JHN.4.12	A wù le kwòʼtə la wù chò tìʼ ə tìʼ yès ə Jàkob yi a ghə̀ ntyùŋə nkwòŋ a mu a ghèn a yès, a diʼ tò fa nkwòŋ a ghèn a wenə vunə wen nə̀ nyamsə wen sə ə nyʉ mu fa tsu a?”
JHN.4.13	Yesò ə bwensə gàʼ la, “no ndò a ghə̀ nyʉ mu a mèyn mu ətoŋ mu be na zɨmtə wen to zɨmtə. 
JHN.4.14	Alì, mu à nyʉ̀ no ndò nyʉ mu mì a ma ku, mu ətoŋ mu ko lu be zɨmə wen. Wìʼ ə sətsen nyʉ mu na mèyn, ma dyʉ̀ kaʼkə ndiʼ a wen a wèn to nə̀ fədyàn fə, ə ne wen la ghə̀ kiʼi ntsìnə̀ yì a ghə̀ ko lu mè.”
JHN.4.15	Wùwì ə Sàmalìyà a ghèn gaʼa a Yesò la, “ku mu na mì ma nyʉ, kə ətoŋ mu be lu zɨmə mo, kò andiʼ la ma lə be ə vi chʉ mu”.
JHN.4.16	Yesò ə be gàʼ a wen la, “Dyʉ̀ dzàŋ lɨmə wù, ghə̀ŋ vi ə yèn mò.”
JHN.4.17	Wùwì ghèn ə gàʼ la ghə̀ ko kiʼi tebè lɨm.
JHN.4.17	Yesò ə mu gàʼ a wen la, “wù gàʼ to no nəmwèʼè la wù ko kiʼi tebè lɨm. 
JHN.4.18	Wù diʼ alə̀, mu wù lam li və lɨm vətàyn, be fʉ no və tsèm. Nò wìʼ yì a wù tsi a wen a ngə̀ŋ luwen ə ko diʼ lɨmə wù. Kə diʼi la wù gàʼa tò no nəmwèʼè.”
JHN.4.19	Wùwì ghèn gàʼ a wen la, “Ma yen li a Tikəbəŋ la wù diʼi nshə̀ʼtə̀ ə ghoʼo. 
JHN.4.20	Vətiʼi vyesə ə kuʼsə Nyìngòŋ a pfen a shèn, ali ghə̀ŋ viʼi Jus sə ghʉ̀ luwen la və diʼi ə nkuʼsə Nyìngòŋ a Jelusalèm.”
JHN.4.21	Yesò ə gàʼ a wen la, “Ma gaʼa a wù no nəmwèʼè la, byɨmə mo, əzhʉ ne vi a və ko be ne nkuʼsə Nyìngòŋ a pfèn a shèn, ko kuʼsə tebè a Jelusalèm. 
JHN.4.22	Ghə̀ŋ viʼi Sàmalìyà ko kɨ tèbe wìʼ yì a ghə̀ŋ kùʼsə̀, alì yès viʼi Jus əkɨ li wìʼ yì a yès ə kuʼsə, byìʼì ando ə bwòŋ ə nvì ə chò fa viʼi Jus. 
JHN.4.23	Əzhʉ ə kuʼ vi, alì mu ghə̀ sə diʼ mu ghə̀ kuʼ li no kwʉ̀ʼ a viʼi a və kuʼsə Nyìngòŋ nəmwèʼè, diʼ kuʼsə əwen a kəzhwì bènə̀ a nəmwèʼè. A diʼ nki viʼi a venə a Nyìngòŋ ə kəŋ la və ə kuʼsə wen. 
JHN.4.24	Nyìngòŋ ə diʼ Kəzhwì, viʼi vyi a və kuʼsə wen ə diʼ ə kuʼsə tò no nəmwèʼè to a kədyòʼ kì a kəzhwì kə wen kə ku.”
JHN.4.25	Wùwì a ghèn mu gàʼ a wen la, “Ma kɨli la wìʼ yì a və tsuʼ li, a və toŋtə wen nə̀ Klistò, ne vì, ə shə̀ʼtə̀ laynsə no nyʉ̀ ə tsèm a yès.”
JHN.4.26	Yesò ə mu shə̀ʼtə mwètə̀ a wen la, “A diʼ mò na yì a və ntsuʼ li ə ghʉ li a ma gàʼà a wù lə̀.”
JHN.4.27	To ando Yesò ə ngàʼà, ndzɨ̀mtə̀sə bàm ə wensə bwensə vi ə yen tò ando ghə̀ gaʼa wenə wùwì ghèn, ə sə diʼ nə̀ əkaynə, alì no wìʼ ə mùʼ fa vəwenə a ntìntìn nko bèm a wùwì ayi la, ghə̀ kəŋ gho lo, ko və lu bèm a Yesò la, byìʼì ghoʼ a wù gaʼa a ve wùwì ghèn lo.
JHN.4.28	Wùwì ayi ə lù mòʼtə̀ ntòyn a mu ə wen tsu ə bwenə kwen dyʉ̀ a ntə̀ʼ ə gàʼ a viʼi la, 
JHN.4.29	“Ghə̀ŋ vi yèn wìʼ a ghə̀ shə̀ʼtə no nyʉ̀ ə tsèm a ma ə ne li a. Wù gaʼa a ko diʼ wen wìʼ yì a və Ntsuʼ li, li a?” 
JHN.4.30	Viʼi zhʉ̀ ali mu ə fʉ̀ dyʉ̀ ə yenə Yesò.
JHN.4.31	A ndiʼ a zhʉ na ghèn, ndzɨ̀mtə̀sə bàm ə Yesò sə sensə wen gàʼ la, “Ndìʼsə̀, zhɨ li kəfo lò.”
JHN.4.32	Yesò ə gàʼ a vəwenə la, “Mà kiʼi kəfo kəzhɨkə, a ghə̀ŋ ko kɨ kənyʉ̀ byìʼì kəwenkə.”
JHN.4.33	Ndzɨ̀mtə̀sə bàm ə wensə sə kayntə to vəwenə ntìntìn bèm la, “A lə diʼ la wìʼ ə yì vì nə̀ kəfo kəzhɨkə a wen mu?”
JHN.4.34	Yesò ə gàʼ vəwenə la, “ə fozhɨvə ə mò ə diʼ tò la ma ə ne shwèʼè yì a Nyìngòŋ a ghə̀ tɨmə mo ə kòŋ, ə ne ə mwètə̀ shwèʼè a ghenə. 
JHN.4.35	A kò ghə̀ŋ kiʼi ngàyn ə tsen a və mo la, ‘Və we, à chò tò və sàŋ la və kàʼ, və pfi.’ Alì, Ghə̀ŋ boʼtə ashɨ à ghəŋə ə ki ando təsɨm tə sə diʼ mu ə fozhɨvə sə diʼ mu və bi li ə sə diʼ tò mə pfi. 
JHN.4.36	Luwen wìʼ yi a ghə̀ pfi ə kiʼi əlòʼ ə jùŋ ghə̀. Ghə̀ pfi viʼi və byɨməvə vyi a zizi və kiʼi ə ntsìnə̀ yì a ghə̀ ko lu mè, ndiʼ wù we nə̀ wu pfi ə tsèntə saŋlə. 
JHN.4.37	Kə diʼi la ngàyn ghèn la, ‘Wìʼ ə we, ghətsen ə pfi’ diʼ to nəmwèʼè. 
JHN.4.38	Ma tɨm li ghə̀ŋ la Ghə̀ŋ fʉ̀ pfi ə fozhɨvə fa sɨm ko andiʼ la ghə̀ŋ tə shyèʼ. Viʼi kədyàŋ tə ə shyèʼ, ghə̀ŋ sədiʼ ə pfì.”
JHN.4.39	Viʼi Sàmalìyà fa loʼ a yi ə mbyɨmə li to kədə̀ŋ byìʼì kənyʉ̀ ki a wùwì yì ə gàʼ a vəwenə li la, “Ghə̀ shə̀ʼtə̀ li no gho a mà ne li.” 
JHN.4.40	To ando Viʼi Sàmalìyà ə vi li ə yen Yesò, vəwenə sensə wen la ghə̀ faŋ wenə vəwenə. Ghə̀ tsi wenə vəwenə a mətsi ə mbò.
JHN.4.41	Viʼi vətsevə be zhʉ̀ əziʼi ə Yesò ə byɨmə, to kədə̀ŋ, 
JHN.4.42	ə gàʼ a wùwì na yì la, “Yès ə byɨmə li luwen, a ko diʼ to byìʼì kənyʉ̀ kì a wù shə̀ʼtə̀ a yès. Yès ə zhʉ li əziʼi ə wen no fa yès a ngeŋsə nkɨ la à diʼ tò no wen Mbwòŋsə̀ mbyi.”
JHN.4.43	Yesò ə tsì mətsi mbò ə lù dyʉ̀ alòʼ ə Galìlì. 
JHN.4.44	Andiʼ ali, mu ghə̀ ngaʼa li no fa wen a ngeŋ la, “Və ko təmə lu gumlə nshə̀ʼtə̀ Nyìngòŋ a wen a loʼ.” 
JHN.4.45	A ə ndiʼ ando ghə̀ dyʉ̀ zàʼa alòʼ ə Galìlì li, viʼi tsu ə shisə wen to akayn byìʼì ando vəwenə ndiʼ mu və ə yen li no nyʉ̀ ə tsèm vi a ghə̀ nè a Jelusalèm a mətsi yi a və ə zhɨ kəzhɨ kə məzaʼsə tsu li.
JHN.4.46	Yesò ə be bwenə dyʉ̀ a ntə̀ʼ Kanà, alòʼ ə Galìlì, akəshi yi a ghə̀ nkaʼsə mu a məlyʉ̀ʼ tsu li ə dyʉ̀ yen wù to ə tsen tsu, a ghə̀ shyèʼ a fòyn. Ghə̀ nkiʼi wàyn wen a ghə̀ nkwaʼa no nànto a ntə̀ʼ Kàbanùm. 
JHN.4.47	Wù ə shwèʼè na ghèn ə vi ali ando ghə̀ zhʉ la Yesò vi li a Galìlì mu ghə̀ lù fa Jùdiyà ə sə sensə Yesò la ghə̀ vì chʉʼ wàyn wùlɨm ə wen a ghə̀ kwaʼa diʼi la ghə̀ pfʉ. 
JHN.4.48	Yesò ə gàʼ a wen la, “wìʼ fa ghə̀ŋ zizi ko ghə̀ lu byɨmə no fa mphen, a bwen la ghə̀ yen nchwi nyʉ̀ ə kaynəvə a mà nè.”
JHN.4.49	Wù ə shwèʼè ayì be gàʼ la, “Tikəbəŋ, zaŋsə vi yowù dyʉ̀, bwen ali wàyn ghom a pfʉ.”
JHN.4.50	Yesò ə mu gàʼ a wen la, “Ə ndyʉ̀. Wàyn wù ə tò li.”
JHN.4.50	Wìʼ ayi ə zhʉ̀ to ali ə lù. 
JHN.4.51	To ando ghə̀ bwenə sə dyʉ̀ ə bùmtə viʼi shyèʼ ə wen vəwenə gàʼ a wen la, “Wàyn wù to li.” 
JHN.4.52	Ghə̀ bèm a vəwenə la, kwaʼa na ghenə ə yi bwaʼmə a zhʉ ko? Vəwenə gàʼ la, “ghə̀ tə bwaʼmə zòyn nə̀nchwì.” 
JHN.4.53	Tìʼ wàyn a ghèn ə kɨ la kətaʼ na kì kə tə bwaʼmə to zhʉ̀ yi a Yesò tə gàʼ a wen li la, “Wàyn wù ə tò li” no zhʉ̀ko wenə ngwaʼ ə ngə̀ŋ ə wen ə byɨmə to vətsèm.
JHN.4.54	Nakènkə ndiʼ kənkùmtə̀ kə kənyʉ̀ kə kaynəkə kì a Yesò ə nè a Galìlì ando ghə̀ bwenə vi fa Jùdiyà.
JHN.5.1	A ndiʼ to ando nyʉ̀ na venə fʉ li ə chò, Yesò ə bwenə kuʼ a Jelusalèm ə zhɨ̀ kətsi kə ghoʼo kə viʼi Jus kətsen. 
JHN.5.2	Kətsèm kə tsèn kə ndiʼ a Jelusalèm boʼsə a chʉ Mbàyn Byisə, və toŋtə la Bèsaydà a gaʼa ə Hibùlù, mu və bwòm li nkaʼsə nə̀ tətotə a yi ben, tə tàyn. 
JHN.5.3+JHN.5.4	Yesò kuʼ dyʉ̀ ali, viʼi və kwaʼkəvə no vəghoʼo nyɨŋə a təto a ghèn, vətsevə diʼ mù və fɨfkəli, vətsevə diʼ mù və kwaʼakəli. 
JHN.5.5	Wùlɨm ə tsèn ndiʼ a vəwenə a ntìntìn mu ghə̀ kwaʼa li a ngwʉʼ njʉ̀sə̀ fwomə a məwumə ntaʼ. 
JHN.5.6	To ando Yesò, ə yen li wen ghə̀ nyəŋ tsu, ə kɨ la ghə̀ kwaʼa li fa kəghaf kədyəkə ghə̀ bèm a wen la, “Wù kòŋ ə li to?”
JHN.5.7	Wù kwaʼa a ghèn ə gàʼ la, “Tikəbəŋ, mù na mèyn nə̀ zhusə nə̀ʼ no zhʉ̀ko, ko ma lu kiʼi wìʼ la ghə̀ we mo tsu. Ma nè sə ghàs ə dyʉ̀, to mu wìʼ ə kwen li shiʼi a mù a mò ambì.”
JHN.5.8	Yesò ə gàʼ a wen la, “lu lyɨ̀ ghamə wù, ə jèʼ.” 
JHN.5.9	Ando ghə̀ gàʼa li, wìʼ aghèn ə nto li, ə lu lyɨ̀ ə ghamə ə wen ə sə jèʼè dyʉ̀.
JHN.5.9	Andiʼ ali a diʼ kətsi kə chʉʼ lòʼ ə viʼi Jus. 
JHN.5.10	Tʉtʉ viʼi Jus vətsevə ə nyen li, ə wen mu gàʼ a wen la, “Layn diʼ ə Chʉʼ lòʼ, Əsoʼ ə ko byɨmə la wù ə jèʼe chò nə̀ ghamə.”
JHN.5.11	Ghə̀ bwensə gàʼ a vəwenə la, “A gàʼ wìʼ yi a ghə̀ chʉʼ mo la mà lyɨ̀ ghamə ghomə lù ə jèʼ.”
JHN.5.12	Vəwenə bèm a wen la, “A diʼ ndò na yi a ghə̀ gàʼ la wù lyɨ̀ ghamə ə wu ə njèʼè nə̀ wenə ghə̀ a?”
JHN.5.13	Wìʼ na yi a Yesò ə chʉʼ li ə nko kɨ la Yesò ə ndiʼ te ndò lo, mu Yesò ə nyɨŋ li kwen dyʉ̀ a ntìntìn ənòyn a ghə̀ ndiʼ tsu li.
JHN.5.14	Yesò ə ne be yen ə wen a ngə̀ŋ Nyìngòŋ ə gàʼ a wen la, “Wù to li luwen. Kə wù bè a nè mbyɨ, a bwen ali kənyʉ̀ kə a fʉ̀ a wù, to chò kwaʼa a yi.”
JHN.5.15	Wìʼ ghèn mu lù a zhʉ a ghèn ə dyʉ̀ ə gàʼ a viʼi Jus a vi la, à tə chʉʼ Yesò chʉʼ wen. 
JHN.5.16	Vəwenə zìtə̀ ə sə tenlə nə̀ Yesò byìʼì ando ghə̀ chʉʼ wìʼ a kətsi kə chʉʼ lòʼ. 
JHN.5.17	Yesò ə gàʼ a vəwenə la, “Tìʼ ghom ənè ə shwèʼè wen no məzhʉ̀ ntsèm, nkàyntə̀ mò diʼ be ə nshwèʼè tò alì.”
JHN.5.18	Əgaʼa ghenə mu ne viʼi Jus mu sə kəŋ jisə ə zhwi wen byìʼì ando ghə̀ nko kwaʼa to soʼ kətsi kə tʉʼ loʼ, ali be sə toŋtə Nyìngòŋ nə̀ Tìʼ wen diʼi la ghə̀ diʼi ndə̀ŋndəŋ wenə Nyìngòŋ.
JHN.5.19	Yesò ə mu bwensə gàʼ a vəwenə la, “Ma gaʼa a ghə̀ŋ to no nəmwèʼè la, Wàyn zizi ko ghə̀ lu nè kənyʉ̀ fa wen a ngeŋ, ghə̀ zizi ghə̀ nè to kənyʉ̀ kì a ghə̀ yen nə̀ to ando Tìʼ ə wen ə nè. Byìʼàndo no gho a Tìʼ ə nè, Wàyn be diʼ ə nè to kəwenkə. 
JHN.5.20	Fa mbwo Tìʼ ə kòŋə wàyn wen, ghə̀ diʼ li no nyʉ̀ tsèm a ghə̀ nè a wen. Ghə̀ ə diʼi nyʉ̀ kaynəvə a wen a və chò na kenkə. 
JHN.5.21	Ndə̀ŋndəŋ to ando Bobo ə lùsə viʼi fa pfʉ, be ku ə bwòŋ a vəwenə, a be diʼ ndə̀ŋndəŋ to ando wàyn ə ku ə bwoŋ a no ndò a ghə̀ koŋə. 
JHN.5.22	Tìʼ ko soʼo tebe wìʼ no fa mpfen, ghə̀ ku li kədyòʼ no kətsèm a wàyn wen la ghə̀ nsoʼo, 
JHN.5.23	ndi no viʼi vətsèm ə̀ gumlə Wàyn to ndə̀ŋndəŋ ando və gumlə Tìʼ. No ndo yì a ghə̀ faŋ ke gumlə wàyn, mu ghə̀ ko gumlə Tìʼ wen a ghə̀ tɨm ə wen.
JHN.5.24	“Ma gaʼa a ghə̀ŋ to no nəmwèʼè la no ndò yi a ghə̀ zhʉ kənyʉ̀ ki a ma gaʼa, ə byɨmə a wìʼ yi a ghə̀ tɨmə mo, ne kiʼi bwoŋ yi a ghə̀ faŋ to ghayn ə mùʼ. Və zizi ko və lu be soʼo wìʼ na ghèn. Kə diʼi la ghə̀ chò li fʉ fa pfʉ sə kiʼi ə ntsìnə̀ yi a ghə̀ ko be lu mè. 
JHN.5.25	Ma gaʼa a ghə̀ŋ tò no nəmwèʼè la kətsi kə sə boʼsə vi, ma gàʼ alì mu kə diʼ mu boʼsə li, viʼi vyi a və diʼi to nə̀ viʼi və pfʉkəvə zhʉ gɨ wàyn Nyìngòŋ, alì no ndò yi a ghə̀ ne zhʉ gɨ wen ghə̀ ne tsi. 
JHN.5.26	Nyìngòŋ diʼ wìʼ yì a ghə̀ ku ə ntsìnə̀, ndə̀ŋndəŋ a ghə̀ be ne la wàyn wen be ndiʼ wìʼ yì a ntsìnə̀ ə lu fa wen. 
JHN.5.27	Nyìngòŋ diʼ mu ghə̀ ku li kədyòʼ a wàyn wen la ghə̀ nsoʼo byìʼàndo ghə̀ diʼ Wàyn Wìʼ. 
JHN.5.28	Kə ghə̀ŋ ne ndiʼ nə̀ əkaynə ə kumə kənyʉ̀ na kèn byiʼàndo zhʉ̀ sə boʼsə vi a no viʼi və tsèm a və diʼi a təsè ne zhʉ gɨ Wàyn Wìʼ, 
JHN.5.29	ə lu fa pfʉ, viʼi a və tə nè njùŋ, kiʼi bwoŋ yi a ghə̀ ko lu mè, viʼi a və tə ne nyʉ̀ byɨvə diʼ və lu soʼ byɨbsə vəwenə.
JHN.5.30	“Kənyʉ̀ kə tsenkə ko diʼ a mà zizi a mà nè a mo kədyòʼ. Ma soʼo to ji yì a Nyìngòŋ ə gàʼ la mà ə soʼo fa tsù. Kə diʼi la ma soʼo to no fwu byìʼàndo ma ko kəŋ ə nè kənyʉ̀ kì a ma kòŋ, ali nè to kì a wìʼ yi a ghə̀ tɨmə mo kəŋ la ma nè.
JHN.5.31	“Mà sətsèn kaʼsə ə ngàʼa kumə wenə ghomə ko ghə̀ŋ lu byɨmə la kənyʉ̀ kì a ma gàʼà diʼ nəmwèʼè. 
JHN.5.32	Ma kɨli la wù kədyàŋ diʼ a ghə̀ gàʼà to nə̀ nchwò nsòʼ ə mò, no ghò yi a ghə̀ gàʼà kumə mò, a diʼ to nəmwèʼè. 
JHN.5.33	Ghə̀ŋ tə ə tɨmə viʼi a Joyn, ali Joyn gàʼa to nəmwèʼè kumə mò. 
JHN.5.34	Ma ko gaʼa tebè la ma kəŋ la Wùmə̀nsòŋ ə ndiʼ nchwò nsòʼ a mò. Mà gàʼa li ndiʼ ghə̀ŋ byɨmə ə bwòŋ. 
JHN.5.35	Joyn tə ndiʼ to nə̀ baynə a ghə̀ŋ. A tə ndiʼ a mətsi mə tsen nə̀, ghə̀ŋ ku ə zhʉtə nyʉ̀ vyi a ghə̀ ngàʼà, və diʼ to nə̀ baynə, nè la ghə̀ŋ ə saŋlə. 
JHN.5.36	Ma kiʼi nchwò nsòʼ, ghə̀ chò Joyn. Nchwò nsòʼ na ghèn diʼi nyʉ̀ vyi a Tìʼ ku li la mà ə nè. A diʼ kəwenkə a kə diʼi làynsə la à tɨm Tìʼ ntɨm mo. 
JHN.5.37	Nò tèbe Tìʼ yì a ghə̀ tɨmə mo gàʼà li to nə̀ nchwò nsòʼ kumə mò. Ghə̀ŋ ko tɨmə zhʉ̀ gɨ wen, ghə̀ŋ ə ko tɨmə yèn to ando ghə̀ kə̀ʼə̀. 
JHN.5.38	Ghə̀ŋ ko ghʉ̀ no tèbe kənyʉ̀ kə wen a ghə̀ŋ a tətyɨm byìʼàndo ghə̀ŋ ə ko byɨmə wìʼ a ghə̀ tə tɨmə. 
JHN.5.39	Ghə̀ŋ ziʼi Ŋwàʼlə̀ Nyìngòŋ byìʼàndo ghə̀ŋ kwòʼtə la ghə̀ŋ na yen ji a ghə̀ŋ ne kiʼi bwoŋ yi a ghə̀ ko lu mè. A diʼ to ŋwàʼlə̀ Nyìngòŋ na ghèn a ghə̀ gaʼa kumə mò. 
JHN.5.40	Alì, ko ghə̀ŋ byɨmə ə vì a mò ə kiʼi ə ntsìnə̀ a ghèn.
JHN.5.41	“Ma ko kəŋ la viʼi ntemə təpfem a mò. 
JHN.5.42	Ma kɨli tənkì tə viʼi vi a ghə̀ŋ diʼ vəwenə, kɨ la ghə̀ŋ ko kiʼi kòŋ Nyìngòŋ a ghə̀ŋ a tətyɨm. 
JHN.5.43	Mà vi à zhiʼ Tìʼ ghom, ko ghə̀ŋ lu byɨmə mo. Alì, mu wìʼ ə tsen sətsen vi no to fa wen a ngeŋ, a ghə̀ŋ a shisə wen. 
JHN.5.44	Ghə̀ŋ kòŋ ə ntemə təpfem a ghə̀ŋ tə wen, ko ghə̀ŋ mwomsə ə kiʼi kùʼsə yi a ghə̀ vi fa Nyìngòŋ yì a ghə̀ diʼ to əmùʼ. Ghə̀ŋ lə zi ghə̀ŋ byɨmə ale? 
JHN.5.45	Kə ghə̀ŋ ne kwoʼtə la a ne ghàm mò ghàm ghə̀ŋ a shɨ Tìʼ ə ghom, a ne ghàm to Mosìs yi a ghə̀ŋ ə ghʉ̀ kwòʼtə̀ ə ghəŋə a wen. 
JHN.5.46	Ghə̀ŋ tu tə byɨmə a Mosìs mu ghə̀ŋ ə byɨmə li a mò byìʼàndo ghə̀ nyoʼo li nyʉ̀ kumə mò. 
JHN.5.47	To ando ghə̀ŋ ko əbyɨmə kənyʉ̀ a Mosìs ə nyoʼo, ghə̀ŋ lə̀ zì ghə̀ŋ byɨmə kənyʉ̀ a ma gaʼa a?”
JHN.6.1	To ando Yesò ə mwetə li nyʉ̀ venə, ghə̀ dyàŋə̀ li dyʉ̀ a dzen Mo ə Galìlì a və be toŋtə la Mo Taybelyas, 
JHN.6.2	ghə̀ sə ndyàŋə̀, ə nòynə ə viʼi və tsenəvə ə dyàŋ fa wen abàm, to kədə̀ŋ byìʼàndo vəwenə ndiʼ mu və yen li nchwisə nyʉ̀ ə kaynə və vyi a ghə̀ nè viʼi və kwaʼkəvə, və to. 
JHN.6.3	Yesò ə ndyàŋə̀ ali ə dyʉ̀ kuʼ nyʉ̀ʼmə a kwi pfen wenə ndzɨ̀mtə̀sə bàm ə wen. 
JHN.6.4	A ndiʼ alì mu ə mətsi mə kəzhɨ kə məzaʼsə̀ ə viʼi Jus kə sə boʼsə̀ vì. 
JHN.6.5	To ando ghə̀ tsoʼsə li kətʉ kə wen mù yen ənòyn ə viʼi ando ghə̀ vì, ghə̀ mù bèm a Filib la, “vəghəŋ lə zizi vəghəŋ zen ə fozhɨvə fa fe a və tu və kwʉ̀ʼ vəghəŋ zhis viʼi venə tsu a?” 
JHN.6.6	Ghə̀ ə bèmə ali, kəŋ ə mwomsə to Filib, byìʼe ghə̀ nkɨ kənyʉ̀ a ghə̀ a ne.
JHN.6.7	Filib bwensə ə gàʼ la, “mimbu no ndò sə mwòm kəfo to mwòmə̀ vəghəŋ diʼ ə kiʼ ə ko a ghə̀ cho ə ko a wìʼ diʼ shwèʼè a və və sàŋ ə fwomə.”
JHN.6.8	Ndzɨ̀mtə̀ əbàm ə wen ə tsen, a və toŋtə la Andɨ̀lò, a diʼ lèmə̀ Saymun Bità ə mu gàʼ la, 
JHN.6.9	“Wàyn wùlɨm ə tsen diʼ ashə, a ghə̀ kiʼi tɨ̀ghef tə kəbayn tə, tàyn nə̀ shʉsə bò sə. Alì, fozhɨvə a venə ə ko kwʉ̀ʼ no fa mphen a ənòyn ə viʼi venə.”
JHN.6.10	Yesò ə gàʼ a ndzɨ̀mtə̀sə bàm ə wensə la, “Ghə̀ŋ ne, viʼi a venə nyʉ̀ʼmə a nse.” A ndiʼ ali kəfʉ̀ʼ kə diʼ to kədə̀ŋ akəshi a ghèn. Viʼi a venə ə shiʼi nyʉ̀ʼmə a nse, lʉmə diʼ a ntìntìn ə vəwenə zàʼa dyʉ̀ a nkam sə tàyn. 
JHN.6.11	Yesò ə mu shi kəbayn a kì ə ku kəzòŋ a Nyìngòŋ, mu ku la və gətə a viʼi a venə. Ghə̀ be shi shʉ̀ shisə ə ku to kəzòŋ a Nyìngòŋ ə gə̀tə̀ a viʼi, no ndò ə zhɨ kwiʼ to ando ghə̀ kòŋə. 
JHN.6.12	Andiʼ to ando vəwenə ə zhɨ li ə kwiʼ, Yesò ə gàʼ a ndzɨ̀mtə̀sə bàm ə wensə la, “Ghə̀ŋ boŋtə əbyeʼ ə vyi a və faŋ, kə to kəfo kə ə lè to kədyàŋ.” 
JHN.6.13	Vəwenə boŋtə əbyeʼ əbayn vyi a viʼi ə zhɨ ə ghʉ̀sə, və lwinkə a nkyèsə njʉ̀sə̀ bò.
JHN.6.14	Viʼi na vi ə yen li kənyʉ̀ kə kaynəkə na kènkə a Yesò nè ə sə gàʼ la, “A diʼ to no Nshə̀ʼtə̀ ə ghoʼo yì a ghə̀ ndiʼ lu vì a mbyi.” 
JHN.6.15	Yesò ə kɨ li la və a ghaʼa, ghʉ̀ wen a fòyn to kədyòʼ ghə̀ be nyɨŋ kuʼ dyʉ̀ no a kwi pfen, to wen ə nyɨŋ.
JHN.6.16	A sə diʼ a zhʉ mpfwomə, ndzɨ̀mtə̀sə bàm ə wen bwenə shiʼi dyʉ̀ a benə mo, 
JHN.6.17	kwen a kəbaŋ ə sə bwenə dyàŋə̀ dyʉ̀ a Kàbanùm, ətʉʼ ə ne sə njɨ vì, ko Yesò təmə kwetə vəwenə. 
JHN.6.18	A diʼ alì təfwof tə to tə tsentə chò, nə̀ʼə̀ mu no nànto. 
JHN.6.19	Ndzɨ̀mtə̀sə bàm ə wensə jèʼ ə sə zàʼa dyʉ̀ kəghaf ə sə ki ə yèn Yesò, ghə̀ jèʼè boʼsə vì nə̀ vəwenə a kwi a mù. Vəwenə sə fwaynə no nànto. 
JHN.6.20	Alì, Yesò gàʼ a vəwenə la, “kə ghə̀ŋ fwàyn. A diʼ mò.” 
JHN.6.21	Vəwenə sə saŋlə ə lyɨ̀ wen a kəbaŋ, ə sə tsèn to mu vəwenə dyàŋə̀ li mwetə a ndzèn a vəwenə ə ndyʉ̀ tsu.
JHN.6.22	Ətʉʼ ə layn, ənòyn ə viʼi vyi ə kwoʼtə la, a tə ndiʼ to kəbaŋ kə mùʼ a ndzèn a mu, a diʼ kəwenkə a ndzɨ̀mtə̀sə bàm ə Yesò sə tə dyàŋ tsu, ə sə ndyàŋə̀ ali, Yesò faŋ kò ghə̀ lə dyʉ̀ wenə vəwenə. 
JHN.6.23	Məbaŋ mə tsenə mə lù fa Tàybelìyàs ə vì tɨmə a ben kəshi yi a Yesò ə bwaʼsə fozhɨvə vyi ə ku a viʼi tsu li la vəwenə zhɨ. 
JHN.6.24	Tənòyn tə viʼi a tì ə nyen li mwetə no zhʉ̀ko la Yesò ko diʼ tsu, tebe ndzɨ̀mtə̀sə bàm ə wensə ko diʼ, vəwenə kwen a kəbaŋ ə sə kəŋ dyʉ̀ nə̀ wen fa Kàbanùm.
JHN.6.25	Viʼi na vyi mù ə yen Yesò ə bèm a wen la, “Ndìʼsə̀, wù vì a shèn a zhʉ ko?”
JHN.6.26	Yesò ə bwensə gàʼ a vəwenə la, “Ma gaʼa a ghə̀ŋ to no nəmwèʼè la, ghə̀ŋ ə kəŋ mò to byìʼàndo mà tə ku fozhɨvə, ghə̀ŋ zhɨ kwiʼ, a ko diʼ byìʼàndo ghə̀ŋ tə yen nyʉ̀ ə kaynə və vyi a ma tə nè. 
JHN.6.27	Kə ghə̀ŋ ne nyɨŋə fa abàm fozhɨvə, a və diʼ ə byɨf. Ghə̀ŋ ə boŋsə nyɨŋə fa abàm fozhɨvə vyi a və kù bwoŋ yi a ghə̀ ko lu mè, a diʼ Wàyn Wìʼ a ghə̀ zizi ghə̀ ku fozhɨvə a venə a ghə̀ŋ byìʼàndo Tìʼ ghom, Nyìngòŋ sə diʼ mù ghə̀ diʼi li a ndayn la ma kiʼi kədyòʼ a kènkə.”
JHN.6.28	Vəwenə bèm a wen la, “Yès zizi yès ne ale ə nè nyʉ̀ vyi a Nyìngòŋ ə kəŋ a?”
JHN.6.29	Yesò ə bwensə la, “əshyèʼ ə Nyìngòŋ ə diʼ la ghə̀ŋ byɨmə a wen yì a ghə̀ tɨmə a mbyi.”
JHN.6.30	Vəwenə be bèm a wen la, “Wu le zizi wu nè no nchwi kənyʉ̀ kə kaynəkə kə kò ə diʼ la à tɨm Nyìngòŋ ə tɨm wù mibu yès yen, ə byɨmə a? Wù lə nè no ghò? 
JHN.6.31	Vətìʼ və vətìʼ vyesə ə nzhɨ fozhɨvə vyi a və toŋtə la manà lì a nse zɨm, to ndə̀ŋndəŋ ando və diʼ mù və nyòʼò li a Ŋwàʼlə̀ Nyìngòŋ la, ‘Ghə̀ nku li fozhɨvə mu və lu fa kaŋ, vəwenə zhɨ.’”
JHN.6.32	Yesò ə gàʼ a vəwenə la, “Ma gaʼa a ghə̀ŋ tò no nəmwèʼè la, a ko nku Mosìs əku fozhɨvə vyi a və lù kaŋ a ghə̀ŋ. A boŋsə ku Tìʼ ghom ə ku nkàyntə̀ ə fozhɨvə vyi a və lù fa kàŋ. 
JHN.6.33	Nkàyntə̀ ə fozhɨvə Nyìngòŋ ə diʼ wìʼ yì a ghə̀ lu fa kàŋ, əvì sə ku ntsìnə̀ a mbyi.”
JHN.6.34	Vəwenə toŋtə wen ə gàʼ la, “Tikəbəŋ, nku ə fozhɨvə a venə a yès to məzhʉ̀ ə tsèm.”
JHN.6.35	Yesò ə gàʼ a vəwenə la, “Ma diʼ kəfo kə zhɨkə kì a kə ku ntsìnə̀ a viʼi. A vi no ndò a mò, ko jɨŋ be lu zaf ə wen, mu à byɨmə no ndò a mò, ko ətoŋ a mu lu be zɨmə wen. 
JHN.6.36	Mà sə diʼ mù ma tə ə gàʼ a ghə̀ŋ la ghə̀ŋ yen li mò, alì ko ghə̀ŋ lu byɨmə. 
JHN.6.37	Viʼi vyi a Tìʼ ə ghom əku li a mò ne vì a mò. Mà ko lu dzɨ̀m wìʼ a ghə̀ vi a mò, 
JHN.6.38	byìʼàndo mà lu fa kàŋ ə shiʼi vi a nse ə nè kənyʉ̀ kì a wìʼ yì a ghə̀ tɨmə mo ə kəŋ, a ko diʼ kənyʉ̀ ki a ma kəŋ fa mò a ngeŋ. 
JHN.6.39	Wìʼ yi a ghə̀ tɨmə mo ko kəŋ la no wìʼ ə mùʼ a ghə̀ ku li a mò le. Ghə̀ kəŋ la mà lu bwensə lùsə vəwenə fa pfʉ a kətsi kə bàm. 
JHN.6.40	Tìʼ ə ghom ə kəŋ la no viʼi vətsèm a və yen li mo ə byɨmə a mò lu kiʼi bwoŋ yi a ghə̀ ko lu mè. Mà lu bwènsə̀ lùsə vəwenə fa pfʉ a kətsi kə bàm.”
JHN.6.41	Ghə̀ ngàʼà alì, viʼi Jus zhʉ ə sə dèmkə̀ byìʼì kənyʉ̀ ki a ghə̀ ə ngàʼà la ghə̀ diʼ ə fozhɨvə vyi a və lu fa kàŋ. 
JHN.6.42	Vəwenə sə bèmə la, “a ko ghə̀ŋ diʼ Yesò to wàyn Josèf vəghəŋ kɨ tìʼ ə wen nə̀ liwen? Ghə̀ jèʼ ale ə sə gàʼà la ghə̀ shiʼi nvi fa kàŋ a?”
JHN.6.43	Yesò ə gàʼ a vəwenə la, “kə ghə̀ŋ be dèmkə̀ a ghə̀ŋ a ntìntìn. 
JHN.6.44	Tìʼ yì a ghə̀ tɨmə mo faŋ ke ne wìʼ la ghə̀ vì a mò, ko ghə̀ a vì. Ghə̀ sətsen ə vì, mu ma lu bwensə lùsə wen fa pfʉ a kətsi kə ə bàm. 
JHN.6.45	Nshə̀ʼtə̀ sə ghoʼkəsə ə nyòʼo li la, ‘Nyìngòŋ lu ziʼi viʼi və tsèm.’ Nò viʼi və tsèm vyi a və zhʉ kənyʉ̀ kì a Tìʼ ə gàʼ ne vì a mò. 
JHN.6.46	Wìʼ ko tɨmə yen Tìʼ a bwen to mò a ma lu fa benə Nyìngòŋ. A diʼ to mò a ma yen li Tìʼ. 
JHN.6.47	Ma gàʼà a ghə̀ŋ to no nəmwèʼè la, à byɨmə no ndò mu ghə̀ lu kiʼi bwòŋ yi a ghə̀ ko lu mè. 
JHN.6.48	Ma diʼ ə fozhɨvə vyi a və ku ntsìnə̀ a viʼi. 
JHN.6.49	Vətìʼ və vətìʼ və vəŋə ə nzhɨ fozhɨvə vyi a və ə toŋtə la manà a nse zɨm, ali ə be pfʉkə to pfʉkə. 
JHN.6.50	Ə fozhɨvə venə a ma gàʼà luwen diʼ ə fozhɨvə mu və shiʼi nvi fa kàŋ, mu wìʼ ə zhɨ, ko ghə̀ lu be pfʉ. 
JHN.6.51	A diʼ to no mò diʼ fozhɨvə na venə a və shiʼi ə vi fa kàŋ. A zhɨ no ndo zhɨ fozhɨvə na venə, mu ghə̀ ko lu be pfʉ. Ə fozhɨvə na venə diʼ wen ə ghomə yi a ma ne kù ndiʼ viʼi mbyi ə kiʼi ntsìnə̀ yi a ghə̀ faŋ to ghayn ə mùʼ.”
JHN.6.52	Yesò ə gàʼa alì, kənyʉ̀ a kì kə zaf viʼi Jus na vi, vəwenə kəŋkə̀ no nànto ə bèm la, “Wìʼ ghèn ə gàʼ la ghə̀ zizi ghə̀ ku wen ə wen a ale la vəghəŋ zhɨ a nə̀ fozhɨvə a?”
JHN.6.53	Yesò ə mu gàʼ a vəwenə la, “Ma gàʼà a ghə̀ŋ to no nəmwèʼè la, ghə̀ŋ sətsen faŋ ke zhɨ əwen ə Wàyn Wìʼ be ə nyʉ̀ mənlyuŋ mə wen, mu ghə̀ŋ ko ne kiʼi ə ntsìnə̀. 
JHN.6.54	A zhɨ no ndò zhɨ əwenə ghomə be nyʉ mənlyuŋ mwomə, mu ghə̀ lu kiʼi bwoŋ yi a ghə̀ ko lu mè, a li ma be lùsə wen fa pfʉ a kətsi kə bàm, 
JHN.6.55	byiʼàndo əwenə ghomə diʼ to no nkàyntə̀ kəfo kə zhɨkə, mənlyuŋ ə mwomə diʼ no nkàyntə̀ kəfo kə nyʉ̀ kə. 
JHN.6.56	A zhɨ no ndò zhɨ əwenə ghomə be nyʉ̀ mənlyuŋ mwomə, mu yo wen diʼ a kənyʉ̀ kə muʼ. 
JHN.6.57	A zhɨ no ndo zhɨ əwenə ghomə, ghə̀ nə̀ tsi byìʼì mò, to ndə̀ŋndəŋ ando ma tsi byìʼì Tìʼ a ghə̀ tɨmə mo. 
JHN.6.58	Mà le diʼ kəfo kə zhɨkə kì a kə shiʼi vi fa kàŋ. Vətìʼ və vətìʼ və vəŋə ə zhɨ kəfo kə zhɨkə kì a və ə̀ toŋtə la manà li ə pfʉkə, ali mu à zhɨ no ndò zhɨ əwenə ghomə a ghenə mu ghə̀ lu tsi faŋ.”
JHN.6.59	Yesò ə ngàʼa ali, ando ghə̀ nziʼi viʼi a ngə̀ŋ ntsèntə̀ ə viʼi Jus a Kàbanùm.
JHN.6.60	Ndzɨ̀mtə̀sə bàm ə Yesò ə zhʉ ziʼi na ghenə ə sə gàʼ la, “Əziʼi a ghenə to no nànto. A zizi à byɨmə no ndò byɨmə kənyʉ̀ a kèn a?”
JHN.6.61	Yesò ə kɨ kənyʉ̀ a vəwenə dèmkə̀ byìʼì kəwenkə to fa wen a ngeŋ ə bèm a vəwenə la, “Əziʼi na ghənə be ku ngəʼ a ghə̀ŋ no nànto? 
JHN.6.62	Ghə̀ŋ sətsen yen, Wàyn Wìʼ ghə̀ bwenə lù dyʉ̀ akàŋ, akəshi yi a ghə̀ tə ndiʼ tsu fa ambì, ghə̀ŋ a nè ghò? 
JHN.6.63	A ku to kəzhwì kə Nyìngòŋ ku ə ntsìnə̀ a viʼi. Wìʼ ə ko kiʼi kənyʉ̀ kə tsenkə ə nè fa wen a ngeŋ. Mà sə diʼ mù ma shə̀ʼtə̀ li kənyʉ̀ ki a ghə̀ŋ diʼi ə nè, ndi kiʼi Kəzhwì a kəku ntsìnə̀. Gàʼ ghenə a ma tə ngàʼà a ghə̀ŋ lə a ne la ghə̀ŋ kiʼi kəzhwì kə Nyìngòŋ, be kiʼi bwoŋ yi a ghə̀ŋ a ghə̀ ko lu mè. 
JHN.6.64	Ma shə̀ʼtə̀ no tèbe alə̀, ghə̀ŋ vətsenvə ko byɨmə.” Yesò ə ngàʼa ali byìʼàndo ghə̀ ə kɨ li viʼi a və ko lu byɨmə wen no fa mbì, be kɨ wìʼ yi a ghə̀ ndiʼ lu baʼlə wen. 
JHN.6.65	Yesò ə be gàʼ a vəwenə la, à lə kənyʉ̀ kì a ghə̀ tə gàʼa a vəwenə la wìʼ ə zizi ko ghə̀ lu vì a yì, a bwen la à ku Tìʼ wen ku kədyòʼ a wen, la ghə̀ vi.
JHN.6.66	A lə tò kətsi a kì a ndzɨ̀mtə̀sə bàm ə wensə sətsèn to kədə̀ŋ ə nyɨŋ li ə bwenə ko və be dzɨ̀mtə̀ wen. 
JHN.6.67	Ando sə bwenə ali, ghə̀ mu bèm a shisə njʉ̀sə̀ bò la, “Ghə̀ŋ be sə kə bwenə mu?”
JHN.6.68	Saymun Bità ə bwensə a wen la, “Ə be ə dyʉ̀ ando a Bobo? A zizi a be shə̀ʼtə̀ ndò shə̀ʼtə̀ kənyʉ̀ ki a kə ku bwòŋ yi a ghə̀ ko lu mè a yes a? 
JHN.6.69	Luwen yes ə byɨmə, be kɨ la, wù diʼ Wù Laynə Nyìngòŋ a wu vi fa kaŋ.”
JHN.6.70	Yesò ə gàʼ a vəwenə la, “A ghə̀ŋ kɨli la, a tə tsuʼ to no mò tsuʼ ghə̀ŋ venə njʉ̀sə̀ bò, ali wìʼ ə mùʼ diʼ a ghə̀ŋ a ntìntìn, a diʼ Deblə̀.” 
JHN.6.71	Ghə̀ ə ngaʼa ali, gàʼ Judàs ə wàyn Iskalìyòt yì a ghə̀ ndiʼ a ntìntìn ə̀ ndzɨ̀mtə̀sə bàm ə̀ wen njʉ̀sə̀ bò, ali diʼ lu baʼlə wen.
JHN.7.1	A sə ndiʼ fa abàm nyʉ̀ venə, Yesò mu sə jèʼe kaʼkə to fa Galìlì, ko ghə̀ be kòŋ ə dyʉ̀ a Jùdiyà byìʼàndo viʼi Jus ndiʼ tsu, kəŋə ə zhwi wen. 
JHN.7.2	A ndiʼ ali mu à faŋ to mətsi ə nshəʼ alə̀ ə kətsi kə kəzhɨ ə viʼi Jus a vəwenə ə zhɨ tò nsàŋ kə nvì, 
JHN.7.3	vəlemə və Yesò ə gàʼ a wen la, “Wù yi ndiʼ ə lù ə shiʼi ə dyʉ̀ a Jùdiyà ndiʼ ndzɨ̀mtə̀sə bàm ə wù yen ə nyʉ̀ ə kaynəvə vi a wù nè. 
JHN.7.4	Wìʼ ə mù sətsèn ə kòŋ la və nə̀ kɨ wen, ko ghə̀ lù ə nyòʼò ə nyòʼò nè ənyʉ̀. Ando wù sə nè nyʉ̀ venə lə, kə bòŋ la wù nè, mbyi ə tsèm ə kɨ wù.” 
JHN.7.5	Vəwenə ə gàʼa alì ko andiʼ la no tèbe vəwenə byɨmə li a wen.
JHN.7.6	Yesò ə mu gàʼ a vəwenə la, “Əzhʉ ghomə ko təmə kwʉ̀ʼ. A diʼ a ghə̀ŋ, mu ghə̀ŋ zizi ghə̀ŋ dyʉ̀ a Jelusalèm no zhʉ ə kò. 
JHN.7.7	Viʼi mbyi ko bàynə̀ ghə̀ŋ, ali bàynə̀ mò byìʼàndo ma diʼi làynsə jisə nyʉ̀ ə byɨvə ə vəwenə. 
JHN.7.8	Ghə̀ŋ dyʉ̀ a kəshi kə kəzhɨ na ken, Ma ko dyʉ̀ luwen byìʼàndo zhʉ ghomə ko təmə kwʉ̀ʼ.” 
JHN.7.9	Ghə̀ gaʼa ali ə mu nyʉ̀ʼmə to a Galìlì.
JHN.7.10	Ghə̀ gaʼa tèbè ali, vəlemə vəwenə ə na lù dyʉ̀ a kəshi kə kəzhɨ na kì, ghə̀ be boŋ dyʉ̀, ali ə sə dyʉ̀ ə dyʉ̀ a kənyoʼtə̀. 
JHN.7.11	Viʼi Jus dyʉ̀ ə sə kəŋ wen fa tsu bèmə la, “ghə̀ ye lo?”
JHN.7.12	Andiʼ ali, viʼi diʼ tsu no to kədə̀ŋ, nyoʼtə nyoʼtə gàʼa kumə wen. Vətsevə gàʼ la, “Ghə̀ diʼ no wù ə jùŋ.” Vətsevə tensə gaʼa la, “ghə̀ jèʼè lobtə viʼi to kədyàŋ.” 
JHN.7.13	Və ngàʼa tèbè ali, wìʼ ko ndiʼ ə gàʼ kənyʉ̀ a ndayn byìʼàndo vəwenə ə fwàynə̀ tʉtʉ viʼi Jus.
JHN.7.14	To ando mə ntsi mə kəzhɨ na kenkə ə ngə̀li a kə ntìntìn, Yesò kuʼ dyʉ̀ a kəbəŋ kə ngə̀ŋ Nyìngòŋ ə ghoʼo, ə sə ziʼi viʼi tsu. 
JHN.7.15	Viʼi vətsenvə nə̀ viʼi Jus zhʉ ziʼi ə wen ə sə diʼ nə̀ əkaynə ə sə bèmə la, “Wìʼ ghèn jèʼ ale ə kɨ nyʉ̀ venə ko andiʼ la ghə̀ təmə dyʉ̀ a ngə̀ŋ ŋwàʼlə̀ a?”
JHN.7.16	Yesò ə gàʼ la, “Ma ko ziʼi ghə̀ŋ nə̀ nyʉ̀ ə vwomə. A diʼ nyʉ̀ ə Nyìngòŋ yi a ghə̀ tɨmə mo. 
JHN.7.17	No ndò a ghə̀ kòŋ ə ne kənyʉ̀ a Nyìngòŋ ə kəŋ, mu ghə̀ na yen əkɨ la ziʼi ə ghomə lù fa Nyìngòŋ mu ma ziʼi to kənyʉ̀ ə komkə lò. 
JHN.7.18	No ndò yi a ghə̀ kəŋ ə ziʼi əziʼi ngə̀ŋ ə wen, ghə̀ ə kəŋ ə kiʼi kuʼsə ngeŋ wen. Alì wìʼ yi a ghə̀ shwèʼè ə ghoʼsə wìʼ ə yi a ghə̀ tɨmə wen ə gaʼa to nəmwèʼè ko ghə̀ lu nzhò ndzɨŋ. 
JHN.7.19	A Mosìs ə ku li Əsoʼ a ghə̀ŋ ali no wìʼ ə mùʼ fa ghə̀ŋ a ntìntìn ə ko ghʉ tebè Əsoʼ a yi. Ghə̀ŋ kəŋ ə zhwi mo a gho?”
JHN.7.20	Tənòyn a titə ə bwensə la, “Wù diʼ alə̀ kiʼi kəzhwì kə kəbɨkə! A kəŋ ə zhwi ndò ə zhwi wù a?”
JHN.7.21	Yesò ə gàʼ a vəwenə la, “Mà tə nè kənyʉ̀ kə kaynəkə to kə mùʼ, kə sə fwàynsə a ghə̀ŋ no nànto. 
JHN.7.22	Alì mu Mosìs ə nku li əsoʼ la və ə bwi wàyn wùlɨm, ghə̀ŋ shətə ə wen, no tèbe ando à ko ndiʼ Əsoʼ ə Mosìs. A ndiʼ əsoʼ ə vətìʼ və vətìʼ vəghəŋ. Ghə̀ŋ sə shətə kwetə tèbe kətsi kə tʉʼ lòʼ, shətə to shətə. 
JHN.7.23	Və sətsen ə ndiʼ mu və zizi və shətə wàyn a tʉʼ lòʼ ndi lwinsə Əsoʼ ə Mosìs, ghə̀ŋ sə be fwisə tyin tò ando mà chʉ wìʼ a kətsi kə chʉʼ lòʼ byìʼì ghò? 
JHN.7.24	Kə ghə̀ŋ ə̀ nsoʼo viʼi to byìʼì nyʉ̀ vyi a ghə̀ŋ ə ki dyʉ̀ sə li. Ghə̀ŋ ə nsoʼo to no nəmwèʼè.”
JHN.7.25	Ando ghə̀ gàʼ ali no zhʉ ko, viʼi Jelusalèm vətsenvə sə bèmə̀ la, “a bwen wìʼ yi a ghə̀ŋ kəŋ ə zhwi lì. 
JHN.7.26	Wìʼ ghèn sə gaʼa to no ashɨ ə viʼi, wìʼ ə ko gàʼ kənyʉ̀ a wen! wù gaʼa tʉtʉ mu lutə sù kɨ luwen la à diʼ to no wen yì a və Ntsuʼ li a? 
JHN.7.27	Vəghəŋ ə kɨ kəshi kì a wìʼ ghèn lu fa tsu, ali Klistò diʼ lə vi ko wìʼ ə lu kɨ la ghə̀ lu fa fe lo.”
JHN.7.28	Və ə ngàʼa ali, Yesò ə bo ziʼi to viʼi a kəbəŋ kə ngə̀ŋ Nyìngòŋ. Ghə̀ be gàʼ a gɨ to la, “Ghə̀ŋ kwòʼtə̀ la ghə̀ŋ kɨli mò, kɨ kəshi kì a mà lù fa tsù a? Ma ko vi ashə fa mo ngeŋ. A tɨm wìʼ tɨm mo, ko ghə̀ŋ kɨ wen, ghə̀ gaʼa tò nəmwèʼè, 
JHN.7.29	ali ma kɨ wen byìʼàndo mà lù fa wen a ben mu à tɨm əwen ətɨm mo.”
JHN.7.30	Ghə̀ gaʼa ali, və sə kəŋ ə ghaʼ wen, ali wìʼ ko ə mwomsə byìʼàndo zhʉ yi a Nyìngòŋ ə nghʉ la və lu ghaʼa wen ə ko təmə kwʉʼ. 
JHN.7.31	Nò tèbe ali, ngwaʼ viʼi fa tyi nòyn a yi mbyɨmə li a wen, byìʼàndo vəwenə ə ko yenə la wìʼ ə tsen lu be vì a və Ntsuʼ Li ə ne nchwisə nyʉ̀ ə kaynəvə ə tsenəvə, və chò vyi a wìʼ na ghèn ə nè li.
JHN.7.32	Viʼi Falàsi ə zhʉ li to ando viʼi ə nyoʼtə gàʼa nyʉ̀ a venə kumə Yesò. Ali vəwenə nə̀ tʉtʉ vəpfèm və ngə̀ŋ Nyìngòŋ mù tɨm vesugyèʼè la və dyʉ̀ ghaʼa wen. 
JHN.7.33	Sə dyʉ̀, Yesò ə gàʼ a vəwenə la, “Mà ndiʼ vəghəŋ to fəshinə fə zhʉ̀ alə̀ ə be bwenə dyʉ̀ a wìʼ yì a ghə̀ tɨmə mò. 
JHN.7.34	Ghə̀ŋ na sə kəŋ mò, ko ghə̀ be yen byìʼàndo ma ne ndiʼ akəshi, mu ghə̀ŋ zizi ko ghə̀ŋ lu dyʉ̀ tsu.”
JHN.7.35	Tʉtʉ viʼi Jus vətsenvə sə kayntə to fa vəwenə ngeŋsə bèmə̀ la, “Wìʼ ghèn le kəŋ ə dyʉ̀ fe a vəghəŋ zi kò və lə be yenə wen a? Ghə̀ be kəŋ ə dyʉ̀ a ntə̀ʼ sə tɨm shì a viʼi vəghəŋ tə nyɨŋkə dyʉ̀ tsu, ə nziʼi viʼi tɨm a vyi mu? 
JHN.7.36	Ghə̀ sə gàʼa la vəghəŋ ne kəŋ wen, ko və lu yen byìʼàndo ghə̀ dyʉ̀ akəshi mu vəghəŋ zizi ko və lu dyʉ̀ tsu. Ghə̀ le gàʼa alə̀, kə diʼ la gho?”
JHN.7.37	A sə ndiʼ a kətsi kəzhɨ kə mwetə kə, andiʼ no kətsi kə kəzhɨ kə ghoʼo kə, Yesò ə lu tɨmə ə dzàŋ a gɨ̀ to ə gàʼ la, “Ətoŋ à mu ə zɨmə no ndo ghə̀ vi a mò a mà ku mu ghə̀ nyʉ̀. 
JHN.7.38	A byɨmə no ndo a mò, ‘fwaynə a mù a ghə̀ ku Ntsìnə̀ a nfʉ̀ fa wen a wen,’ ndə̀ŋndəŋ to ando Ŋwàʼlə̀ Nyìngòŋ ə ngàʼa li.” 
JHN.7.39	Yesò ə ngàʼa lə kumə Kəzhwì kì a və ndiʼ ə ku a viʼi vyi a və byɨmə a wen. A ndiʼ ali, Nyìngòŋ ko təmə ku kəzhwì kə wen na kì byìʼàndo ghə̀ ko təmə lùsə kùʼsə Yesò akàŋ ə ku kədyòʼ a wen.
JHN.7.40	Viʼi vətsenvə a ntìntìn ənòyn a yi ə zhʉ li kənyʉ̀ ki a Yesò ə gàʼ, ə sə gàʼa la, “nəmwèʼè wìʼ ghèn ə diʼ to no Nshə̀ʼtə̀ Nyìngòŋ ə ghoʼo.”
JHN.7.41	Vətsevə be gàʼa la, “Ghə̀ diʼ Wìʼ yi a və Ntsuʼ li.”
JHN.7.41	Vətsevə be bèm tamə la, “Mu Klistò jèʼ ale ə fʉ̀ fa Galìlì a? 
JHN.7.42	A Ŋwàʼlə̀ Nyìngòŋ gàʼ la Klistò lu fʉ̀ fa ngwaʼ ngə̀ŋ ə Fòyn Devìt, la və lu bwi wen a Betə̀lèhem a ntə̀ʼ nə̀ Devìt?” 
JHN.7.43	Ando və gàʼa tsu li, kəngəsə kə fʉ̀ kumə Yesò. 
JHN.7.44	Viʼi vətsenvə sə kəŋ ə ghaʼ Yesò ali ko wìʼ ə lù kùm kəvu a wen a wèn.
JHN.7.45	Vəsugyèʼ vyi na bwenə dyʉ̀, vəpfèm və ngə̀ŋ Nyìngòŋ nə̀ viʼi Falàsi ə bèm a vəwenə la, “Ghə̀ŋ faŋ ke ghaʼ wen ə vì nə̀ wen byìʼì gho?”
JHN.7.46	Vəsugyèʼ a vyi ə gàʼ la, “Wìʼ ko ntɨmə ə gaʼa a ji ghèn a wìʼ na ghèn ə gaʼa fa tsu!”
JHN.7.47	Viʼi Falàsi ə bèm la, “ghə̀ be lobtə nkàyntə̀ ghə̀ŋ? 
JHN.7.48	Ghə̀ŋ tɨmə zhʉ la no wìʼ fa tʉtʉ və Jus kò wù ə Falàsi ə tsèn byɨmə li a wen? 
JHN.7.49	Alì, nju Nyìngòŋ ə ku nòyn viʼi venə a və ko kɨ Əsoʼ ə Mosìs lə.”
JHN.7.50	Alì Nìkòdemùs, to wù Falàsi ə tsen, a ghə̀ ndyʉ̀ yen Yesò ambì, ə gàʼ a vəwenə la, 
JHN.7.51	“Əsoʼ ə vəghəŋ ə gàʼa la və zizi ko və lu gàʼ la wìʼ fəŋ li nsòʼ ko andiʼ la və zhʉtə li gaʼa ə wen.”
JHN.7.52	Vəwenə gàʼ a wen la, “nkàyntə̀ wù lu fa Galìlì mu? Wù tuʼ ə ki a Ŋwàʼlə̀ Nyìngòŋ, a zizi wù yen la nshə̀ʼtə̀ ə ghoʼo ko lu fʉ fa Galìlì a?.”
JHN.7.53	Viʼi ə gə̀sə̀ ə pfwo.
JHN.8.1	Andiʼ to ando viʼi mpfwo li, Yesò ə lù kuʼ a pfèn və olìf 
JHN.8.2	Ətʉʼ ə be ne sə laynə mu ghə̀ sə be diʼ a kəbəŋ kə ngə̀ŋ Nyìngòŋ, viʼi vì ŋwʉʼtə ə kaʼsə a wen a ben, ghə̀ shiʼi nyʉ̀ʼmə ə sə ziʼi vəwenə. 
JHN.8.3	Ndìʼsə̀sə tə əsoʼ nə̀ viʼi Falàsi vətsevə kwen ə vì nə̀ wùwì mu və ghaʼa wen, ghə̀ tsi wenə ə wùlɨm ə tsen. Vəwenə vì ə tom wùwì ayi ashɨ ə viʼi, 
JHN.8.4	ə mu gàʼ a Yesò la, “Ndìʼsə̀, və ghaʼ wùwì ghèn, ghə̀ tsi wenə wùlɨm, ko lu ndiʼ lɨmə wen. 
JHN.8.5	Əsoʼ a Mosìs ə nyòʼ ə gaʼa la ə nki wùwì a ghèn diʼ və temlə wen nə̀ nguʼsə əzhwi. Wù gàʼ la gho fa tsu a?” 
JHN.8.6	Vəwenə ə mbèmə ali, mwòmsə la Yesò gaʼa ə shwè, vəwenə kiʼi kənyʉ̀ ə ghamə wen fa tsu. Alì, Yesò ə laŋtə a nse ə sə nyòʼtə fo ə wen a kəbyìʼ nə̀ nyì kəvu. 
JHN.8.7	Vəwenə sə be bèmə kənyʉ̀ a ken to bèmə a wen, ghə̀ bwensə lu ə gàʼ a vəwenə la, “Wìʼ ndiʼ fa ghə̀ŋ a ntìntìn a ghə̀ ko ntɨmə nè mbyɨ, ghə̀ chò mbì, ə temə wen nə̀ ngùʼ.” 
JHN.8.8	Ando ghə̀ ngàʼa li, ə bwensə be laŋtə a nse ə sə be nyoʼtə əfo ə wen. 
JHN.8.9	Vəwenə zhʉ ali ə sə lu kə to fəmùʼ fəmùʼ, zìtə̀ fa viʼi vətokəvə, ə na lù to li a faŋ to Yesò, wenə wùwì ayi ghə̀ ə bo ti to tsu. 
JHN.8.10	Yesò ə be bwensə lu ə bèm a wùwì a ghèn la, “Viʼi vyi dyʉ̀ fè? Nò tèbe wù ə mùʼ ə ko fàŋ ə gàʼ la wù fəŋ li nsòʼ a?”
JHN.8.11	Wùwì ghèn bwensə ə gàʼ la, “Nò wìʼ ə mùʼ ə ko faŋ a Tikəbəŋ.”
JHN.8.11	Yesò ə gàʼ a wen la, “Nò tèbe nkàyntə̀ mo ko gaʼà la wù fəŋ li nsòʼ. Bwenə pfwo. Wù pfwo kə wù be a nè mbyɨ.”
JHN.8.12	Yesò ə ne be sə ngaʼa a viʼi Falàsi ə gàʼ la, “Ma diʼ əbayn mbyi. No ndo a ghə̀ dzɨ̀mtə̀ mo, mu ghə̀ a kiʼi əbayn a wen a ntsìnə̀, ko ghə̀ ə be a njèʼ fa kəbəŋ kəfenəkə”.
JHN.8.13	Viʼi Falàsi na venə ə gàʼ a wen la, “wu gaʼa to byìʼì ngə̀ŋ kətʉ wù, kə le diʼ la kənyʉ̀ a wu gàʼ ko tɨmə no fa mpfen.”
JHN.8.14	Yesò ə gàʼ a vəwenə la, “no tebe ando ma gaʼa byìʼì ngeŋ ə ghom, kənyʉ̀ ki a ma gaʼa diʼ to no nəmwèʼè, byìʼàndo ma kɨli kəshi kì a mà lu fa tsu, ə be kɨ kəshi kì a ma dyʉ̀ tsu. Alì, wìʼ fa ghə̀ŋ ə ko kɨ la, mà lu fa fe lò, sə dyʉ̀ fe lo. 
JHN.8.15	Ghə̀ŋ soʼo nə̀ ətof ə mbi, ma ko soʼo tebè wìʼ. 
JHN.8.16	Alì, mu ma diʼ ə soʼo wìʼ, mà ne soʼo to nəmwèʼè byìʼàndo ma ko diʼ mo nyɨŋ. Ma diʼ yo Tìʼ ghom, yi a ghə̀ tɨmə mo. 
JHN.8.17	Əsoʼ ə ghəŋə ə gàʼa la, viʼi sətsen tɨmə və bò ə byɨmə kənyʉ̀, mu kə diʼ to nəmwèʼè. 
JHN.8.18	Ma diʼ tò no nchwò nsòʼ a ngeŋ ghom, Tìʼ yì a ghə̀ tɨmə mo ə be diʼ nchwò nsòʼ ə ghom.”
JHN.8.19	Vəwenə bèm a wen la, “Tìʼ wù na ghèn ə diʼ fe?”
JHN.8.19	Yesò ə bwensə ə gàʼ la, “Ghə̀ŋ ko kɨ mo, kenla ghə̀ŋ kɨli Tìʼ ghom. Ghə̀ŋ tu kɨ mo, mu ghə̀ŋ kɨli Tìʼ ə ghom.”
JHN.8.20	Yesò ə nziʼi nyʉ̀ na venə, ashə a ngə̀ŋ Nyìngòŋ yi a və ghʉ kəku tsu. Alì, ko wìʼ nghaʼli wen byìʼàndo əzhʉ̀ yi a Nyìngòŋ ghʉ̀ la və ne ghaʼa wen nko təmə kwʉ̀ʼ.
JHN.8.21	Yesò ə be gàʼ kwʉ̀ʼsə la, “Ma nè lu, kenla ghə̀ŋ zizi ghə̀ŋ dyʉ̀ a kəshi a ma dyʉ̀ tsu, ghə̀ŋ ne kəŋ mò, ko ghə̀ŋ lu yen, ghə̀ŋ ə ne ə pfʉkə a ghə̀ŋ a mbyɨsə.”
JHN.8.22	Viʼi Jus sə bèm la, “Ghə̀ lə gàʼ la vəghəŋ zizi ko və lu dyʉ̀ akəshi ghèn a ghə̀ dyʉ̀, kə diʼi la gho? Ghə̀ kəŋə ə zhwi wen əwen mu?”
JHN.8.23	Alì Yesò ə be gàʼ la, “Ghə̀ŋ diʼ viʼi nse ashə̀, ali ma diʼ mù mà lu fa kaŋ. Ghə̀ŋ diʼ viʼi mbyi, ma kodiʼ wu ə mbi. 
JHN.8.24	Ma gàʼ li a ghə̀ŋ la ghə̀ŋ ne pfʉkə a ghə̀ŋ a mbyɨsə a zhʉ a sətsen ghə̀ŋ faŋ ke byɨmə la ma diʼ mo yi a ma diʼ.”
JHN.8.25	Vəwenə bèm a Yesò la, “Wù diʼ no ndò lo?”
JHN.8.25	Yesò ə bwensə la, “Ma diʼ tò wìʼ ə yi a ma tə gaʼa fa kənzìtə̀ la ma diʼ wen. 
JHN.8.26	Ənyʉ̀ ə diʼ to kədə̀ŋ a mà zizi mà gàʼ kumə ghə̀ŋ be ku ngəʼ a ghə̀ŋ fa tsu, ali ma ko ne tebè ali byìʼàndo wìʼ yi a ghə̀ tɨmə mo ə gaʼa to nəmwèʼè, ma gàʼa to kənyʉ̀ kì a ghə̀ gàʼa la mà gàʼ a viʼi mbyi.”
JHN.8.27	Ghə̀ ə ngàʼa ali, ko ndiʼ la vəwenə kɨli la ghə̀ gàʼa kumə Tì wen. 
JHN.8.28	Yesò ə gàʼ a vəwenə la, “Ghə̀ŋ lu kuʼsə wàyn Wìʼ a kəntò, no zhʉ̀ko, ghə̀ŋ mu kɨ la ‘Ma diʼ mo yi a ma diʼ,’ ə be kɨ la ma ko nè tebè kənyʉ̀ fa mò ngeŋ, ali gàʼa to kənyʉ̀ kì a Tìʼ ə ziʼi li mo nə̀ kəwenkə kə. 
JHN.8.29	Wìʼ yì a ghə̀ tɨmə mo diʼ yo wen. Ghə̀ ko ə ghʉ̀sə mò to mò nyɨŋ byìʼàndo mà ne to kənyʉ̀ kì a ghə̀ kòŋ”. 
JHN.8.30	Viʼi no və ghoʼo ə nzhʉ li gaʼa ə Yesò ə byɨmə a wen to zhʉ̀ a ghèn.
JHN.8.31	Yesò ə ngaʼa li a viʼi Jus vyi a və byɨmə a wen la, “Ghə̀ŋ sətsen ghaʼ ziʼi ə ghomə mu ghə̀ŋ lutə diʼ to no ndzɨ̀mtə̀sə bàm ə mo. 
JHN.8.32	Ghə̀ŋ na kɨ kənyʉ̀ ki a kə diʼ nəmwèʼè, nəmwèʼè a yi ne ghə̀ŋ la kə ghə̀ŋ be diʼ əkòs.”
JHN.8.33	Ghə̀ ə ngaʼa ali, vəwenə bèm a wen la, “Wù gaʼa la wù zizi wù gyamtə yès fa ngəʼ ko? Yes diʼ viʼi ngwaʼ ngə̀ŋ Ablaham ko ndiʼ la yès ətɨmə diʼ əkòs a wìʼ.”
JHN.8.34	Yesò ə gàʼ a vəwenə la, “Ma gaʼa a ghə̀ŋ to no nəmwèʼè la, no ndò yì a ghə̀ ne mbyɨ diʼ kəkòs a mbyɨ. 
JHN.8.35	Kəkòs kə ko ə se a diʼ nə̀ wù ngwaʼ ə ngə̀ŋ, ali wàyn ə se a nə̀ wù ngwaʼ a ngə̀ŋ əzaʼa no fa ze. 
JHN.8.36	Sətsen Wàyn Wìʼ shisə wù fa kəkòs, mù wù li mù bwòŋ. 
JHN.8.37	Ma kɨli la ghə̀ŋ fʉ̀ fa ngwaʼ ə ngə̀ŋ ə Ablaham, ali sə kəŋ ə zhwi mo byìʼàndo ghə̀ŋ ko kòŋ ə zhʉ ziʼi ə ghomə. 
JHN.8.38	Ma shə̀ʼtə̀ to kənyʉ̀ ki a Tìʼ ghom diʼi li a mò, ghə̀ŋ nè kì a ghə̀ŋ zhʉ̀ fa tiʼi ghə̀ŋ.”
JHN.8.39	Vəwenə bwensə la, “yès ə diʼ vunə Ablaham.”
JHN.8.39	Yesò ə bwensə gàʼ a vəwenə la, “Ghə̀ŋ tu ndiʼ vunə Ablaham mu ghə̀ŋ nè to nyʉ̀ vyi a Ablaham ə nè. 
JHN.8.40	Ghə̀ŋ diʼ alə̀ mu ghə̀ŋ ghʉ̀ li la ghə̀ŋ a zhwi mò, ali mà shə̀ʼtə̀ to nyʉ̀ a ghə̀ŋ, a və diʼ nəmwèʼè mu mà zhʉ̀ fa Nyìngòŋ. Ablaham nko ə ne tə nki tə nyʉ̀ alə̀. 
JHN.8.41	Ghə̀ŋ nè to nyʉ̀ vyi a tìʼ ə ghə̀ŋ ə nè.”
JHN.8.41	Vəwenə bwensə la, “Nyìngòŋ ə diʼ to Tìʼ ə mùʼ yi a yès ə kiʼi, yès diʼ to no nkàyntə̀ vunə Nyìngòŋ.”
JHN.8.42	Yesò ə gàʼ a vəwenə la, “Nyìngòŋ ə tu ndiʼ to no Tìʼ ghə̀ŋ, mu ghə̀ŋ kòŋ mò byìʼàndo mà lu fa ben nə̀ Nyìngòŋ. Ma ko tə vì fa mo ngeŋ. A ntɨmə Nyìngòŋ ətɨmə mò. 
JHN.8.43	Byìʼì ghò a ghə̀ŋ ko zhʉ kɨ kənyʉ̀ kì a ma gaʼa a? A diʼ byìʼàndo ghə̀ŋ ko kòŋ ə zhʉ. 
JHN.8.44	Ghə̀ŋ diʼ vunə tìʼ ghə̀ŋ, ə Deblə̀, kəŋ ə nè to kənyʉ̀ ki a tìʼ ghèn ə kòŋ la ghə̀ŋ ə nè. Ghə̀ ə nzhwi viʼi no fa kənzìtə̀ kə mbi, ko andiʼ la ghə̀ kòŋ nəmwèʼè byìʼàndo ghə̀ diʼ wu ndzɨŋ. A diʼ a zhʉ a ghə̀ zhò ndzɨŋ ghə̀ diʼi ntsìnə̀ wen byìʼàndo ghə̀ diʼ wù ndzɨŋ, be diʼ to no tìʼ ndzɨŋ. 
JHN.8.45	Ma sə gaʼa to no nəmwèʼè a ghə̀ŋ, ko ghə̀ŋ byɨmə kənyʉ̀ kì a ma gaʼa. 
JHN.8.46	A diʼ ndo fa ghə̀ŋ a ntìntìn a ghə̀ zizi ghə̀ diʼi la ma ne li mbyɨ a? A zhʉ a ma gaʼa no nəmwèʼè byìʼì ghò a ghə̀ŋ ko byɨmə mo a? 
JHN.8.47	No ndò a ghə̀ diʼ wàyn Nyìngòŋ, ə zhʉ kənyʉ̀ kì a Nyìngòŋ ə gàʼa. Ghə̀ŋ ko zhʉ̀ byìʼàndo ghə̀ŋ ko diʼ vunə Nyìngòŋ.”
JHN.8.48	Viʼi Jus vətsenvə ə mu gàʼ a Yesò la, “Wu a gaʼa yès ko tə ə gàʼ to nəmwèʼè la wù diʼ wù ə Sàmalìyà, be kiʼi kəzhwì kə kəbyɨkə.”
JHN.8.49	Yesò ə gàʼ a vəwenə la, “Ma ko kiʼi kəzhwì kə kəbyɨkə. Ma gumlə Tìʼ ghom, ali ghə̀ŋ chasə mò. 
JHN.8.50	Ma ko kəŋ tebè la və kuʼsə mò, ali wìʼ diʼ a ghə̀ kəŋ la və nə̀ kuʼsə mò, ghə̀ diʼ wìʼ a ghə̀ soʼo to no nəmwèʼè. 
JHN.8.51	Ma gaʼa a ghə̀ŋ tò no nəmwèʼè la, no ndò yi a ghə̀ zhʉ ziʼi ə ghomə ə ghʉ, mu ghə̀ lu tsi faŋ.”
JHN.8.52	Vəwenə ə gàʼ a wen la, “Yès ə mu sùtə̀ nkɨ luwen la wu kiʼi kəzhwì kə kəbyɨkə! Ablaham nə̀ nshə̀ʼtə̀sə ghoʼkəsə ə mpfʉ̀kəli, ali wù sə gàʼa la, no ndo yi a ghə̀ ghʉ kənyʉ̀ a wù ziʼi mu ghə̀ ko be lu pfʉ. 
JHN.8.53	A wù lə gaʼa ə diʼ la wù chò Ablaham ə tiʼi yès mu? Ablaham wenə nshə̀ʼtə̀sə ghoʼkəsə sətsen diʼ mu və pfʉkə li, wù sədiʼ no ndò?”
JHN.8.54	Yesò ə bwensə gàʼ la, “a zhʉ a ma yi ndiʼ ə kuʼsə wenə ghomə mu a ko diʼ to kənyʉ̀ kətsenkə. Wìʼ yi a ghə̀ kuʼsə mo a diʼ Tìʼ ə ghom, to ndə̀ŋndəŋ ə wìʼ yi a ghə̀ŋ ə gaʼa la a diʼ Nyìngòŋ ghə̀ŋ. 
JHN.8.55	Ghə̀ŋ ko kɨ wen, ali ma kɨ. Mà sətsen gàʼ la ma ko kɨ wen, kə a diʼi la ma zhò ndzɨŋ to nə̀ ghə̀ŋ. Ma kɨli wen, zhʉ wen. 
JHN.8.56	Tìʼ ghə̀ŋ Ablaham ə yèn li ə kɨ la mà lu vi, kənyʉ̀ na kì kə nè, ghə̀ sə saŋlə no nànto.”
JHN.8.57	Viʼi na vyi ə bèm la, “wù ko tɨmə ə zàʼa ngʉ̀ʼsə məwumə ə tàyn, sə kɨ Ablaham mu wù ə yen wen fe?”
JHN.8.58	Yesò ə bwensə gàʼ a vəwenə la, “Ma gaʼa a ghə̀ŋ tò no nəmwèʼè la, və sə bwi Ablaham mu ma sə diʼ.”
JHN.8.59	Nò zhʉ̀ko vəwenə boŋtə nguʼsə ə sə kəŋ ə temlə Yesò nə̀ səwensə, ali Yesò ə lyen ə fʉ̀ fa kəbəŋ kə ngə̀ŋ Nyìngòŋ.
JHN.9.1	Yesò ə nlu li ə sə jèʼè dyʉ̀, ə yen wìʼ ə tsen mu ghə̀ nfyɨfəli mibu və sə bwi wen. 
JHN.9.2	Ndzɨ̀mtə̀sə bàm ə wensə toŋtə wen ə bèm a wen la, “Ndìʼsə̀, à nè mbyɨ ndò la wìʼ ghèn fyɨf to fa bwi a, ghə̀ tiʼi wen wenə lì wen mu no to ghə̀ wen lo?”
JHN.9.3	Yesò ə bwensə gàʼ la, “A ko diʼ byìʼì mbyɨ wen, a ko andiʼ byìʼì ghə̀ tìʼ ə wen wenə lì wen. Kənyʉ̀ na kènkə ə fʉ ndiʼ viʼi yen mwetə kəvu kə shyèʼ kə kaynə kə Nyìngòŋ a wen a wèn. 
JHN.9.4	Vəghəŋ diʼ ə nè to shyèʼ ə wìʼ yì a ghə̀ tɨmə mo, a zhʉ kəbəŋ kə bo baynə byìʼàndo kəbəŋ kə sə fenə vi, a diʼ əzhʉ̀ mu wìʼ zizi ko ghə̀ lu be shyèʼ kənyʉ̀ tsu. 
JHN.9.5	Ma diʼ ə ne nku əbayn a viʼi mbyi ə zàʼa to ando mà bo diʼ a mbyi.”
JHN.9.6	Yesò ə gàʼ ali, ə chʉ̀ mənte a nse, ə tu kəbyìʼ ə zuʼtə ashi ə wù kənfyɨf na ghèn, 
JHN.9.7	ə gàʼ a wen la, “Dyʉ̀ shʉ̀ ashɨ ə wu a kətsèm kə Silwàm.” Silwàm na ghèn ə ndiʼ a gaʼa lòʼ la, “tɨm.” Wìʼ ghèn ə dyʉ̀ shʉ̀ ə sə bwenə ə pfwo mu ghə̀ sə yenə əshi.
JHN.9.8	Viʼi vi a və ntsi boʼsə ə wen nə̀ viʼi a və tə nyenə wen ghə̀ loynə loynə ə mu sə bèmə la, “a ko diʼ wìʼ ghèn a ghə̀ tə ŋwʉʼʉ loynə to loynə li lo?”
JHN.9.9	Viʼi vətsenvə sə byɨmə gàʼa la à diʼ wen, vətsevə tensə gàʼa la, “jòʼ ghə̀ fɨsə fɨsə.”
JHN.9.9	Nò wìʼ a ghèn fa wen ngeŋ ə gàʼ la, “A diʼ to no mò a ghèn a mà tə loynə li.”
JHN.9.10	Vəwenə bèm a wen la, “Wù jèʼ ale sə yenə shì luwen a?”
JHN.9.11	Wìʼ a ghèn ə gàʼ la, “Wìʼ ə yi a və toŋtə la Yesò li ə yi tutə kəbyìʼ ə zuʼ a mo ashɨ, ə gàʼ la mà dyʉ̀ shʉ̀ ashɨ ə ghomə a kətsèm kə Silwàm, no zhʉ ko a ma dyʉ̀ ə shʉ, mu sə yenə əshi luwen.”
JHN.9.12	Vəwenə bèm a wen la, “Wìʼ a yì ye?”
JHN.9.12	Ghə̀ gàʼ la ghə̀ ko kɨ.
JHN.9.13	Və lyɨ̀ dyʉ̀ nə̀ wìʼ na yi a və chʉ̀ li a viʼi Falàsi 
JHN.9.14	A ndiʼ ali mu Yesò tutə kəbyìʼ a kì, ə chʉʼ wìʼ ə na ghèn a kətsi kə tʉʼ lòʼ. 
JHN.9.15	Viʼi Falàsi a vi ə bèm a wìʼ na ghèn la ghə̀ jèʼ ale sə yenə shì lo? Ghə̀ gàʼ la, “Ghə̀ tə tutə kəbyìʼ ə zuʼtə a mo ashi, ma dyʉ̀ shʉ̀ a shɨ ghomə no zhʉ̀ko, mu zìtə̀ sə yenə ə shi.”
JHN.9.16	Viʼi Falàsi vətsenvə gàʼ la, “Wìʼ a ghèn ko diʼ wù ə Nyìngòŋ byìʼàndo ghə̀ ko bamə tebè kətsi kə tʉʼ lòʼ.”
JHN.9.16	Alì vətsevə sə gàʼa la wù nyʉ̀ ə byɨvə zizi ko ghə̀ lu ə nè nyʉ̀ kaynə və alə. Nò zhʉ̀ko, kəngəsə kə fʉ̀ a və wenə a ntìntìn.
JHN.9.17	Və laʼtə to alə, vəwenə be bwensə bèm a wìʼ ghèn a Yesò ə chʉʼ li la, “Nò wù ə kwoʼtə la gho kumə wen a? A ko ghə̀ tə chʉʼ ashɨ a wu.”
JHN.9.17	Wìʼ ghèn ə bwensə la, “Ghə̀ diʼ nshə̀ʼtə̀ ə ghoʼo.”
JHN.9.18	Viʼi Jus və tsenəvə nko byɨmə la wìʼ a ghèn ndiʼ mu ghə̀ ə fyɨfəli mibu be sə yenə. Kə ne vəwenə dzàŋ tìʼ wen nə̀ lì wen, 
JHN.9.19	ə bèm a vəwenə la, “A ghèn diʼ wàyn ghə̀ŋ, a diʼ ə yi a ghə̀ŋ gàʼ la və sə bwi wen to mu ghə̀ fyɨfəli, ghə̀ lə jèʼ ale sə yenə shì luwen a?”
JHN.9.20	Vəwenə byɨmə ə gàʼ la, “yès ə kɨ la ghə̀ diʼ wàyn yès, kɨ la və ə sə bwi wen mu ghə̀ fyɨfəli. 
JHN.9.21	Alì yes ko kɨ la, ghə̀ jèʼ ale ə sə yenə shì luwen lò, ko yès lu kɨ la, à chʉʼ ndò nchʉʼ wen lò. Ghə̀ŋ bèm a wen, ghə̀ ko be diʼ wàyn bwaʼa. Nò tèbe wen zizi ghə̀ shə̀ʼtə̀ kənyʉ̀ kì a kə fʉ̀.” 
JHN.9.22	Tìʼ wen wenə lì wen ə ngàʼa alə byìʼàndo vəwenə ə nfwaynə viʼi Jus venə. Vəwenə ndiʼ mu və ə ghʉ̀ li la no ndò a ghə̀ byɨmə la Yesò diʼ wìʼ ə yi a və tsuʼ li ghʉ̀, mu və a dzɨ̀m ə wen, ko ghə̀ lu be kwen tebè a ngə̀ŋ ntsèntə̀. 
JHN.9.23	Kenkə ndiʼ kənyʉ̀ ki a kə ne tìʼ wen wenə lì wen mu gaʼa la, “Ghə̀ ko be diʼ wàyn ə bwaʼa. Ghə̀ŋ bèm a wen.”
JHN.9.24	Vəwenə na be nkumtə dzàŋ wen ə gàʼ a wen la, “Kàynə li zhiʼ ə Nyìngòŋ la wù gàʼa to nəmwèʼè. Yès ə kɨ la wìʼ ghèn diʼ wu nyʉ̀ ə byɨvə.”
JHN.9.25	Ghə̀ be bwensə la, “Ko ghə̀ diʼ wu nyʉ̀ ə byɨvə, kò ghə̀ ko diʼ, ma kɨ to kənyʉ̀ kə mùʼ la, ma ko tə yenə əshi ə sə yenə luwen!”
JHN.9.26	Vəwenə be bèm la, “Ghə̀ ə nè no ghò a wù, wù ə sə yenə shi a?”
JHN.9.27	Wìʼ ghèn ə gàʼ la, “Mà sə diʼ mù ma shə̀ʼtə̀ li a ghə̀ŋ, ko ghə̀ŋ lu kòŋ ə zhʉ. Ghə̀ŋ be bèmə ə ne gho tsu a? Kə diʼ la ghə̀ŋ kəŋ be ndiʼ ndzɨ̀mtə̀sə bàm ə wen mu?”
JHN.9.28	Vəwenə sə telə wen gàʼa la, “A diʼ wu diʼ ndzɨ̀mtə̀ bàm ə wìʼ na ghèn! yès ə diʼ ə ndzɨ̀mtə̀sə bàm ə Mosìs. 
JHN.9.29	Yès ə kɨ li la Nyìngòŋ ə ngaʼa li a Mosìs, ali yès ko kɨ no tèbe la wìʼ ə ghèn lù fa fe lo?”
JHN.9.30	Wìʼ aghèn ə bwensə la, “A diʼ kənyʉ̀ kə kaynəkə la ghə̀ŋ ko kɨ la ghə̀ lù fa fe, ali mu ghə̀ nè li la, ma ə yenə shi! 
JHN.9.31	Vəghəŋ ə kɨ la Nyìngòŋ ko zhʉ viʼi nyʉ̀ ə byɨvə, ali zhʉ viʼi vyi a və gumlə wen, jèʼe to ando ghə̀ kəŋ. 
JHN.9.32	Ghə̀ŋ ko tɨmə zhʉ no fa chʉʼ a və shətə mbyi la və bwi wìʼ, ko ghə̀ lu yen əshi, wìʼ ə nè ghə̀ sə yenə. 
JHN.9.33	Wìʼ na ghèn ə tu faŋ ke ndiʼ wu ə Nyìngòŋ, mu ghə̀ zizi ko ghə̀ lu nè kənyʉ̀ alə̀.”
JHN.9.34	Viʼi a vi ə gàʼ la, “Wù diʼ alə̀ mu və nə̀ bwi wù a ntìntìn mbyɨsə, wù kwi kuʼ to tsu ə sə kəŋ ə ziʼi yès.” To ando vəwenə gàʼa ali no zhʉ̀ko ə dzɨ̀m shisə wen fa ngə̀ŋ ntsèntə̀.
JHN.9.35	Yesò ə zhʉ̀ li la və dzɨ̀m li ə shisə wìʼ yi a ghə̀ tə chʉʼ li fa ngə̀ŋ ntsentə, ə kəŋ ə dyʉ̀ nə̀ wen, ə bèm a wen la, “Wù lə byɨmə li a wàyn Wìʼ a?”
JHN.9.36	Wìʼ ə ayi ə bwensə la, “Wàyn Wìʼ a yì diʼ ndò a Tikəbəŋ? Shə̀ʼtə̀ a mò ndiʼ mà byɨmə a wen.”
JHN.9.37	Yesò ə gàʼ a wen la, “Wù sə diʼ mù wù yen li wen. A diʼ tò no wen a ghə̀ gaʼa a wù lə.”
JHN.9.38	Wìʼ a ghèn mù gàʼ la, “Ma byɨmə li a Bobo!” ə sə kuʼsə Yesò.
JHN.9.39	Yesò ə mu gàʼ a wen la, “Mà vi a mbyi ashə ə làynsə a shɨ viʼi, ə nè la viʼi və fyɨfkəvə ə yenə, viʼi a və yenə, kə və be yenə.”
JHN.9.40	Viʼi Falàsi vətsenvə a və ndiʼ tsu ə bèm a wen la, “Wù gaʼa, kə diʼ la yès be fyɨfkə mu?”
JHN.9.41	Yesò ə gàʼ a vəwenə la, “Ghə̀ŋ tu əbyɨmə la ghə̀ŋ ko yenə, mu mbyɨ shəŋsə ko be diʼ a ghə̀ŋ a kətʉ. Alì, luwen to ando ghə̀ŋ sə ghʉ la ghə̀ŋ ə yenə, mbyɨ shəŋsə faŋ li to faŋ.”
JHN.10.1	Yesò ə mò li ngàyn ə tsen ə gàʼ la, “Ma gaʼa a ghə̀ŋ no nəmwèʼè la, wìʼ sətsen vi ə wʉ̀sə əchʉ mbàyn ke kwen fa tsu ə dyʉ̀ kuʼ kwen fa akəshi kə kədyàŋ, mu ghə̀ diʼ tsòŋ. 
JHN.10.2	Wìʼ yi a ghə̀ diʼ to no nkàyntə̀ ntsɨ̀ŋ byisə ghə̀ nə̀ kwen to fa chʉ̀ mbàyn. 
JHN.10.3	Ghə̀ sə kəŋ kwen, wìʼ yi a ghə̀ tsɨŋ ə chʉ̀ mbàyn, ghə̀ boʼo a wen. Ali byisə ə zhʉ̀ kɨ gɨ ntsɨ̀ŋ byisə a ghèn. Ghə̀ dzàŋ, sə zhʉ̀ kɨ gɨ wen, ghə̀ lyɨ̀ fʉ nə̀ sə wensə. 
JHN.10.4	Ntsɨ̀ŋ a ghèn nə̀ lyɨ fʉ̀ nə̀ byisə wen a shisə no sətsèm ali, ghə̀ ə sə jèʼè tùʼmə̀ nə̀ səwensə, sə vì to fa wen abàm byìʼàndo sə zhʉ̀ kɨ gɨ wen. 
JHN.10.5	Byisə a shisə zizi ko sə lu dyʉ̀ fa bàm ə wìʼ yi a sə ko kɨ wen. Sə nə̀ yenə wù kədyàŋ, sə boŋsə nyɨŋ to nyɨŋ byìʼàndo sə ko zhʉ kɨ gɨ wen.”
JHN.10.6	Yesò ə mò ngàyn a ghèn, ali viʼi vyi a və nzhʉtə nko kɨ la ghə̀ ngàʼà la ghò lò.
JHN.10.7	Yesò ə gàʼ ali ə be mu gàʼ ə kwʉ̀ʼsə la, “Ma gaʼa a ghə̀ŋ to no nəmwèʼè la, ma diʼ əchʉ mbàyn yi a byisə chò fa tsu. 
JHN.10.8	Viʼi vi a və tə vyi a mo ambì no və tsèm, tə ndiʼ vətsoŋ, ali ko byisə lu zhʉtə vəwenə. 
JHN.10.9	Ma diʼ əchʉ mbàyn, mu no ndò a ghə̀ chò fa tsù, mu ghə̀ lu bwòŋ, ali ghə̀ ne chò kwenə, be chò fʉ to ando ghə̀ kòŋ, be kiʼi ə fozhɨvə ə zhɨ. 
JHN.10.10	Tsòŋ nə̀ vì ndiʼ ə tsoŋ, vi to ndiʼ ə zhwi be byɨbsə. Alì, mà nvi a mbyi ə nè la viʼi ə ntsi, ko və lu gho kəfo.
JHN.10.11	“Ma diʼ no ntsɨ̀ŋ byisə ə jùŋ. Ntsɨ̀ŋ byisə ə jùŋ nə diʼ yi a ghə̀ saŋlə ə pfʉ byìʼì byisə a ghə̀ tsɨ̀ŋ. 
JHN.10.12	A vi a zhʉ a və loʼo wìʼ la ghə̀ ntsɨŋ byisə, ghə̀ ko diʼ ntsɨ̀ŋ byisə ko tì byisə, ghə̀ na yen to ando nyàm kəbo ə vì, ghə̀ nyɨŋ ə ghʉsə byisə, nyàm kəbo ə vi ku byi fa tsu sətsensə ə saykə. 
JHN.10.13	Ghə̀ nə̀ nyɨ̀ŋ moʼtə ali byìʼàndo və loʼo wen loʼo, mu à kòŋ à fʉ̀ no tèbe ghoʼ fʉ̀ byisə a shisə. 
JHN.10.14	Ma diʼ to no ntsɨ̀ŋ byisə ə jùŋ, ma kɨ byisə shomsə, sə kɨ mò, 
JHN.10.15	to ndə̀ŋndəŋ ando Tìʼ ghom ə kɨ mo, ma be kɨ wen. Ma tu ma ə pfʉ̀ byìʼì byisə shomsə. 
JHN.10.16	Ma kiʼi byisə shomsə sətsensə, a sə ko diʼ a mbàyn ashə, ma diʼ vi nə̀ səwensə ali sə zhʉ gɨ̀ ghom ə ndiʼ a nòyn ə mùʼ, be kiʼi to ntsɨ̀ŋ ə mùʼ.
JHN.10.17	“Tìʼ ghom ə kòŋ mò byìʼàndo ma kəʼtə pfʉ̀ mibu ghə̀ be bwensə lùsə mò la mà ə ndiʼ. 
JHN.10.18	Wìʼ kodiʼ a ghə̀ zizi ghə̀ zhwi mo, ma kiʼi kədyòʼ ə ku kətʉ kom a pfʉ̀. Be kiʼi kədyòʼ ə shi kətʉ komkə fa pfʉ̀, Kədyòʼ a kènkə diʼ mu à ku Tìʼ ghom a mò.”
JHN.10.19	Ghə̀ ngaʼa ali, viʼi Jus vyi ə be zìtə̀ kəgumə to a vəwenə a ntìntìn. 
JHN.10.20	Viʼi ə gaʼa to kədə̀ŋ la, “Ghə̀ kiʼi kəzhwì kə kəbyɨkə, sùtə̀ bomə no bomə. Ghə̀ŋ zhʉtə ghò fa wen a?”
JHN.10.21	Alì vətsevə gàʼa la, “ghenə ko diʼ tebè gàʼà a wìʼ a ghə̀ kiʼi kəzhwì kə kəbyɨkə. Kəzhwì kə kəbyɨkə zizi ko kə lu nè viʼi və fyifkəvə ə nyenə shi.”
JHN.10.22	Əzhʉ kəzhɨ ki a və nzhɨ kwòʼtə ando və bwensə ku ngə̀ŋ Nyìngòŋ ə ghoʼo a Jelusalèm a wen, a ndiʼ nə̀ byɨ̀ŋ. 
JHN.10.23	Yesò ə sə jèʼtə̀ chò fa kətò ə Sòlomùyn, a kəbəŋ kə ngə̀ŋ Nyìngòŋ, 
JHN.10.24	viʼi Jus vətsenvə vì zhùŋtə̀ a wen a ben ə bèm a wen la, “wù na ghʉ yès ə yès kəʼtə ə zaʼa fa ze? Shə̀ʼtə̀ a yès əbòʼ a ndayn a zhʉ a wù diʼ Wìʼ yi a və tsuʼ li ə ghʉ.”
JHN.10.25	Yesò ə bwensə gàʼ la, “Mà sə diʼ mù ma shə̀ʼtə̀ li a ghə̀ŋ ali ko ghə̀ŋ lu ə byɨmə. Ənyʉ̀ ə kaynə və vi a ma nè a kədyòʼ ə Tìʼ ghom ə diʼi wìʼ yi a ma diʼ wen, 
JHN.10.26	ko ghə̀ŋ mbyɨmə byìʼàndo ghə̀ŋ ko diʼ byisə shomsə. 
JHN.10.27	Byi shomsə ə zhʉ̀ gɨ ghom, dzɨ̀mtə̀ mò, ma kɨ səwensə. 
JHN.10.28	Ma kù ntsìnə̀ yì a ghə̀ ko lu mè a byi a sensə, ko sə lu be ə pfʉkə. Wìʼ zizi ko ghə̀ lu ghaʼa ə shi səwensə fa mo kəvu. 
JHN.10.29	Tìʼ ghom yi a ghə̀ kù byi na sensə a mò ə chò mò. Kə lə diʼi la wìʼ zizi ko ghə̀ lu be ghaʼa shi fa kəvu ə Tìʼ ə ghom. 
JHN.10.30	Yo Tiʼi ghom diʼ to kənyʉ̀ kə mùʼ.”
JHN.10.31	Ali viʼi Jus sə be boŋtə nguʼsə ə temlə wen tsu. 
JHN.10.32	Yesò ə bèm a vəwenə la, “Tìʼ ə ghom ku li kədyòʼ, ma nè nyʉ̀ ə jùŋ və a viʼi, to kədə̀ŋ. Ghə̀ŋ le kəŋ ə temlə mo luwen byìʼì kə ko?”
JHN.10.33	Vəwenə gàʼ a wen la, “Yès ə ko kəŋ ə temlə wù a kənyʉ̀ kə tsen kə fa ntìntìn nyʉ̀ na venə. Yès ə kəŋ ə temlə wù byìʼàndo wù kumə diʼ to wìʼ, ali telə Nyìngòŋ, gàʼa la wù diʼ Nyìngòŋ.”
JHN.10.34	Yesò ə mu bèm a vəwenə la, “A kò və nyòʼ a ghə̀ŋ Əsoʼ la, Nyìngòŋ ə ngàʼa la, ‘Ghə̀ŋ diʼ Vənyìngòŋ’? 
JHN.10.35	Nyìngòŋ ə sətsen ə toŋtə viʼi vyi a kənyʉ̀ kə Nyìngòŋ kə ə vì a vəwenə la, ‘Vənyìngòŋ,’ vəghəŋ ə kɨ la və zizi ko və lu kwitə kənyʉ̀ kə Nyìngòŋ, 
JHN.10.36	a lu be kwitə no ndò to ando Bobo sə diʼ mù ghə̀ ntsuʼli mò a wen a wù ə ntɨm a mbyi a? Kə le diʼ alə̀, ghə̀ŋ sə be ghamə mò a gho gaʼa la mà telə Nyìngòŋ, byìʼì ando ma gàʼa la ma diʼ wàyn wen a? 
JHN.10.37	Kə ghə̀ŋ a byɨmə a mo a zhʉ a ma ko ne nyʉ̀ vyi a Tìʼ ghom ə kəŋ la ma ə nè. 
JHN.10.38	Alì, ma na nè shwèʼè na yi, ghə̀ŋ faŋ ko ghə̀ŋ lu byɨmə a mo, ghə̀ŋ byɨmə byìʼì nyʉ̀ vyi a ma nè ndiʼ ghə̀ŋ ziʼi sə kɨ la yo Tìʼ ghom ə diʼ to kənyʉ̀ kə mùʼ, nəkwoŋ ko diʼ.”
JHN.10.39	Ghə̀ gàʼ ali, viʼi a venə sə be mwomsə ə ghaʼa wen, ali ghə̀ nyɨŋ fʉ̀.
JHN.10.40	Ghə̀ lù ə bwenə dyàŋ dyʉ̀ a dzen ə Jodàn, ashə yi a Joyn ə ku mu tsu fa ambì faŋ to tsu. 
JHN.10.41	Viʼi ə nvi li a wen, to kədə̀ŋ, vi ali gàʼa la, “Nò tèbe ando Joyn ə ko ə diʼi nchwi kənyʉ̀ kə kaynəkə kə tsen, no tèbe ghò a ghə̀ ə ngàʼà kumə wìʼ ghèn a ndiʼ to nəmwèʼè.” 
JHN.10.42	Viʼi ə byɨmə a wen tsu, to kədə̀ŋ.
JHN.11.1	Wìʼ ə tsen nkwaʼa, əzhiʼ ə wenə ndiʼ Lazalùs, ghə̀ ntsì a Betanì, a diʼ to a ntə̀ʼ yi a Mèli wenə lèmə̀ wen Matà ntsi tsu. 
JHN.11.2	Lazalùs na ghèn a ghə̀ kwaʼa ndiʼ lèmə̀ Mèli, ndə̀ŋndəŋ Mèli yi a ghə̀ buʼtə məzhiʼ mì a ghʉ Yesò ə zhès nə̀ nyɨŋsə kətʉ wensə li. 
JHN.11.3	Vəlemə na venə mu tɨmə ntɨm a Yesò ə gàʼ la, “Bobo, wìʼ yi a wù kòŋ li ə kwaʼa.”
JHN.11.4	Yesò zhʉ̀ ntɨm na yi ə gàʼ la, “Ghə̀ kwaʼa tèbe ali, ko ndiʼ la ghə̀ a pfʉ̀. Əkwaʼa na yi ə vi ndi Nyìngòŋ ə diʼ kədyòʼ kə wen. Wàyn Nyìngòŋ na diʼ kədyòʼ ki a ghə̀ kù a wen chò fa kwaʼa na ghèn.”
JHN.11.5	Yesò nkòŋ Matà wenə lèmə̀ wen Mèli nə̀ Lazalùs, 
JHN.11.6	ali ə zhʉ̀ la Lazalùs əkwaʼa faŋ to akəshi yi a ghə̀ ndiʼ tsu, mətsi ə bò ə chò, 
JHN.11.7	ghə̀ mu gàʼ a ndzɨ̀mtə̀sə bàm ə wensə la, “vəghəŋ bwenə dyʉ̀ a Jùdiyà.”
JHN.11.8	Ndzɨ̀mtə̀sə bàm wensə toŋtə wen ə gàʼ la, “Ndìʼsə̀, à tə ndiʼ to fəkuʼ alə̀ viʼi Jus sə kəŋ ə tèmlə wù nə̀ nguʼsə, wù sə be kəŋ ə dyʉ̀ ə nè gho tsu a?”
JHN.11.9	Yesò ə bèm a vəwenə la, “A kətsi kə ə kiʼi təzhʉ njʉ̀sə̀ bò? Wìʼ ə zizi ko ghə̀ lu kòyntə, jèʼ nə̀nchwì byìʼàndo ghə̀ nyenə wìʼ yi a ghə̀ kù əbayn a mbyi. 
JHN.11.10	Ghə̀ zizi a ghə̀ kòyntə to a zhʉ a ghə̀ jèʼè netʉʼ byìʼàndo ghə̀ kokiʼ ə bayn, ko ghə̀ lu yenə.” 
JHN.11.11	Yesò ə gàʼa ali ə mu gàʼ la, “wùndoŋ ə vəghəŋ Lazalùs bʉnə li, ali ma diʼ ə dyʉ̀ ə zhòmə wen.”
JHN.11.12	Ndzɨ̀mtə̀sə bàm wensə ə toŋtə wen ə gàʼ la, “Bobo, ghə̀ sətsen ə ndiʼ mu ghə̀ bʉnə li, mu a diʼ mù ghə̀ sə to.”
JHN.11.13	Yesò ə gàʼa ali, gàʼa la Lazalùs pfʉ li, ndzɨ̀mtə̀sə bàm wensə zhʉ la ghə̀ gaʼa to no nkàyntə̀ mbinsə. 
JHN.11.14	Ghə̀ mu shə̀ʼtə̀ ə mwetə a vəwenə la, “Lazalùs pfʉli, 
JHN.11.15	ma saŋlə kumə kənyʉ̀ a kì la ma ko ə ndiʼ tsu. Ghə̀ŋ le zìtə̀ li byɨmə luwen. Vəghəŋ dyʉ̀ yenə wen.”
JHN.11.16	Nò zhʉ̀ko, Tòmos yi a və mbe toŋtə wen la Didimùs ə gàʼ a ndzɨ̀mtə̀sə bàm Yesò sə tsensə la, “vəghəŋ boŋ dyʉ̀ fa bàm ndìʼsə̀, ghə̀ sə pfʉ, vəghəŋ boŋ pfʉkə dyʉ̀.”
JHN.11.17	Yesò ə dyʉ̀ zàʼa a Betanì ə yen mu Lazalùs sə diʼ mù ghə̀ tsi li a sè a mətsi ə nkàʼ. 
JHN.11.18	A ndiʼ ali, Betanì ə ko zàʼa tebè vəmille və bò ə lu fa a Jelusalèm, 
JHN.11.19	viʼi Jus diʼ tsu, to kədə̀ŋ a və nvi ə chɨmsə Matà wenə Mèli a pfʉ̀ lèmə̀ vəwenə.
JHN.11.20	Matà ə zhʉ la Yesò əvi ə fʉ̀ dyʉ̀ ə lyɨ̀ wen fa ji, Mèli faŋ to a ngə̀ŋ. 
JHN.11.21	A sə ndiʼ ando Matà dyʉ̀ yèn Yesò ə gàʼ la, “Bobo, wù te ndiʼ ashə mu lèmə̀ ghom ko tə pfʉ. 
JHN.11.22	Nò tèbe ali, ma kɨli la wù bèm no tèbe ghoʼ a Nyìngòŋ, ghə̀ a nè a wù to luwen.”
JHN.11.23	Yesò ə gàʼ a wen la, “Lèmə̀ wù a bwènsə̀ to be ntsi.”
JHN.11.24	Matà ə gàʼ a wen la, “Ma kɨli la ghə̀ lə bwensə̀ lu fa pfʉ a kətsi kə bàm.”
JHN.11.25	Yesò ə gàʼ a wen la, “A lusə mò lusə viʼi fa pfʉ̀, ku kədyòʼ la və tsi. A byɨmə no ndò a mò, pfʉ tèbe pfʉ, ghə̀ ne bwensə lù ntsi. 
JHN.11.26	A tsi no ndò ə byɨmə a mò, ko ghə̀ lu be pfʉ no fa mphen.” Yesò ə gàʼ ali ə bèm a Matà la, “Wù byɨmə nakèn kə a?”
JHN.11.27	Matà byɨmə ə gàʼ la, “Ma byɨmə a Bobo la wù diʼ wìʼ yì a və tsuʼli ghʉ, à diʼ wù Wàyn Nyìngòŋ yi a ghə̀ ndiʼ lə vi a mbyi.”
JHN.11.28	Matà gàʼ ali ə bwenə dyʉ̀ nyoʼtə dzàŋ lèmə̀ wen Mèli ə gàʼ a wen la, “Ndìʼsə̀ vi li sə bèmə wù.” 
JHN.11.29	Mèli zhʉ ali ə zaŋsə fʉ̀ dyʉ̀ ə yen Yesò. 
JHN.11.30	A ndiʼ ali, Yesò ə bo diʼ to akəshi yi a Matà bùmtə̀ wenə wen tsu a ji lì, ko ghə̀ təmə kwen a tyi ntə̀ʼ. 
JHN.11.31	Mèli sə fʉ̀ ə dyʉ̀, viʼi vyi a və nyʉ̀ʼ chɨmsə wen a ngə̀ŋ ə fʉ̀ fa wen abàm, kwoʼtə la ghə̀ dyʉ̀ achʉ̀ əsè ə dì lèmə̀ wen.
JHN.11.32	Ghə̀ dyʉ̀ zàʼa akəshi yi a Yesò ndiʼ tsu ə yenə vi nə̀ wen alə̀ ə fəŋ to a wen ashɨ ə gàʼ la, “Bobo, wù to ndiʼ ashə, mu lèmə̀ ghom ko tə pfʉ̀.”
JHN.11.33	Yesò ə yen to ando ghə̀ dì nə̀ viʼi vyi a wenə vəwenə vi amuʼ ə be dì, kənyʉ̀ na kì kə sə ku ngəʼ a wen, zafə wen no nànto. 
JHN.11.34	Ghə̀ bèm a vəwenə la, “Ghə̀ŋ tə bvɨmə wen fe?”
JHN.11.34	Vəwenə gàʼ a wen la, “Vi dyʉ̀ yen a Bobo.”
JHN.11.35	Yesò dì. 
JHN.11.36	Viʼi yen ando ghə̀ dì ə gàʼ la, “Yen ando ghə̀ nkòŋ wen no nànto.!”
JHN.11.37	Alì viʼi vətsenvə sə gàʼa la, “A tə nè wen, wù kənfyɨf yì sə yenə shi, tə ə faŋ kò ghə̀ nè lì la kə Lazalùs pfʉ byìʼì ghò?”
JHN.11.38	Yesò ə ne dyʉ̀ zàʼa achʉ̀ əsè Lazalùs, kənyʉ̀ na kì ə bo ku to ngəʼ a wen. Əsè na yi ə ndiʼ chiʼi, mu və chiʼ nə̀ ngùʼ. 
JHN.11.39	Yesò ə gàʼ la, “Ghə̀ŋ lyisə ngùʼ ayi.”
JHN.11.39	Alì Matà, lèmə̀ wù ə pfʉ̀ Lazalùs, gàʼ la, “Məntsi chòli luwen ə nkàʼ a Bobo ando və bvɨmə wen, mu və sətsen lyisə ngùʼ ayi luwen, kətyùm kə a fʉ, byifə no nànto.”
JHN.11.40	Yesò ə gàʼ a wen la, “A ma ə gàʼ a li a wù la wù byɨmə, a wù yen kədyòʼ kə Nyìngòŋ?” 
JHN.11.41	Ghə̀ gàʼ ali, və mu lyisə ngùʼ ayì. Ghə̀ ki kuʼsə nə̀ kaŋə ə gàʼ la, “Ma ku kəzòŋ à wu a Tìʼ byìʼàndo wù nə̀ zhʉtə mò, 
JHN.11.42	ma kɨ no alə̀ la mà nə̀ gàʼa, wù zhʉ̀. Alì ma gàʼa luwen a jùŋ ə viʼi venə a və ti ashə, ndiʼ vəwenə zhʉ̀ ə byɨmə la a tɨm wù tɨmə mo.” 
JHN.11.43	Ghə̀ gaʼa ali ə dzàŋ gàʼ no nə̀ ghɨ ə to la, “Lazalùs, fʉ̀ vì!” 
JHN.11.44	Ghə̀ fʉ̀ mu və lemtə li avù wen nə̀ aghʉ nə̀ basə ndisə, be kwiʼ əkə̀ʼ ə wen nə̀ ndisə ə tsensə. Yesò ə gàʼ la, “Ghə̀ŋ zaytə kəbvèm kèn fa wenə wen, ghə̀ ndyʉ̀.”
JHN.11.45	Viʼi Jus no vəghoʼo a və vi ə yen Mèli ə nyenli kənyʉ̀ kì a Yesò nè ə byɨmə a wen. 
JHN.11.46	Alì, vətsevə bwenə dyʉ̀ ə yen viʼi Falàsi ə shə̀ʼtə̀ kənyʉ̀ kì a Yesò nè a vəwenə. 
JHN.11.47	Vəwenə ghaʼ ntsèntə̀ wenə tʉtʉ vəpfèm və ngə̀ŋ Nyìngòŋ sə ghoʼkəsə nə̀ viʼi və soʼ nsoʼsə ə bèm la, “vəghəŋ a nè ale? Yen nyʉ̀ ə kaynəvə vyi a wìʼ ə ghèn mwomə a. 
JHN.11.48	Vəghəŋ sətsen moʼtə ghə̀ nè to alə̀, a viʼi na zhʉ̀ nyʉ̀ byɨmə a wen, to vətsèm. Fa yi abàm, viʼi Lum a vì byɨbsə ngə̀ŋ Nyìngòŋ ə ghoʼo vəghəŋ be byɨbsə viʼi lòʼ vəghəŋ.”
JHN.11.49	Wìʼ ə tsen a vəwenə a ntìntìn, a və ntoŋtə la Kàyafàs, a ndiʼ wen diʼ kətʉ kə tʉtʉ vəpfèm və ngə̀ŋ Nyìngòŋ a ngwʉ̀ʼ a yì ə gàʼ la, “Ghə̀ŋ ko kɨ kənyʉ̀ no fa mphen! 
JHN.11.50	Ghə̀ŋ ko yenə la kə boŋsə bù la wìʼ ə mùʼ pfʉ akəshi viʼi vətsèm chò ando və byɨbsə lòʼ ə tsèm mu?” 
JHN.11.51	Ghə̀ nko gàʼa tebè a wen ətof ali shə̀ʼtə̀ ntɨmə Nyìngòŋ to nə̀ pfem ngə̀ŋ Nyìngòŋ ə ŋanŋtə a ngwʉ̀ʼ na yi la, Yesò ə na pfʉ akəshi viʼi Jus. 
JHN.11.52	Ghə̀ ko pfʉ to a vəwenə. Ghə̀ ə̀ pfʉ tamə a kətʉ vunə Nyìngòŋ vyi a və ghəsə li ndiʼ vəwenə bwènsə̀ zhùŋtə̀ vi ndiʼ to kənyʉ̀ kə mùʼ.
JHN.11.53	Ə zìtə̀ fa kətsi na yi, vəwenə sə baʼtə̀ ə zhwi Yesò. 
JHN.11.54	Yesò ə yen ali ko ghə̀ be kwen tebè kəshi a zizi viʼi Jus yenə wen tsu, ə boŋsə nyɨŋ dyʉ̀ a ntə̀ʼ tsen, və toŋtə la Efèlèm, ashə lòʼ ə lo tseghə, boʼsə a nse zɨm, ə sə tsi tsu wenə ndzɨ̀mtə̀sə bàm wensə.
JHN.11.55	A ndiʼ a zhʉ a ghèn mu kətsi kə kəzhɨ kə məzaʼsə viʼi Jus nsə boʼsə, viʼi pfwo kuʼ a Jelusalèm, to kədə̀ŋ, ə shʉ təwen tə vəwenə a ji ntsìnə̀ əloʼ mibu kətsi kə məzaʼsə kə vi. 
JHN.11.56	Vəwenə vi ali ə faŋ sə bèmə to Yesò, vi tɨmə a kəbəŋ kə ngə̀ŋ Nyìngòŋ, ə sə bèmə to a vəwenə ntìntìn la, “Wù yèn ale? A ghə̀ lə vì akəshi kəzhɨ ashə a?” 
JHN.11.57	A ndiʼ ali, mu tʉtʉ vəpfèm və ngə̀ŋ Nyìngòŋ sə ghoʼsə wenə viʼi Falàsi nchosə li əsoʼ la, no ndò a ghə kɨ kəshi kì a Yesò diʼ tsu, ghə̀ shə̀ʼtə ndiʼ və ghaʼa wen.
JHN.12.1	A nfàŋ to mətsi ntʉfə a ndiʼ mətsi mə məzaʼsə zìtə̀, Yesò ə dyʉ̀ a Betanì, a diʼ ntə̀ʼ və Lazalùs yi a ghə̀ lusə fa pfʉ li. 
JHN.12.2	Və na pfwo ghayn əfo ə zhɨvə a Yesò, Matà ə gə̀tə̀. Və sə zhɨ̀, Lazalùs ə be zhɨ̀. 
JHN.12.3	Mèli lyɨ̀ ndyʉ̀ nə̀ məzhiʼ məlemtəmə mu və shɨtə nə̀ nkàyntə̀ nat, a diʼ no məzhiʼ mə jùŋə mə, mə lèmtə bòŋ no alə̀, əko yi to no nànto ə zùʼ aghʉ Yesò ə zhès nə̀ nyɨŋsə kətʉ wen. Ando ghə̀ zuʼ lì, kəlèmtə̀ kikə ə chiʼ ngə̀ŋ no tsèm. 
JHN.12.4	Ndzɨ̀mtə̀ əbam Yesò ə tsen kwen a və toŋtə la Judà Iskalìyòt, a diʼ wen yi a ghə̀ ndiʼ ə na ə baʼlə Yesò, ə kəŋkə̀ ə gàʼa la, 
JHN.12.5	“Və tə zizi və baʼlə məzhiʼ na mèyn a əko, to kədə̀ŋ, ə ku əko na yi a viʼi kəfem.” 
JHN.12.6	Ghə̀ nko gàʼ ali byìʼàndo ghə̀ kusə shinsə a viʼi kəfem. A ndiʼ byìʼàndo ghə̀ ndi tsoŋ, a wʉ̀ wen wʉ̀ kəmbò kə ko, ghə̀ nshisə ko fa tsu gyamtə əwenə wen tsu.
JHN.12.7	Ghə̀ gaʼa ali, Yesò ə gàʼ la, “Ghə̀ŋ moʼtə wùwì na ghèn fu,” ə be gàʼ la, “Ghə̀ tə ə ghʉ̀ məzhiʼ na mèyn lə zùʼ mo a kətsi yi a və bvɨmə mo tsu. 
JHN.12.8	Viʼi kəfem na ndiʼ to diʼ a ghə̀ŋ a ntìntìn, ali ma ko diʼ ə faŋ to vəghəŋ amuʼ.”
JHN.12.9	Viʼi Jus ə zhʉ̀ li, to kədə̀ŋ la ghə̀ diʼ a Betanì, ə lù dyʉ̀ tsu ə yenə wen, ə be ə yen Lazalùs a ghə̀ lusə fa pfʉ li. 
JHN.12.10	Tʉtʉ vəpfèm və ngə̀ŋ Nyìngòŋ yen ali ə sə be baʼtə̀ ə zhwi Lazalùs, 
JHN.12.11	byìʼàndo viʼi Jus no vəghoʼo ə nsə nyɨŋ dyʉ̀ to fa bàm Yesò, byɨmə a wen byìʼì kənyʉ̀ ki a ghə̀ nè a Lazalùs.
JHN.12.12	Əchʉʼ ə ne layn, ənòyn ə viʼi vyi a və vi ə zhɨ̀ kəzhɨ kə məzaʼsə ə zhʉ la Yesò ne vi a Jelusalèm, 
JHN.12.13	ə kwaʼtə zaŋ ə fʉ̀ dyʉ̀ nə̀ wenə və a wen nə̀ ji, zɨ̀mə gàʼa dyʉ̀ la, “Òsanà! mbwaʼmə ə diʼ a wìʼ yi a ghə̀ vi a əzhiʼ Bobo. Nyìngòŋ ə bwàʼsə Fòyn viʼi Islel!”
JHN.12.14	Yesò ə nkəŋ wàyn jàkas kuʼ a yi a kwi ə sə vi, a diʼ to kənyʉ̀ ki a və nyòʼ a Ŋwàʼlə̀ Nyìngòŋ la:
JHN.12.15	“kə ghə̀ŋ fwàyn a viʼi ntə̀ʼ Zayòn.
JHN.12.15	Fòyn yi a ghə̀ vi,
JHN.12.15	jèʼe a kwi wàyn ə jàkas.”
JHN.12.16	A ndiʼ ando nyʉ̀ a venə nfʉ, ndzɨ̀mtə̀sə bàm Yesò sə yenə ko andiʼ la və kɨ. Ghə̀ lu lù fa pfʉ, ə bwenə dyʉ̀ akəshi kə kùʼsə wen, vəwenə mu kwoʼtə la à diʼi nyʉ̀ mu və ə nyoʼo kumə wen no tsèm, viʼi be nè to li a wen.
JHN.12.17	A ndiʼ ali, mu nòynə ə viʼi vyi a və ndiʼ wenə vəwenə faŋ li sə shə̀ʼtə̀ dyʉ̀ a viʼi la ghə̀ tə dyʉ̀ dzàŋ Lazalùs achʉ̀ əsè, ghə̀ lù fa pfʉ. 
JHN.12.18	Viʼi və ghoʼo və fʉ̀ ə yen wen byìʼàndo vəwenə ə zhʉ̀ la à lə kənyʉ̀ kə kaynəkə kì a ghə̀ nè. 
JHN.12.19	Viʼi Falàsi ə sə gàʼa to a vəwenə a ntìntìn la, “Kə le diʼi la kənyʉ̀ kətsen ko be diʼ vəghəŋ nè. Yen to ando mbyi ə tsèm sə dyʉ̀ to fa wen abàm a!”
JHN.12.20	Viʼi vətsenvə vi a nko diʼ viʼi Jus mbe ku a Jelusalèm ə kuʼsə Nyìngòŋ a kəshi kə kəzhɨ ki, 
JHN.12.21	vəwenə dyʉ̀ yen Filib, a diʼ wù ə ntə̀ʼ ə tsen a Galìlì və toŋtə la Bèsaydà, ə sensə wen ə gàʼ la, “Tikəbəŋ, yès əkòŋ ə yen Yesò.”
JHN.12.22	Filib ə dyʉ̀ shə̀ʼtə̀ a Andɨ̀lò, wenə wen ə dyʉ̀ shə̀ʼtə̀ a Yesò. 
JHN.12.23	Yesò ə gàʼ a vəwenə la, “Əzhʉ kʉʼʉ li luwen la Nyìngòŋ ə kuʼsə kwoŋ ə Wàyn Wìʼ akàŋ. 
JHN.12.24	Ma gaʼa a ghə̀ŋ to no nəmwèʼè la, və sətsen faŋ ke mòʼ ashɨ ə ngwaʼ a nse, a ghə̀ faŋ to a ngwaʼ. Alì, mu və mòʼ, a ghə̀ pfʉ̀ ə mu kumə ashi asaŋ nò ghoʼo. 
JHN.12.25	A kòŋ no ndo ə tsi a mbyi ashə, a ghə̀ pfʉ, a ə baynə no ndò ə ntsi a mbyi ashə, a ghə̀ lù kiʼi ə ntsìnə̀ yì a ghə̀ ko lu mè. 
JHN.12.26	No ndo sətsen ə nshyèʼ a mò, mu ghə̀ diʼ ə dzɨ̀mtə̀ ghom diʼ yowù ə shwèʼè ə mò ne diʼ to akəshi kə mùʼ. Tìʼ ghom ə na ku əmoʼtə a wìʼ yi a ghə̀ shyèʼ a mò.”
JHN.12.27	Yesò ə be mu gàʼ la, “Luwen diʼ alə̀ kwoʼtə ə ghomə ku ngəʼ a mò no nànto, ma ko kɨ la ma gaʼa la gho lo, la, ‘Tìʼ ghom, kə wù a byɨmə ngəʼ na ghèn vi a mò mu?’ Nò tèbe ali, mà tə vi a nse ə yenə ngəʼ na ghèn. 
JHN.12.28	Diʼi kədyòʼ ə kyəkə a viʼi a Tìʼ!”
JHN.12.28	To alə, gɨ̀ ə fʉ̀ fa kàŋ ə gàʼ la, “Mà sə diʼ mù ma diʼi li, diʼ ə be a diʼ ə kwʉ̀ʼsə.”
JHN.12.29	Tənòyn tə viʼi titə a tə ndiʼ tsu ə zhʉ̀ ghɨ ayi, vətsevə sə gàʼa la à dèmkə̀ əkaŋ, vətsevə gàʼa la à gàʼa Ntsɨŋ ngə̀ŋ Nyìngòŋ.
JHN.12.30	Alì, Yesò ə gàʼ a vəwenə la, “Gɨ̀ ghèn ko gàʼa ə gyamtə mo, ghə̀ gàʼa ə gyamtə ghə̀ŋ. 
JHN.12.31	Əzhʉ kwʉʼ li Nyìngòŋ be byɨbsə viʼi mbyi byìʼì mbyɨsə vəwenə be dzɨ̀mə̀ shisə fòyn mbi luwen. 
JHN.12.32	A ne ndi a zhʉ a ve ne lùsə mo fa nse, mà dzàŋ no viʼi vətsèm, və vi a mò.” 
JHN.12.33	Ghə̀ gàʼa alə̀, əshəʼtə nki pfʉ a ghə̀ diʼ ne pfʉ.
JHN.12.34	Viʼi na vyi ə bèm la, “Əsoʼ ə vəghəŋ ziʼi la Klistò diʼ ə tsì ə faŋ, wù jeʼ ale ə gàʼa la, və diʼ ə lùsə Wàyn Wìʼ a? Wàyn Wìʼ na ghèn diʼ no ndò?”
JHN.12.35	Yesò ə mu gàʼ a vəwenə la, “Ghə̀ŋ na bo kiʼi əbayn to a fəshinə fə zhʉ̀ alə. Ghə̀ŋ ə jèʼè, shì ə bo baynə, kə kəbəŋ kə fenəkə na tyin ghə̀ŋ. Wìʼ ə jèʼe a kəbəŋ kə fenəkə, ko ghə̀ lu yenə la ghə̀ dyʉ̀ fè lo? 
JHN.12.36	Ghə̀ŋ byɨmə əbayn, ghə̀ bo diʼ a ghə̀ŋ a ntìntìn ndiʼ ghə̀ŋ ndiʼ vunə əbayn.”
JHN.12.36	Yesò ə gàʼa nyʉ̀ venə alə ə nyɨŋ dyʉ̀ lyòmtə̀. 
JHN.12.37	Yesò ə nè no tèbe nyʉ̀ ə kaynəvə venə no ətsèm lə, vəwenə be tyenə to tyenə la və ko byɨmə a wen. 
JHN.12.38	Kə nfʉ alə ndiʼ ntɨm ə Nyìngòŋ yì a nshə̀ʼtə̀ Isayà nshə̀ʼtə̀ kwʉʼ:
JHN.12.38	“Bobo, à byɨmə ndò ntɨm ə yes a?
JHN.12.38	A yèn ndò kədyòʼ kə Bobo a?”
JHN.12.39	Vəwenə ə faŋ kò və lə byɨmə a ji a Isayà ə ngaʼa la:
JHN.12.40	“Nyìngòŋ ə nè li, vəwenə nfyɨf
JHN.12.40	ə be ntosə tətyɨm tə vəwenə,
JHN.12.40	ndiʼ vəwenə ki tèbe ki ko və lu yenə,
JHN.12.40	kwòʼtə̀ tèbe kənyʉ̀, ko andiʼ la və kɨ;
JHN.12.40	byìʼàndo vəwenə sətsen ə yenə be kɨ nyʉ̀ a və bwensə ə vi
JHN.12.40	a Nyìngòŋ ghə̀ chʉʼ vəwenə.”
JHN.12.41	Isayà ngaʼa nyʉ̀ venə kumə Yesò byìʼàndo ghə̀ sə diʼ mù ghə̀ yenli kədyoʼkə wen.
JHN.12.42	Nò tèbe ali, viʼi vətsevə nə̀ viʼi Jus vətsevə və ə byɨmə li a Yesò, to kədə̀ŋ, ali ko və lù fʉ̀ a ndayn byìʼàndo vəwenə ə mfwàynə̀ la və fʉ, viʼi Falàsi a dzɨ̀m vəwenə fa ngə̀ŋ ntsentə. 
JHN.12.43	Vəwenə ə kòŋ la viʼi mbwomsə vəwenə chò la a mbwomsə Nyìngòŋ.
JHN.12.44	Yesò be gàʼ no a gɨ to la, “A byɨmə no ndo a mò, mù ghə̀ byɨmə li a wìʼ yi a ghə̀ tɨmə mo. 
JHN.12.45	A yen te ndò yen mo, mu ghə̀ yen li wìʼ ə yi a ghə̀ tɨmə mo. 
JHN.12.46	Mà vi a mbyi to nə̀ əbayn ndiʼ wìʼ faŋ kò ghə̀ lə be ndiʼ a kəbəŋ kə fenəkə, mu ghə̀ byɨmə li a mò. 
JHN.12.47	A zhʉ̀ no ndo zhʉ gàʼà ə ghomə ə faŋ ke nè ando mà gàʼa, ko ma lu soʼo wen byìʼàndo ma ko vi a mbyi ə soʼo viʼi, mà boŋsə vi la və bwòŋ. 
JHN.12.48	A tyen te ndo tyen mo nə̀ gàʼ ə ghomə, nyʉ̀ vyi a mà gàʼa lù soʼo wen a kətsi kə ə bàm. 
JHN.12.49	Ma ko gaʼa nyʉ̀ fa mo ə ngə̀ŋ. A ntɨm Tìʼ ə tɨm mo la mà gàʼ, ə shə̀ʼtə̀ ji yi a zizi mà gàʼ fa tsu. 
JHN.12.50	Ma kɨli la kənyʉ̀ kì a Tiʼi ghom gàʼ ə nè la viʼi kiʼi ntsìnə̀ yì a ghə̀ ko lu mè. Ma gàʼa no ghò, a diʼ tò kikə a Tìʼ ghom gàʼ la mà gàʼ.”
JHN.13.1	Andiʼ ando əchʉʼ ndiʼ ne layn və zhɨ̀ kətsi kə Məzaʼsə, mu Yesò sə kɨ la zhʉ̀ kʉʼʉ li la ghə̀ lu fa mbyi ashə ə dyʉ̀ a ben Tìʼ. Ghə̀ kòŋ viʼi wen vyi a və ndiʼ a mbyi, faŋ sə kòŋ vəwenə ə zàʼa ando ghə̀ moʼtə mbyi ghèn.
JHN.13.2	Və ne sə zhɨ̀ azhʉ̀ pfwomə, a diʼ ali mu Deblə̀ ku li əkwoʼtə a Judàs Iskalìyòt, ə wàyn Simùn, la ghə̀ baʼlə Yesò. 
JHN.13.3	Yesò nkɨ la Tìʼ əku li kədyòʼ a yi to akwi əfo ə tsèm, kɨ la ghə̀ lù fa ben Nyìngòŋ, diʼ ə bwenə ə dyʉ̀. 
JHN.13.4	Ghə̀ lu fa akəshi kə kəzhɨ, ə tsuʼ kəgʉ̀nə̀ ki a ghə̀ mòʼ, ə tam tawùlə̀, 
JHN.13.5	ə ŋwaʼ mu a kəkaŋ kə shʉ wèn, ə sə shʉ̀ aghʉ ndzɨ̀mtə̀sə bàm ə wen tsu, zhesə nə̀ tawùlə̀ yì a ghə̀ ntàmə li, 
JHN.13.6	Ghə̀ shʉ əvi zàʼa ə Bità, ghə̀ mu bèm a wen la, “wù kəŋ shʉ aghʉ ghomə a Bobo?”
JHN.13.7	Yesò ə gàʼ a wen la, “Wù ko yenə kɨ tebè kənyʉ̀ kì a ma nè luwen, ali diʼ ə ne ə kɨ.”
JHN.13.8	Bità ə tensə ə gàʼ la, “Wù ko lu shʉ̀ aghʉ ghomə no kətsi kə kətsen.”
JHN.13.8	Yesò ə gàʼ a wen la, “A zhʉ a ma ko a shʉ aghʉ wu yowù mè.”
JHN.13.9	Saymun Bità ə mu gàʼ la, “Kə ndiʼ ali a Bobo, kə wù shʉ̀ to aghʉ ghomə, wu be shʉ̀ avu ghomə nə̀ kətʉ̀ ə kòmkə!”
JHN.13.10	Yesò ə gàʼ la, “No ndò a ghə̀ shʉ̀ li wèn ə wen ko be dì shʉ wèn ə wen no tsèm, əchò tò aghʉ wen, byìʼàndo wèn ə wenə laynə. Ghə̀ŋ laynə ali, kò ghə̀ŋ lu nlaynə vətsèm, wu muʼ ko laynə.” 
JHN.13.11	Yesò ə gàʼa ali la vəwenə diʼ nə̀ laynə, ə chò to wìʼ ə mùʼ byìʼàndo ghə̀ nkɨ li wìʼ yi a ghə̀ ndiʼ ne baʼlə wen.
JHN.13.12	Yesò ə shʉ li mwetə aghʉ vəwenə ə bwensə mòʼ kəgwʉnə kə wen ə dyʉ̀ nyʉ̀ʼmə akəshi yi a ghə̀ ə nyʉ̀ʼ tsu ə mu bèm a ndzɨ̀mtə̀sə bàm wensə la, “Ghə̀ŋ yen li kɨ kənyʉ̀ kènkə a mà nè a ghə̀ŋ a? 
JHN.13.13	Ghə̀ŋ toŋtə mò la ndìʼsə̀, be toŋtə la Bobo, kə diʼ to nəmwèʼè. 
JHN.13.14	Ma shʉ li aghʉ ghəŋə diʼ Nyìngòŋ ghə̀ŋ, be diʼ ndìʼsə̀. Kə lə diʼi la no ndò fa ghə̀ŋ a ntìntìn diʼi ə̀ shʉ aghʉ lèmə̀ wen. 
JHN.13.15	Mà diʼi li nchwi a ghə̀ŋ ndi ghə̀ŋ nè to ando mà nè. 
JHN.13.16	Ma gaʼa a ghə̀ŋ no nəmwèʼè la wù ə shwèʼè ko tɨmə chò tiʼi shyèʼ wen, wù ə ntɨm ko ntemə chò wìʼ yi a ghə̀ tɨmə wen. 
JHN.13.17	Ghə̀ŋ sə kɨ nyʉ̀ venə, mu ghə̀ŋ sətsen ə nè to ali, ghə̀ŋ a kiʼi mbwaʼsə.
JHN.13.18	“Ma ko gàʼa tebè a ghə̀ŋ və tsèm. Ma kɨli ghə̀ŋ vyi a mà tsuʼ li. Alì, kənyʉ̀ kì a və nyoʼ a Ŋwàʼlə̀ Nyìngòŋ la, ‘Wìʼ ne zhɨ̀ to yo wen, sə diʼ mù ghə̀ bwenə li dzèm əwen a mò’. 
JHN.13.19	Ma shə̀ʼtə̀ kənyʉ̀ kènkə a ghə̀ŋ luwen alə̀, kə ko təmə fʉ̀, ndiʼ kə na fʉ̀, ghə̀ŋ byɨmə la ‘ma diʼ wìʼ yì a ma diʼ wen.’ 
JHN.13.20	Ma gaʼa a ghə̀ŋ no nəmwèʼè la, no ndo a ghə̀ à shisə wìʼ a mà tɨmə, mù ghə̀ shisə li mò, no ndo à ghə̀ shisə mo, mù ghə̀ shisə li Wìʼ a ghə̀ tɨmə mo.”
JHN.13.21	Yesò ə ngàʼa nyʉ̀ avenə alə kwòʼtə̀ ə wenə sə ku ngəʼ a wen no nànto. Ghə̀ mu gàʼ ə làynsə la, “Ma gaʼa a ghə̀ŋ no nəmwèʼè la wìʼ ə mùʼ fa ghə̀ŋ a ntìntìn ne ə baʼlə mo.”
JHN.13.22	Ndzɨ̀mtə̀sə bàm wensə sədiʼ nə̀ əkaynə ə, mu sə ki mu kaynə la ghə̀ gàʼa kumə ndò lo. 
JHN.13.23	A ndiʼ ali dzɨ̀mtə̀ əbàm wen yì a ghə̀ nkòŋ nəkwoŋ ə ŋwʉʼ boʼsə wen. 
JHN.13.24	Saymun Bità ə gàʼ a wen ashɨ, la ghə̀ bèm a Yesò la ghə̀ gàʼa kumə ndò lo.
JHN.13.25	Ghə̀ zhəʼtə dyʉ̀ a ben ə Yesò ə bèm a wen la, “Wù gaʼa ndò a Bobo?”
JHN.13.26	Yesò ə gàʼ la, “Ma chʉ̀ kəbayn kènkə a mbàsə̀ ə kù a wìʼ yi a ma gaʼa kumə wen.” Ghə̀ gàʼ ali ə chʉ ku a Judàs Iskalìyòt, ə wàyn Simùn. 
JHN.13.27	Judàs ə sə shi vi nə̀ kəbayn a kì a alə, Satan kwen a wen ə tyɨm. Yesò ə gàʼ a wen la, “Zaŋsə nè kənyʉ̀ kì a wù kəŋ ə nè.” 
JHN.13.28	Alì ko wìʼ lù ə kɨ akəshi kə kəzhɨkə a kì la ghə̀ gàʼa ali byìʼì ghò lo. 
JHN.13.29	Ghə̀ ngaʼa ali, ndzɨ̀mtə̀sə bàm ə wensə sə tsensə kwoʼtə la ghə̀ gaʼa la Judàs zen əfo vyi a chʉʼ a layn, və zhɨ̀ a kətsi kə kəzhɨ, bwen ali mu ghə̀ əgàʼa la ghə̀ ku əko a viʼi kəfem byìʼàndo a ghʉ̀ wen ghʉ̀ kəbò kə ko.
JHN.13.30	Judàs ə shi kəbayn kì fa Yesò no zhʉ̀ko, ə fʉ̀ dyʉ̀ a kəbəŋ kə fenəkə.
JHN.13.31	A ndiʼ ando Judàs ə fʉ̀ dyʉ̀ li, Yesò ə mu gàʼ la, “Əzhʉ kʉʼʉ li a və a yen kədyòʼ kə Wàyn Wìʼ, ə be yen kədyòʼ kə Nyìngòŋ chò fa wen. 
JHN.13.32	A na ndiʼ ando və yenə kədyòʼ kə Nyìngòŋ chò fa wen, nkàyntə̀ Nyìngòŋ be ne, və be yen kədyòʼ kə wen. Nyìngòŋ a nè, kənyʉ̀ na kènkə zaŋsə fʉ̀. 
JHN.13.33	Mà ko be diʼ ə ndiʼ vəghəŋ a kəghaf a vù vwomə. Ghə̀ŋ kəŋ mò nənlù, mu ma dyʉ̀ li akəshi, mu ghə̀ŋ zizi ko ghə̀ŋ lu vi tsu. Ma shə̀ʼtə̀ a ghə̀ŋ luwen, to ndə̀ŋndəŋ ando mà sə diʼ mù ma shə̀ʼtə̀ li a viʼi Jus. 
JHN.13.34	Ma ku əsoʼ ə fìghə a ghə̀ŋ luwen. Ghə̀ŋ nə̀ kòŋ təwen ə təŋtə. Ma kòŋ li ghə̀ŋ. Ghə̀ŋ ne kòŋ təwen ə təŋtə to ali. 
JHN.13.35	Nò viʼi və tsèm ə ne yenə kɨ la ghə̀ŋ diʼi ndzɨ̀mtə̀sə bàm ə mò, a ji yi a ghə̀ŋ kòŋ təwen ə təŋtə fa tsu.”
JHN.13.36	Yesò əgàʼa ali, Saymun Bità ə bèm a wen la, “Wù dyʉ̀ fe a Bobo?”
JHN.13.36	Ghə̀ bwensə la, “Wù zizi ko wù lu dyʉ̀ akəshi yi a ma dyʉ̀ tsù luwen, ali diʼ ə ne dzɨ̀mtə̀ ə vi.”
JHN.13.37	Bità ə bèm a wen la, “Mà zizi ko ma lu dyʉ̀ luwen byìʼì ghò a Bobo? Ma zizi ma pfʉ̀ byìʼì wù.”
JHN.13.38	Yesò ə bèm la, “wù le zi wu ə pfʉ̀ byìʼì mò a? Ma gaʼa a wù no nəmwèʼè la ə nkəʼ ne sə toŋ layn, mu wù mo li mò aghayn a tàʼ.”
JHN.14.1	Yesò gàʼ a ndzɨ̀mtə̀sə bàm ə wensə la, “kə ghə̀ŋ nə̀ femsə təwen ə təŋtə. Ghə̀ŋ byɨmə a Nyìngòŋ, ə be byɨmə a mò. 
JHN.14.2	Kəbəŋ kə Tìʼ ghom kə ə kiʼi tinsə a aloʼ sə diʼ to kədə̀ŋ. Kə tə faŋ kə diʼ alə̀, mu ma shə̀ʼtə̀ li a ghə̀ŋ. Ma dyʉ̀ ə shɨtə shì tsu a ghə̀ŋ. 
JHN.14.3	Mà sətsen dyʉ̀ shɨtə, mà bwenə vi əlyɨ̀ ghə̀ŋ, ndi ghə̀ŋ dyʉ̀ ndiʼ vəghəŋ akəshi yi a ma diʼ tsu. 
JHN.14.4	Ghə̀ŋ kɨli ji yì a ghə̀ dyʉ̀ akəshi na ghèn a ma dyʉ̀ tsu.”
JHN.14.5	Tòmos ə mu bèm a wen la, “Yes zizi yes kɨ ji ale a Bobo, ko yes kɨ no tèbe kəshi kì a wù dyʉ̀ tsu a?”
JHN.14.6	Yesò ə gàʼ a wen la, “Ma diʼ ji, diʼ nəmwèʼè, be diʼ əbwòŋ yì a ghə̀ ko lu mè, wìʼ ko diʼ a ghə̀ zizi ghə̀ dyʉ̀ a Bobo, a bwen la ghə̀ chò fa mo kəvu. 
JHN.14.7	Ghə̀ŋ sətsèn ə shɨtə kɨ mò, ghə̀ŋ ne boŋ kɨ Tìʼ ghom. Ə zìtə̀ fa luwen ə dyʉ̀ ambì, ghə̀ŋ sə kɨ wen, mu ghə̀ŋ yen li wen.”
JHN.14.8	Filib ə gàʼ a wen la, “Bobo, yes ə kəŋ to kənyʉ̀ kə mùʼ, la wù diʼ Tìʼ yes.”
JHN.14.9	Yesò ə bwensə bèm la, “Ma tsì li vəghəŋ no fa kəghaf alə̀ a Filib, ko wù lu kɨ mo? Nò tèbe ndò yi a ghə̀ yen mo sə diʼ mù ghə̀ yen li Tìʼ, wù ə be gàʼa la mà diʼ Bobo ə kò a ghə̀ŋ a? 
JHN.14.10	Wù ko byɨmə la yo Tìʼ diʼ to kə nyʉ̀ kə mùʼ mu? Ənyʉ̀ vyi a ma gaʼa a ghə̀ŋ ko diʼ nyʉ̀ ə ngeŋ mò. A diʼ nyʉ̀ ə Tìʼ yi a ghə̀ kù kədyòʼ a mò, no məzhʉ̀ ə tsèm. 
JHN.14.11	Ghə̀ŋ byɨmə ando mà gàʼa la, yo Tìʼ diʼ to kənyʉ̀ kə mùʼ, a bwen ali, ghə̀ŋ byɨmə lì to no byìʼì nyʉ̀ ə kaynəvə vyi a ghə̀ŋ yèn li. 
JHN.14.12	Ma gaʼa a ghə̀ŋ no nəmwèʼè la, a byɨmə no ndò a mò, ghə̀ a nè tənki tə nyʉ̀ titə a ma nè be nè chò no fa ali byìʼàndo ma bwenə dyʉ̀ a Tìʼ. 
JHN.14.13	Ma nè no tèbe ghò yi a ghə̀ŋ bèm a mo azhiʼ ndi Tìʼ diʼ kədyòʼ kə wen chò fa mo Wàyn. 
JHN.14.14	Ghə̀ŋ sətsen bèm no tèbe ghò a mo əzhiʼ, mà nè a ghə̀ŋ.
JHN.14.15	“Ghə̀ŋ sətsen ə kòŋ mo, ghə̀ŋ a nghʉ̀ təsoʼ ə tyomtə. 
JHN.14.16	Ma na sensə, Tìʼ ghə̀ ku Ngyàmtə̀ ə tsen a ghə̀ŋ, a ghə̀ faŋ ghə̀ŋ vəwenə to ghayn mùʼ. 
JHN.14.17	Ngyàmtə̀ a ghèn ne ndiʼ Kəzhwì kə Nyìngòŋ kì a kə diʼi nəmwèʼè kumə Nyìngòŋ. Viʼi mbyi zizi ko və lu shisə Ngyàmtə̀ a ghèn byìʼàndo vəwenə ko yenə wen, ko və kɨ wen. Ghə̀ŋ kɨli wen byìʼàndo ghə̀ tsi ghə̀ŋ vəwenə, diʼ ə nè ə ndiʼ a ghə̀ŋ a ntìntìn.
JHN.14.18	“Ma ko ne ghʉsə ghə̀ŋ to nə̀ vunə mpfʉ. Ma dyʉ̀ ə be bwenə vi. 
JHN.14.19	A laʼtə to lə, ko viʼi mbyi be yen mo, ali ghə̀ŋ yenə. Byìʼàndo ma tsi, ghə̀ŋ be boŋ tsi. 
JHN.14.20	A lə ndiʼ a kətsi na yi a mà bwenə vì a ghə̀ŋ, ghə̀ŋ kɨ la yo Tìʼ ghom diʼ a kənyʉ̀ kə mùʼ, vəghəŋ ə be diʼ a kənyʉ̀ kə mùʼ.
JHN.14.21	“Wìʼ yi a ghə̀ kòŋ mò diʼ wìʼ yi a ghə̀ zhʉtə təsoʼ ə tyomtə. No ndò a ghə̀ kòŋə̀ mo, Tìʼ ghom kòŋ wen, ma be kòŋ wen, diʼi ji shomsə a wen.”
JHN.14.22	Ghə̀ gaʼa ali, Judàs, a nkò diʼ ghətsen yi a və toŋtə la Iskalìyòt li ə bèm la, “Wù a diʼ ji shəsə a yes ale a Bobo a viʼi mbyi be a faŋ ke yen a?”
JHN.14.23	Yesò ə bwensə a wen la, “No ndò a ghə̀ kòŋə mo, ghə̀ ne zhʉ əziʼi ə ghomə. Wìʼ yi kòŋ mo, Tìʼ ghom be a kòŋ wen, yo wen be vi tsèntə tsi yo wìʼ na yì. 
JHN.14.24	Wìʼ faŋ ke kòŋ mo, ko ghə̀ lu ə zhʉ əziʼi ə ghomə. Əziʼi na ghənə a ghə̀ŋ zhʉ̀tə lə kodiʼ ziʼi ə ngeŋ mò, à diʼ əziʼi ə Tìʼ yì a ghə̀ tɨmə mo.
JHN.14.25	“Ma shə̀ʼtə̀ li nyʉ̀ venə a ghə̀ŋ no ətsèm, vəghəŋ bo diʼ to amuʼ. 
JHN.14.26	Ngyàmtə̀ yi a Tìʼ na tɨm a mo azhiʼ, a diʼ kəzhwì kə Ŋwoʼkə, kə ne ziʼi ghə̀ŋ no nə̀ nyʉ̀ nò tsèm, ə be nè ghə̀ŋ kwoʼtə no tèbe ghò yì a mà gàʼa li a ghə̀ŋ.
JHN.14.27	“Ma lù moʼtə mbwaʼmə ghom a ghə̀ŋ. Ma kù mbwaʼmə ghom a ghə̀ŋ. Ma ko kù mbwaʼmə ghèn a ghə̀ŋ to ando mbyi nə̀ ku. Kə ghə̀ŋ be zhuŋsə̀ təwen ə təŋtə, kə ghə̀ŋ be fwaynə. 
JHN.14.28	Ghə̀ŋ ə zhʉ to ando mà gàʼ la, ‘Ma wʉ̀sə ghə̀ŋ ə dyʉ̀ bwensə vì a ghə̀ŋ.’ Ghə̀ŋ tu kòŋ mo, mu ghə̀ŋ saŋlə la ma dyʉ̀ a ben Tìʼ byìʼàndo Tìʼ ŋaŋtə chò mò. 
JHN.14.29	Ma shə̀ʼtə̀ li nyʉ̀ venə a ghə̀ŋ luwen, ko və təmə fʉ̀, ndi və ne sə fʉ, ghə̀ŋ byɨmə. 
JHN.14.30	Ma ko be a gaʼa a ghə̀ŋ luwen no nànto byìʼàndo fòyn mbyi ghèn sə vì. Ghə̀ ko kiʼi kədyòʼ kə tsèn a mo kətʉ, 
JHN.14.31	ali viʼi mbyi diʼ ə̀ kɨ la ma kòŋ Tìʼ, be kɨ kənyʉ̀ kì a ghə̀ gàʼ la mà nè.
JHN.14.31	“Ghə̀ŋ vì vəghəŋ lù fa akəshi ghèn.”
JHN.15.1	Yesò be gaʼa la, “Ma diʼ nkàyntə̀ fèkoʼ fə ashɨ nkoʼ, Tìʼ ghom diʼ tì ə sɨm, 
JHN.15.2	chwaynə maʼ tətam titə a tə ko kumə ashɨ a mo wèn, tsùʼtə fo fa tətam a tyi a tə ko kumə ashɨ, ndiʼ tə tuʼ kumə. 
JHN.15.3	Ghə̀ŋ sə diʼ nə̀ laynə byìʼì əziʼi yì a mà ziʼi a ghə̀ŋ. 
JHN.15.4	Ghə̀ŋ faŋ a mò ndi mà be faŋ a ghə̀ŋ. Ando ntam ə fəkoʼ zizi ko ghə̀ lu kumə ashɨ fa ngeŋ, ghə̀ diʼ ə ndiʼ a fəkoʼ mibu ghə̀ a kumə ashɨ. Kə le diʼ to ndə̀ŋndəŋ ando ghə̀ŋ zizi ko ghə̀ŋ lu kumə ashɨ, a bwen la ghə̀ŋ fàŋ a mo wen.
JHN.15.5	“Ma diʼ fəkòʼ, ghə̀ŋ diʼ tətam. Wìʼ sətsen faŋ a mo wen, ma be a faŋ a wen, ghə̀ a kumə ashɨ, to kədə̀ŋ. A bwèn fa mo, ghə̀ŋ zizi ko ghə̀ŋ lu nè kənyʉ̀. 
JHN.15.6	A tyen no ndò la ghə̀ ko a faŋə a mo wen, və a təmə wen ə maʼa, to nə̀ ətam yi a və nə̀ chwaynə mòʼ, ghə̀ zɨm. Və nè bwensə boŋtə tətam a tentə ə nyuʼ azhiʼ. 
JHN.15.7	Ghə̀ŋ sətsen faŋ a mo wen, əziʼi ə ghomə a faŋ a ghə̀ŋ kətʉ, ghə̀ŋ bèm no tèbe ghò a ghə̀ŋ kòŋ fa Tìʼ ghom, ghə̀ a ku a ghə̀ŋ. 
JHN.15.8	A ndiʼ a azhʉ̀ a ghə̀ŋ kumə ashɨ to kədə̀ŋ, diʼi la ghə̀ŋ diʼ ndzɨ̀mtə̀sə bàm ə mo, no mbyi ə tsèm yen kədyòʼ kə Tìʼ ghom. 
JHN.15.9	Ma kòŋ ghə̀ŋ ndə̀ŋndəŋ ando Tìʼ ghom əkòŋ mò. Ghə̀ŋ faŋ a mò kòŋ. 
JHN.15.10	Ghə̀ŋ ghʉ̀ təsoʼ ə tyomtə, ghə̀ŋ faŋ a mo kòŋ ndə̀ŋndəŋ ando mà fàŋ a kòŋ Tìʼ ghom byìʼàndo ma ghʉ̀ təsoʼ tə wen.
JHN.15.11	“Mà shə̀ʼtə̀ nyʉ̀ venə a ghə̀ŋ ndi ghə̀ŋ kɨ saŋlə yì a ma kiʼi, a diʼ saŋlə mu ghə̀ lwin li kwʉ̀ʼ. 
JHN.15.12	Kènkə diʼ əsoʼ ə ghomə la, ghə̀ŋ kòŋ təwen ə təŋtə to ando mà kòŋ ghə̀ŋ. 
JHN.15.13	Wìʼ zizi ko ghə̀ lu be diʼi kòŋ, ghə̀ chò ando wìʼ ə kòŋ ndoŋsə wen ə pfʉ a vəwenə. 
JHN.15.14	Ghə̀ŋ nè to ando əsoʼ ə ghomə əgàʼa, ghə̀ŋ ne ndiʼ doŋ shomsə. 
JHN.15.15	Mà ko be toŋtə tebè ghə̀ŋ luwen la viʼi ə shyèʼ byìʼàndo wu ə shwèʼ ko nə̀ kɨ kənyʉ̀ kì a tì shyèʼ wen nə̀ nè. Ma toŋtə ghə̀ŋ luwen la doŋ shomsə byìʼàndo mà shə̀ʼtə li nyʉ̀ vyi a mà zhʉ fa Tìʼ ghom a ghə̀ŋ no ətsèm. 
JHN.15.16	A ko tə tsuʼ ghə̀ŋ tsuʼ mo. A tə lù mò tsuʼ ghə̀ŋ ə tɨm la ghə̀ŋ dyʉ̀ ə kumə ashɨ, a diʼ a yi a ghə̀ zizi ghə̀ tsi faŋ. Ghə̀ŋ nè ali, Tìʼ ghom a ku no tèbe ghò yi a ghə̀ŋ bèmə fa wen chò fa mo azhiʼ. 
JHN.15.17	Kènkə diʼ əsoʼ ə ghomə la, ghə̀ŋ kòŋ təwen ə təŋtə.
JHN.15.18	“Viʼi mbyi ne bayn ghə̀ŋ, ghə̀ŋ kwoʼtə ando və tə ə baynə mò fa ambì. 
JHN.15.19	Ghə̀ŋ tə ndiʼ viʼi mbyi mu vəwenə kòŋ ghə̀ŋ to nə̀ viʼi vəwenə. Luwen ə diʼ mù ma tə ə tsùʼtə shisə ghə̀ŋ fa mbyi, ghə̀ŋ ko diʼ viʼi mbyi. A le kənyʉ̀ ki a viʼi mbyi bàynə̀ ghə̀ŋ tsu. 
JHN.15.20	Kə ghə̀ŋ lyesə kənyʉ̀ ki a mà tə ziʼi a ghə̀ŋ la, ‘wù ə shwèʼ ko tɨmə chò tìʼ shyèʼ wen.’ Vəwenə sətsen ə ndi mu vəwenə ə ntsuʼ li kəghʉ ə kòmkə, vəwenə be a ntsuʼ kənkə to ndə̀ŋndəŋ. Vəwenə sətsen ə ndiʼ mu vəwenə ə zhʉtə əziʼi ə ghomə, vəwenə be a zhʉtə əziʼi ghəŋə to alì. 
JHN.15.21	Və a nè nyʉ̀ venə a ghə̀ŋ alə̀ no ətsèm, byìʼì mò byìʼàndo vəwenə ko kɨ wìʼ yì a ghə̀ tɨmə mo. 
JHN.15.22	Ma tə faŋ ke vì ə gàʼ a vəwenə kumə mbyɨsə vəwenə mu kə ko diʼi tebè la vəwenə nè li mbyɨ ando kə diʼi luwen. Vəwenə ko kiʼi kənyʉ̀ kə tsen kə luwen ə gàʼ kumə mbyɨsə vəwenə. 
JHN.15.23	A bayn no ndò bayn mo, kə diʼi la ghə̀ bàynə̀ Tìʼ ghom. 
JHN.15.24	A tə ndiʼ la mà ko ə nè nyʉ̀ a vəwenə a ghə̀ŋ ntìntìn, ko andiʼ la wìʼ ə tɨmə nè, mu kə diʼi la vəwenə nè li mbyɨ ando kə diʼi luwen. Luwen ə sə diʼ mù vəwenə yen li nyʉ̀ ə kaynə və venə ali be bàynə̀ mò to bàynə̀ boʼsə nə̀ Tìʼ ghom. 
JHN.15.25	Nò tèbe ali, kə tə ə diʼ ə fʉ to ji na ghèn ndiʼ kənyʉ̀ ki a və nyoʼo a vəwenə a soʼ la, ‘Ghə̀ŋ tə ə bàynə̀ mò to kədyàŋ,’ kwʉʼ.
JHN.15.26	“Ngyàmtə̀ ne vì, a mà tɨmə ə gaʼa nəmwèʼè kumə mò. Ghə̀ na lu fa ben Tìʼ, a diʼ Kəzhwì kə wen kì a kə gàʼà to nəmwèʼè. 
JHN.15.27	Ghə̀ŋ be na ngàʼà to nəmwèʼè a viʼi kumə mò byìʼàndo ghə̀ŋ tə ə ndiʼ vəghəŋ amuʼ, fa kənzìtə.
JHN.16.1	“Mà gàʼa nyʉ̀ venə no ətsèm a ghə̀ŋ alə ndiʼ kə ghə̀ŋ na maʼa əbyɨmə ə ghəŋə. 
JHN.16.2	Və ne ndzɨ̀mə̀ shisə ghə̀ŋ fa aloʼ ntsèntə̀. Ma gàʼà nəmwèʼè la əzhʉ̀ ə tseghə na vi, a wìʼ ne zhwi ghə̀ŋ, ghə̀ sə kwoʼtə la ghə̀ nè shwèʼ Nyìngòŋ. 
JHN.16.3	Viʼi ə nà nè nyʉ̀ a venə a ghə̀ŋ byìʼàndo vəwenə ə ko kɨ mo, ko və kɨ Tìʼ. 
JHN.16.4	Mà shə̀ʼtə nyʉ̀ a venə a ghə̀ŋ alə, ku kətyiftə ndiʼ əzhʉ̀ na kwʉʼ, ghə̀ŋ sə nè, ghə̀ŋ ə̀ kwoʼtə ando mà tə shə̀ʼtə̀ a ghə̀ŋ.
JHN.16.4	“Mà ko tə shə̀ʼtə̀ nyʉ̀ venə a ghə̀ŋ fa ambì byìʼàndo mà bo tə diʼ vəghəŋ amuʼ. 
JHN.16.5	Luwen ma dyʉ̀ a ben nə̀ wìʼ yi a ghə̀ tə tɨm mo, ali wìʼ fa ghə̀ŋ ə ko bèmə tebè la ma dyʉ̀ fè lò? 
JHN.16.6	Ma shə̀ʼtə̀ li nyʉ̀ venə a ghə̀ŋ, və sə ku ngəʼ a ghə̀ŋ. 
JHN.16.7	Alì, ma gaʼa to a ghə̀ŋ nəmwèʼè la, à diʼ njùŋ a ghə̀ŋ ando mà sə lu. Mà sətsen faŋ kə dyʉ̀, ko Ngyàmtə̀ a vì a ghə̀ŋ. Alì mu mà dyʉ̀, a mà dyʉ̀ tɨm ə wen a ghə̀ŋ. 
JHN.16.8	Ghə̀ a vì, ə diʼi nyʉ̀ vyi a və byifə kumə mbyɨsə viʼi mbyi ə diʼ jisə tɨməsə, be diʼ ji yì a Nyìngòŋ ə lu soʼ viʼi fa tsù a ghə̀ŋ. 
JHN.16.9	Ghə̀ diʼi kənyʉ̀ kì a kə byɨfə kumə mbyɨ byìʼì ando viʼi ko byɨmə a mò, 
JHN.16.10	ə diʼ jisə tɨməsə byìʼàndo mà sə dyʉ̀ a ben ə Tìʼ ghom, ko ghə̀ŋ be ə diʼ ə yen mo. 
JHN.16.11	Ghə̀ a diʼ ji yì a Nyìngòŋ ə lu soʼo mbyi fa tsù byìʼì ando fòyn yi a ghə̀ soʼo mbyi ghèn sə diʼ mù ghə̀ fəŋ li nsòʼ.
JHN.16.12	“Mà bò kiʼi nyʉ̀ ə gàʼ a ghə̀ŋ to kədə̀ŋ, ali mu ghə̀ŋ sətsèn əzhʉ̀ luwen, və a ku ngəʼ a ghə̀ŋ. 
JHN.16.13	Alì, kəzhwì kə Ŋwoʼkə kì a kə diʼi nəmwèʼè a vi tisə ghə̀ŋ, ghə̀ŋ kɨ no tèbe kənyʉ̀ kə kò ki a kə diʼi nəmwèʼè. Ghə̀ a vi, ko ghə̀ lu gaʼa tebè nyʉ̀ ə ngeŋ wen; ghə̀ a vì ə shə̀ʼtə̀ to nyʉ̀ mu və gàʼ gaʼa a wen, ə shə̀ʼtə̀ nyʉ̀, və bò diʼ ə ne fʉ̀. 
JHN.16.14	Ghə̀ a vi ə nè ghə̀ŋ kɨ nyʉ̀ ə vwomə, be nè a ji a ghèn, ghə̀ŋ yen kədyòʼ kì a ma kiʼi. 
JHN.16.15	Nò əfo ə Tìʼ ghom ə tsèm diʼ vwomə. A lə kənyʉ̀ ki a mà gàʼa la kəzhwì kə Ŋwoʼkə na vì, ə nlyɨ̀ nyʉ̀, a diʼ vwomə ə nè ə ghə̀ŋ kɨ.
JHN.16.16	“Ghə̀ŋ laʼtə to alə̀, kò ghə̀ŋ be ə yen mo, ə laʼtə to alə be bwensə yen mo.”
JHN.16.17	Ndzɨ̀mtə̀sə bàm wen sə tsensə sə bèmə a vəwenə a ntìntìn la, “Ghə̀ tə gàʼ la, ‘Ghə̀ŋ laʼtə to lə kò və be a yen mo ə laʼtə to alə̀ ə bwensə yen mo,’ kə diʼ la ghò? Ghə̀ lə gàʼ alə̀ la, ‘Byìʼàndo ma dyʉ̀ a ben Tìʼ,’ kə diʼi la ghò?” 
JHN.16.18	Vəwenə sə kayntə to kayntə bèmə la, “Mə laʼtə a ghèn a ghə̀ gaʼa diʼ la ghò? Vəghəŋ ko kɨ la ghə̀ gaʼa la gho lò.”
JHN.16.19	Yesò ə kɨ la vəwenə sə kəŋ ə bèm kənyʉ̀ a kènkə a wen ə mu gàʼ a vəwenə la, “A ghə̀ŋ kayntə̀ kənyʉ̀ kì a mà gàʼ la, ‘Kə laʼtə to lə̀ ko ghə̀ be a yen mo, ə laʼtə to lə ə bwensə yen mo.’ 
JHN.16.20	Ma gaʼa a ghə̀ŋ to no nəmwèʼè la, ghə̀ŋ ə̀ dì no nànto, mbi saŋlə sàŋlə. Ghə̀ŋ nè sə kusə shinsə, ali ə kusə ə shinsə a yi kaʼkə a saŋlə. 
JHN.16.21	Wùwì nə̀ sə kəŋ mbwi, ghə̀ sə zhʉ kəzaf byìʼàndo zhʉ̀ kwʉ̀ʼ li la ghə̀ bwi, ali na bwi, ghə̀ lyesə kəzaf na ki byìʼì saŋlə ando wàyn sə diʼ a kəvu. 
JHN.16.22	Kə lə diʼ to ndə̀ŋndəŋ luwen a ghə̀ŋ, ando ghə̀ŋ kusə shinsə, ali ma diʼ ə ne be ə yen ghə̀ŋ la ghə̀ŋ, ghə̀ŋ ə̀ saŋlə, ko wìʼ diʼ ə nè la kə ghə̀ŋ be sàŋlə.
JHN.16.23	“Kətsi na kì ə na kwʉ̀ʼ, a ghə̀ŋ faŋ kò ghə̀ lə be bèm kənyʉ̀ a mò. Ma gaʼa a ghə̀ŋ to no nəmwèʼè la, Tìʼ ə na ku no tèbe ghò yi a ghə̀ŋ bèmə chò fa mo a əzhiʼ. 
JHN.16.24	Ə zàʼa fa luwen, ghə̀ŋ ko bèmə kəfo chò fa mo əzhiʼ. Ghə̀ŋ bèm, a ghə̀ŋ a kiʼi, ə kiʼi saŋlə, ghə̀ŋ kuʼ kwʉ̀ʼ.
JHN.16.25	“Mà temlə nyʉ̀ to tèmlə a ghə̀ŋ ali əzhʉ̀ diʼ ə vì a mà ko be a ngàʼà a ghə̀ŋ a ji ghèn. Ma na shə̀ʼtə̀ mwetə nyʉ̀ kumə Tìʼ a ghə̀ŋ. 
JHN.16.26	Kətsi na kì na kwʉ̀ʼ, a ghə̀ŋ ne bèmə əfo a Tìʼ ghom chò fa mo əzhiʼ, to fa ghə̀ŋ a ngeŋsə. Ma ko gàʼà la, a na ə be bèmə mò bèmə kəfo fa Tìʼ a ghə̀ŋ akəshi. 
JHN.16.27	Jòʼ. Tìʼ no fa wen a ngeŋ ne kòŋ ghə̀ŋ byìʼàndo ghə̀ŋ kòŋ li mò, be byɨmə la mà lù fa ben nə̀ Tìʼ. 
JHN.16.28	Mà tə lù fa ben nə̀ Tìʼ mibu vi a mbyi, bwenə dyʉ̀ a ben nə̀ Tìʼ.”
JHN.16.29	Yesò ə gàʼa ali, ndzɨ̀mtə̀sə bàm ə wensə gàʼ la, “Wù sə gàʼà to no a ndayn luwen, ko wu be tèmlə nyʉ̀ tèmlə. 
JHN.16.30	Yès yen li luwen la wù kɨli no nyʉ̀ ə tsèm, ə yen la wìʼ ə ko diʼ ə mbe bèmə kənyʉ̀ bèmə fa wù. Nakènkə nè li yès ə byɨmə la wù lù vì fa ben ə Nyìngòŋ.”
JHN.16.31	Yesò ə bwensə bèm a vəwenə la, “A ghə̀ŋ byɨmə li luwen? 
JHN.16.32	Əzhʉ ne vì, ma gàʼà ali mu à sə diʼ to no wenə ghə̀ lə, ghə̀ŋ diʼ ə ghəsə ə no ndò ə phwò. Ghə̀ŋ wʉ̀sə mò, a mà sə diʼ to mo nyɨŋ, ali ko ma laynsə diʼ to mò nyɨŋ byìʼì ando Tìʼ ə diʼ yo wen. 
JHN.16.33	Mà shə̀ʼtə nyʉ̀ a venə a ghə̀ŋ alə̀ ndi ghə̀ŋ faŋ to mò, ə kiʼi mbwaʼmə. Ghə̀ŋ na kiʼi ngəʼ a mbyi ashə. Alì kə wìʼ na bwaʼ! Ma to li chò mbyi.”
JHN.17.1	Yesò ə gàʼ mwetə nyʉ̀ na venə ə ki kuʼsə nə̀ kaŋə ə jɨ̀m la, “Tìʼ, əzhʉ̀ kʉʼʉ li luwen. Nè viʼi yen kədyòʼ kə kaynə kə ə wàyn wù ndiʼ ghə̀ nè, viʼi yen kyəkə, 
JHN.17.2	byìʼì ando wù kù li kədyòʼ a wen a kətʉ̀ viʼi vətsèm ndiʼ ghə̀ nè, viʼi a wù kù a wen kiʼi ntsìnə̀ yi a ghə̀ ko lu mè. 
JHN.17.3	Ə kiʼi ntsìnə̀ yì a ghə̀ ko lu mè, a diʼ la, vəwenə na kɨ wù yì a wù diʼ Nyìngòŋ mùʼ yi a ghə̀ diʼ nəmwèʼè, be kɨ Yesò Klistò yi a wù tɨmə lì. 
JHN.17.4	Ma diʼi li kədyòʼ ə kyəkə a nse a ji la, ma nè li mwetə shwèʼ yì a wù tə ku la mà nè. 
JHN.17.5	Lyɨ mo luwen a wù ben a Tìʼ ghom, ndi viʼi ku əkuʼsə yi a mò a yowù ə nkiʼi mibu və shɨtə mbyi.
JHN.17.6	“Ma diʼi li wù a viʼi a wù tə tsuʼtə shisə fa mbyi ə kù a mò. A tə ndiʼ viʼi vyə; wù ku a mò, vəwenə zhʉ̀ ntɨmə wù. 
JHN.17.7	Luwen diʼ, vəwenə kɨ la no tèbe ghò a yì a ma kiʼi diʼ mu kə lù fa wù, 
JHN.17.8	byìʼì ando mà shə̀ʼtə li ntɨm ə wù yì a wù tə ku la mà ku a vəwenə, vəwenə zhʉ̀, ə byɨmə. Vəwenə tə ə kɨ nəmwèʼè la mà lù fa wù ben, byɨmə la à tɨm wù ntɨm mo.
JHN.17.9	“Ma ko jɨ̀mə̀ tebè a viʼi mbyi. Ma jɨ̀mə̀ a vəwenə vi a wù kù a mò, a diʼ viʼi vyə. 
JHN.17.10	Nò tèbe gho ghom diʼi kyəkə, no tèbe gho wù diʼ komə kə. Və ne li, ma sə kiʼi əkuʼsə. 
JHN.17.11	Luwen diʼ alə̀, ko ma diʼ ə faŋ a mbyi, ali vəwenə bo diʼ to mbyi. Tìʼ ghom ə laynə, tuʼmə nə̀ vəwenə a wù kədyòʼ, a yi kədyòʼ kì a wù tə kù a mò ndi vəwenə ndiʼ to a kənyʉ̀ kə mùʼ to ndə̀ŋndəŋ ando yowù diʼ to a kənyʉ̀ kə mùʼ. 
JHN.17.12	Ma tə ə tuʼmə nə̀ vəwenə ando yo vəwenə tə bò diʼ to muʼ, ə ghʉ̀ vəwenə akayn nə̀ kədyòʼ kì a wù kù a mò. No wù mùʼ ə ko lè, a bwen to yì a ghə̀ tə ndiʼ lù lè, ndi kənyʉ̀ ki a ŋwàʼlə̀ wù gàʼa kwʉʼ. 
JHN.17.13	Luwen diʼ alə ma vi a wù, ali sə gàʼa nyʉ̀ a venə, bo diʼ to a mbyi ə nè la vəwenə kiʼi saŋlə a vəwenə a tətyɨm, ghə̀ kwʉ̀ʼ to ndə̀ŋndəŋ ando ma kiʼi. 
JHN.17.14	Ma tə shə̀ʼtə ntɨm ə wù a vəwenə, viʼi mbyi ə sə baynə vəwenə byìʼàndo vəwenə ko diʼ to nə̀ viʼi mbyi, to ndə̀ŋndəŋ ando ma ko diʼ wù ə mbyi. 
JHN.17.15	Ma ko jɨ̀mə̀ tebè la wù shisə vəwenə fa mbyi. Ma jɨ̀mə̀ la wù tuʼmə ə lyòmtə vəwenə fa Deblə̀. 
JHN.17.16	Vəwenə ko diʼ viʼi mbyi, to ndə̀ŋndəŋ ando ma ko diʼ wù ə mbyi. 
JHN.17.17	Kənyʉ̀ kyəkə gaʼa to nəmwèʼè. Lyɨ vəwenə, vəwenə ndiʼ to a wù, chò fa wù kənyʉ̀ yì a kə diʼi nəmwèʼè. 
JHN.17.18	Ma tɨm li vəwenə a mbyi, ndə̀ŋndəŋ ando wù tə tɨmə mo la mà dyʉ̀ a mbyi. 
JHN.17.19	Ma kù wen ghomə a wù ndiʼ vəwenə be boŋ kù təwen tə vəwenə a wù nəmwèʼè.
JHN.17.20	“Ma ko jɨ̀mə̀ to a vəwenə. Ma jɨ̀mə̀ tamə a viʼi a və lu zhʉ̀ ntɨm ə ghom fa vəwenə, ə byɨmə a mò. 
JHN.17.21	Ma jɨ̀mə̀ a Tìʼ ghom la vəwenə tsèntə ndiʼ to a kənyʉ̀ kə mùʼ no və tsèm to ndə̀ŋndəŋ ando yowù diʼ to a kənyʉ̀ kə mùʼ. Nè vəwenə faŋ a yowù ndiʼ viʼi mbyi venə byɨmə la à tɨm wù tɨm ə mo. 
JHN.17.22	Ma ku li əbayn ə ghoʼoghə a vəwenə, a diʼ yi a wù tə kù a mò ndi vəwenə ə ndiʼ to a kənyʉ̀ kə mùʼ, to ndə̀ŋndəŋ ando yowù diʼ to a kənyʉ̀ kə mùʼ. 
JHN.17.23	Ma jɨ̀mə̀ ə ndiʼ to kənyʉ̀ kə mùʼ yo vəwenə, yowù diʼ to a kənyʉ̀ kə mùʼ ndiʼ vəwenə kaʼkə ndiʼ to a kənyʉ̀ kə mùʼ no fa vəwenə ngeŋsə, ndi nè la mbyi kɨ la wù tə ə tɨm mo, ə kòŋ vəwenə to ndə̀ŋndəŋ ndo wù kòŋ mò.
JHN.17.24	“Ma kəŋ a Tìʼ ghom la yo viʼi a wù kù a mò lu ndiʼ to akəshi kə mùʼ ndi vəwenə yen əghoʼ ə ghomə, a diʼ yi a wù kòŋ mò ə ku a mò, mibu wù shɨtə mbyi. 
JHN.17.25	Tìʼ ə jùŋ yi a wù soʼo to ji tɨmə, viʼi mbyi ko kɨ wù ali ma kɨ, venə a wù kù a mò lə̀, kɨ la à tɨm wù tɨm mo. 
JHN.17.26	Ma diʼi li wù a vəwenə, diʼ ə bo diʼi dyʉ̀ to ambì ndi vəwenə ə kiʼi kòŋ fa vəwenə a ngeŋsə byìʼì ando ma diʼ to diʼ a vəwenə a ntìntìn. Əkòŋ a ghənə diʼ to kòŋ yì a wù kiʼi a mò.”
JHN.18.1	Yesò ə jɨ̀mə̀ li mwetə wenə ndzɨ̀mtə̀sə bàm ə wensə lù ə dyàŋ kəbuʼlə a Kidɨ̀lòyn, ə dyʉ̀ kwen a ə sɨm ə Olìf tsenə ghə̀. 
JHN.18.2	A ndiʼ ali, Judàs yi a ghə̀ baʼlə Yesò ə kɨ kəshi na kì byìʼì ando Yesò wenə ndzɨ̀mtə̀sə bàm wensə ə zaŋsə dyʉ̀ tsu. 
JHN.18.3	Judàs mu lyɨ ə nòyn vəsugyèʼ benə viʼi vətsenvə a və nshyèʼè a ngə̀ŋ Nyìngòŋ, mu à tɨm tʉtʉ vəpfèm və̀ ngə̀ŋ Nyìngòŋ nə̀ viʼi Falàsi. Vəwenə ə vi ali, kiʼi əfo ghòŋ nə̀ nkàʼtə̀ nə̀ vəlamə. 
JHN.18.4	A ndiʼ ali, Yesò ə nkɨ no tèbe ghò a ghə̀ ndiʼ ə fʉ̀ a wen. Ghə̀ fʉ̀tə̀ vi ə bèm a vəwenə la, vəwenə kəŋ ndò lo.
JHN.18.5	Vəwenə bwensə la, “Yès ə kəŋ wàyn wù Nazalèt ghèn a və toŋtə la Yesò lə.”
JHN.18.5	Yesò ə gàʼ la, “A diʼ mò lə.”
JHN.18.5	Ghə̀ gàʼa ali, Judàs yi a ghə̀ baʼlə wen ə ti to ə tsu wenə viʼi a vyi. 
JHN.18.6	A ndiʼ ando Yesò gàʼa li la, “A diʼi mò lə,” vəwenə bwensə kòtə̀ dyʉ̀ nə bamə ə fəŋkə a nse. 
JHN.18.7	Ghə̀ be bèm a vəwenə la, “Ghə̀ŋ kəŋ ndò lo?”
JHN.18.7	Vəwenə be bwensə la, “Yès ə kəŋ wàyn ə wù Nazalèt ghèn a və toŋtə la Yesò lə.”
JHN.18.8	Yesò ə be gàʼ la, “Ma gaʼa li a ghə̀ŋ la à diʼ mò lə̀. Ghə̀ŋ kəŋ mò, ghə̀ŋ moʼtə dzɨ̀mtə̀ shom sensə lù.” 
JHN.18.9	Ghə̀ ngaʼa alə ndi kənyʉ̀ kì a ghə̀ ngàʼa a Tìʼ wen kwʉʼ la, “Nò wìʼ ko lè fa ntìntìn viʼi vyi a wù kù a mò.”
JHN.18.10	A ndiʼ ali Saymun Bità ə kiʼi nyì, ghə̀ ntsuʼ ə koʼ tyin kətiʼitiʼi kə kwoŋ ə toghə wù ə shwèʼè ngə̀ŋ Nyìngòŋ ə ŋaŋtə, a əzhiʼ ə wù ə shwèʼè ayi ə diʼ Malikùs. 
JHN.18.11	Yesò ə gàʼ a Bità la, “Bwensə wè nyì ə wù a yi kwʉ. Wù kwòʼə la ma ko kòŋ ə yenə ngəʼ a ji yi a Tìʼ ghom ghʉ̀ la mà yen fa tsù mu?”
JHN.18.12	Vəsugyèʼ nə̀ kətʉ kə vəwenə, boʼsə nə̀ viʼi Jus vyi a və ntsɨŋ ngə̀ŋ Nyìngòŋ ə ghoʼo ə ghaʼ Yesò ə kwiʼ wen, 
JHN.18.13	ə lyɨ̀ dyʉ̀ nə̀ wen a Anàs ambì, a diʼ tìʼ wì Kàyafàs a ghə̀ ndiʼ pfèm ngə̀ŋ Nyìngòŋ ə ŋaŋtə a ngwʉ̀ʼ na yi. 
JHN.18.14	Kàyafàs na ghèn ndiʼ wen yi a ghə̀ tyɨftə viʼi Jus la kə bòŋ la wìʼ ə mùʼ pfʉ akəshi viʼi və tsèm.
JHN.18.15	Və ghaʼ Yesò ali, ə sə dyʉ̀, Saymun Bità ə sə dyʉ̀ fa wen abàm wenə dzɨ̀mtə̀ bàm ə Yesò ə tsen. Ndzɨ̀mtə̀ əbàm ə Yesò na yì ə dyʉ̀ li kwen wenə Yesò a kəbəŋ kə ngə̀ŋ Nyìngòŋ ə ŋaŋtə byìʼàndo pfèm ayi ə kɨli wen, 
JHN.18.16	ali Bità ə tɨmə to kəbəŋ. Ndzɨ̀mtə̀ əbam Yesò yì a pfèm ngə̀ŋ Nyìngòŋ ə kɨ lì ə bwenə fʉ ə dyʉ̀ achʉ̀ kəbəŋ, ə sensə wàyn wùwì yi a ghə̀ shwèʼè tsu azhʉ̀ na yi, ə lyɨ̀ Bità kwen nə̀ wen. 
JHN.18.17	Və sə kwen ali, wàyn wùwì na yì ə bèm a Bità la, “A wù diʼ alə̀ diʼ ə dzɨ̀mtə̀ əbam wìʼ na ghèn ə tsen?”
JHN.18.17	Bità ə tensə ə gàʼ la, “Ma ko diʼ dzɨ̀mtə̀ əbàm wen.”
JHN.18.18	A ndiʼ ali, mu viʼi və nshyèʼ pfem ngə̀ŋ Nyìngòŋ ə ŋaŋtə, boʼsə nə̀ vəsugyèʼ ə shɨtə zhiʼ ando shi nzhʉ̀, Bità ə be boŋ dyʉ̀ tɨmə wenə vəwenə, ə sə zostə̀.
JHN.18.19	A ndiʼ ali mu pfèm ngə̀ŋ Nyìngòŋ ə ŋaŋtə sə bèmtə̀ nyʉ̀ a Yesò kumə ndzɨ̀mtə̀sə bàm wen, nə̀ əziʼi ə wenə. 
JHN.18.20	Yesò ə bwensə gàʼ la, “Mà tə gaʼa fa kəghaf no a viʼi və tsèm, ziʼi a loʼ ntsèntə̀ tèbè a ngə̀ŋ Nyìngòŋ ə ghoʼo, a diʼ shi, a viʼi Jus vi tsèntə̀ tsu. Ma ko tɨmə nyoʼtə nyoʼtə gàʼa kənyʉ̀. 
JHN.18.21	Wù bèmtə̀ no nyʉ̀ venə a mò byìʼì ghò? Wu bèmtə̀ a viʼi vyi a və tə ə zhʉtə gàʼà ə ghomə. Vəwenə ə kɨ nyʉ̀ vyi a mà tə ngàʼà.”
JHN.18.22	Ando Yesò ə ngàʼa vì alə, sugyèʼ tsen ghòm kəvu a wen a kə̀ʼ ə bèm a wen la, “Wù dìʼ ale ə gaʼa a pfem ngə̀ŋ Nyìngòŋ ə ŋaŋtə alə a?”
JHN.18.23	Yesò ə bwensə gàʼ la, “Ma ndiʼ mù ma gaʼa li nshwè, wù shə̀ʼtə̀ kənyʉ̀ kəbyɨkə kì a mà gàʼa, a ndiʼ la mà gàʼa kənyʉ̀ kə nəmwèʼè, wù shə̀ʼtə̀ la wù ghòm mo a gho lo?”
JHN.18.24	Anàs ə tɨm Yesò azhʉ̀ na ghèn a Kàyafàs, ə pfèm ngə̀ŋ Nyìngòŋ ə ŋaŋtə, Yesò ə bo diʼ to a mpfʉ̀sə.
JHN.18.25	Bità bo ti zostə̀ zhiʼ, və be bèm a wen la, “A wù diʼ alə̀ diʼ ndzɨ̀mtə̀ əbam ə wìʼ na ghèn ə tsen?”
JHN.18.25	Bità ə tensə ə gàʼ la, “Ma ko diʼ ndzɨ̀mtə̀ əbam ə wen.”
JHN.18.26	Wu ə shwèʼè ə pfèm ngə̀ŋ Nyìngòŋ ə ŋaŋtə ə tsen, a diʼ wìʼ fa viʼi vyi a Bità nkoʼ tyin kətiʼitiʼi kə wen li ə bèm a wen la, “Ma ko tə yen wù vye wen a sɨm ə Olìf?”
JHN.18.27	Bità ə be tensə to tensə. To alə, nkə̀ʼ toŋ.
JHN.18.28	Və ə bviʼkə̀ ə lyɨ̀ Yesò fa kəbəŋ ə Kàyafàs, ə dyʉ̀ nə̀ wen a ntuʼ ə wìʼ yi a fòyn Lum ə ntsuʼ ə ghʉ la ghə̀ nsoʼo ashə loʼ na yi. Viʼi Jus dyʉ̀ zàʼa tsu, ə nyɨŋ la vəwenə ko kwen a ntuʼ byìʼàndo vəwenə ə kəŋ ə ndiʼ nə̀ laynə fa a ji a ntsìnə̀ əloʼ vəwenə ndi vəwenə kɨ ə zhɨ̀ kəzhɨkə məzaʼsə. 
JHN.18.29	Balèt ə fʉ vi ə bèm a vəwenə la, “Ghə̀ŋ gàʼa la wìʼ ghèn byɨbsə gho a?”
JHN.18.30	Vəwenə bwensə to la, “Ghə̀ tə̀ faŋ kə byɨbsə kənyʉ̀ mu yès ko ə lyɨ̀ vi nə̀ wen a wù.”
JHN.18.31	Balèt ə gàʼ a vəwenə la, “Ghə̀ŋ lyɨ̀ li wen ə soʼ to ghə̀ŋ ando əsoʼ loʼ ghə̀ŋ diʼi.”
JHN.18.31	Viʼi Jus na vi ə tensə ə gàʼ a wen la, “Yesə ko kiʼi kədyòʼ ə zhwi wìʼ.” 
JHN.18.32	Vəwenə ə gàʼ alə ə lwinsə kənyʉ̀ ki a Yesò ngàʼa kumə nki pfʉ yì a ghə̀ ndiʼ lù pfʉ̀.
JHN.18.33	Balèt ə bwensə kwen a ntuʼ ə dzàŋ Yesò ə bèm a wen la, “Wù diʼ fòyn a viʼi Jus?”
JHN.18.34	Yesò ə bwensə ə bèm a wen la, “Wù bèmə to no fa wù ngeŋ mu, wù bèmə to ando viʼi shə̀ʼtə̀ nyʉ̀ a wù kumə mò lo?”
JHN.18.35	Balèt ə bèm a wen la, “Wù kwòʼə la ma diʼ to wù ə Jus mu. A vi nə̀ viʼi vyə nə̀ vəpfèm və ngə̀ŋ Nyìngòŋ ə vi nə̀ wù a mò. Wù ə byɨbsə ghò?”
JHN.18.36	Yesò ə gàʼ la, “Ma ko soʼo ə fòyn ə ghomə a mbyi ashə̀. Abwen ali, viʼi shyèʼ ə mò soynə ə tàmtə la kə viʼi Jus ə ghaʼ mo. Ma soʼo fòyn ə ghomə fa akəshi kə kədyàŋ.”
JHN.18.37	Balèt ə bèm a wen la, “wù mu diʼ fòyn?”
JHN.18.37	Yesò ə bwensə ə gàʼ la, “Wù gàʼa to no nəmwèʼè la ma diʼ fòyn. Və mbwi mo a fòyn, ma vi a mbyi a fòyn ə shə̀ʼtə̀ kənyʉ̀ ki a kə diʼ nəmwèʼè. Nò ndo yi a ghə̀ gàʼà nəmwèʼè ə zhʉ gɨ ghom.”
JHN.18.38	Balèt ə bèm a wen la, “Nəmwèʼè ghèn diʼ la gho?”
JHN.18.38	Ando ghə̀ bèm li, ə be bwenə fʉ dyʉ̀ a kəbəŋ ə gàʼ a viʼi Jus vyi la, “Ma ko yen to kənyʉ̀ kə tsen a və zizi və ghaʼ wen fa tsu, 
JHN.18.39	ali kɨ la, à vi zàʼa azhʉ̀ məzaʼsə alə̀, ghə̀ŋ shə̀ʼtə̀ wìʼ, ma shisə fa nfɨŋ. Mà wʉ̀sə fòyn viʼi Jus a ghə̀ŋ luwen?”
JHN.18.40	Vəwenə zɨmə gàʼ to la, “Jòʼ, kə wù a shisə wen! boŋsə shisə Bàlabàs a yes!” A ndiʼ ali Bàlabàs diʼ tsòŋ.
JHN.19.1	Balèt ə mu lyɨ̀ Yesò ə kù la və ghòm. 
JHN.19.2	Vəsugyèʼ bò əsòʼ ndzoŋsə ə chiʼ a wen kətʉ, ə mòʼ ndisə təfòyn sə baŋsə a wen wèn, 
JHN.19.3	ə sə laʼtə to alə̀ vi tɨmə a wen ashɨ, bwenə wen gàʼa la, “Əchʉ̀ əzhʉ ə saʼaghə ə viʼi Jus!” Və ə zɨmə ali, ghòmə wen, to fa kə̀ʼ.
JHN.19.4	Balèt ə be fʉ vi ə gàʼ a viʼi Jus vi la, “Ma lyɨ fʉ̀ vi nə̀ wen a ghə̀ŋ ndiʼ ghə̀ŋ kɨ la ma ko yen kənyʉ̀ ki a ghə̀ byɨbsə.” 
JHN.19.5	Yesò ə fʉ vi mu ghə̀ mòʼo li ndisə təfòyn, ə chiʼi soʼ ə ndzoŋsə yi a wen a kətʉ. Balèt ə gàʼ a viʼi vi la, “ghèn yen Wìʼ a yi!”
JHN.19.6	Vəpfèm və ngə̀ŋ Nyìngòŋ sə ghoʼkəsə nə̀ vəsugyèʼ vi a və ntsi a ngə̀ŋ Nyìngòŋ ə ghoʼo yenə wen no zhʉ̀ko ə zìtə̀ ə sə zɨ̀mə gàʼa to la, “Və bayntə wen a kəntò, və bayntə wen a kəntò!”
JHN.19.6	Balèt ə gàʼ a vəwenə la, “Ghə̀ŋ lyɨ̀ wen dyʉ̀ bayntə. Ma ko yen kənyʉ̀ kì a ghə̀ byɨbsə.”
JHN.19.7	Viʼi Jus venə be gàʼ kwʉ̀ʼsə to la, “Yès kiʼi əsoʼ ghə̀ diʼi la ghə̀ diʼ ə pfʉ̀ byìʼì ando ghə̀ ghʉ̀ la ghə̀ diʼi Wàyn Nyìngòŋ.”
JHN.19.8	Balèt ə zhʉ̀ ali, ə fwaynə be tuʼtə ghaʼa ə wen. 
JHN.19.9	Ghə̀ be bwensə lyɨ̀ kwen nə̀ Yesò a ntuʼ ə bèm a wen la, “Wù lu no fa fè?”
JHN.19.9	Yesò ko ə gàʼ to kənyʉ̀. 
JHN.19.10	Balèt ə bèm a wen la, “Wù weynə mò? Wù ko kɨ la ma kiʼi kədyòʼ ə gàʼ la və moʼtə wù kò ə gàʼ la və bayntə wù a kəntò?”
JHN.19.11	Yesò ə bwensə ə gàʼ la, “Nò tèbe kədyòʼ a wù kiʼi a mo a kətʉ diʼ mu à ku to Nyìngòŋ a wù. Kə diʼi la mbyɨ ə ghoʼo diʼ mu à nè wìʼ ə yi a ghə̀ ku mo a wù.”
JHN.19.12	Balèt ə zhʉ ali, ə sə kəŋ ə moʼtə wen, ali viʼi Jus venə sə be zɨ̀mə gàʼa to la, “Wù sətsen moʼtə wìʼ ə ghèn, ghə̀ dyʉ̀, mu wù ko kòŋ fòyn ə ghoʼo a Lum. A gàʼà no ndò la ghə̀ diʼ fòyn, kə diʼ la ghə̀ soynə fòyn ə ghoʼo a Lum.”
JHN.19.13	Balèt ə zhʉ̀ ali, ə lyɨ̀ fʉ̀ vì nə̀ Yesò ə nyʉ̀ʼmə a kəkɨ yi a və vi nyʉʼ, tyinə nsòʼ sə tsu li “Fənsàm fə nguʼ,” və toŋtə a gaʼa ə Hibùlù la, “Gabatà.” 
JHN.19.14	A ndiʼ ali mu à sə diʼ to no a kəlyɨŋ kə kəntokə chwìchwì a kətsi yi a və baʼtə̀ la əchʉʼ à layn, və zìtə̀ ə zhɨ̀ mətsi mə məzaʼsə. Balèt ə nyʉ̀ʼmə a kəkɨ ali, ə mu gàʼ a viʼi Jus vi la, “A diʼ fòyn ghə̀ŋ lə!”
JHN.19.15	Alì vəwenə zɨmə gàʼ to la, “Viʼi wen, nyɨŋ li wen! Və bayntə wen a kəntò!”
JHN.19.15	Balèt ə bèm a vəwenə la, “Ghə̀ŋ gàʼ la mà bayntə fòyn ghə̀ŋ?”
JHN.19.15	Vəpfèm və ngə̀ŋ Nyìngòŋ sə ghoʼkəsə gàʼ la, “Yès ko kiʼi fòyn ə tsen, ə cho to fòyn ə ghoʼo a Lum.”
JHN.19.16	Balèt ə mu ku Yesò la vəwenə dyʉ̀ bàyntə.
JHN.19.16	Yesò ə sə jèʼe chò to avu vesugyèʼè azhʉ̀ na ghèn. 
JHN.19.17	Ghə̀ byèʼè kəntò kə wen to fa wen a ngeŋ ə lyɨ̀ dyʉ̀ nə̀ kəwenkə akəshi yi a və toŋtə la kəwuʼlə̀ kə Kətʉ, və toŋtə kəshi na kì a gaʼa ə Hibùlù la, “Golgotà.” 
JHN.19.18	Və bayntə Yesò tsu, ə be bayntə viʼi vətsenvə və bò, ə bayntə ghə̀ əmùʼ a kəntò kə tsèn fa kwoŋ ə toghə Yesò ə be bayntə ghətsen ji fa wen kwoŋ nənkwè. Yesò ə sədiʼ kə ntìntìn. 
JHN.19.19	Balèt ə gàʼ, və nyoʼtə kəfo la,
JHN.19.19	“GHÈN DIʼ YESÒ WÙ NAZALÈT,
JHN.19.19	FÒYN VIʼI JUS.”
JHN.19.19	Əbayntə kəfo na kì a wen akwi kəntò. 
JHN.19.20	Viʼi Jus dzàŋ kəfo na kènkə, to kədə̀ŋ byìʼì ando kəshi kì a və bàyntə Yesò tsu ə boʼsə a ntə̀ʼ, ali kəfo na kì diʼ mu və be ə nyoʼ a gaʼa ə Hibùlù ə be nyoʼ a gaʼa ə Lum nə̀ a gaʼa ə Golgotà. 
JHN.19.21	Vəpfèm və ngə̀ŋ Nyìngòŋ sə ghoʼkəsə sə tensə, gàʼa a Balèt la, “kə wù nyoʼ la ghə̀ diʼi ‘Fòyn viʼi Jus.’ Boŋsə nyoʼ la, ‘Wìʼ ghèn tə ngàʼa la ghə̀ diʼ Fòyn viʼi Jus.’”
JHN.19.22	Balèt ə bwensə la, “kənyʉ̀ na kì ə faŋ to ndo mà gàʼa, ghə̀ŋ nyoʼtə.”
JHN.19.23	A ndiʼ ando vesugyèʼè bàyntə mwetə Yesò, ə gətə ndisə wen əbàs ə kaʼ, no tèbe ghə̀ ko ə sə lyɨ kəbàs kə mùʼ, a na vi faŋ to ndisə shisə a ghə̀ mòʼ fa tin, sə diʼ mù və tem to a pfèn, ko andiʼ la və tas ə zhùŋtə̀ fa kəshi. 
JHN.19.24	Vəsugyèʼ na vyi ə gàʼ to fa vəwenə ngeŋsə la, “kə vəghəŋ a bàytə̀ ndisə na sensə. Vəghəŋ tem baʼ ə yen la a zhɨ ndò lo.” Kənyʉ̀ na kènkə ə fʉ̀ alə ndiʼ kənyʉ̀ ki a və nyoʼ a Ŋwàʼlə̀ Nyìngòŋ kwʉʼ la:
JHN.19.24	“Və gətə li ndisə shomsə
JHN.19.24	ə se tem baʼ, ə zhɨ̀ ndisə shomsə.”
JHN.19.24	Vəsugyèʼ na vi nè to kənyʉ̀ na kèn.
JHN.19.25	Və bàyntə Yesò, lì wen wenə və lèmə̀ və lì wen ə wùwì ə tsen, boʼsə nə̀ Mèli ə wùwì Kɨ̀lobàs nə̀ Mèli Màtalà ə dyʉ̀ tɨmə boʼsə to a ben kəntò wen. 
JHN.19.26	A ndiʼ ando Yesò yenə lì wen tsu ə be sə ki ə yenə dzɨ̀mtə̀ əbam wen yì a ghə̀ kòŋ li, ghə̀ gàʼ a lì wen la, “Wù ə wì, wù kɨ la ghèn diʼi wàyn wù,” 
JHN.19.27	ə be bwensə gàʼ a dzɨ̀mtə̀ wen na yì la, “Wu kɨ la ghèn diʼ lì wù.” Ə zìtə̀ fa kətsi na yi, dzɨ̀mtə̀ əbam Yesò na yì ə lyɨ̀ lì Yesò, ghə sə tsi a wen a kəbəŋ.
JHN.19.28	Əzhʉ ə kwʉʼ li, Yesò ə yen la no tèbe ghò ə mè li, ghə̀ sə be kəŋ ə lwinsə kənyʉ̀ kì a və nyoʼ a Ŋwàʼlə̀ Nyìngòŋ ə mu gàʼ la, “Toŋ ə mu zɨmə mò.”
JHN.19.29	Və vi nə̀ saʼ məlyʉ̀ʼ mu mə tò li, ə chʉ nkùncha tsu ə fàʼ kətyɨ ə sùʼ ə kuʼsə ghʉ̀ a wen chʉ̀. 
JHN.19.30	Yesò ə nyʉ məlʉ̀ʼ na myì ə gàʼ la, “Kə mè li.”
JHN.19.30	No zhʉ̀ko, kəzhwì kə wenkə mu ku pfʉ.
JHN.19.31	A ndiʼ ali, və baʼtə̀ la əchʉʼ a layn və zhɨ̀ kətsi kə əchʉʼ lòʼ kə tsèn, kə diʼ nə̀ nəkwoŋ. Viʼi Jus ko kòŋ la və ghʉ̀ kəmpfʉ kə viʼi vyi, əchʉʼ ə layn və zhʉsə kətsi kə əchʉʼ loʼ, ə mu gàʼ a Balèt la ghə̀ gàʼ və kwaʼtə afuwen a vyi ə shiʼsə ə mpfʉ vəwenə fa kəntò. 
JHN.19.32	Vəsugyèʼ vi kwaʼtə afuwen ə wìʼ yi a və bàyntə Yesò ə be kùmtə bayntə wen li, ə be dyʉ̀ kwaʼtə ghə wìʼ ə tsen yi. 
JHN.19.33	Alì ə sə vi a Yesò, ə yen mu ghə̀ sə diʼ mù ghə̀ pfʉ li kò və lə kwaʼtə afuwen ə wen. 
JHN.19.34	Sugyèʼ ə tsèn ə boŋsə lyɨ̀ ghoŋ ə sù shyə ə wenə wen mənlyuŋ koynmə ə sə fʉ̀, boʼsə nə̀ mu. 
JHN.19.35	Kənyʉ̀ kènkə shə̀ʼtə wìʼ ə yi a ghə̀ yen ando kə nfʉ. Ghə̀ kɨ la ghə̀ gàʼa to nəmwèʼè, shə̀ʼtə̀ nyʉ̀ na venə ndi wù zhʉ̀ ə boŋ byɨmə. 
JHN.19.36	Ənyʉ̀ a venə ə fʉ̀ ndiʼ kənyʉ̀ ki a və nyoʼ a Ŋwàʼlə̀ Nyìngòŋ kwʉʼ, la, “Və ko lu kwaʼtə tebè kəkwoŋ kə wen no kə mùʼ,” 
JHN.19.37	a diʼ to kənyʉ̀ ki a və nyoʼ la, “Viʼi lu ki wen yì a vəwenə sù.”
JHN.19.38	Yesò ə pfʉ, Josèf ə wu Alimàtiyà ə vi gàʼ a Balèt la ghə̀ kəŋ ə lyɨ̀ kəmpfʉ kə Yesò ə bvɨmə. Josèf ndiʼ ali, a diʼ to ndzɨ̀mtə̀ əbàm Yesò, ko ghə̀ nkòŋ ə vi a ndayn byìʼì ando ghə̀ ə fwaynə viʼi Jus. Ghə̀ bèm ali, Balèt ə byɨmə, ghə̀ mu dyʉ̀ ə lyɨ̀ ə lù nə̀ kəmpfʉ kə wen na kì kə. 
JHN.19.39	Ghə̀ njèʼè wenə Nìkòdemùs yi a ghə̀ vi a Yesò nətʉʼ li, Nìkòdemùs ə kiʼ məzhiʼ mə tsèn a və nzuʼ kəmpfʉ, kə wìʼ tsu no nghoʼo. 
JHN.19.40	Vəwenə dyʉ̀ nə̀ məzhiʼ na myì əboʼsə nə̀ ndisə ə lemtə kəmpfʉ kə Yesò tsu. Vəwenə nè to kənyʉ̀ ki a viʼi Jus nə̀ kə bvɨ̀mə̀ wìʼ, və nè. 
JHN.19.41	Və mbàyntə Yesò akəshi, əsɨm ə ashɨ nkoʼ ə boʼsə tsu, əsè ə tsen ghə̀ diʼ a sɨm na ghèn, ko andiʼ la və təmə bvɨ̀mə̀ wìʼ tsu. 
JHN.19.42	Və bvɨ̀mə̀ Yesò tsu, byìʼì ando əsè na yì ə boʼsə tsu ali, və be nè baʼtə̀ la əchʉʼ ə layn və zhɨ̀ kətsi kə əchʉʼ lòʼ viʼi Jus.
JHN.20.1	Ətʉʼ ə na sə ə laynə vì a mbì kətsi a tì ngàm ə fi, Mèli Màtalà ə lù, kəbəŋ kə ə bo fenə to alə̀, ə dyʉ̀ achʉ̀ əsè Yesò ə yen mu və lyisə li ngùʼ fa tsu. 
JHN.20.2	Ghə̀ bwenə to nə̀ kənyɨŋkə ə dyʉ̀ yen Bità wenə dzɨ̀mtə̀ əbàm Yesò ə tsèn yi a ghə̀ kòŋ li, ə gàʼ a vəwenə la, “Və shisə li Bobo fa əsè, ma ə ko kɨ la və dyʉ̀ ghʉ̀ fè lo!”
JHN.20.3	Bità wenə dzɨ̀mtə̀ ə tsen yi ə lù ə sə dyʉ̀ achʉ̀ əsè na yi, 
JHN.20.4	jèʼe nyɨŋə to və tsèm. Alì, dzɨ̀mtə̀ ə tsèn yi ə nyɨŋə chò Bità ə dyʉ̀ zàʼa achʉ̀ əsè ambì. 
JHN.20.5	Ando ghə̀ dyʉ̀ zaʼa li, ə laŋtə ki əse ə yen əbàs ə ndisə vi a və tə lemtə Yesò tsu, ali ko ghə̀ lə kwen. 
JHN.20.6	Saymun Bità ə vi fa əbàm ə chò kwen dyʉ̀ to dyʉ̀ a ntìntìn əsè ə yen to əbàs ə ndisə vi a və nyəŋ tsu, 
JHN.20.7	nə̀ kəbvèm kì a və tə lemtə kətʉ kə wen tsu, kə nyamsə diʼ to ali ando və tə lemtə, nyəŋ to nə̀ nəkwoŋ. 
JHN.20.8	Ndzɨ̀mtə̀ əbam Yesò yì a ghə̀ nvi ambì li ə mu be ə kwen azhʉ̀ na yi ə yen ə byɨmə. 
JHN.20.9	Vəwenə ko ntɨmə bo ə shɨtə kɨ la kəshi kə Ŋwàʼlə̀ kì a kə gaʼa la Yesò diʼ ə lù fa pfʉ ə gàʼa la gho lo. 
JHN.20.10	Ndzɨ̀mtə̀sə bàm ə Yesò ə yen ali, ə bwenə sə phwò.
JHN.20.11	Alì, Mèli faŋ to a chʉ̀ əsè ə sə di, ə na laŋtə ə sə ki ə kwensə a ntìntìn əsè, 
JHN.20.12	ə yen ətsɨŋsə Nyìngòŋ mu sə mòʼo li ndisə sə fɨfəsə, sə nyʉ̀ʼ akəshi yi a kəmpfʉ kə Yesò kə tə nyəŋ tsu. Ntsɨŋ Nyìngòŋ tsèn ə nyʉ̀ʼ akəshi yi a kətʉ kə wenkə ndiʼ tsu, ghətsen ə nyʉ̀ʼ akəshi yi a ghʉ wen ndiʼ tsu. 
JHN.20.13	Ntsɨŋsə na shisə bèm a Mèli la, “Wù dì gho a ə wùwì?”
JHN.20.13	Ghə̀ bwensə ə gàʼ la, “Və lyɨ̀ li Bobo ghom, ma ko kɨ la və ghʉ̀ wen fè lo?”
JHN.20.14	Mèli gàʼ ali, ə sə kaʼsə əwen ə yen Yesò, ghə̀ be ti tsu, ali ko ghə̀ lù kɨ la à diʼi wen. 
JHN.20.15	Yesò ə bèm a wen la, “Wù dì ghò a wùwì? Wù kəŋ ndò?”
JHN.20.15	Mèli sə kwoʼtə la à diʼ wìʼ ə yi a ghə̀ shwèʼè a əsɨmə ashɨ nkoʼ ayì, ə gàʼ a wen la, “Andiʼ mù à lyɨ̀ wù lyɨ wen a Tikəbəŋ, wù shə̀ʼtə̀ kəshi kì a wù dyʉ̀ ghʉ̀ wen tsu a mò, mà bwenə dyʉ̀ lyɨ̀.”
JHN.20.16	Yesò ə be toŋtə to wen azhiʼ la, “Mèli!”
JHN.20.16	Mèli ə shɨtə ki Yesò azhʉ̀ na yi ə zɨ̀mə gàʼ a gaʼa ə Hibùlù la, “Làbonì!” Mu ghə̀ tòŋtə wen la, “Ndìʼsə̀.”
JHN.20.17	Yesò ə gàʼ a wen la, “kə wù ghaʼ mo byìʼì ando mà ko təmə bwenə ə dyʉ̀ a Tìʼ. Boŋsə dyʉ̀ gàʼ a vəlemə vwomə la ma bwenə dyʉ̀ ə yen Tìʼ ghom yi à be diʼ Tìʼ vəwenə, ə Nyìngòŋ ghom yi à diʼ Nyìngòŋ ə vəwenə.”
JHN.20.18	Mèli Màtalà ə bwenə dyʉ̀ a ndzɨ̀mtə̀sə bàm wensə, ə gàʼ a vəwenə la ghə̀ yen li Bobo, ghə̀ shə̀ʼtə̀ nyʉ̀ a venə a yì.
JHN.20.19	A ndiʼ azhʉ̀ pfwomə, a kətsi kə ə mbì na ghèn a wòŋ, ndzɨ̀mtə̀sə bàm Yesò diʼ to akəshi kə muʼ, mu vəwenə chiʼ li ngə̀ŋ a vəwenə kətʉ byìʼì ando vəwenə ə fwaynə viʼi Jus. Yesò ə bvɨtə tɨmə to vəwenə a ntìntìn ə gàʼ la, “Mbwaʼmə ndiʼ a ghə̀ŋ.” 
JHN.20.20	Ando ghə̀ ngàʼa li ə mu dìʼtə̀ avu wen nə̀ mbyɨ̀sə̀ bèm wen a vəwenə. Ndzɨ̀mtə̀sə bàm wen yenə wen ə sə saŋlə no nànto. 
JHN.20.21	Yesò ə gaʼa li ə kwʉ̀ʼsə a ndzɨ̀mtə̀sə bàm wensə la, “Mbwaʼmə ndiʼ a ghə̀ŋ! Ma tɨm ghə̀ŋ ndə̀ŋndəŋ ando Tìʼ ghom tə tɨm mo.” 
JHN.20.22	Ghə̀ gàʼ ali ə zhwìsə̀ a vəwenə kətʉ, ə gàʼ la, “Ghə̀ŋ kiʼi kəzhwì kə Ŋwoʼkə. 
JHN.20.23	Ghə̀ŋ sətsen lyesə kù no mbyɨ ndò, Nyìngòŋ be lyesə ku wen, ghə̀ŋ sətsen faŋ ke lyesə ə kù wìʼ, ko Nyìngòŋ ə lu lyesə kù wen.”
JHN.20.24	Yesò ə vì a dzɨ̀mtə̀ bàm wenə, ghətsen yi a əzhiʼ ə wen ndiʼ Tòmos, a diʼ wìʼ ə mùʼ fa ntìntìn shisə njʉ̀sə̀ bò, və toŋtə wen la Didimùs, ko diʼ wenə vəwenə. 
JHN.20.25	Ndzɨ̀mtə̀sə tsen shisə ə na shə̀ʼtə a Tòmos la vəwenə yen li Bobo.
JHN.20.25	Tòmos ə gàʼ la, “Mà faŋ ke yen əlas ə mbwisə a wen avu, ə ghʉ̀ mənyinmə avu mò tsu, ə be ə mwòmtə̀ mbyɨ̀sə̀ bèm wen, ko ma lu byɨmə.”
JHN.20.26	A ndiʼ ando wòŋ nchwò, ndzɨ̀mtə̀sə bàm wensə sə be nyʉ̀ʼ a ngə̀ŋ wenə Tòmos, Yesò ə bvɨtə tɨmə a vəwenə a ntìntìn, no tèbe ando chʉ̀ ngə̀ŋ ndiʼ mu və chiʼ li ə shwin, ə gàʼ la, “Mbwaʼmə ə diʼ a ghə̀ŋ.” 
JHN.20.27	Ghə̀ ngaʼa li a Tòmos la, “wʉ̀ fənyi fə kəvu ə wù akəshi ghèn. A diʼi avu ghomə lə. Naʼsə̀ vi nə̀ kəvu ə kyekə ə ghʉ̀ a mo bèm. Byɨmə, kə wù bè kwoʼtə kənyʉ̀.”
JHN.20.28	Tòmos ə toŋtə wen ə gàʼ la, “Bobo ghom, Nyìngòŋ ghòm!”
JHN.20.29	Yesò ə gàʼ a wen la, “Wù byɨmə li luwen to byìʼì ando wù yèn mo. Alì, jùŋ diʼ a viʼi vyi a və ko yen, ali mbyɨmə.”
JHN.20.30	Ənyʉ̀ ə kaynəvə ə tsenəvə diʼ, to kədə̀ŋ ando Yesò nè to no ashɨ ndzɨ̀mtə̀sə bàm wensə ko andiʼ la və nyoʼli a ŋwàʼlə̀ ashə. 
JHN.20.31	Və nyoʼ kènkə alə ndiʼ ghə̀ŋ zhʉ̀, ə byɨmə la Yesò diʼ to no Klistò, ə Wàyn Nyìngòŋ, əbyɨmə ə na ghenə nè, ghə̀ŋ kiʼi ntsìnə̀ yì a ghə̀ ko lu mè a wen a əzhiʼ.
JHN.21.1	Yesò ə be ə fʉ̀ ə kwʉ̀ʼsə a kəʼ ə̀ ndzɨ̀mtə̀sə bàm ə wensə sòmbo a kətsi kə tsèn, a benə mo ə Tàybelìyàs. Kənyʉ̀ na kì nfʉ̀ a ji ghèn lə. 
JHN.21.2	Ndzɨ̀mtə̀sə bàm ə̀ Yesò sə tsèntə diʼ to kəshi kə mùʼ sòmbo, a diʼ Saymun Bità nə̀ Tòmos yi a və toŋtə la Didimùs, nə̀ Nàtanyèl ə wàyn ə wù ə ntə̀ʼ Kanà, alòʼ ə Galìlì, nə̀ vunə Zebedì, benə ndzɨ̀mtə̀sə bàm wen sə tsensə sə bò, 
JHN.21.3	Saymun Bità ə gàʼ a vəwenə la, “Ma fʉ̀ dyʉ̀ əku ə shʉsə.”
JHN.21.3	Vəwenə bwensə la, “vəghəŋ ə̀ fʉ̀ to amuʼ.” Vəwenə gàʼ ali ə dyʉ̀ kwen a kəbàŋ, ali ətʉʼ ə na jèʼ layn ko andiʼ la vəwenə ghaʼa li kəfo. 
JHN.21.4	Əchʉ̀ əzhʉ ə sə saʼ vi to lə, Yesò ə vi tɨmə a bè fwàyn, ali ndzɨ̀mtə̀sə wensə nko kɨ la à diʼ wen. 
JHN.21.5	Ghə̀ dzàŋ bèm a vəwenə la, “Ghə̀ŋ ko ghaʼa kəfo a və vəlemə?”
JHN.21.5	Vəwenə bwensə la, “Yes ə ko ku.”
JHN.21.6	Ghə̀ gàʼ la, “Ghə̀ŋ mòʼ fə̀làm fifə ji fa shə kwoŋ ə toghə ghə̀ŋ zizi ghə̀ŋ ku.” Vəwenə mòʼ ə ku shʉsə, to kədə̀ŋ, fə̀làm na fifə ə sə dìʼì ghoʼo vəwenə ə və gùf ə kwensə a kəbàŋ. 
JHN.21.7	Ndzɨ̀mtə̀ əbam Yesò yì a ghə̀ kòŋ nəkwoŋ li, ə gàʼ a Bità la, “Wìʼ yì diʼ alə, a diʼ Bobo!” Saymun Bità ə sə zhʉ vi alə̀ ə lyɨ̀ təwàf tə wen ə mòʼ, ə tsòʼ a mù. Ghə̀ ndiʼ ali mu ghə̀ ə ntsuʼ li ndisə wen. 
JHN.21.8	Ndzɨ̀mtə̀sə tsen sisə ə be dyʉ̀ to fa wen abàm, gùfə̀ ə dyʉ̀ nə̀ fə̀làm fè shʉsə fifə. A ndiʼ ali, ko kəgàfkə be diʼ ə dyʉ̀ ə zàʼa a bene ə fwàyn. 
JHN.21.9	Vəwenə dyʉ̀ fʉ̀ a bene a fwàyn ə yen əzhiʼ ando ghə̀ fwi, shʉsə diʼ ayi kəchʉ̀ nə̀ kəbayn kə. 
JHN.21.10	Yesò ə gàʼ a vəwenə la, “Ghə̀ŋ vi nə̀ shʉ̀ sə tsensə, fa a ntìntìn sisə a ghə̀ŋ ku to luwen li.”
JHN.21.11	Saymun Bità ə bwenə kwen a kəbàŋ ə gùfə̀ vì nə̀ fə̀làm fè shʉsə fifə a bè fwàyn. Shʉsə tsèntə diʼ tsu ghɨ nə̀ shʉsə njʉ̀sə̀ tàʼ a məwumə ə tayn, ghoʼkə no lə. Sə ə ghoʼo ali, fə̀làm fè ə faŋ kò fə lə tinkə. 
JHN.21.12	Yesò ə mu gàʼ a vəwenə la, “Ghə̀ŋ vi ə ghaʼ fozhɨvə nə̀nchwì.” Ghə̀ gàʼa ali, no dzɨ̀mtə̀ əbam ə wen ə mùʼ ko ə mwomsə bèm la, “A diʼ wù ndò?” Byìʼì ando vəwenə ə kɨ la à diʼ Bobo. 
JHN.21.13	Yesò ə dyʉ̀ lyɨ̀ kəbayn kì ə ku a vəwenə ə be nè to ali nə̀ shʉ̀ sisə.
JHN.21.14	Yesò nà diʼi wen ə wen a ndzɨ̀mtə̀sə bàm ə wensə akəshi na ghèn, a sə diʼ aghayn a tàʼ fa kətsi a ghə̀ bwensə lù fa pfʉ.
JHN.21.15	A ndiʼ to ando vəwenə zhɨ̀ mwetə, Yesò ə toŋtə Saymun Bità ə bèm a wen la, “Saymun, wàyn ə Joyn, wù shɨtə kòŋ mò nəmwèʼè chò viʼi vətsenvə venə a?”
JHN.21.15	Ghə̀ byɨmə ə gàʼ la, “Bobo, wù kɨli la ma kòŋ wù.”
JHN.21.15	Yesò ə gàʼ a wen la, “Wù a zhisə vunə njɨ̀ ə mò.” 
JHN.21.16	Yesò ə be bèm kwʉ̀ʼsə a wen la, “Saymun, wàyn ə Joyn, wù shɨtə kòŋ mò nəmwèʼè?”
JHN.21.16	Ghə̀ byɨmə ə gàʼ la, “Bobo, wù kɨli la ma kòŋ wù.”
JHN.21.16	Yesò ə gàʼ a wen la, “Wù a tuʼmə nə̀ byisə vənjɨ̀ shomsə.” 
JHN.21.17	Yesò ə be toŋtə wen, à aghayn a tàʼ, ə gàʼ la, “Saymun, Wàyn Joyn, wù kòŋ mò?”
JHN.21.17	Kənyʉ̀ a kì kə sə ku ngəʼ a Bità ando Yesò be kùmtə bèm li, à sə diʼ aghayn a tàʼ la, “Wù kòŋ mò?” Ghə̀ mu gàʼ a Yesò la, “Wù kɨli no tèbe ghò a Bobo. Wù kɨli la ma kòŋ wù.”
JHN.21.17	Yesò ə gàʼ a wen la, “Wù a zhisə byisə vənjɨ̀ shomsə. 
JHN.21.18	Ma gàʼà a wù to no nəmwèʼè la, a ndiʼ to ando wù bo diʼ wàyndyə, wù lafə, dyʉ̀ no tèbe fè ando wù kòŋ. Alì, wù na dwin, wu naʼsə̀ akwoŋ à wu, wìʼ ə labsə wù ə lyɨ̀ dyʉ̀ nə̀ wù akəshi, ko andiʼ la wu kòŋ.” 
JHN.21.19	Yesò ə gàʼa alə̀, diʼi ji yì a Bità lu pfʉ fa tsù, ghə̀ vi nə̀ əkuʼsə a Nyìngòŋ. Yesò ə gàʼa ali, ə be mu gàʼ la, “dzɨ̀mtə̀ mò.”
JHN.21.20	Bità ə bwensə sə ki ə yenə dzɨ̀mtə̀ yì a Yesò ə kòŋ nəkwoŋ li, ghə̀ vi fa vəwenə abàm, a diʼ yi a ghə̀ nyeʼtə dyʉ̀ wèn nə̀ Yesò akəshi kə zhɨkə ə bèm a wen la, “Bobo, a baʼlə ndò wù a?” 
JHN.21.21	Bità ə yen ali ə bèm a Yesò la, “Kə na ndiʼ ale a ghèn a Bobo?”
JHN.21.22	Yesò ə bwensə gàʼ la, “Mà lə ndiʼ ə moʼtə la ghə̀ nə̀ tsi to tsì zaʼa fa kətsi mà lù bwenə vi, ngəʼ ə wù sə diʼ ghò tsu a? Wù diʼ ə dzɨ̀mtə̀ mo.”
JHN.21.23	A le kənyʉ̀ ki a kə nè, ndzɨ̀mtə̀sə bàm Yesò sə sə gàʼa dyʉ̀ to la, na ghèn ko lu pfʉ̀. Alì, Yesò ə ko ngàʼa la ghə̀ ko a pfʉ̀. Ghə̀ ngàʼa la, “Ma le diʼ ə moʼtə la ghə̀ tsi to tsì zaʼa fa kətsi mà lù bwenə vi, ngəʼ ə wù ə sədiʼ ghò tsu a?”
JHN.21.24	Ndzɨ̀mtə̀ əbam ə Yesò na ghèn diʼ yi a ghə̀ shə̀ʼtə̀ nyʉ̀ na venə, a diʼ to wen yi a ghə̀ nyoʼ nyʉ̀ a vyi. Yès ə kɨ la kənyʉ̀ a ghə̀ gàʼà diʼ to nəmwèʼè.
JHN.21.25	Ənyʉ̀ ə bo diʼ, to kədə̀ŋ a Yesò ə nè, mu və ndiʼ ə nyòʼ to ə tsèm, mà kwoʼtə la no mbyi ghèn no tsèm ko ghoʼo kwʉ̀ʼ ə və ghʉ̀ vəŋwàʼlə̀ a vyi tsu.
ACT.1.1	Tì kəbəŋ Tiyophilus, andìʼ à mo a mbì ŋwàʼlə̀ à wù, mà nyòʼ no nyʉ̀ tsèm a Yesò nzìtə̀ sə̀ nè be ziʼì, 
ACT.1.2	əzaʼa fà zhʉ a Nyìngòŋ nlyɨ wen ə̀ kùʼsə a kàŋ. Mibu və sə lyɨ wen əkuʼsə a kàŋ mu kəzhwì kə ŋwoʼəkə ku li kədyòʼ, ghə̀ ziʼi nyʉ̀ vyi a viʼi ntɨm wen vi a ghə̀ ntsuʼù lì ndiʼi ne nè. 
ACT.1.3	Andìʼ ando Yesò yènə ngəʼ ghoʼo ə̀ pfʉ bè bwènsə̀ lù fa pfʉ, ghə̀ dìʼ wenə wen à viʼi ntɨm wen la yì lu li fa pfʉ nəmwèʼè. Ghə̀ ne a lì tò a jisə a jisə no aghayn à ghoʼoghə a tì mətsi məwum nkàʼ bè gàʼ à vəwenə kùmə soʼ fòyn Nyìngòŋ. 
ACT.1.4	Ando Yesò mbu wenə̀ vəwenə, kətsi kətsenkə vəwenə sə nzhɨ, ghə̀ chòsə̀ soʼ a vəwenə la, “Kə ghə̀ŋ à lù fa Jelusalèm luwèn. Ghə̀ŋ nkəʼtə̀ kəku kì a mà nshə̀ʼtə̀ à ghə̀ŋ la Tìʼ ghom nghʉ li la ghə̀ a ku à ghə̀ŋ. 
ACT.1.5	Joyn tə nku mu à viʼi tò nə̀ nkàntə̀ à mù alì luwèn à sə̀ diʼ mu, à fàŋ tò mətsì nshə̀ʼ alə̀ və nku mu à ghə̀ŋ nə̀ kəzhwì kə ŋwoʼəkə.”
ACT.1.6	Kətsi kətsenkə vəwenə be ŋwʉʼʉ a ntsèntə̀, viʼi ntɨm wen mù sə̀ bèmə̀ à wen la, “Bobo, zhʉ kwʉʼʉ̀ li ə wù bwensə̀ kù soʼ fòyn à viʼi Islel mu?”
ACT.1.7	Yesò bwènsə̀ gàʼ à vəwenə la, “A ko diʼ kəshi kəŋkə̀ ə ghə̀ŋ kɨ kətsi kì ko zhʉ yi a Tìʼ ghom tə ghʉ̀ nə̀ kədyòʼ kə wen kə. 
ACT.1.8	Ghə̀ŋ kɨ tò la, ghə̀ŋ na kiʼi kədyòʼ a zhʉ a kəzhwì kə ŋwoʼəkə vi li à ghə̀ŋ ə nshə̀ʼtə̀ dyʉ̀ nə̀ ntɨm jùŋ ghòm a Jelusalèm nə̀ a Judiyà no tsèm nə̀ Samalìyà bènə̀ a təshyə tə mbi tèn no tətsèm.” 
ACT.1.9	Ando ghə̀ ngaʼà nyʉ̀ a venə ə mwètə̀, Nyìngòŋ lyɨ̀ wen ə̀ kuʼsə a kàŋ vəwenə yenə ando ghə̀ kuʼu. Ghə̀ kuʼ alə̀ ə̀ lè a tì mbòʼsə.
ACT.1.10	Ando vəwenə mbu ki ando ghə̀ kuʼu dyʉ̀, à sətsèn lyʉmə vətsenvə tɨmə à vəwenə a mbyɨ̀ la vəbò mu və mòʼò ndisə sə fəfə la bʉ, 
ACT.1.11	ə̀ bèm à viʼi ntɨm Yesò vi la, “viʼi Galìlì, byìʼì ghò a ghə̀ŋ tɨmə̀ sə ki kuʼsə̀ nə̀ kaŋə alə̀ a? Yesò ghèn a və lyɨ̀ fà ghə̀ŋ a ntìntìn ghə̀ nkuʼ a kàŋ lə̀ lu be bwènə̀ vì tò a ji a ghə̀ŋ yì yen ghə̀ ndyʉ̀ fa tsu.”
ACT.1.12	Viʼi ntɨm Yesò vi lù fa pfen Olìf ə̀ bwènə̀ shiʼi a Jelusalèm a kəghaf ki ndiʼ tò kətemə kə mal. 
ACT.1.13	Vəwenə nè kwèn a Jelusalèm ə kwen ə̀ kuʼu dyʉ̀ a tì lùmə ngə̀ŋ kàŋ yì a vəwenə ntsi tsu. A ndiʼ Bità, nè Joyn nə̀ Jems nə̀ Andɨ̀lò, a diʼ Filib nə̀ Tomòs, à diʼ Bàtòlòmiyà nə̀ Matìyò nə̀ Jems wàyn Alphùyùs, nə̀ Simon ə wù kənsɨ̀mtə̀, à be diʼ Judàs wàyn Jems. 
ACT.1.14	A ndìʼ a lì, vəwenə nghoʼo zhùŋtə̀ əjɨ̀m a ntsèntə̀ wenə̀ ki vətsenvə nə̀ Mèli ə lì Yesò bènə̀ vəlèmə̀ və wen.
ACT.1.15	Mətsi chò tò nshə̀ʼ alə̀, viʼi və byɨməvə ə zaʼa ghɨ nə̀ məwum mbò be sə ŋwʉʼ tò kəshi kə mùʼ, Bità lù tɨmə əgàʼ à vəwenə ə̀ gàʼ la, 
ACT.1.16	“Vəlèmə̀ vwomə, nyʉ̀ venə a və chò kùmə̀ Judàs tə ndiʼ chò ndi lwinsə kənyʉ̀ kì a kəzhwì kə ŋwoʼəkə ə̀ nè Foyn Devìt gàʼ və bè nyòʼ a ŋwàʼlə̀ Nyìngòŋ byìʼì Judàs a ghə̀ tə sùʼ Yesò la ntsɨ̀ŋsə ngə̀ŋ Nyìngòŋ sə ghaʼ. 
ACT.1.17	Judàs tə ndiʼ wù nòyn yès byìʼàndo Bobo tə ndiʼ mu ghə̀ tsuʼ li wen la yo vəwenə ntsèntə̀ shyèʼè a muʼu.”
ACT.1.18	Andìʼ a lì mu Judàs lyɨ li ko yi a və nlòʼò wen tsu byìʼì kənyʉ̀ kə fansə kə kì a ghə̀ ne lì ə̀ zèn kəshi kə nse tsu. Ghə̀ nè a lì ə̀ fə̀ŋ tsu ə̀ pfʉ, bèm ə wen tuʼmə, məntu mə̀ wen fʉ̀ a bàm no ntsèm. 
ACT.1.19	Viʼi Jelusalèm no vətsèm zhʉ kənyʉ̀ akì mù sə̀ dzàŋə̀ kəshi kə nse akì à vəwenə a gaʼa loʼ la, “Akeldama” à diʼ la, “Sɨm ə mənlyuŋ.”
ACT.1.20	“Byìʼè və nyoʼo li a ŋwàʼlə̀ Salms la, ‘Ngə̀ŋ wen faŋ tò zɨm, kə wìʼ lu ntsi tsu,’ bè nyòʼ la, ‘Wù kədyàŋ lyɨ kəshi kə wen nshwèʼè.’”
ACT.1.21+ACT.1.22	Bità shə̀ʼtə̀ a lì mù bè gàʼ la, “Kə lì dìʼì la yès diʼ tsuʼ wìʼ muʼ ghə̀ tsèntə̀ nòyn yes ə nshə̀ʼtə̀ dyʉ̀ a viʼi la Yesò lu li fa pfʉ. A diʼ ndiʼ wì fa ntìntìn viʼi vi a yo vəwenə tə njèʼè kuʼu shiʼì fa bàm Yesò a muʼu əlù fa tʉʼ a Joyn nzìtə̀ sə̀ ku mu à viʼi əkuʼ əzaʼa a kətsi a Nyìngòŋ nlyɨ Yesò fà yès a ntìntìn ə̀ kùʼsə a kàŋ.”
ACT.1.23	Vəwenə kwòʼtə̀ təzhiʼ tə viʼi vəbò, andiʼ Josèf, a təzhiʼ tə wen tətsentə ndìʼ Balabas nə̀ Justus bènə̀ Matiyàs. 
ACT.1.24	Vəwenə nè a lì mù jɨ̀m gàʼà la, “Bobo, wù kɨ tətyɨm tə viʼi no vətsèm. Diʼi wìʼ yì a wù tsuʼu fa ntìntìn viʼi venə vəbò, 
ACT.1.25	ndi ghə̀ lyɨ kəshi kə wù ntɨm wù ə nè shwèʼ yi a Judàs tə mòʼtə̀ ə̀ dyʉ̀ à wen a kəshi kə ngə̀ŋ.” 
ACT.1.26	Vəwenə gàʼ a lì mù nyòʼ təzhiʼ tə viʼi a venə a bàŋə fo ə̀ mòʼ a tì ntòyn sə̀ nə̀ʼə̀, zhiʼi Matiyàs fʉ̀ kùʼ a mbì. Və mù boʼsə wen a nòyn viʼi ntɨm vi njʉ̀mùʼ.
ACT.2.1	Andìʼ ando kətsi kə ghoʼokə a və ndzàŋə̀ nə̀ Bentakòs mvi, viʼi vəbyɨməvə tsèntə̀ a kəshi kə mùʼ. 
ACT.2.2	A sətsèn tsen kəfo kətsenkə dèm fa kàŋ to nə̀ fwof ə toghə, shiʼi ə̀ kwèn a ngə̀ŋ yì a vəwenə ndiʼì tsu. 
ACT.2.3	Vəwenə mù bvʉ̀tə̀ yèn fo və diʼ to nə̀ kəlwàŋ kə zhìʼ ə̀ gə̀sə̀ dyʉ̀ ŋwʉʼʉ no a kətʉ ndò a ghə̀ ndiʼì tsu. 
ACT.2.4	Kəzhwì kə Ŋwoʼəkə kwen à vəwenə a tətyɨm ə̀ nè no mə ndò a ghə̀ ndiʼì tsu zìtə̀ sə̀ gàʼà gaʼa Loʼo kədyàŋ ando kəzhwì akì ntensə wen la ghə̀ gàʼ.
ACT.2.5	Andìʼ a zhʉ ayì Vəjew diʼ a Jelusalèm a vəwenə mù gumlə Nyìngòŋ mu və lù no fa təloʼ tətsèm a tì mbi. 
ACT.2.6	Vəwenə nè zhʉ̀ Kəfo ki a kə dèmə li, nòyn viʼi no və ghoʼo tsèntə̀. Vəwenə no və tsèm ndìʼ nə̀ mesə wèn byìʼàndo viʼi və byɨməvə a vyi ngàʼà, no ndò zhʉ tò à wen a gaʼa loʼ. 
ACT.2.7	Vəwenə sə̀ diʼ nə̀ kanə, təchʉ̀ tə vəwenə bè zɨm byìʼì kənyʉ̀ akì. Vəwenə mù gàʼ la, “Viʼi venə a və gàʼà a shyə̀ lə̀ lù tò fa Galìlì no vətsèm. 
ACT.2.8	A lè chò ghò mibu no ndò sə zhʉ vəwenə gàʼà tò gaʼa loʼ wen a? 
ACT.2.9	Vəghəŋ dìʼ a shèn vətsenvə diʼ mu və lù fa shyə Balthia, fa shyə Midìyà nə̀ Elam, fa Mesobotamiyà, fa Judiyà nə̀ Kabadosiyà, fa Bontùs nə̀ fa Asìyà. 
ACT.2.10	Fa Fligiya nə̀ Bamfiliyà, fa Ijìb bènə̀ təshyə tə Libiyà a tə boʼsə Silen. Və Vətsenvə lù fa Lum, adiʼ Vəjew nə̀ viʼi ntɨm vətsenvə vi a və kwitə li vəwenə və mù sə gumlə̀ Nyìngòŋ Vəjew. 
ACT.2.11	Vəghəŋ vətsenvə mfʉ mvì fa Klete nə̀ Alebyà. Vəghəŋ ə zhʉ vəwenə gàʼà tò təgàʼ tə təloʼ nə̀ vəghəŋ vi a Nyìngòŋ ne li.” 
ACT.2.12	Vəwenə nè sə̀ bu diʼ nə̀ kanə, kənyʉ̀ a kènkə be ku ngəʼ à vəwenə, kyè mù sə̀ bèmə̀ à kyè la, “Kènkə dìʼì la ghò?”
ACT.2.13	Alì viʼi vətsenvə bòŋsə̀ sə̀ chəʼə viʼi avenə gàʼà la, “Vəwenə nyʉ məlʉ̀ʼ mə nghaʼ vəwenə.”
ACT.2.14	Bità ando ghə̀ ndiʼì wenə̀ viʼi ntɨm ə̀ Yesò vətsenvə vi njʉ̀mùʼ mù fʉ̀tə̀ vì ə̀ gàʼ a gɨ to la, “Ghə̀ŋ ə viʼi Jus bènə̀ ghə̀ŋ vi no vətsèm a ghə̀ŋ ə tsi a Jelusalèm, ghə̀ŋ zhʉtə à! Ghə̀ŋ diʼi əkɨ la, 
ACT.2.15	Viʼi venə ko bomə məlʉ̀ʼ ando ghə̀ŋ ə kwòʼtə̀ byìʼàndo luwèn bò bu tò təzhʉ abʉ̀muʼ a boʼòngə̀ŋ. 
ACT.2.16	Kənyʉ̀ akènkə a vəwenə ə nè lə̀ bòŋsə̀ dìʼ kənyʉ̀ a nshə̀ʼtə̀ Jowel ə̀ nlù gàʼa. Ghə̀ nlù gàʼa la, 
ACT.2.17	Nyìngòŋ ə gàʼ a la, ‘A lu ndiʼ a mətsi mə̀ kənsèsə̀, Mà ku kəzhwì komkə à viʼi no vətsèm. Vu vəŋə ə lʉmə nə̀ ki lu nshə̀ʼtə̀ nyʉ̀ à viʼi a Nyìngòŋ ə̀ shə̀ʼtə̀ à vəwenə. Mà lu nè ə mbvòʼò wìʼ ə yèyn nyʉ̀ to sə tsi jòm, be ne jòmsə ə ntsi viʼi vətovə ghə̀ŋ. 
ACT.2.18	Nəmwèʼè, mà lu be ku kəzhwì komkə no te à viʼi shyèʼè mò, lʉmə nə̀ ki a mətsi a mì, vəwenə nshə̀ʼtə̀ nyʉ̀ vyi a mà nshə̀ʼtə̀ à vəwenə. 
ACT.2.19	Mà lu ne nyʉ̀ kanəvə a kàŋ ə be dìʼ chwitə a nse. Viʼi lu yen mənlyuŋ nə̀ zhiʼ bènə̀ mbòʼ fələʼ. 
ACT.2.20	A lu ndiʼ a tʉʼ ayì, chʉzhʉ kaʼkə ndiʼ mfɨnə̀, sàŋ be mbò to nə̀ mənlyuŋ. Mibu kətsi kə ghoʼokə kə Bobo kə sə vì. 
ACT.2.21	A lu ndiʼ a tʉ a nyʉ̀ avenə fʉ̀, Bobo bwòŋsə̀ no ndò a ghə̀ dzàŋə̀ zhiʼ wen’”.
ACT.2.22	Bità gàʼ a lì bè gàʼ la, “Ghə̀ŋ viʼi Islel, ghə̀ŋ tuʼù zhʉtə nyʉ̀ venə a mà kə ə gàʼ lə̀! Yesò ə wù Nazalèt ndìʼ wìʼ a Nyìngòŋ ndiʼì li à ghə̀ŋ a ndayn. Ghə̀ ndìʼì əchò fa nyʉ̀ kanəvə bènə̀ chwitə a ghə̀ nè əchò fà wen ə Yesò à ghə̀ŋ a ntìntìn. Nkàyntə̀ ghə̀ŋ ə kɨ nyʉ̀ avenə. 
ACT.2.23	Və mbaʼlə̀ li Yesò aghèn ando Nyìngòŋ ə̀ nshɨ̀tə̀ li ə̀ ghʉ bè kɨ, ghə̀ŋ zhwi wen a ji la ghə̀ŋ ə̀ nku wen à viʼi ne nyʉ̀ byɨvə. Vəwenə bantə wen a kəntò, 
ACT.2.24	alì Nyìngòŋ nè ghə̀ lù fa pfʉ ə̀ bwòŋsə̀ wen fa kədyòʼ kə pfʉ byìʼàndo ji ko ndìʼ a pfʉ nzì ghə̀ lə̀ ghaʼa wen. 
ACT.2.25	A diʼ ando fòyn Devìt ə̀ ngaʼà li byìʼì Yesò la, ‘Mà nyenə Bobo Nyìngòŋ à mò a shɨ tò məzhʉ̀ ntsèm, ghə̀ diʼ à mò a shyə kwoŋ toghə, ndi kə no kəfo kətsenkə à nə̀ʼsə̀ mò. 
ACT.2.26	Byìʼì kənyʉ̀ akènkə, tyɨm ə̀ ghomə saŋlə̀, mà be ghoʼsə̀ wen nə̀ chʉ̀ ghomə, tè bè a lì, ma ki dyʉ̀sə̀ tò nə̀ kənyʉ̀ kì a ghə̀ lu nè à mò, 
ACT.2.27	byìʼàndo wù ko lu kyemə kəzhwì kom la kə faŋ a loʼ viʼi və pfʉkəvə, ko à ndiʼ la wù a ghʉsə bvenə wù shwèʼ nəmwèʼè wù la ghə̀ fwe. 
ACT.2.28	Wù diʼì li jisə shyə̀sə à mò a mà zì mà jèʼ fa tsu ndi ndiʼ ə to. Mà ne ndiʼ nə̀ saŋlə ghə̀ byìʼàndo wù dìʼ yowù no məzhʉ̀ ntsèm.’”
ACT.2.29	Bità mù dyʉ̀ mbì əgàʼ la, “Vəlèmə̀ vwomə, mà zì ma gàʼ à ghə̀ŋ no nəmwèʼè byìʼì tìʼ vətìʼ və vəghəŋ ghə̀ mbì ə fòn Devìt la ghə̀ mpfʉ li, və bvɨ̀mə̀ wen, se wen bo sə diʼ əkuʼ əzaʼa lan. 
ACT.2.30	Devìt ə̀ ndìʼ nshə̀ʼtə̀ ghoʼo Nyìngòŋ mu Nyìngòŋ nzhɨ li məkàyn wenə̀ wen la ghə̀ lu ŋwʉʼsə wù ngwaʼa ngə̀ŋ wen à wen a kəfwoyn. 
ACT.2.31	Ghə̀ nyen li kənyʉ̀ kì a Nyìngòŋ ndìʼ ne nè mibu zhʉ yi kuʼ ə̀ kwʉ̀ʼ mù gàʼ kùmə̀ wìʼ yì a Nyìngòŋ ntsuʼ li ə̀ ghʉ la ghə̀ lu lù fa pfʉ la, ‘Nyìngòŋ ko lu kyemə wen a loʼ viʼi vəpfʉkəvə, bvenə ə wen ko lu fwè.’ 
ACT.2.32	Nyìngòŋ nkye li la Yesò aghèn lu fa pfʉ. Vəghəŋ vətsèm dìʼ viʼi və yenəvə a kənyʉ̀ aghèn. 
ACT.2.33	Ghə̀ mù lyɨ̀ wen ə̀ kùʼsə à wen a shyə kwoŋ ə̀ toghə. Yesò shi kəzhwì kəŋwoʼəkə kì a Tìʼ wen ə̀ nghʉ la ghə̀ lu ku à wen, ə̀ ku kəzhwì akì a ghə̀ŋ ə yenə be zhʉ à yès luwèn. 
ACT.2.34	Vəghəŋ kɨ li la fòyn Devìt fa wen a ngə̀ŋ nko kùʼ a kàŋ, alì ə̀ gàʼ la, ‘Bobo Nyìngòŋ ngàʼa à Bobo ghom la, ŋwʉʼmə à mò a shyə kwoŋ ə̀ toghə, 
ACT.2.35	Əzaʼa fa zhʉ a mà a ne viʼi kəbàyn ə̀ wù ə ndiʼ ntomsə aghʉ wù.’”
ACT.2.36	“Viʼi Islel no vətsèm diʼi əkɨ nəmwèʼè la Nyìngòŋ ə ne li Yesò ghèn a ghə̀ŋ tə̀ bayntə a kəntò lə̀ sə diʼ Bobo bè diʼ Klistò.”
ACT.2.37	Viʼi avenə nè zhʉ̀ nyʉ̀ vyi a Bità ngàʼà, və sə̀ ku ngəʼ à vəwenə a tətyɨm no nànto. Vəwenə mù bèm à Bità wenə̀ viʼi ntɨm Yesò vətsenvə vi la, “Vəlèmə yès lè zì yès ne ale?”
ACT.2.38	Bità bwènsə̀ gàʼ à vəwenə la, “No ghə̀ŋ vətsèm kwitə tətyɨm tyəŋtə fà ghə̀ŋ a nyʉ̀ byɨvə ə̀ shì mu ə dìʼ la ghə̀ŋ ə byɨmə li a Yesò Klistò ndi Nyìngòŋ lyèsə ku nyʉ̀ byɨvə ghə̀ŋ, ə̀ kù Kəzhwì kə Ŋwoʼəkə kènkə à ghə̀ŋ. 
ACT.2.39	Kəzhwì kə Ŋwoʼə kènkə a Nyìngòŋ nghʉ li la ghə̀ lu ku lə̀ ə dìʼ à ghə̀ŋ, nə̀ a vunə vəŋə bènə̀ à viʼi a və diʼì no kəghaf. A dìʼ viʼi vi no vətsèm a Bobo Nyìngòŋ dzàŋə̀ li la və vi à wen.”
ACT.2.40	Bità gàʼ a lì bè shə̀ʼtə̀ kùʼ nə̀ nyʉ̀ à viʼi a vyi no ghoʼo bè sə̀ sensə̀ vəwenə gàʼà la, “Ghə̀ŋ gyàmtə̀ tə wen tyəŋtə ndi kə Nyìngòŋ lù ku ngəʼ à ghə̀ŋ ando ghə̀ ndiʼ lu ku à viʼi tətyɨm təbyɨtə a kəlyɨŋ kə luwèn.” 
ACT.2.41	Byìʼì a lì viʼi no vəghoʼo byɨmə gaʼa Bità, və ku mu à vəwenə. Viʼi əzaʼa nkamsə sətaʼ kwʉ̀ʼsə̀ a nòyn viʼi və byɨməvə vi a kətsi akì 
ACT.2.42	vəwenə bè kù təwen tə vəwenə sə̀ zhʉtə̀ nyʉ̀ vyi a viʼi ntɨm ə̀ Yesò nziʼì gə̀tə̀ no kənyʉ̀ kə kò akì a vəwenə nkiʼi zhɨ be jɨ̀mə̀ tò a kənyʉ̀ kə mùʼ.
ACT.2.43	Nyìngòŋ nè viʼi ntɨm ə Yesò və sə̀ nè nyʉ̀ kanəvə no ghoʼo, və nè viʼi vətsèm sə̀ diʼ nə̀ kanə. 
ACT.2.44	Viʼi və byɨməvə vi faŋ ə̀ sə̀ diʼ tò a kənyʉ̀ kə mùʼ be gə̀tə̀ no mə ghò yì a vəwenə nkiʼi à vəwenə a ntìntìn. 
ACT.2.45	Vəwenə bàʼlə fo vi a vəwenə nkiʼi ə̀ gə̀tə̀ ko yi à viʼi vəbyɨməvə vi a və nko kiʼ. 
ACT.2.46	Vəwenə vi zhùŋtə̀ à ngə̀ŋ Nyìngòŋ tò mətsì ntsèm. Vəwenə nè fʉ̀, və sə jèʼè zhɨ tò à ngə̀ŋ a ngə̀ŋ be saŋlə̀ a kənyʉ̀ kə mùʼ, 
ACT.2.47	be ghoʼsə̀ Nyìngòŋ. Viʼi vətsèm sə̀ ki vəwenə, vəwenə kuʼmə tò byìʼì ntsìnə̀ jùŋ yì a vəwenə ntsi. Bobo sə̀ kwʉ̀ʼsə̀ viʼi vi a ghə̀ mbwòŋsə̀ li à vəwenə a nòyn tò mətsì ntsèm.
ACT.3.1	Andìʼ kətsi kətsenkə, Bità wenə̀ Joyn dyʉ̀ a ngə̀ŋ Nyìngòŋ a təzhʉ tətaʼ a mbwaʼà kəbə̀ŋ andiʼ kəlyɨŋ kə zhʉ a viʼi mvi jɨ̀mə̀ tsu. 
ACT.3.2	Wù kənkwàʼkə̀ tsen ndìʼ tsu mu və mbwi wen tò a lì. Və nlu byèʼè wen vì nə̀ wen a chʉ̀ kəshi yì a və ndzàŋə̀ nə̀ “Chʉ mbàyn ə Jùŋ.” Vəwenə mvì nə̀ wen tsu no mətsi ntsèm ndi ghə̀ nloynə ko fa viʼi a və mvì a ngə̀ŋ Nyìngòŋ. 
ACT.3.3	Wù kənkwàʼkə̀ aghèn ne yen Bità wenə̀ Joyn ando vəwenə ncho əkwen a ngə̀ŋ Nyìngòŋ mù sə lonə ko fà vəwenə. 
ACT.3.4	Vəwenə ki dyʉ̀sə̀ nə̀ wen tò fəchìʼ. Bità mù gàʼ à wen la, “Ki yes!” 
ACT.3.5	Ghə̀ mù ki dyʉ̀sə̀ nə̀ Bità wenə̀ Joyn kwòʼtə̀ la vəwenə a ku kəfo à wen. 
ACT.3.6	Bità gàʼ à wen la, “Mà ko kiʼ ko no fa mpfen əku à wù alì diʼì ku tò kəfo kì a mà kiʼì. Mà gàʼà à wù a kədyòʼ Yesò Klistò ə wù Nazalèt la wù lu njèʼè.” 
ACT.3.7	Ghə̀ gàʼ a lì ə̀ ghàʼ kwoŋ toghə wen ə̀ tsòʼsə̀ wen, ghə̀ lù tɨ̀mə. Tò a zhʉ ayì, afwen wen to. 
ACT.3.8	Ghə̀ tsòʼ a kàŋ ə̀ zìtə̀ sə̀ jèʼè ə̀ dyʉ̀ kwèn a ngə̀ŋ Nyìngòŋ wenə̀ Bità nə̀ Joyn sə̀ tsòʼtə̀ kaʼa fa tsu saŋlə̀ be bwomsə̀ Nyìngòŋ. 
ACT.3.9	Viʼi no vətsèm a və ndiʼì a ngə̀ŋ Nyìngòŋ yen ando ghə̀ jèʼè chò bwomsə̀ Nyìngòŋ, 
ACT.3.10	ə̀ kɨ̀ la àdìʼ wìʼ yì a ghə̀ nlu ŋwʉʼ a chʉ mbàyn ngə̀ŋ Nyìngòŋ a və ndzàŋə̀ nə̀ chʉ mbàyn jùŋ loynə ko lì. Vəwenə sə̀ diʼi nə̀ kanə byìʼì kənyʉ̀ a kə yì chò nə̀ wen.
ACT.3.11	Andìʼ ando wù kənkwàʼkə̀ ghèn nto sə̀ dyʉ̀ tò fa bàmə Bità wenə̀ Joyn, viʼi no vətsèm sə̀ diʼ nə̀ kanə mù sə̀ nyɨŋə dyʉ̀ a kəshi a vəwenə ndiʼì tsu a kətò ə Sòlomùyn. 
ACT.3.12	Bità nè yèn a lì, mù bèm à viʼi a vyi la, “Viʼi Islel! Byìʼì ghò a ghə̀ŋ diʼì nə̀ kanə kùmə̀ kənyʉ̀ kènkə a? Byìʼì ghò a ghə̀ŋ ə tyùŋə ashɨ à yès a wèn sə à nè yès nə̀ kədyòʼ kə ngə̀ŋ ə̀ yès a? Ghə̀ŋ kwoʼtə la yès nè we kèn fa mbo yès ə fàynə̀ Nyìngòŋ no akàyn mu? 
ACT.3.13	Nyìngòŋ a vətìʼ və vəghəŋ və mbì a ndiʼì Ablaham, Izìk nə̀ Jàkob ə nkuʼsə li wù shyèʼ wen Yesò yì a ghə̀ŋ ə̀ nghaʼa wèn ə̀ kù à viʼi ə̀ bè mo wen a shɨ Bilate no tè ando Bilate nghʉ li la yì a mòʼtə wen ə ghə̀ dyʉ̀. 
ACT.3.14	Yesò ndìʼ wù Nyìngòŋ, diʼ wu ŋwoʼə be diʼ wù kənyʉ̀ kətɨməkə, alì ghə̀ŋ tyen wen ə̀ bòŋsə̀ gàʼ və shìsə̀ wìʼ a ghə̀ nzhwilə̀ viʼi. 
ACT.3.15	Ghə̀ŋ nè a lì və zhwì wìʼ yì a ghə̀ bòʼò jì bwòŋ à viʼi, alì Nyìngòŋ lùsə̀ wen fa pfʉ. No nkàntə̀ yès ə̀ ndìʼ viʼi və yenəvə a kənyʉ̀ aghèn. 
ACT.3.16	A dìʼ kədyòʼ kì a kə diʼì a zhiʼ Yesò a kə ne la wù kənkwàʼkə̀ ghèn a ghə̀ŋ ə yenə be kɨ lə̀ to. A dìʼi byɨmə à Yesò a ghə̀ ku wen ə̀ toghə wen ghenə no tsèm a shɨ ghə̀ŋ vətsèm.
ACT.3.17	“Luwèn a vəlèmə̀ vwomə, mà kɨ la kənyʉ̀ a ghə̀ŋ nə̀ tʉtʉ vəŋə ə nè à Yesò ə̀ ndìʼ tò byìʼàndo ghə̀ŋ nko kɨ kənyʉ̀ a ghə̀ŋ ə nè. 
ACT.3.18	Ando ghə̀ŋ ə̀ ne a lì, kənyʉ̀ a Nyìngòŋ ə̀ ngaʼà ə̀ chò fa nshə̀ʼtə̀sə ghoʼkəsə wen la Wìʼ yì a yì ntsuʼ li ə̀ ghʉ diʼi lu yenə ngəʼ, ə lyɨ li kəshi. 
ACT.3.19	Ma sə gàʼà à ghə̀ŋ la ghə̀ŋ kwitə lì tətyɨm ə̀ təŋtə ə̀ bwènə̀ vì à Nyìngòŋ a ghə̀ a shʉ nyʉ̀ byɨvə ghə̀ŋ ə màʼà. Bobo mu nè tətyɨm təŋtə tə nzhʉ̀tə̀ a zhʉ ayì, 
ACT.3.20	ə̀ be tɨm Klistò yì a ghə̀ nsə̀ diʼ mu ghə̀ tsuʼ li ə̀ ghʉ à ghə̀ŋ. 
ACT.3.21	Ghə̀ diʼi faŋ tò a kàŋ əzaʼa fa tʉʼ a zhʉ a kwʉ̀ʼ a no mə ghò a kaʼsə ndiʼ tò a mfi, à mu diʼ zhʉ yi a Nyìngòŋ ngaʼà li ə̀ chòsə̀ fà nshə̀ʼtə̀sə sə ghoʼkəsə wen fa tʉʼ mbì. 
ACT.3.22	Mosìs nlù gàʼ la, ‘Bobo Nyìngòŋ ghə̀ŋ lu tsuʼ wìʼ a nə̀ nshə̀ʼtə̀ ghoʼo fà ghə̀ŋ a ntìntìn ə tɨm à ghə̀ŋ ndə̀ŋndəŋ ando ghə̀ ntɨmə̀ mo. Ghə̀ŋ diʼi ne nzhʉ no mə ghò a ghə̀ shə̀ʼtə̀ a ghə̀ŋ.’ 
ACT.3.23	No mə ndò a ghə̀ lù faŋ ke nzhʉtə̀ fà nshə̀ʼtə̀ ghoʼo aghèn, və a shìsə̀ wen fa tì nòyn viʼi Nyìngòŋ. 
ACT.3.24	Nshə̀ʼtə̀sə ghoʼkəsə no sətsèm a Nyìngòŋ ntɨmə̀ la sə vi ngàʼà, ngaʼà li no nyʉ̀ tsèm byìʼì nyʉ̀ vyi a və lyɨ̀ kəshi a mətsi ghèn. Nshə̀ʼtə̀sə ashì ndìʼ Samwèl ə be boʼsə nə̀ sətsensə shì a sə mvi a wen a bàm. 
ACT.3.25	Nyʉ̀ venə no tsèm a Nyìngòŋ nghʉ li ə chò fà nshə̀ʼtə̀sə wen lə̀ dìʼ à ghə̀ŋ, ghə̀ŋ be dìʼ a tì məkàyn mì a Nyìngòŋ nzhɨ wenə̀ vətìʼ vəŋə və mbì ando ghə̀ ngàʼa à Ablaham la, ‘Mà lu chò fà vunə ngwàʼa ngə̀ŋ wù ə bwaʼsə viʼi no vətsèm a nse a shèn.’ 
ACT.3.26	Nyìngòŋ mù tsuʼ wù shyèʼ wen ə̀ tɨ̀m à ghə̀ŋ a mbì ndi ghə̀ bwaʼsə ne la no tè ndò à ghə̀ŋ a ntìntìn ghʉsə jisə byɨsə wen.”
ACT.4.1	Bità wenə̀ Joyn mbu gàʼà a viʼi, vəpfèm və ngə̀ŋ Nyìngòŋ, kətʉ kə ntsɨ̀ŋsə ngə̀ŋ Nyìngòŋ bènə̀ Vəsadùsis vì a vəwenə. 
ACT.4.2	Vəwenə mvì a lì mu tinsə vəwenə sə fwi li byìʼàndo Bità wenə̀ Joyn nziʼi viʼi la Yesò lu li fa pfʉ, kə mu dìʼì la viʼi vətsèm be lu lù fa pfʉ. 
ACT.4.3	Byìʼì ziʼi aghenə, və ghaʼ Bità wenə̀ Joyn ədyʉ̀ shwìn a ngə̀ŋ mfɨŋ vəwenə tsi tsu byìʼàndo və ə̀ nghàʼ vəwenə a zhʉ mpfwomə. 
ACT.4.4	Nghoʼo viʼi a və nzhʉ ziʼi Bità wenə̀ Joyn byɨmə ə nè nòyn viʼi a və byɨmə kuʼu chò nkamsə tayn. 
ACT.4.5	Tʉʼ layn, tʉtʉ Vəjew nə̀ ndìʼsə̀sə təsoʼ bènə̀ vəchəʼ tsèntə a Jelusalèm, 
ACT.4.6	nə̀ Anàs a ndìʼ kətʉ kə tʉtʉ vəpfèm nə̀ Kayifàs, Joyn, Alèksandà bènə̀ vətsenvə a ndiʼì viʼi ngwaʼa ngə̀ŋ kətʉ kə tʉtʉ vəpfèm. 
ACT.4.7	Və lyɨ̀ Bità wenə̀ Joyn ə̀ vì tìsə vəwenə a shɨ viʼi mù bèm à vəwenə la, “Ghə̀ŋ tə lyɨ̀ kədyòʼ fa fe ənè la wìʼ ghèn lu njèʼè a? Ghə̀ŋ tə chʉʼʉ wen a zhiʼ ndò?”
ACT.4.8	Andiʼ a lì kəzhwì kə ŋwòʼəkə diʼ mu kə lwin li a tyɨm ə̀ Bità, ghə̀ mù bwènsə̀ à vəwenə la, “Tʉtʉ viʼi bènə̀ vəchəʼ, 
ACT.4.9	Ando ghə̀ŋ ə ghàmə̀ yès layn byìʼì njùŋ yì a yès ə ne à wù kənkwàʼkə̀ be kəŋ əkɨ la ghə̀ to ale lo? 
ACT.4.10	Ghə̀ŋ nə̀ viʼi Islel no vətsèm diʼi ə kɨ la wìʼ ghèn a ghə̀ ti à ghə̀ŋ a shɨ lə̀ to tò byìʼì kədyòʼ kə zhiʼ Yesò Klistò ə wù Nazalèt. Yesò Klistò aghèn dìʼ wìʼ yì a ghə̀ŋ tə bàyntə a kəntò, ghə̀ pfʉ alì Nyìngòŋ lùsə̀ wen fa pfʉ. 
ACT.4.11	Yesò aghèn dìʼ wìʼ yì a ŋwàʼlə̀ Nyìngòŋ ə gàʼà byìʼì wen la,
ACT.4.11	“Ngùʼ yì a ghə̀ŋ ə viʼi kəmbwom tə màʼà lì kaʼsə li sə diʼ ngùʼ ə̀ bʉ ngə̀ŋ. 
ACT.4.12	A diʼ tò wen nyɨŋ a ghə̀ zi ghə̀ bwòŋsə viʼi fà vəwenə a mbyɨsə byìʼe Nyìngòŋ ko mbè kù wùtsen a mbi no fa a mpfen a vəghəŋ zì vəghəŋ dzàŋə zhiʼ wen ə ghə̀ bwoŋsə vəghəŋ.”
ACT.4.13	Bità gàʼ a lì, viʼi a vyi yen nki tətyɨm tətotə tì a wenə̀ Joyn nkìʼ be kɨ la vəwenə diʼ to mbʉ viʼi byìʼàndo vəwenə nko kɨ ŋwàʼlə̀. A ndìʼ a zhʉ ayì a vəwenə mù be kɨ̀ la Bità wenə̀ Joyn ndìʼ viʼi jèʼè Yesò. 
ACT.4.14	Chʉ zɨm vəwenə kènla vəwenə be kiʼ kənyʉ̀ əgàʼ byìʼàndo wìʼ yì a və nchʉʼ lì mbu ti a mbyɨ̀ Bità wenə̀ Joyn. 
ACT.4.15	Vəwenə kàyn Bità wenə̀ Joyn nə̀ wìʼ yì a və nchʉʼ fʉ̀ dyʉ̀ a kəbəŋ. Vəwenə ŋwʉʼmə sə chʉʼmə tʉ əyen la vəwenə zì və nè ale lo. 
ACT.4.16	Mù sə kayntə̀ a vəwenə a ntìntìn la, Vəghəŋ a nè no ghò nə̀ viʼi venə lo? No tè ndò a Jelusalèm ə kɨ nki kənyʉ̀ kə kaynəkə a vəwenə nè, ko andiʼ la ntsèntə̀ vəghəŋ ghèn zì ghə̀ tensə la vəwenə ko nè. 
ACT.4.17	Vəghəŋ dzàŋ viʼi avenə ə̀ kàyn la kə vəwenə be lə̀ gàʼ kənyʉ̀ kə tsen a wutsen a zhiʼ Yesò Klistò, ndi kə viʼi be a zhʉ̀ kənyʉ̀ kèn no və ghoʼo. 
ACT.4.18	Vəwenə bwènsə̀ dzàŋ Bità wenə̀ Joyn ə kàyn la kə vəwenə be lə̀ mwòmsə əgàʼ ko be ziʼi kənyʉ̀ a zhiʼ nə̀ Yesò no fa mpfen. 
ACT.4.19	Bità wenə̀ Joyn bòŋsə̀ bwènsə̀ bèm a vəwenə la, “Ghə̀ŋ kwòʼtə̀ la à bòŋ kə kò ashɨ Nyìngòŋ a? La yès zhʉ fa Nyìngòŋ mu la yès zhʉ fa ghə̀ŋ lo? 
ACT.4.20	Yès zì ko yès lu faŋ ke gàʼ tò kənyʉ̀ kì a yès ə nyenə be zhʉ.”
ACT.4.21+ACT.4.22	Viʼi a vyi yen la vəwenə ko be kiʼ jì ə zhuŋsə Bità wenə̀ Joyn byìʼàndo no viʼi vətsèm sə bwomsə̀ tò Nyìngòŋ byìʼì kənyʉ̀ kì a kə ncho wìʼ yì to. Vəwenə mu bè kàyntə̀ nyʉ̀ a Bità wenə̀ Joyn a gɨ to mù ghʉsə vəwenə la vəwenə ndyʉ̀. Wìʼ yì a və nchʉʼʉ̀ lì ndiʼ mu ghə̀ chò li ngwʉʼ məwum nkàʼ.
ACT.4.23	No a zhʉ̀ kò a və ə̀ mòʼtə Bità wenə̀ Joyn la vəwenə dyʉ̀, vəwenə bwènə̀ dyʉ̀ a vəwenə a ntsentə əshə̀ʼtə̀ kənyʉ̀ a tʉtʉ vəpfèm və ngə̀ŋ Nyìngòŋ nə̀ vəchəʼ yì gàʼ. 
ACT.4.24	Vəwenə nè zhʉ̀ kənyʉ̀ a kèn, ə̀ tsèntə̀ jɨ̀m no vətsèm la, Bobo nshɨ̀tə̀ kàŋ wenə̀ nse nə̀ mu məghoʼomə bènə̀ fo tsèm a və diʼ tsu! 
ACT.4.25	Wù nlu li nè kəzhwì kə ŋwòʼəkə nè wù tisə tìʼ yes a ghə̀ ndiʼi fa mbì, a diʼi wù shyə̀ʼ wù Devìt ando ghə̀ mbèmə̀ la: Byìʼì gho viʼi fwisə tin a?
ACT.4.25	Byìʼ ghò a viʼi baʼtə̀ nyʉ̀ byìʼì Bobo a və zì ko və lu ndiʼ nəmwèʼè a? 
ACT.4.26	Tə fòyn tə mbì tə mbaʼtə təwen tə vəwenə, bvʉ̀tə̀ soyn, viʼi a və nsoʼo loʼ be baʼtə̀ təwen tə vəwenə əsoyn Bobo Nyìngòŋ wenə̀ wìʼ yì a ghə̀ ntsuʼ li. 
ACT.4.27	A le kənyʉ̀ a kə ncho a ntə̀ʼ a shèn. Fòn Helòd wenə̀ Bontiyùs Bilate nə̀ viʼi tɨm vətsenvə bènə̀ viʼi Islel ə̀ zhùŋtə̀ sə̀ baʼtə̀ əsoyn Yesò, wù shwèʼ wu ŋwoʼə yì a wu ntsuʼ li ə̀ ghʉ. 
ACT.4.28	Vəwenə mpfʉ̀tə ənè tò kənyʉ̀ kì a wù nsə diʼ mu wu baʼtə̀ li ə̀ nghʉ, à wù a kədyòʼ la kə lu lyɨ̀ kəshi. 
ACT.4.29	Luwèn a Bobo, kwòʼtə̀ byìʼì nyʉ̀ venə a və gàʼà baŋsə yès tsu lə̀ ə̀ kwʉ̀ʼsə̀ kədyòʼ à yès ə viʼi shwèʼè wù ndi yès nshə̀ʼtə̀ ntɨm wù kènə̀ fwaynə. 
ACT.4.30	Ne viʼi kɨ la wù kìʼ kədyòʼ ənè viʼi vəkwaʼkəvə to. Gyàmtə̀ yes ə dìʼ chwitə nyʉ̀ kanəvə a kədyòʼ Yesò wù shwèʼè wu ŋwoʼə.
ACT.4.31	Andìʼ ando vəwenə njɨmə̀ mwètə̀, kəshi kì a vəwenə ndiʼì tsu lì nə̀ʼ! kəzhwì kə ŋwoʼəkə ku kədyòʼ à vəwenə no vətsèm vəwenə zìtə̀ sə̀ shə̀ʼtə̀ ntɨm yì a Nyìngòŋ nkəŋə la vəwenə nshə̀ʼtə̀ nə̀ tətyɨm tə to tə.
ACT.4.32	Viʼi və byɨməvə no vətsèm sə̀ diʼ tò a kənyʉ̀ kə mùʼ. No wìʼ muʼ nko gàʼà la kəfo kikə kiʼ tò yì. No məndo nlyɨ̀ kəfo ghə̀ gə̀tə̀ kù vəlèmə̀ və wen. 
ACT.4.33	Viʼi ntɨm Yesò sə̀ shə̀ʼtə̀ no nə̀ kədyòʼ kə à viʼi la Yesò lu li fa pfʉ. Nyìngòŋ bwaʼsə vəwenə no vətsèm no a nkàyn. 
ACT.4.34	No wìʼ ko ndìʼ à vəwenə a ntìntìn a ghə̀ ngho kəfo. Viʼi a və nkìʼ təsɨm nə̀ aloʼ mbaʼlə̀ fo avenə vì nə̀ ko yi 
ACT.4.35	ku à viʼi ntɨm Yesò, vəwenə gə̀tə̀ à viʼi və byɨməvə; no ndò shi tò kəfo a kə kwʉ̀ʼʉ̀ a wen.
ACT.4.36+ACT.4.37	Wù loʼ Sayblùs tsen be fʉ̀ vì nə̀ ko a ghə̀ mbaʼlə̀ sɨm ə wen tsu ə̀ kù à viʼi ntɨm Yesò la vəwenə gətə à viʼi və byɨməvə. Zhiʼ wìʼ ayi ndìʼ Josèf, və ndzàŋ wen la Balnabas kənàʼ kikə diʼ la, “Ghə̀ nwe tətyɨm” Ghə̀ ndìʼ wù ngwàʼa ngə̀ŋ Levì.
ACT.5.1	Wutsen ndìʼ a zhiʼ wen ndìʼ Ananyàs, ghə̀ nkìʼ wùwì a zhiʼ wen ndìʼ Safeliyà. Tʉʼ layn kətsi kətsenkə vəwenə baʼlə kəshi kə nse vəwenə kətsenkə, 
ACT.5.2	ə̀ ghʉ̀ la vəwenə a nyoʼo ghʉ kəbyəʼ kə ko yì ə dyʉ̀ ku tò kəbyəʼ a viʼi ntɨm Yesò. 
ACT.5.3	Ananyàs ne dyʉ̀ ə̀ kù kəbyəʼ kə ko akì a lì, Bità bèm à wen la, “Wù mòʼtə̀ la Satan kwen à wù a tyɨm ə̀ nè wù zho ndzɨ̀ŋ à kəzhwì kə ŋwoʼəkə ə̀ lyòmtə̀ kəbyəʼ kə ko kì byìʼì ghò? 
ACT.5.4	Mibu wù tə̀ sə baʼlə kəshi kə nse a kèn, à tə̀ nkiʼ tò wù, ntə̀ʼ mbaʼlə̀ tè baʼlə, əko yi bè kiʼ tò wù. Byìʼì ghò a kwòʼtə̀ vi à wù a tyɨm la wù ne nki kənyʉ̀ kènkə a? Wù ko zhò ndzɨ̀ŋ ghèn tò a viʼi, wù be zhò ndzɨ̀ŋ à Nyìngòŋ.” 
ACT.5.5	Ando Ananyàs nzhʉ̀ kənyʉ̀ a kèn no a zhʉ̀ kò, ə̀ fəŋ a nse ə̀ pfʉ. Ə̀ fàyn ghoʼo ghə̀ ghaʼ viʼi no vətsèm a və nzhʉ kənyʉ̀ a kènkə. 
ACT.5.6	Mbvòʼò vunə lyʉmə vətsenvə vì ə̀ lyɨ̀ kəmpfʉ kə wen ə̀ lèmtə a kəbvèm ə̀ fʉ̀ dyʉ̀ bvɨ̀mə̀.
ACT.5.7	A sə laʼtə tò alə̀, wì Ananyàs a ndiʼì Safeliyà vì a kəshi a Bità ndìʼ tsu, kènla ghə̀ tɨmə kɨ̀ kənyʉ̀ a kə yì chò nə̀ lɨmə wen. 
ACT.5.8	Bità gàʼ à wen la, “Shə̀ʼtə à mò la, ghenə diʼ no ko tsèm a wenə̀ lɨmə wù tə̀ bàʼlə kəshi kə nse tsu lo?”
ACT.5.8	Wùwì ayì byɨmə ə̀ gàʼ la, “A diʼi ko ayi no tsèm lì”.
ACT.5.9	Bità mù bèm à wen la, “Byìʼì ghò a wenə̀ lɨmə wù tə̀ ghʉ̀ la ghə̀ŋ a mwòmsə̀ kəzhwì kə Bobo a?” Ghə̀ bè gàʼ la, “Viʼi vi a və byèʼè lɨmə wù ə̀ mfʉ̀ mbvɨ̀mə̀ bu ti tò a chʉ̀ ngə̀ŋ luwèn diʼi be a fʉ̀ ə̀ bvɨ̀mə̀ wù tò a lì.” 
ACT.5.10	Ando ghə̀ ngaʼa a lì, Safeliyà bwaʼ ə̀ fə̀ŋ à wen a shɨ tò a zhʉ ayì be pfʉ. Fəmbvòʼ fə vunə lyʉmə fì kwen vì ə̀ yèn la ghə̀ be pfʉ bè byèʼè wen ə̀ fʉ̀ nə̀ wen ə̀ dyʉ̀ bvɨ̀mə̀ boʼsə a mbyɨ̀ lɨmə wen. 
ACT.5.11	Fàyn ghoʼghə ghaʼ viʼi və byɨməvə vi no vətsèm bènə̀ viʼi vətsenvə a və nzhʉ kənyʉ̀ akì.
ACT.5.12	Viʼi ntɨm ə Yesò sə̀ nè chwitə nə̀ nyʉ̀ kanəvə və fʉ̀ no ghoʼo ədìʼ kədyòʼ kə Nyìngòŋ. Viʼi və byɨməvə no vətsèm sə̀ zàŋsə vì zhùŋtə̀ a kətò Sòlomùyn. 
ACT.5.13	Viʼi a və ko ndìʼ viʼi və byɨməvə nko mwòmə̀ ə tsèntə vəwenə alì kiʼi gumlə ghoʼghə à vəwenə. 
ACT.5.14	Lʉmə nə̀ ki a və mbyɨmə̀ à Bobo sə̀ kwʉ̀ʼsə̀ ghoʼo vì tò vi a nòyn ayì. 
ACT.5.15	Viʼi yen nyʉ̀ kanəvə vi mù sə̀ bwèʼè viʼi vəkwaʼkəvə vəwenə a mbùŋ bènə̀ a təghàm fʉ̀ ghʉ a mbyɨ̀sə jisə la Bità nè sə nchò no tò kəndemndem kə wen kə kum viʼi a vyi. 
ACT.5.16	Viʼi no vəghoʼo fʉ̀ ə̀ vì fa ntə̀ʼsə shì a sə mboʼsə̀ a Jelusalèm nə̀ viʼi vəkwaʼkəvə vəwenə bènə̀ viʼi vi a zhwì byɨvə nku ngəʼ à vəwenə və chʉʼ vəwenə no vətsèm.
ACT.5.17	Kətʉ kə tʉtʉ vəpfèm və ngə̀ŋ Nyìngòŋ wenə̀ viʼi bàm wen no vətsèm a andiʼì viʼi ntsentə Vəsadùsis zìtə̀ kəghəʼ kə fànsə kə kətsenkə a wèn viʼi ntɨm ə̀ Yesò mù ghʉ̀ la vəwenə ne yen kənyʉ̀. 
ACT.5.18	Vəwenə ghaʼ viʼi ntɨm a vyi ə̀ shwìn à vəwenə a ngə̀ŋ mfɨŋ. 
ACT.5.19	A nè sə ndiʼ tò nəntʉʼʉ ayì ntsɨ̀ŋ ngə̀ŋ Bobo vì bòʼ chʉ ngə̀ŋ mfɨŋ ayì ə̀ lyɨ̀ vəwenə ə̀ fʉ̀ nə̀ vəwenə ə̀ gàʼ à vəwenə la, 
ACT.5.20	“Ghə̀ŋ dyʉ̀ a ngə̀ŋ Nyìngòŋ ə̀ shə̀ʼtə̀ no nyʉ̀ tsèm byìʼì ntsìnə̀ fi yì a viʼi və byɨməvə diʼ ntsi.” 
ACT.5.21	Viʼi ntɨm ə̀ Yesò zhʉ kənyʉ̀ a kènkə, tʉʼ lan vəwenə dyʉ̀ a ngə̀ŋ Nyìngòŋ ə̀ zìtə̀ sə̀ ziʼì viʼi tsu.
ACT.5.21	Kətʉ kə tʉtʉ vəpfèm və ngə̀ŋ Nyìngòŋ wenə̀ viʼi bàm ə wen vi dzàŋtə̀ vəchəʼ və Vəjew no vətsèm la vəwenə vi ə̀ ghàʼa ntsèntə̀ bè tɨ̀m viʼi la və dyʉ̀ ə̀ lyɨ̀ viʼi ntɨm ə Yesò fa mfɨŋ ə̀ vì nə̀ vəwenə. 
ACT.5.22	Viʼi vi a və ntsɨ̀ŋə̀ ngə̀ŋ Nyìngòŋ lì dyʉ̀ kò və lù yèn viʼi ntɨm Yesò vi a ngə̀ŋ yì a və tə shwìn vəwenə tsu lì, mù bwènə̀ vì shə̀ʼtə̀ à viʼi soʼò nsoʼ vi la, 
ACT.5.23	“Yès dyʉ̀ li tsu ə̀ nyen chʉ ngə̀ŋ mfɨŋ ayi mu və shɨtə̀ li nshwin, viʼi ntsɨ̀ŋ vi ti tsɨ̀ŋə̀ chʉ ngə̀ŋ ayi. Yès mboʼ chʉ ngə̀ŋ ayi kò yès ə lù yèn viʼi ntɨm Yesò vi tsu.” 
ACT.5.24	Tʉtʉ vəpfèm və ngə̀ŋ Nyìngòŋ vi bènə̀ kətʉ kə viʼi vyi a və ntsɨ̀ŋə̀ ngə̀ŋ Nyìngòŋ nè zhʉ̀ a lì sə̀ kantə̀ la à chò ghò nə̀ viʼi ntɨm ə̀ Yesò vi lo. 
ACT.5.25	Tò a zhʉ ayì wìʼ kwen ə̀ vì ə̀ gàʼ à vəwenə la, “Viʼi vi a ghə̀ŋ tə shwìn a ngə̀ŋ mfɨŋ lì dìʼ a ngə̀ŋ Nyìngòŋ ziʼì viʼi tsu.” 
ACT.5.26	Kətʉ kə viʼi vyi a və ntsɨ̀ŋə̀ ngə̀ŋ Nyìngòŋ lì nè zhʉ̀ a lì wenə̀ viʼi wen dyʉ̀ ghaʼ viʼi ntɨm a vyi tò nə̀ mbwaʼmə̀ byìʼàndo vəwenə mfànə̀ la viʼi zì və temlə vəwenə nə̀ ngùʼsə.
ACT.5.27	Andìʼ ando vəwenə mvi nə̀ viʼi ntɨm Yesò a vyi ə̀ gàʼ vəwenə tɨmə a shɨ viʼi soʼò nsoʼ. Kətʉ kə tʉtʉ vəpfèm və ngə̀ŋ Nyìngòŋ kì gàʼ à vəwenə la, 
ACT.5.28	“Yès tə chòsə̀ soʼ la kə ghə̀ŋ be ziʼi viʼi nə̀ nyʉ̀ vyi a Yesò tə gàʼ la ghə̀ŋ nziʼì viʼi tsu. Ali ghə̀ŋ sə diʼ mu ghə̀ŋ ziʼi li viʼi no fe a Jelusalèm. Ghə̀ŋ yen kənyʉ̀ a ghə̀ŋ ə ne li a? Ghə̀ŋ kəŋə la viʼi nghàmə̀ yès gàʼà la à tə nè yès la və zhwi Yesò.”
ACT.5.29	Bità wenə̀ viʼi ntɨm ə̀ Yesò vətsenvə vi bwènsə̀ la, “Yès diʼ nzhʉ tò fà Nyìngòŋ, yès ko diʼi nzhʉ fà viʼi. 
ACT.5.30	Ghə̀ŋ tə nè la və bantə Yesò a kəntò ghə̀ pfʉ, alì Nyìngòŋ yì a vətìʼ və vəghəŋ tə nghoʼsə lì lùsə̀ wen fa pfʉ. 
ACT.5.31	Nyìngòŋ ə kuʼsə li wen à wen a shyə kwoŋ toghə ə ne la ghə̀ ndiʼ kətʉ be diʼi mbwòŋsə̀ ndi ghə̀ ne la viʼi Islel kiʼi jì əkaʼsə tətyɨm tə vəwenə fà vəwenə a nyʉ̀ byɨvə ndi Nyìngòŋ lyesə mbyɨsə vəwenə. 
ACT.5.32	Yès dìʼ viʼi və yenəvə a nyʉ̀ venə, ndə̀ŋndəŋ to nə̀ kəzhwì kə ŋwoʼəkə a Nyìngòŋ ə ku a viʼi a və zhʉ fà wen.”
ACT.5.33	Viʼi soʼo nsoʼsə vi nè zhʉ̀ nyʉ̀ avenə, tinsə vəwenə sə fwi no nànto. Vəwenə mù sə̀ kəŋ əzhwilə viʼi ntɨm ə̀ Yesò a vyi, 
ACT.5.34	alì mu Falàsi tsen a zhiʼ wen ndìʼ Gamalè a andìʼ ndìʼsə̀ soʼ a viʼi vətsèm ə̀ ngumlə̀ wen lù tɨmə ə̀ kàyn la və lyɨ viʼi ntɨm ə̀ Yesò vi ə fʉ̀ nə̀ vəwenə a kəbəŋ tò a fəshitə̀ fə zhʉ alə̀. 
ACT.5.35	Ghə̀ mù gàʼ à viʼi soʼò nsoʼ vi la, “Viʼi Islel, ghə̀ŋ ntùʼmə̀ nə̀ kənyʉ̀ a ghə̀ŋ ə kəŋə nè a viʼi venə. 
ACT.5.36	Andìʼ a tʉʼ tsenghə Tyodas fʉ̀ sə̀ gàʼà la yì dìʼ no wu ghoʼo, viʼi dzɨ̀mtə̀ wen əzaʼa no a ghɨ̀ kàʼ. A nè sə̀ diʼ no a zhʉ̀ kò a və nzhwi wen, ndzɨ̀mtə̀sə bàm wen sə gə̀sə̀ tò mùʼ mùʼ. 
ACT.5.37	Na kènkə nè chò Judàs, a andìʼ wù Galìlì tsen bè fʉ̀ a zhʉ a və nto viʼi lyɨ̀ tənòyn tə viʼi à wen a bàm. Və bè zhwi wen tənòyn tə wen a tìtə sàykə̀ no tətsèm. 
ACT.5.38	Ma mu sə gàʼà à ghə̀ŋ byìʼì nki kənyʉ̀ kènkə luwèn la, kə ghə̀ŋ à nè kənyʉ̀ kì a ghə̀ŋ ə kwòʼtə ənè à vəwenə. Ghə̀ŋ ghʉsə vəwenə tò a lì byìʼàndo nyʉ̀ venə a vəwenə ghʉ be nè lə̀ sətsèn ndiʼ mu və lù fa wìʼ, kò kəghaf kə à dyʉ̀ ke vəwenə fəŋ. 
ACT.5.39	Təshwèʼ a tèntə sətsèn ndiʼ mu à kù Nyìngòŋ nku kədyòʼ la vəwenə ə nè, kò kə a mbwaʼmə̀ ə ghə̀ŋ cho vəwenə, ghə̀ŋ bè nè yen mu kə sə̀ kə̀ʼə̀ la ghə̀ŋ ə soynə Nyìngòŋ.”
ACT.5.39	Viʼi soʼo nsoʼ vi zhʉ kətyɨftə yi a Gamalè yi nku, 
ACT.5.40	mù dzàŋ viʼi ntɨm ə̀ Yesò vi la vəwenə bwensə kwèn a ngə̀ŋ. Vəwenə gàʼ və ghòm vəwenə bè kàn la kə vəwenə be gàʼ kənyʉ̀ a zhiʼ Yesò, mù gàʼ la vəwenə ndyʉ̀. 
ACT.5.41	Viʼi ntɨm ə̀ Yesò a vyi lù fa kəshi ayì nə̀ saŋlə ghoʼghə byìʼàndo Nyìngòŋ tsuʼ li vəwenə la vəwenə yen ngəʼ byìʼì zhiʼi wen. 
ACT.5.42	Vəwenə mù faŋ ə̀ sə shə̀ʼtə̀ ntɨm ə jùŋ byìʼì Yesò Klistò tò mətsi ntsèm a ngə̀ŋ Nyìngòŋ bènə̀ a aloʼ viʼi.
ACT.6.1	A sə ndiʼ a mətsì mə ntsenə̀ ando viʼi və byɨməvə nghoʼo dyʉ̀ tò nə̀ mbì, vi a və ngàʼà gaʼa Glis zìtə̀ sə taŋmə̀ wenə̀ vi a və ngàʼà gaʼa Hibùlù. Viʼi vi a və ngàʼà gaʼa Glis lì ə̀ ntaŋmə̀ gàʼà la və ngə̀tə̀ fo no məntsi ntsèm ku və ki mpfʉ a və ndiʼì a vəwenə a ntìntìn kò və lu nkwʉ̀ʼʉ̀. 
ACT.6.2	Viʼi ntɨm ə̀ Yesò vi njʉ̀sə̀ bò dzàŋtə̀ viʼi və byɨməvə vi no vətsèm və vì tsèntə. Vəwenə mù gàʼ à vəwenə la, “Kə ko bòŋ la yès ghʉsə ke nshə̀ʼtə̀ kənyʉ̀ kə Nyìngòŋ bòŋsə̀ ŋwʉʼʉ ngə̀tə̀ fozhɨvə. 
ACT.6.3	Yès ə̀ mu sə gàʼà à ghə̀ŋ a vəlèmə̀ vyesə la, ghə̀ŋ tsuʼ viʼi sòmbo fà ghə̀ŋ a ntìntìn a və kiʼ ntsìnə̀ tofə, kəzhwì kə ŋwoʼəkə be tomsə̀ vəwenə ndi yès ku shwèʼ aghenə à vəwenə. 
ACT.6.4	Və a nè a lì yès mu nkiʼ zhʉ njɨ̀mə̀ be shə̀ʼtə̀ tò ntɨm ə jùŋ.”
ACT.6.5	Viʼi vəbyɨməvə a vyi sə̀ saŋlə̀ no a nkàyn byìʼì kənyʉ̀ kènkə a viʼi ntɨm ə̀ Yesò ngaʼà lə̀ mù tsuʼ Stifèn andiʼì wìʼ mu ghə̀ byɨmə li à Nyìngòŋ no a nkàyn, kəzhwì kə ŋwoʼəkə be tomsə̀ wen, bè tsuʼ Filib nə̀ Blocholus nə̀ Nikanòl nə̀ Timon nə̀ Balmenas bènə̀ Nikolawus andiʼì wù Antìyòk mu ghə̀ kaʼsə li sə diʼ to nə̀ wù Jus. 
ACT.6.6	Viʼi vəbyɨməvə a vyi tsuʼ viʼi avenə a lì vì nə̀ vəwenə a shɨ viʼi ntɨm ə̀ Yesò vəwenə ghʉ avu à vəwenə a tʉ ə̀ jɨ̀m à vəwenə.
ACT.6.7	Kənyʉ̀ kə Nyìngòŋ kə mù sə sàykə̀ dyʉ̀ tò nə̀ mbì, viʼi və byɨməvə a Jelusalèm bè sə̀ ghoʼo dyʉ̀ tò nə̀ mbì. Vəpfèm və ngə̀ŋ Nyìngòŋ no vəghoʼo zhʉ ziʼi aghenə bè byɨmə.
ACT.6.8	Stifèn ndìʼ wìʼ mu Nyìngòŋ bwaʼsə li wen no a nkàyn bè kù kədyòʼ à wen la ghə̀ ə nè nyʉ̀ kanəvə à viʼi a ntìntìn, 
ACT.6.9	alì viʼi ngə̀ŋ ntsèntə̀ vətsenvə a və ntoŋtə la, “Ngə̀ŋ ntsèntə̀ viʼi vyi a və ko bè ndìʼi kòs.” Zìtə̀ kəngùmə̀ wenə̀ və Stifèn. Vəwenə ndìʼ mu və fʉ̀ fà ntə̀ʼ Silen nə̀ fa ntə̀ʼ Alèksandìliyà boʼsə nə̀ loʼo Silisiyà bènə̀ fa loʼo Asìyà. 
ACT.6.10	Vəwenə ngùmə̀ wenə̀ Stifèn əzaʼa kəlyɨŋ kətsenkə a vəwenə nko bè kìʼ kənyʉ̀ əgàʼ byìʼàndo Stifèn ngàʼà nə̀ tofə mu à kù kəzhwì kə ŋwoʼəkə. 
ACT.6.11	Vəwenə mù twə̀s viʼi vətsenvə nə̀ fo la vəwenə wam ə̀ gàʼ tò la, “Yès tə̀ zhʉ ghə̀ gàʼà nyʉ̀ byɨvə byìʼì Mosìs bènə̀ Nyìngòŋ.” 
ACT.6.12	Vəwenə gàʼ a lì no a zhʉ̀ kò bòsə viʼi nə̀ vəchəʼ bènə̀ ndìʼsə̀sə təsoʼ, Vəwenə vì ghàʼ Stifèn ə̀ dyʉ̀ nə̀ wen a shɨ viʼi soʼò nsoʼ. 
ACT.6.13	Ando vəwenə ndyʉ̀ a lì, və lyɨ̀ viʼi vətsenvə la və kwen ə̀ zhò ndzɨ̀ŋ a kətʉ Stifèn. Vəwenə kwen ə̀ vì gàʼ la, “Wìʼ ghèn ko lu mfàŋ ke gaʼa nyʉ̀ byɨvə byìʼì ngə̀ŋ Nyìngòŋ ghoʼo vəghəŋ bènə̀ soʼ yi a Mosìs nlù ziʼi vəghəŋ tsu. 
ACT.6.14	Yès tə zhʉ̀ ando ghə̀ gàʼà la Yesò wù Nazalèt ghèn a bə̀ytə ngə̀ŋ Nyìngòŋ vəghəŋ be kwitə ntsìnə̀ a Mosìs nlù ziʼi vəghəŋ tsu.” 
ACT.6.15	Viʼi no vətsèm a və ndìʼ a kəshi kə soʼo nsoʼ akì sə ki dyʉ̀sə̀ nə̀ Stifèn ə̀ yen kəʼə wen ghə̀ baynə to nə̀ kəʼə ntsɨ̀ŋ ngə̀ŋ Nyìngòŋ.
ACT.7.1	Kətʉ kə tʉtʉ və pfèm və ngə̀ŋ Nyìngòŋ bèm à Stifèn la, “Nyʉ̀ venə a və gàʼà byìʼì wù lə̀ dìʼ nəmwèʼè lo?”
ACT.7.2	Stifèn gàʼ la, “Vətìʼ vwomə nə̀ vəlèmə̀ vwomə, ghə̀ŋ zhʉtə a! Nyìngòŋ yì a ghə̀ kiʼi bayn ə ghoʼghə mvi à Ablaham, tìʼ vəghəŋ mbì, a tʉʼ a ghə̀ mbu tsi a loʼ Mesobotamiyà mibu ghə̀ sə lu ədyʉ̀ ntsi a ntə̀ʼ Halan, 
ACT.7.3	ə̀ gàʼ à wen la, ‘ghʉsə loʼ wu nə̀ ngwaʼ ə ngə̀ŋ ə̀ wù ə dyʉ̀ a loʼ yì a mà ne dìʼ à wù.’ 
ACT.7.4	Ablaham mù ghʉ̀sə loʼ Chaldins ayi ə̀ dyʉ̀ sə tsi a Halan. Tìʼ wen lù pfʉ, Nyìngòŋ nè, ghə̀ lù vì sə tsi a kəshi ghèn a ghə̀ŋ ə tsi tsu luwèn lə̀. 
ACT.7.5	Nyìngòŋ nko kù no tò fəshitə̀ fə nse kèn a wen la andìʼ kə wen kə, alì ghʉ̀ la yì lu ku kəshi kə nse akì à wen, la à nkiʼ wen wenə̀ ngwaʼ ngə̀ŋ wen. Nyìngòŋ nsə ghʉ̀ kənyʉ̀ akì, Ablaham bu diʼ kèn la ghə̀ tɨmə̀ kiʼi wàyn. 
ACT.7.6	Nyìngòŋ ngàʼa à wen la, Ngwaʼa ngə̀ŋ wù lu tsi a loʼ kətɨm a tì ngwʉ̀ʼ ghɨ̀ kàʼ, viʼi loʼ a vyi ne vəwenə shwèʼè a nə̀ kòsə, a tì zhʉ̀ aghèn və be nyàblə̀ nə̀ vəwenə. 
ACT.7.7	Mà lu ku ngəʼ à viʼi loʼ a vyi. Fà yì a bàm, ngwàʼa ngə̀ŋ wù ayì fʉ ə̀ vì ngumlə̀ mò a kəshi a ghèn. 
ACT.7.8	Nyìngòŋ nghʉ̀ a li bè zhɨ məkàyn wenə̀ Ablaham la və diʼ mbwi no wàyn ko a ngwàʼ ngə̀ŋ Ablaham, və shɨ̀tə ndyə̀ wen a nə̀ nchwi ə dìʼ la wenə ngwaʼ ngə̀ŋ wen byɨmə li məkàyn a mèn. Ablaham lù bwì Izìk, à sə ndiʼ a mətsi fwomə, ghə̀ shɨ̀tə̀ ndyə̀ wen. Izìk bè lù nè tò ndə̀ŋndəŋ à wàyn wen ə Jàkob. Jàkob lù nè tò ndə̀ŋndəŋ à vunə wen vi njʉ̀sə̀ bò andiʼì vətìʼ və vəghəŋ və mbì.
ACT.7.9	“Zhʉ tsenghə kuʼ ə̀ kwʉ̀ʼ, vətìʼ vəghəŋ və mbì vi sə ghə̀ʼə̀ lèmə̀ vəwenə, Josèf, ə̀ bàʼlə wen la ghə̀ dyʉ̀ nshwèʼè kəkòs a Ijìb alì Nyìngòŋ sə tùʼmə̀ nə̀ wen 
ACT.7.10	ə̀ shìsə̀ wen fà wen a tì ngəʼsə no sətsèm. Josèf lù tɨ̀mə a shɨ fòyn Felòh a ghə̀ nsoʼo loʼ Ijìb, Nyìngòŋ ku tof kaynəghə à wen ə̀ nè la fòyn a ghèn nkoŋə̀ wen. Felòh yen a lì nè Josèf sə diʼ kətʉ kə mbʉ̀ʼ a loʼ ayì be tùʼmə̀ no nə̀ gho a ghə̀ ndiʼì à wen a ntuʼ. 
ACT.7.11	Jɨ̀ŋ lù ku loʼo Ijìb wenə̀ loʼo Kanà no tsèm ə̀ vì nə̀ ngəʼsə no sə ghoʼo. Vətìʼ və vəghəŋ və mbì vi nko bè kìʼ no kəfo əzhɨ. 
ACT.7.12	Jàkob nè zhʉ̀ la fozhɨvə diʼ a Ijìb ə̀ tɨ̀m vətìʼ və vəghəŋ vi andìʼ vunə wen la vəwenə dyʉ̀ tsu. 
ACT.7.13	Vəwenə dyʉ̀, nè bè sə bwènə̀ dyʉ̀, Josèf dìʼ wenə wen à vəwenə, be dìʼ vəwenə à fòyn Ijìb, Fòyn ayì mù sə kɨ viʼi ngwàʼ ngə̀ŋ Josèf. 
ACT.7.14	Josèf mù tɨ̀m ntɨm à Jàkob a ndiʼi tìʼ wen, la ghə̀ vi a loʼ Ijìb wenə̀ viʼi ngwàʼa ngə̀ŋ wen no vətsèm. Vəwenə no vətsèm ndìʼ njʉ̀sə̀ tàyn a məwum sòmbo. 
ACT.7.15	Jàkob nə̀ zhʉ̀ kənyʉ̀ akì lù dyʉ̀ a Ijìb wenə̀ ngwàʼa ngə̀ŋ wen no tsèm. Vəwenə lù kaʼà pfʉkə tò tsu. 
ACT.7.16	Və lù bwènə̀ vì nə̀ mpfʉ vəwenə ə̀ bvɨ̀mə̀ a ntə̀ʼ Shekèm a sè tsenghə a Ablaham nlù zèn fà vunə Hamol.
ACT.7.17	“A mù sə ndiʼ ando zhʉ kənyʉ̀ kì a Nyìngòŋ nghʉ̀ wenə̀ Ablaham nsə boʼsə vì, viʼi vəghəŋ a Ijìb sə diʼ mu və bè kwi nkwʉʼsə no mwèʼmwèʼ mwiʼi. 
ACT.7.18	Tʉʼ tsenghə vì kwʉ̀ʼ, fòyn kədyàŋ kuʼ ə̀ sə soʼo Ijìb, ko ghə̀ lu nkɨ Josèf. 
ACT.7.19	Fòyn a ghèn lobtə viʼi vəghəŋ, nyàblə̀ nə̀ vətìʼ və vəghəŋ və mbì no ŋàŋ nè la vəwenə nshìsə̀ vunə və bwaʼvə vəwenə ghʉ a kəbəŋ ndi və mpfʉkə̀. 
ACT.7.20	Andìʼ a mətsì ayì a və mbwì Mosìs. Ghə̀ sə diʼ vəsàŋ vətaʼ, kwi tò a ngə̀ŋ tìʼ wen. Ghə̀ mbu no nànto ashɨ Nyìngòŋ. 
ACT.7.21	A nè sə ndiʼ ando və nshisə̀ Mosìs ə̀ ghʉ̀ a kəbəŋ, wàyn wùwì fòyn Ijìb tsen lyɨ wen a nə̀ wàyn wen sə kwisə wen. 
ACT.7.22	Ghə̀ ziʼi Mosìs, ghə̀ sə kiʼ tof viʼi Ijìb no tsèm, Mosìs kwi sə diʼ no wu ghoʼo a nyʉ̀ a ghə̀ ngàʼà be nè.
ACT.7.23	“Mosìs nè kwi ə̀ zaʼa ngwʉʼ məwum nkàʼ, ə̀ ghʉ̀ la yì a dyʉ̀ ghantə vəlèmə̀ və wen, viʼi Islel. 
ACT.7.24	Ghə̀ dyʉ̀ a lì ə̀ yèn ando wù Ijìb tsen ə nyàblə̀ nə̀ lèmə̀ wen tsen wù Islel. Ghə̀ dyʉ̀ gyàmtə̀ wen, ə ghòm zhwì wù Ijìb ayì. 
ACT.7.25	(Ando ghə̀ nè a lì, ghə̀ ə kwòʼtə̀ la viʼi wen a yen ə kɨ la Nyìngòŋ nè li la à bwòŋsə yi bwòŋsə vəwenə, alì ko vəwenə lù ə̀ kɨ.) 
ACT.7.26	Tʉʼ tsenghə, Mosìs yèn ando viʼi Islel vəbò nsoynə, ghə̀ dyʉ̀ sə tàŋkə̀ ə shɨ̀tə mbwaʼmə̀ à vəwenə a ntìntìn ə̀ bèm à vəwenə la, ‘Ghə̀ŋ diʼ vəlèmə̀, ə sə nyàblə̀ nə̀ təwen təŋtə alə byìʼì ghò?’ 
ACT.7.27	Wìʼ yì a ghə̀ nyàblə̀ nə̀ wutsen lì bòŋsə̀ tèntə Mosìs, ə bèm à wen la, ‘A ghʉ̀ ndò nghʉ wù la wù nsoʼo yès a? 
ACT.7.28	Wù bè kəŋə ə zhwi mo tò ndə̀ŋndəŋ ando wù tə zhwì wù Ijìb yì zòyn yì mu?’ 
ACT.7.29	Ando Mosìs nzhʉ kənyʉ̀ a kènkə no a zhʉ̀ kò, nyɨŋ fà loʼ ayì ə dyʉ̀ sə tsi a loʼ Midìyàn, andiʼì loʼ kətɨm, wenə̀ wì wen ə̀ bwì vu lʉmə vəbò tsu.
ACT.7.30	“A sə ndiʼ a bàmə ngwʉʼ məwum nkàʼ, ntsɨ̀ŋ ngə̀ŋ Nyìngòŋ vì à wen a nse zɨm, a mbyɨ̀ pfèn Sinyà. Ghə̀ mvi a tì lwaŋ ə zhìʼ, a və mbolə a kwi fəkoʼ. 
ACT.7.31	Mosìs yen a lì sə diʼ nə̀ kaynə mù sə dyʉ̀ ə lye la à chò ghò lo. Ghə̀ sə mboʼsə̀ dyʉ̀ tsu ə zhʉ̀ gɨ̀ Nyìngòŋ, ghə̀ gàʼ la, 
ACT.7.32	‘Mà dìʼ Nyìngòŋ yì a vətìʼ vəŋə və mbì, a ndiʼì Ablaham nə̀ Izìk nə̀ Jàkob nlù sə̀ ghoʼsə̀.’ Mosìs zhʉ̀ a lì, fàyn ghaʼa wen, kò ghə̀ be mwòmsə̀ la ghə̀ ki. 
ACT.7.33	Bobo Nyìngòŋ gàʼ à wen la, ‘Tsuʼtə gwʉsə shyə̀sə fà wù aghʉ byìʼàndo kəshi kì a wù ti tsu lì dìʼ kəshi kə ŋwoʼəkə. 
ACT.7.34	Mà yen li ə̀ myetə ngəʼ yì a viʼi Ijìb ə ku à viʼi vwomə. Ma zhʉ li dì vəwenə mu nshiʼi mvì ə bwòŋsə̀ vəwenə. Vi! ma tɨm wù luwèn ə wu bwenə ə̀ dyʉ̀ a Ijìb.’”
ACT.7.35	Stifèn gàʼ a lì be gàʼ la, “Mosìs aghèn ndìʼ wìʼ yì a viʼi Islel nlù tènsə sə bèmə̀ à wen la, ‘A ghʉ̀ ndò nghʉ wù la wù nsoʼo yès a?’ Adìʼ wen a Nyìngòŋ ntɨmə̀ la ghə̀ soʼ viʼi bè bwòŋsə vəwenə. Nyìngòŋ ntɨmə ntsɨ̀ŋ ngə̀ŋ wen la ghə̀ vi ə̀ shə̀ʼtə̀ ntɨm aghèn à Mosìs a fəkòʼ yì a zhìʼ mbolə̀ tsu lì. 
ACT.7.36	Ghə̀ nè nyʉ̀ kaynəvə bè dìʼ chwitə fàynsə və vi a və dìʼì kədyòʼ kə Nyìngòŋ a Ijìb ə̀ lyɨ̀ viʼi Islel ə̀ fʉ̀ nə̀ vəwenə fà stu. Ghə̀ be ne nyʉ̀ kanəvə a Mù mə ghoʼmə̀ mə Mbomə̀, be nè nyʉ̀ kanəvə a nse zɨm a ngwʉ̀ʼ məwum nkàʼ. 
ACT.7.37	Mosìs à aghèn dìʼ wìʼ yì a ghə̀ nlù gàʼ à viʼi Islel la, ‘Nyìngòŋ lu tsuʼ wìʼ ə ghə̀ ndiʼ nshə̀ʼtə̀ ghoʼo fà ghə̀ŋ a ntìntìn ə tɨm à ghə̀ŋ ndə̀ŋndəŋ ando ghə̀ tɨ̀m mo. A lu ndiʼ wìʼ mu və tsuʼ tò fà ghə̀ŋ a ngwaʼa ngə̀ŋ.’ 
ACT.7.38	A bè dìʼ tò wen a ghə̀ ndiʼì we vu Islel ando vəwenə ntsèntə̀ a nse zɨm. Ghə̀ ndìʼ tsu wenə̀ vətìʼ və vəghəŋ və mbì bènə̀ ntsɨ̀ŋ ngə̀ŋ Nyìngòŋ yì a ghə̀ ə gàʼ à wen a pfèn Sinyà ə̀ kù təsoʼ tìtə la ghə̀ ku à vəghəŋ.
ACT.7.39	“Vətìʼ və vəghəŋ və mbì bòŋsə̀ tyèn la vəwenə ko a zhʉ fà wen ə̀ tèntə wen ə̀ ghʉ̀ a shyə mbyɨ̀ mù sə kə ə bwènə̀ dyʉ̀ a Ijìb, 
ACT.7.40	mù gàʼ à Alòyn la, ‘Shɨ̀tə vənyìngòŋ vətsenvə à vəghəŋ və ndyʉ̀ à vəghəŋ a mbì. Yès ko kɨ̀ la à chò gho nə̀ Mosìs yì a ghə̀ tə lyɨ̀ vəghəŋ ə̀ fʉ̀ nə̀ vəghəŋ fà loʼ Ijìb.’ 
ACT.7.41	Vəwenə mù shɨ̀tə fənyo a mətsi ayì, fə fʉsə̀ tò wè nyàm mbuluʼ, sə ku kəku à fəwenfə, be saŋlə no nànto byìʼì kəfo akì a vəwenə nshɨ̀tə̀ nə̀ avu vəwenə lì. 
ACT.7.42	Nyìngòŋ bwèn dzèm à vəwenə ə̀ ghʉsə la vəwenə ngumlə̀ mədzɨ̀ŋ mə̀ kàŋ tanə Nyìngòŋ vəwenə ando və nyòʼò a ŋwàʼlə̀ nshə̀ʼtə̀ sə ghoʼkəsə la,
ACT.7.42	‘Viʼi Islel, gàʼà kò ghə̀ŋ ə kɨ la, a ko tə ndiʼ a mò
ACT.7.42	a ghə̀ŋ tə nshyə nyamsə, ku kəku tsu andiʼ à mò
ACT.7.42	à tì ngwʉ̀ʼ sèn məwum nkàʼ ando ghə̀ŋ ntsi a nse zɨm?
ACT.7.43	Ghə̀ŋ tə ə̀ mbòŋsə̀ byèʼè chò tò nə̀ fəngə̀ŋ fə Molek
ACT.7.43	bènə̀ fəngə̀ŋ fə fədzɨ̀ŋ fì a və ndzàŋə̀ nə̀ Lephan lì, a diʼ tò
ACT.7.43	mənyo a ghə̀ŋ shɨtə̀, sə gumlə lo?.
ACT.7.43	Byìʼì alə̀ ma nè la, və dzɨ̀mə̀ shìsə̀ ghə̀ŋ fà loʼ a shèn, ghə̀ŋ dyʉ̀ ə̀ chò no loʼ Babilòyn.’
ACT.7.44	“Vətìʼ və vəghəŋ və mbì nkìʼ fəngə̀ŋ fətsenfə, fə dìʼì la Nyìngòŋ ndìʼ a vəghəŋ a ntìntìn a nse zɨm. Və nlù bwòm fəngə̀ŋ afì tsu tò a ji yì a Nyìngòŋ nlù dìʼi, bè gàʼ la və bwom fa tsu. 
ACT.7.45	Andìʼ fà yì a bàm, vətìʼ və vəghəŋ və mbì wenə̀ Joshùwà bwèʼè fəngə̀ŋ afì ə̀ dyʉ̀ nə̀ fəwen fə a təloʼ yì a Nyìngòŋ nlù dzɨ̀mə̀ shìsə̀ viʼi fa tsu ə̀ kù à vəwenə. Fəngə̀ŋ a fènfə ndìʼ mu vəwenə mbè lù shì fa vətìʼ və vəwenə. Fə ndìʼ tsu ə zaʼa fa tʉʼ fòyn Devìt. 
ACT.7.46	Devìt nè nyʉ̀, Nyìngòŋ sə saŋlə̀ nə̀ wen no nànto. Ghə̀ sènsə la Nyìngòŋ ku kədyòʼ ghə̀ bwòm ngə̀ŋ à Nyìngòŋ tiʼi vəghəŋ Jàkob. 
ACT.7.47	Nyìngòŋ nè, à bòŋsə̀ bwòm fòyn Sòlomùyn ə bwòm ngə̀ŋ ayì.
ACT.7.48	“Nyìngòŋ yì a ghə̀ ŋaŋtə li Nkwʉʼ, ko tsi a aloʼ mu à bwòm viʼi. Nshə̀ʼtə̀ ghoʼo nlù shə̀ʼtə̀ la Nyìngòŋ gàʼ la:
ACT.7.49	‘Kàŋə diʼ kəfwoyn kom a ma ŋwʉʼ tsu,
ACT.7.49	nse diʼ kəshi kì a mà tomtə̀ aghʉ ghomə tsu.
ACT.7.49	Ghə̀ŋ le zì ghə̀ŋ bwom nki ngə̀ŋ ko à mò a?
ACT.7.49	Mà lè zì mà zhʉtə no fe?
ACT.7.50	Gàʼa kò à nlù shɨ̀tə̀ mò shɨ̀tə̀ fo venə no tsèm?’”
ACT.7.51	Stifèn gàʼ alə̀ ə̀ gàʼ la, “Ghə̀ŋ viʼi to kətʉ. Ghə̀ŋ shwintə li tìʼì tiʼi vəŋə, be ntosə tətyɨm tyəŋtə sə diʼ tò nə̀ viʼi a və ko kɨ̀ Nyìngòŋ. Ghə̀ŋ tyen li la ghə̀ŋ ko zì ghə̀ŋ zhʉ kənyʉ̀ a Kəzhwì kə ŋwòʼəkə gàʼà to nə̀ vətìʼ vəŋə və mbì. 
ACT.7.52	Andìʼ nshə̀ʼtə̀ ghoʼo kò a vətìʼ vəŋə və mbì mfàŋ li ke tsuʼ aghʉ wen a? Vəwenə zhwilə li viʼi vi a vəwenə mvì a tʉʼ mbì əshə̀ʼtə̀ byìʼì məvì Wù kənyʉ̀ kə tɨmə kə, à ndiʼ wen yì a ghə̀ŋ mbaʼlə̀ bè zhwi. 
ACT.7.53	Andìʼ ghə̀ŋ vi a ntsɨ̀ŋsə ngə̀ŋ ə Nyìngòŋ sə nlù vì kù soʼ Nyìngòŋ, ghə̀ŋ shi, kènla ghə̀ŋ ghʉ li soʼ ayi.”
ACT.7.54	Andìʼ ando viʼi soʼo nsoʼ vi nzhʉ nyʉ̀ vyi a Stifèn ngàʼà lì, tinsə vəwenə sə fwi no nànto, 
ACT.7.55	alì, Kəzhwì kə ŋwòʼəkə tisə Stifèn, ghə̀ sə ki kuʼsə nə̀ kaŋə yen bayn ə̀ ghoʼghə Nyìngòŋ, be yèn Yesò, ghə̀ ti a shyə kwoŋ toghə Nyìngòŋ. 
ACT.7.56	Ghə̀ mù gàʼ la, “Ghə̀ŋ yen a! Ma yenə ando kàŋ boʼmə̀ be nyen Wè Wìʼ, ghə̀ ti a shyə kwoŋ toghə Nyìngòŋ.”
ACT.7.57	Vəwenə zhʉ a lì, bòŋsə̀ zɨmə ə̀ dì no a gɨ to ə̀ chiʼtə tìʼì tìʼì vəwenə, ə̀ shen ə̀ dyʉ̀ à wen a wèn tò vətsèm, 
ACT.7.58	ə gùf wen ə̀ fʉ̀ nə̀ wen fà a ntə̀ʼ ayì ə̀ zìtə̀ sə temlə wen nə̀ ngùʼsə. Andìʼ a lì mu viʼi vyi a və ndì a nə̀ viʼi və yenəvə ntsuʼtə li vədàlə və vəwenə ə̀ ghʉ̀ a shɨ wàyndyə nkùŋ tsen, a zhiʼ wen ndìʼ Saul. 
ACT.7.59	Ando vəwenə mfaŋ ə̀ sə temlə Stifèn tò temlə, ghə̀ jɨ̀m ə̀ gàʼ la, “Bobo Yesò, lyɨ̀ kəzhwì kom.” 
ACT.7.60	Ghə̀ shiʼi à wen a nchiʼsə alwi ə̀ dì a gɨ̀ to gàʼà la, “Bobo, lyesə nyʉ̀ byɨvə viʼi venə.” Ghə̀ gàʼ ali no a zhʉ̀ kò, ə̀ pfʉ.
ACT.8.1	Və nsə nyàblə̀ nə̀ Stifèn a lì, Saul ndiʼ tsu gàʼà tò la və zhwi wen.
ACT.8.1	A bè sə ndiʼ tò a kətsi akì, viʼi vəbyɨməvə vi a və ndìʼ a Jelusalèm zɨ̀tə̀ sə yenə ngəʼ no nànto. Ando və nku ngəʼ à vəwenə a lì, vəwenə nyɨŋkə no vətsèm ə̀ dyʉ̀ a təshyə tə loʼ Judiyà bènə̀ Samalìyà, à faŋ tò viʼi ntɨm Yesò tsu. 
ACT.8.2	Viʼi vi a və ngumlə̀ Nyìngòŋ bvɨ̀mə̀ Stifèn ə dì pfʉ wen no nànto.
ACT.8.3	Saul bòŋsə̀ zìtə̀ sə kəŋə la viʼi vəbyɨməvə me, ə̀ sə kwenə tò a ngə̀ŋ a ngə̀ŋ, ghaʼtə̀ lʉmə nə̀ ki, we vəwenə a mfɨŋ.
ACT.8.4	Viʼi vəbyɨməvə vi a və nsàykə̀ lì sə shə̀ʼtə̀ dyʉ̀ tò nə̀ ntɨm jùŋ no fe a vəwenə ndyʉ̀. 
ACT.8.5	Filib ndyʉ̀ a ntə̀ʼ ghoʼo tsen a Samalìyà sə shə̀ʼtə̀ nyʉ̀ tsu byìʼì Wìʼ yì a Nyìngòŋ ntsuʼ li ə̀ ghʉ. 
ACT.8.6	Tənòyn tə viʼi vyi a və ndìʼ tsu yen nyʉ̀ kàynə və vi a Filib ə̀ nè sə tùʼù zhʉtə̀ nyʉ̀ tsèm a ghə̀ ngàʼà. 
ACT.8.7	Andìʼ a lì, viʼi vəghoʼo və tsu kiʼi zhwì byɨvə. Filib dzɨ̀m ə̀ shìsə̀ zhwì byɨvə a vyi, no tə kəkò kə sə fʉ̀ dì no a gɨ to. Viʼi kənkwaʼkə bènə̀ vənlaʼfwen bè tokə. 
ACT.8.8	Viʼi ntə̀ʼ a vyi sə saŋlə̀ no nànto.
ACT.8.9	A nsə ndiʼ a lì wutsen diʼ a ntə̀ʼ ayì, a zhiʼ wen ndìʼ Simon, adiʼ wù shəŋə fənyoʼ, viʼi loʼ a vyi diʼ nə̀ kanə, byìʼì ənyʉ̀ a ghə̀ nè a lì, kuʼsə̀ wenə wen la yì dìʼ no wu ghoʼo. 
ACT.8.10	Viʼi vətovə, nə̀ vəbwaʼvə a ntə̀ʼ ayì no vətsèm sə zhʉ tò fà wen be, gàʼà la, “Nyìngòŋ yì a və dzàŋə̀ nə̀ Nyìngòŋ Kədyòʼ kə ghoʼokə vi li nchò fa Simon.” 
ACT.8.11	Vəwenə sə zhʉ tò fa wen byìʼàndo tʉʼ bwen a ghə̀ nzi shəŋə fənyoʼ be nè nyʉ̀ kanəvə à vəwenə a ntìntìn. 
ACT.8.12	A sə ndiʼ ando vəwenə mbyɨmə̀ li ntɨm jùŋ yì a Filib nshə̀ʼtə̀ byìʼì soʼo fòyn Nyìngòŋ, bènə̀ la Yesò dìʼ wìʼ yì a Nyìngòŋ ntsuʼ li ghʉ, və ku mu à vəwenə, lʉmə nə̀ ki no vətsèm. 
ACT.8.13	No tè Simon fà wen a ngeŋ be byɨmə ntɨm jùŋ ayì, ə̀ shì mu ə̀ faŋ sə diʼ tò wenə̀ Filib, be diʼ nə̀ kaynə byìʼì chwitə vi a Filib ndìʼì bènə̀ nyʉ̀ kaynəvə vi a ghə̀ ə̀ nè.
ACT.8.14	Andìʼ ando viʼi ntɨm Yesò nzhʉ fa Jelusalèm la viʼi Samalìyà byɨmə li ntɨmə Nyìngòŋ, vəwenə tɨm Bità wenə̀ Joyn à vəwenə. 
ACT.8.15	Bità wenə̀ Joyn nè dyʉ̀ zaʼa tsu, ə̀ jɨ̀m à viʼi vəbyɨməvə a vyi ndi Kəzhwì kə ŋwòʼəkə vi à vəwenə, 
ACT.8.16	byìʼàndo Kəzhwì kə ŋwòʼəkə nko ntɨmə̀ vì à vəwenə; vəwenə ndìʼ mu vəwenə nshì tò mu a zhiʼ nə̀ Bobo Yesò. 
ACT.8.17	Bità wenə̀ Joyn ghʉ avu à vəwenə a tʉ, Kəzhwì kə ŋwòʼəkə mù vì à vəwenə.
ACT.8.18	Adìʼ a zhʉ a Simon nyenə la viʼi ntɨm Yesò ghʉ li avu a tʉ viʼi vəbyɨməvə, Nyìngòŋ nku Kəzhwì kə ŋwòʼəkə à vəwenə, ghə̀ mù sə ku ko à Bità wenə̀ Joyn gàʼà la, 
ACT.8.19	“Ghə̀ŋ be kù kədyòʼ kènkə a ghə̀ŋ kiʼì lə̀ à mò ndi mà nghʉ avu a kətʉ no ndò, Kəzhwì kə ŋwòʼəkə be vì à wen.”
ACT.8.20	Bità bwènsə̀ gàʼ à wen la, “Məntùŋ myə̀, wenə̀ ko wu ayi, byìʼàndo wù kwòʼtə la wù zì wù zen kəfo a, à kù Nyìngòŋ nə̀ ko! 
ACT.8.21	Wù ko kiʼ no kəshi, ko kənyʉ̀ kətsenkə ənè à yès a tì shwèʼ byìʼàndo Nyìngòŋ lye li tyɨm wu, nyen la wu ko dìʼ wù kənyʉ̀ kə tɨməkə à wen a shɨ̀. 
ACT.8.22	Kwitə lì kwòʼtə̀ byɨghə wù a ghenə ə̀ jɨ̀m à Bobo la ghə̀ lyèsə kù wù a kənyʉ̀ kə byɨkə ken a wu kwòʼtə a wù a tyɨm, 
ACT.8.23	byìʼàndo ma yen li la wù dìʼ wù kəmbàŋ mbàŋ, be diʼ kəkòs a nyʉ̀ byɨvə.”
ACT.8.24	Simon ayì gàʼ à Bità wenə̀ Joyn la, “Mà lonə la ghə̀ŋ jɨm à Bobo byìʼì mo, ndi kə no kənyʉ̀ kə mùʼ fa ntìntìn nyʉ̀ venə a ghə̀ŋ gàʼà lə̀ fʉ à mo.”
ACT.8.25	Bità wenə̀ Joyn nè shə̀ʼtə̀ nyʉ̀ vyi a vəwenə nkɨ byìʼì Bobo nə̀ ziʼi wen ə̀ mwètə̀, ə̀ bwènə̀ pfwo a Jelusalèm, sə mpfwo dyʉ̀ be sə shə̀ʼtə̀ dyʉ̀ nə̀ ntɨm jùŋ a ntə̀ʼsə Samalìyà no səghoʼo.
ACT.8.26	Ntsɨ̀ŋ ngə̀ŋ Bobo gàʼ à Filib la, “Lù shìʼi dyʉ̀ jì fa shyə tèn, a jì yì a ghə̀ lu fa Jelusalèm sə shiʼì a ntə̀ʼ Gaza lì.” Və ko bè chò fa ji aghèn. 
ACT.8.27	Filib lù ə̀ sə ndyʉ̀, ə yèn wù Etopiyà tsen, andiʼ no wuto, a ghə̀ ntùʼmə̀ nə̀ nyʉ̀ ko wùwì yì a ghə̀ nsoʼo Etopiyà. Ghə̀ nkuʼù ə̀ kuʼsə Nyìngòŋ a Jelusalèm, 
ACT.8.28	mù sə bwènə̀ pfwo. Ghə̀ nyɨŋ a kwi fənkwenkwen a gùfə̀ nyamsə,ə dzò pfwo nə̀ ŋwàʼlə̀ nshə̀ʼtə̀ Azayà no a gɨ̀ to. 
ACT.8.29	Kəzhwì kə ŋwòʼəkə gàʼ à Filib la ghə̀ dyʉ̀ ə̀ boʼsə a mbyɨ̀ fənkwenkwen ayì ndi wenə̀ wìʼ ayì njèʼè dyʉ̀ a muʼu. 
ACT.8.30	Filib nyɨŋ ə̀ dyʉ̀ boʼsə ə̀ zhʉ ando ghə̀ dzò nyʉ̀ fa tì ŋwàʼlə̀ nshə̀ʼtə̀ Azayà. Filib bèm à wen la, “Wu lè zhʉ kɨ kənyʉ̀ kì a wù dzò a?”
ACT.8.31	Wù shwèʼ ayì bwènsə̀ la, “Mà lè zì mà zhʉ ə̀ kɨ̀ ale, a bwèn tò la wìʼ shɨtə ə̀ shə̀ʼtə̀ à mò a?” Ghə̀ gàʼ a lì mù gàʼ à Filib la, ghə̀ kuʼ ə̀ vì ŋwʉʼʉ a wen a kwi fənkwenkwen fi ndi wenə̀ wen njèʼè dyʉ̀ a muʼu. 
ACT.8.32	Kəshi kə ŋwàʼlə̀ kì a ghə̀ ndzò ndìʼ kènkə la;
ACT.8.32	“Ghə̀ nko kiʼ no tò kənyʉ̀ kə tyetəkə əgàʼ.
ACT.8.32	Ghə̀ ndìʼ to nə̀ byi njɨ̀, a və gùftə̀ ədyʉ̀ shyə,
ACT.8.32	ko to nə̀ we byi njɨ̀ a zhʉ a və komə nyɨŋsə fà wen a wèn.
ACT.8.33	Və nlù nyàblə̀ nə̀ wen, kènla wìʼ fʉ̀ li ətomsə wen.
ACT.8.33	Wìʼ ko lu shə̀ʼtə̀ kənyʉ̀ byìʼì vunə wen
ACT.8.33	byìʼàndo ghə̀ nsə diʼ mu ghə̀ pfʉ li, kènə̀ wàyn.”
ACT.8.34	Wù shyèʼ ayì mù gàʼ à Filib la, “Ma lonə wù, shə̀ʼtə̀ à mò la, ghə̀ nlu gàʼ nyʉ̀ venə byìʼì ngə̀ŋ kətʉ wen mu, ghə̀ nlù gàʼ byìʼì wu ə kədyàŋ lo?” 
ACT.8.35	Filib zìtə̀ fa kəshi kə ŋwàʼlə̀ a kèn sə shə̀ʼtə̀ kuʼu nə̀ ntɨm jùŋ byìʼì Yesò à wen. 
ACT.8.36	Vəwenə sə jèʼè dyʉ̀ ə dyʉ̀ zaʼa a kəshi kətsenkə, ə̀ yèn mu, wù shwèʼ yì gàʼ à Filib la, “Yen mu a shèn a, ale zì à taʼsə no gho luwèn la kə mà shi mu a?” 
ACT.8.37	Filib bwènsə̀ à wen la, “Və zì və ku mu à wù a zhʉ a wù byɨmə nə̀ tyɨmə wu no tsèm.” Wù shyèʼ ayì byɨmə ə̀ gàʼ la, “Mà byɨmə la Yesò Klistò dìʼ wè Nyìngòŋ.”
ACT.8.38	Wù shwèʼ ayì gàʼ, à wìʼ yì a ghə̀ ngùfə̀ fənkwenkwen fì la ghə̀ tɨmə. Filib wenə̀ wù shwèʼ aghèn shiʼi fà yì a kətʉ, ə̀ kwèn ə̀ dyʉ̀ a tì à mù ayì. Filib ku mu à wen. 
ACT.8.39	Andìʼ ando vəwenə mfʉ̀ vi fà tsu, Kəzhwì kə Nyìngòŋ kə bvʉ̀tə̀ lyɨ̀ Filib ə̀ lù nə̀ wen. Wù shwèʼ ayì mù lù sə pfwo dyʉ̀, saŋlə no nànto. 
ACT.8.40	Ando Kəzhwì kə Bobo kə nlyɨ Filib lì, ghə̀ bvʉ̀tə̀ yèn wen ə wen a kəshi kətsenkə, a və dzò nə̀ Azotus mù sə jèʼè chòmə̀ no fa ntə̀ʼsə sətsèm tsu, shə̀ʼtə̀ ntɨm jùŋ, ə̀ kaʼ ə̀ jèʼ vì zaʼa a Sisalìyà, andiʼì ntə̀ʼ ghoʼo a ghə̀ ndiʼì tsu.
ACT.9.1	Saul mbu kàyntə̀ tò kədyòʼ la ghə̀ a zhwilə ndzɨ̀mtə̀sə bàm Bobo, ə̀ lù dyʉ̀ à kətʉ kə tʉtʉ vəpfèm və ngə̀ŋ Nyìngòŋ 
ACT.9.2	ə̀ gàʼ à wen la ghə̀ ku ŋwàʼlə̀ à yì, a ghə̀ dìʼì wìʼ a yì dìʼi wen, bènə̀ kədyòʼ kì a yì kiʼi ndi yì dyʉ̀ a aloʼ ntsèntə̀ Vəjew a Damaskus ə̀ ghaʼtə ndzɨ̀mtə̀sə Yesò no sətsèm ə̀ bwènsə̀ vì nə̀ vəwenə a Jelusalèm, lʉmə nə̀ ki.
ACT.9.3	Ghə̀ ku, Saul mù fʉ̀ ə̀ jèʼ sə boʼsə dyʉ̀ a Damaskus, bayn tsenghə bvʉ̀tə̀ fʉ̀ fa kàŋ ə̀ bàŋ ə̀ kàʼa wen a kəshi a ghə̀ ndiʼì tsu. 
ACT.9.4	Ghə̀ feŋ a nse, ə̀ zhʉ̀ ando gɨ̀ tsen ə gàʼà à wen la, “Saul, Saul,byìʼì gho a wù tsuʼu kəghʉ kom a”.
ACT.9.5	Ghə̀ bèm la, “Adìʼ wù ndo, a Bobo?”
ACT.9.5	Gɨ̀ ayì bwènsə̀ la, “Adìʼ mo Yesò yì a wù ku ngəʼ à wen lì. 
ACT.9.6	Lù kwen ə̀ dyʉ̀ a tì ntə̀ʼ, a və a shə̀ʼtə̀ kənyʉ̀ a wù a wù diʼi nè.”
ACT.9.7	Viʼi vi a və njèʼè wenə̀ və Saul lì tɨmə ə chìʼ tò la kùʼ byìʼàndo vəwenə nzhʉ gɨ̀ ayì, alì kò vəwenə lu nyenə wìʼ. 
ACT.9.8	Saul lù tɨ̀mə fà nse ə̀ bòʼtə̀ ashɨ wen alì kò ghə̀ lù yèn kəfo. Və mù ghaʼa wen fa kwoŋ ə̀ kwènsə wen a Damaskus. 
ACT.9.9	Ghə̀ tsi mətsi ntaʼ, kò ghə̀ lu nyenə shi, kènla ghə̀ nyʉ li, ko zhɨ kəfo.
ACT.9.10	Andìʼ a lì, ndzɨ̀mtə̀ bàm Yesò tsen diʼ a Damaskus, a zhiʼ wen ndìʼ Ananyàs. Bobo fʉ̀ à wen a kə̀ʼ a jòm ə̀ tòŋtə wen la, “Ananyàs!”
ACT.9.10	Ghə̀ byɨmə ə̀ gàʼ la, “Mà ghèn a Bobo.”
ACT.9.11	Bobo gàʼ à wen la, “Lù ə̀ dyʉ̀ a ji yì a və dzàŋə̀ nə̀ Jì Nànə lì ə̀ bèm ngə̀ŋ wìʼ tsen tsu a və dzò wen nə̀ Judàs. Kwen ə̀ dyʉ̀ tsu ə̀ bèm wu Talsus tsen tsu a və dzàŋə̀ wen nə̀ Saul. Adìʼ luwèn ghə̀ jɨ̀mə̀. 
ACT.9.12	Ghə̀ yen to sə a diʼ a jòm la wìʼ tsen a və dzò wen nə̀ Ananyàs kwen li ə mvi ghʉ avu wen à yì a kətʉ ndi yì mbwènsə̀ yenə shì.”
ACT.9.13	Ananyàs bwènsə̀ gàʼ la, “Bobo, viʼi shə̀ʼtə̀ li nyʉ̀ à mo byìʼì wìʼ aghèn no vəghoʼo, la ghə̀ jèʼè nè viʼi vye yenə ngəʼ a Jelusalèm no nànto. 
ACT.9.14	Ghə̀ dìʼ a shèn luwèn nə̀ adyòʼ mù à kù tʉtʉ vəpfèm və ngə̀ŋ Nyìngòŋ la ghə̀ vi ə̀ ghaʼtə no viʼi vətsèm a və jɨ̀mə̀ toŋtə̀ zhiʼ wu.”
ACT.9.15	Bobo gàʼ à Ananyàs la, “Dyʉ̀ tò dyʉ̀ byìʼàndo ma tsuʼ li wen la ghə̀ shyèʼ à mò ə nè la viʼi tɨm nə̀ təfòyn tə bènə̀ viʼi Islel, kɨ mo. 
ACT.9.16	Nkàntə̀ mò a dìʼi nki ngəʼ à wen a ghə̀ diʼi yen ənè la viʼi kɨ mo.”
ACT.9.17	Ananyàs lù ə̀ dyʉ̀ kwèn a ngə̀ŋ ayì ə̀ ghʉ̀ avu wen a kətʉ Saul gàʼà la, “Lèmə̀ ghom Saul, Bobo, a diʼi Yesò yì a wù yì yen a ji ando wù yì mvi a shèn lì, tɨm li mò la mà vi ə̀ nè ashɨ wu mbwènsə̀ yenə shi, bè nè la Kəzhwì kə ŋwòʼəkə vì à wù.” 
ACT.9.18	Ando ghə̀ ngàʼà mwètə̀ to myetə fo fʉ̀ fa ashɨ Saul diʼ to nə̀ bo shʉsə ə̀ fəŋkə a nse, ashɨ wen bòʼtə̀, ghə̀ sə bwènsə̀ yenə shi. Ghə̀ lù shi mu. 
ACT.9.19	Fa yì a bàm, ghə̀ zhɨ kəfo no a zhʉ̀ kò kədyòʼ kə bwènsə̀ vì a wen a wèn.
ACT.9.19	Saul tsìtə mətsi alə̀ a Damaskus wenə̀ ndzɨ̀mtə̀sə bàm Yesò sətsensə, 
ACT.9.20	mù zìtə̀ lù fa tsu dyʉ̀ a aloʼ ntsèntə̀sə ə̀ shə̀ʼtə̀ ntɨm jùŋ byìʼì Yesò gàʼà la, “Ghə̀ dìʼ Wàyn Nyìngòŋ.”
ACT.9.21	No viʼi vətsèm a və nzhʉ ando Saul ngàʼà ndìʼ nə̀ kaynə mù sə bèmə̀ la, “Gaʼa kò ghèn dìʼ wìʼ yì a ghə̀ tə nzhwilə̀ viʼi a Jelusalèm byìʼàndo vəwenə ghoʼsə̀ Yesò lo?. Gaʼa kò ghə̀ tə vì shyə̀ ə be nè tò ndə̀ŋndəŋ kənyʉ̀ a kèn, əghaʼtə viʼi vəbyɨməvə ədyʉ̀ ku à tʉtʉ və vəpfèm və ngə̀ŋ Nyìngòŋ lo?”
ACT.9.22	Saul sə tùʼù shə̀ʼtə̀ dyʉ̀ nə̀ ntɨm jùŋ tò shə̀ʼtə̀. Ghə̀ nshə̀ʼtə̀ a lì dìʼì mwètə̀ la Yesò dìʼ wìʼ yì a Nyìngòŋ ntsuʼ li ə̀ ghʉ, kò a ndiʼ la wù Jus muʼ a ghə̀ ndiʼì a Damaskus nzì ghə̀ soʼtə̀ kənyʉ̀ kì a ghə̀ ngàʼà lì.
ACT.9.23	Mətsi nè chò no ghoʼo alə̀, Vəjew tsèntə mù sə baʼtə̀ əzhwi Saul; 
ACT.9.24	alì və vì shə̀ʼtə̀ kənyʉ̀ kì a və mbaʼtə̀ ənè nə̀ wen à wen. Vəwenə sə vì bvʉ̀tə̀ wen nəntʉʼʉ, nə̀nchwì a təchʉ̀ tə mbàyn tə ntə̀ʼ ayì əzhwi. 
ACT.9.25	A lù sə diʼ nəntʉʼʉ kətsi kətsenkə, ndzɨ̀mtə̀sə bàm Saul sə lyɨ̀ wen ə̀ wè a nkyè ə̀ shìsə̀ wen fa kəbʉ̀ʼ a kə ndiʼì a wenə mbàyn ə shìsə̀ wen ə̀ ghʉ̀ a bàmə mbàyn, ghə̀ nyɨŋ.
ACT.9.26	Andìʼ ando Saul nkuʼ ə̀ zaʼa a Jelusalèm, sə mwòmsə̀ la ghə̀ tsèntə̀ nòynə ndzɨ̀mtə̀sə bàm Yesò, alì kò vəwenə lù byɨmə la ghə̀ ndiʼ ndzɨ̀mtə̀ bàm Yesò. Vəwenə no vətsèm mfànə̀ wen. 
ACT.9.27	Balnabas mù vì gyàmtə̀ wen ə̀ lyɨ̀ wen ə̀ dyʉ̀ nə̀ wen à viʼi ntɨm Yesò ə̀ shə̀ʼtə̀ laynsə à vəwenə ando Saul tə yen Bobo a jì ando ghə̀ tə ndyʉ̀ a Damaskus, ghə̀ gàʼ à wen. Balnabas bè gàʼ ando Saul shə̀ʼtə̀ li ntɨm jùŋ a Damaskus byìʼì Yesò nə̀ tyɨmə toghə. 
ACT.9.28	Saul faŋ ə̀ mù sə tsi tò wenə̀ viʼi ntɨm ə̀ Yesò, jèʼè kaʼa fa Jelusalèm no tsèm, shə̀ʼtə̀ ntɨm ə jùŋ byìʼì Bobo nə̀ tyɨmə toghə. 
ACT.9.29	Ghə̀ ngàʼà be soʼtə̀ nyʉ̀ wenə̀ Vəjew vi a və ngàʼà gaʼa Glis. Vəwenə mù zìtə̀ sə baʼtə̀ əzhwi wen. 
ACT.9.30	Viʼi vəbyɨməvə vətsenvə vi nè kɨ kənyʉ̀ akì no a zhʉ̀ kò ə lyɨ̀ wen ə̀ nyɨŋsə ə̀ shìʼsə nə̀ wen a Sisalìyà ə̀ tɨ̀m la ghə̀ bwènə̀ dyʉ̀ a Talsus.
ACT.9.31	No viʼi vəbyɨməvə vətsèm a Judiyà nə̀ Galìlì bènə̀ a Samalìyà nko be fàynə. Nòyn viʼi vəbyɨməvə mù sə ghoʼo vì tò vì, byɨmə vəwenə be to kuʼu tò kuʼu, Kəzhwì kə ŋwòʼəkə gyàmtə̀ vəwenə, vəwenə ntsi ando Bobo nkəŋə.
ACT.9.32	Zhʉ tsenghə vì kwʉ̀ʼ, Bità sə jèʼè dyʉ̀ a shi no ghoʼo, ə̀ shìʼi dyʉ̀ la ghə̀ ghayntə viʼi vəbyɨməvə a və ndìʼ a ntə̀ʼ Lida. 
ACT.9.33	Ando ghə̀ nshiʼi lì ghə̀ yen wutsen tsu a zhiʼ wen ndìʼ Enyàs, mu ghə̀ kwaʼkə li sə nyoŋ tò a kwen a tì ngwʉ̀ʼsə fwomə. 
ACT.9.34	Bità gàʼ à wen la, “Enyàs, Yesò Klistò nè li la wù to tò luwèn. Lu shɨ̀tə̀ əkwen wù.” No a zhʉ̀ kò Enyàs lù. 
ACT.9.35	Viʼi no vətsèm a və ntsi a Lida bènə̀ vi a və ntsi a mbwaʼ tsen a və ndzàŋə̀ la Shalòn, nè yen ando Enyàs njèʼè ghayntə kaʼa, ə kwìtə tətyɨm tə vəwenə ə̀ byɨmə à Bobo.
ACT.9.36	Andìʼ a Joba, wùwì byɨmə tsen diʼ tsu a zhiʼ wen ndìʼ Tabita, andiʼ a gaʼa Glis zhiʼ a ghenə diʼ Dokas, kənàʼ ki diʼ “ngo.” Ghə̀ nè tò nyʉ̀ jùŋvə məzhʉ tsèm be ku gyàmtə̀ à viʼi kəmfem. 
ACT.9.37	A sə ndiʼ tò a mətsi ayì, bvìʼ ghaʼ wen ghə̀ pfʉ. Və shʉ̀ bvenə ə wen ə kuʼ nyòŋsə̀ a tì ngə̀ŋ kàŋ. 
ACT.9.38	Andìʼ a lì kò kəghaf kə ndiʼ əlù fa ntə̀ʼ Joba ə dyʉ̀ a Lida. Ndzɨ̀mtə̀sə bàm Yesò shìsə a sə ndiʼ a Joba nè zhʉ̀ la Bità dìʼ a Lida, vəwenə tɨm viʼi vəbò la və dyʉ̀ ə̀ gàʼ à wen la, vəwenə sensə̀ wen la ghə̀ nyɨŋ ə̀ shiʼi vì ə̀ yèn vəwenə. 
ACT.9.39	Bità wenə̀ vəwenə lù dyʉ̀ zaʼa tsu, və lyɨ̀ wen ghə̀ kuʼ a tì ngə̀ŋ kàŋ ayì. Ki mpfʉ no vətsèm fa ntə̀ʼ ayì zhùŋtə̀ kàʼa wen mù sə̀ dì, dìʼì ndisə tin shìsə bènə̀ gwʉ̀nə̀ vi a Dokas ntasə̀ a vəwenə à wen. 
ACT.9.40	Bità gàʼ la vəwenə no vətsèm fʉ̀ a kəbəŋ. Vəwenə fʉ̀kə̀, Bità mù gwʉ̀ʼtə alwi wen a nse ə̀ jɨ̀m à Nyìngòŋ, nè jɨ̀m ə̀ mè ə̀ fùʼtə gàʼ à bvenə ayi la, “Tabita, lu.” Ghə̀ bòʼtə̀ ashɨ wen sə lye àdìʼ Bità, ghə̀ lù ŋwʉʼʉ ŋwʉʼʉ. 
ACT.9.41	Bità gyàmtə̀ tsòʼsə̀ wen ghə̀ lù tɨ̀mə mù dzàŋtə̀ viʼi vəbyɨməvə vyi bènə̀ ki mpfʉ vyi ə̀ dìʼ à vəwenə la ghə̀ diʼ tò to. 
ACT.9.42	Soʼgho byìʼì kənyʉ̀ a kènkə sàykə dyʉ̀ a Joba no tsèm, viʼi no və ghoʼo bè byɨmə à Bobo. 
ACT.9.43	Fa yì a bàm, Bità tsi no alə̀ a Joba a ngə̀ŋ Simon tsen, a ghə̀ ntùʼmə̀ nə̀ gwʉsə nyamsə.
ACT.10.1	Wutsen ndìʼ a ntə̀ʼ ghoʼo yì a və ndzàŋə̀ nə̀ Sisalìyà a zhiʼ wen ndìʼ Kòneliyòs. Ghə̀ ndìʼ kətʉ kə nòyn ə vəsugyèʼ a və mvì fa Italì. 
ACT.10.2	Ghə̀ ndìʼ wu jùŋ, gumlə̀ Nyìngòŋ wenə̀ ngwàʼa ngə̀ŋ wen no tsèm nə̀ viʼi a və nshwèʼè à wen. Kòneliyòs nku gyàmtə̀ à viʼi kəmfem, be jɨ̀mə̀ à Nyìngòŋ no məzhʉ tsèm. 
ACT.10.3	A sə ndiʼ kətsi kətsenkə, a təzhʉ tə taʼ a mbwaʼà kəbə̀ŋ, ntsɨ̀ŋ ngə̀ŋ Nyìngòŋ fʉ̀ à wen a kə̀ʼ sə à tsi jòm tsi wen, ghə̀ yen ando ghə̀ kwenə mvi ntoŋtə wen la, “Kòneliyòs.”
ACT.10.4	Ghə̀ ki dyʉ̀sə̀ nə̀ ntsɨ̀ŋ ngə̀ŋ Nyìngòŋ ayì nə̀ faynə ə̀ bèm la, “A dìʼ gho a Bobo?”
ACT.10.4	Ntsɨ̀ŋ ngə̀ŋ Nyìngòŋ ayì bwènsə̀ la, “Nyìngòŋ zhʉ li jɨ̀m wu be yen gyàmtə̀ yi a wu ku à viʼi kəmfem. 
ACT.10.5	Tɨm viʼi vətsenvə luwèn, vəwenə dyʉ̀ a ntə̀ʼ Joba ə dzàŋ wìʼ yì a zhiʼ wen diʼ Simon Bità. 
ACT.10.6	Ghə̀ tsi wenə̀ wìʼ tsen a ghə̀ tùʼmə̀ nə̀ gwʉsə nyamsə, zhiʼ wen diʼ Simon, ghə̀ tsi boʼsə a mbyɨ̀ à mù mə ghoʼomə.” 
ACT.10.7	Ntsɨ̀ŋ ngə̀ŋ Nyìngòŋ ayì nè gàʼ mwètə̀ ə̀ lù. Kòneliyòs dzàŋtə̀ viʼi shwèʼ wen vəbò, ə boʼsə nə̀ sugyèʼ tsen, mùʼ a ghə̀ mbe fànə̀ Nyìngòŋ, 
ACT.10.8	ə shə̀ʼtə̀ nyʉ̀ vyi no tsèm a ntsɨ̀ŋ ngə̀ŋ Nyìngòŋ yì gàʼ à vəwenə mù tɨ̀m vəwenə la vəwenə dyʉ̀ a Joba.
ACT.10.9	Tʉʼ layn, vəwenə jèʼ nè sə mboʼsə̀ dyʉ̀ a ntə̀ʼ ayì mu chwìchwì bayn li nto, Bità nkuʼ a kətʉ kə ngə̀ŋ əjɨ̀m, 
ACT.10.10	Ghə̀ sə njɨ̀mə̀, jɨ̀ŋ sə zafə wen, alì və bo shɨ̀tə̀ fozhɨvə shɨtə. Kənyʉ̀ kə fʉ̀ à wen a kə̀ʼ sə à tsi jòm tsi wen, 
ACT.10.11	ghə̀ yen ando kàŋ boʼmə̀, və sə shiʼsə̀ vì nə̀ kəfo a nse to nə̀ kəbàs kə ndisə kə ghoʼokə, mu və ghaŋsə fa yì təsoŋ. 
ACT.10.12	Andìʼ a tì ndisə ayì, nyamsə diʼ tsu tò tənkì tətsèm,nə̀ fo ŋaŋləvə bènə̀ mənyinə 
ACT.10.13	Gɨ̀ tsen vì a wen gàʼà la, “Bità, lù zhwilə fo venə ə̀ pfiʼ.”
ACT.10.14	Bità bwènsə̀ gàʼ la, “Mà zì ko ma lə mwòm a Bobo, byìʼàndo ma ko təmə̀ zhɨ kəfo a soʼ loʼ yès ko byɨmə.”
ACT.10.15	Gɨ̀ ayì bè gìsə̀ gàʼ à wen la, “Ma sətsèn ghʉ̀ la kəfo kə laynə wù ko diʼi gàʼ la soʼ loʼ ghə̀ŋ ko byɨmə.” 
ACT.10.16	Gɨ̀ ayì gàʼ tò a lì aghayn a taʼ, və bwènsə̀ lyɨ̀ kəbàs kə kəfo akì ə̀ kùʼsə a kàŋ.
ACT.10.17	Bità sə kayntə̀ la, Nyìngòŋ ə kəŋə əziʼi la ghò à yì byìʼì kənyʉ̀ kènkə a kə fʉ̀ à yì a kə̀ʼ lə lo. Ando ghə̀ mbu kantə̀ mu viʼi vi a Kòneliyòs yì tɨmə lì bèmtə̀ li ə̀ nkɨ ngə̀ŋ Simon ə̀ vì tɨ̀mə à yì a chʉ mbàyn, 
ACT.10.18	ə̀ dzàŋ ə̀ bèm la, “Wìʼ bè tsi a shə̀ a zhiʼ wen diʼ Simon Bità lo?”
ACT.10.19	Ando Bità mbu kwòʼò tò kwoʼ la kənyʉ̀ kikə a kə yì fʉ̀ à yì a kə̀ʼ lì ə dìʼì la ghò lo, Kəzhwì kə ŋwòʼəkə gàʼ à wen la, “zhʉtə a Bità, viʼi diʼ a kəbə̀ŋ vətaʼ, kəŋə əyen wù. 
ACT.10.20	Lù shìʼi, wenə̀ vəwenə lu. Kə a kə̀ʼtə̀ byìʼàndo à tɨ̀m mo ə̀ ntɨm vəwenə a shèn.” 
ACT.10.21	No a zhʉ kò, Bità shiʼi dyʉ̀ gàʼ à vəwenə la, “Mà dìʼ wìʼ yì a ghə̀ŋ kəŋə lì. Ghə̀ŋ vì ənè gho?”
ACT.10.22	Viʼi vi gàʼ la, “Yès diʼ a shèn mù à tɨ̀m Kòneliyòs, kətʉ kə vəsugyèʼ ntɨmə yes. Ghə̀ dìʼ wù kənyʉ̀ kə tɨməkə, fànə̀ Nyìngòŋ, no Vəjew no vətsèm be gumlə̀ wen. Ntsɨ̀ŋ ngə̀ŋ Nyìngòŋ ŋwoʼo tsen tə gàʼ à wen la, ghə̀ tɨm ntɨm ə̀ dzàŋ wù wu vi à wen a ngə̀ŋ ə̀ shə̀ʼtə̀ kənyʉ̀ à wen.” 
ACT.10.23	Bità zhʉ a lì, ə̀ gàʼ à vəwenə la, vəwenə kwen ə̀ vì wenə̀ vəwenə tsi.
ACT.10.23	Tʉʼ layn, Bità lù wenə̀ vəwenə bènə̀ viʼi vəbyɨməvə vətsenvə fa Joba, 
ACT.10.24	ə̀ jèʼ dyʉ̀ kwèn a Sisalìyà a kənkùmtə̀ kə kətsi. Andìʼ a lì Kòneliyòs kə̀ʼtə̀ wenə̀ viʼi ngwàʼa ngə̀ŋ wen bènə̀ ndoŋsə wen a ghə̀ nlaʼà və vì. 
ACT.10.25	Bità sə nkwenə vì tò kwenə a kəbəŋ ayì, Kòneliyòs dyʉ̀ tòŋtə wen ə̀ shìʼi à wen alwi ə̀ ghoʼsə wen. 
ACT.10.26	Bità ghaʼ kwoŋ wen gàʼà la, “Lù tɨmə. Nkàntə̀ mò diʼ tò wìʼ.” 
ACT.10.27	Ando Bità ngàʼà kwenə dyʉ̀ a ngə̀ŋ wenə̀ Kòneliyòs, ə̀ sə kwen ə dyʉ̀ ə̀ yen mu viʼi zhùŋtə̀ li tsu, no vəghoʼo. 
ACT.10.28	Ghə̀ gàʼ à vəwenə la, “Ghə̀ŋ ə kɨ no a nkàyn la soʼ Vəjew ko byɨmə la yès nghayntə viʼi tɨm à vəwenə aloʼ, kò ghə̀ lu mbyɨmə la yès ə njèʼè yo tɨmə a vyi; alì luwèn Nyìngòŋ diʼì li à mò la kə ma dzàŋ wìʼ la ghə̀ ko diʼ wu laynə a jì a ntsìnə̀ lòʼ kəŋ. 
ACT.10.29	A lè kənyʉ̀ kì a Kòneliyòs yì tɨm ə̀ ndzàŋ mò, ko a ndiʼ la ma bèmə li kənyʉ̀ no mpfen, alì mvi tò vi. Shə̀ʼtə lì a mò a Kòneliyòs la, wù yì tɨm ə̀ ndzàŋ mò a gho lo?”
ACT.10.30	Kòneliyòs bwènsə̀ gàʼ la, “A sə diʼ mətsi nkàʼ luwèn ndo mà tə njɨ̀mə̀ a mò a ngə̀ŋ a shèn a təzhʉ tə taʼ a mbwaʼa kəbə̀ŋ, à sə laʼtə mà yen ando wìʼ ə ti a mò a shɨ mu ghə̀ moʼ ndisə, sə fəfə fəfə be ŋwàŋtə̀, 
ACT.10.31	ə̀ gàʼ à mò la, ‘Kòneliyòs, Nyìngòŋ zhʉ li jɨ̀mə̀ wu be nyen gyàmtə̀ yi a wù ku à viʼi kəmfem lì. 
ACT.10.32	Tɨm viʼi a Joba, vəwenə dyʉ̀ dzàŋ wìʼ yì a zhiʼ wen diʼ Simon Bità. Ghə̀ tsi a ngə̀ŋ Simon, adiʼ wìʼ, a ghə̀ tùʼmə̀ nə̀ gwʉsə nyamsə, tsi boʼsə a mbyɨ̀ à mù mə ghoʼomə.’ 
ACT.10.33	Mà mù tɨm ntɨm tò a zhʉ ayì, wù be sə kiʼ tyɨm jùŋghə be mvi tò vi. Luwèn lə̀, vəghəŋ sə tsèntə diʼ a shɨ Nyìngòŋ, kə̀ʼtə̀ əzhʉ nyʉ̀ tsèm a Bobo gaʼà la wù shə̀ʼtə̀ à yès.”
ACT.10.34	Bità gàʼ la, “Ma kɨ li nəmwèʼè luwèn la Nyìngòŋ ə lyɨ̀ viʼi vətsèm tò ndə̀ŋndəŋ; 
ACT.10.35	mu wù yì fʉ̀ tè fa loʼ kò, ə̀ ngumlə̀ wen be nè nyʉ̀ vyi a ghə̀ kəŋə ghə̀ ne nkòŋə̀ wù. 
ACT.10.36	Ghə̀ŋ kɨ li kənyʉ̀ byìʼì ntɨm yi a Nyìngòŋ tɨmə̀ à viʼi Islel, adiʼ ntɨm jùŋ yì a ghə̀ vì nə̀ mbwaʼmə̀ əchò fà Yesò Klistò. Yesò aghèn dìʼ Bobo viʼi vətsèm. 
ACT.10.37	Ghə̀ŋ ə̀ kɨ kənyʉ̀ kə kaynəkə kì a kə nchò a tì loʼ Islel no tsèm zìtə̀ fa Galìlì, fà tʉʼ ando Joyn nziʼì la viʼi diʼi shi mu. 
ACT.10.38	Ghə̀ŋ ə be kɨ ando Nyìngòŋ nlù tsuʼ ə̀ ghʉ̀ Yesò ə wù Nazalèt ə̀ kù Kəzhwì kə ŋwòʼəkə à wen nə̀ kədyòʼ kə, be kɨ ando ghə̀ njèʼè kaʼa fa shì tsèm, nè nyʉ̀ jùŋvə be chʉʼʉ viʼi vi a zhwì byɨvə nku ngəʼ à vəwenə byìʼàndo Nyìngòŋ ndìʼ wenə̀ wen. 
ACT.10.39	Yès dìʼ viʼi vəyenəvə a nyʉ̀ tsèm a ghə̀ ə̀ nè a Jelusalèm bènə̀ shì tsenəvə a loʼ Islel. Və bantə wen a kəntò ghə̀ pfʉ; 
ACT.10.40	à sə ndiʼ a mətsi ntaʼ, Nyìngòŋ nè ghə̀ lù fa pfʉ ə̀ dìʼ wen ə wen à viʼi. 
ACT.10.41	Ghə̀ nko dìʼi wen ə wen à viʼi vətsèm, ghə̀ ndìʼi tò à yès vi a Nyìngòŋ ntsuʼ li ə̀ ghʉ la yès dìʼ viʼi vəyenəvə a nyʉ̀ avenə. Yo vəwenə nzhɨ li be nyʉ ando ghə̀ mbwènsə̀ lù fà pfʉ. 
ACT.10.42	Ghə̀ ku a soʼ la yès shə̀ʼtə̀ ntɨm jùŋ ə̀ dìʼ nəmwèʼè la ghə̀ dìʼ wìʼ yì a Nyìngòŋ ntsuʼ li ə̀ ghʉ la ghə̀ nsoʼo viʼi a və diʼì və to nə̀ vi a və pfʉkə li. 
ACT.10.43	A dìʼ byìʼì wen a nshə̀ʼtə̀sə ghoʼkəsə no sətsèm nlù gàʼ la, à byɨmə tè ndò à wen, Nyìngòŋ a lyesə nyʉ̀ byɨvə wen byìʼì Yesò.”
ACT.10.44	Ando Bità mbu gàʼà, Kəzhwì kə ŋwòʼəkə vì à no ndò a ghə̀ nzhʉtə gaʼa wen. 
ACT.10.45	Vəjew vəbyɨməvə vi a wenə̀ və Bità mvi fa Joba a muʼu lì ndìʼ nə̀ kaynə ando Nyìngòŋ nku Kəzhwì kə ŋwòʼəkə à viʼi tɨm, 
ACT.10.46	byìʼàndo Vəjew avenə nzhʉ li ando viʼi tɨm a vyi ngàʼà təgàʼ tə loʼ kədyàŋ, ghoʼsə̀ Nyìngòŋ byìʼì nyʉ̀ kanəvə vi a ghə̀ nè. Bità mù gàʼ la, 
ACT.10.47	“Viʼi venə diʼ mu Kəzhwì kə ŋwòʼəkə vì li à vəwenə ando kə mvi à yès. A lè zì à be tàʼsə̀ ghò la kə vəwenə shi mu a?” 
ACT.10.48	Ghə̀ gàʼ a lì mù gàʼ la və ku mu à vəwenə à zhiʼ Yesò Klistò. Vəwenə gàʼ à Bità la ghə̀ tsìtə wenə vəwenə a mətsi nshəʼ alə̀.
ACT.11.1	Viʼi ntɨm Yesò nə̀ viʼi vəbyɨməvə vətsenvə vi a və ndìʼ a Judiyà zhʉ la viʼi tɨm be shìsə kənyʉ̀ kə Nyìngòŋ. 
ACT.11.2	Bità nè mbwènə̀ kuʼ a Jelusalèm, viʼi a və mbyɨmə̀ la və nshɨ̀tə̀ ndyə̀ wàyn sə ghàmə̀ wen, 
ACT.11.3	gàʼà la, wù tə ndiʼ wù ghayn a ngə̀ŋ viʼi tɨm, zhɨ wenə vəwenə, andiʼ viʼi a və ko shɨ̀tə̀ ndyə̀ wàyn. 
ACT.11.4	Bità mù shə̀ʼtə̀ kùʼ no nə̀ nyʉ̀ tsèm a və nlyɨ kəshi.
ACT.11.5	Ghə̀ gàʼ la, “Mà ndìʼ a ntə̀ʼ Joba jɨ̀mə̀, kəbàs kə kəfo kətsenkə fʉ̀ à mò a kə̀ʼ a jòm, diʼ to nə̀ kəbàs kə ndisə kə ghoʼokə, və shiʼsə vì nə̀ kəwenkə fa kàŋ mu və ghaŋsə fa yì təsoŋ tə kàʼ. Və shiʼsə a lì ə̀ ghʉ̀ à mò a mbyɨ̀. 
ACT.11.6	Mà sə ki tin yi ə̀ yèn nyamsə ngə̀ŋ nə̀ sə toʼsə nə̀ fo ŋaŋləvə bènə̀ mənyin, 
ACT.11.7	ə̀ bè zhʉ̀ gɨ̀ tsen ghə̀ gàʼ à mò la, ‘Bità, lù zhwilə fo venə ə̀ pfiʼ.’ 
ACT.11.8	Mà bwènsə̀ la, ‘Mà zì ko ma lù mwòm a Bobo byìʼàndo kəfo kə ko ntɨmə̀ kwen à mò chʉ̀, a soʼ loʼ yès ko byɨmə la və zhɨ.’ 
ACT.11.9	Gɨ̀ yì bè gàʼ la, ‘Nyìngòŋ sətsèn ghʉ̀ la kəfo kə laynə kwʉ̀ʼʉ̀ a məzhɨ, mu wù ko diʼ gàʼ la soʼ loʼ wù ko byɨmə.’ 
ACT.11.10	Kənyʉ̀ kènkə lyɨ̀ kəshi aghayn a taʼ, və mù bwènsə̀ gùf kəfo akì ə̀ kùʼsə a kàŋ no kə tsèm. 
ACT.11.11	A bè ndìʼ tò a zhʉ ayì, viʼi və taʼ əvi a ngə̀ŋ yì a mà ntsi tsu lì, mu və tɨm vəwenə fa Sisalìyà la vəwenə vi ə̀ yèn mo. 
ACT.11.12	Kəzhwì kə ŋwòʼəkə gàʼ à mò la mà dyʉ̀ yo vəwenə kə ma mɨŋmə. Viʼi vəbyɨməvə venə ntʉfə a və nlù fa Joba lə̀ bè vì, yo vəwenə dyʉ̀ a muʼu ə̀ dyʉ̀ zaʼa a Sisalìyà ə̀ dyʉ̀ kwèn a ngə̀ŋ wutsen və dzàŋə̀ nə̀ Kòneliyòs. 
ACT.11.13	Ghə̀ shə̀ʼtə̀ à yès ando ghə̀ tə yèn ntsɨ̀ŋ ngə̀ŋ Nyìngòŋ, ghə̀ ti à wen a ngə̀ŋ. Ntsɨ̀ŋ ngə̀ŋ Nyìngòŋ ayì gàʼ à wen la, ‘Tɨm wìʼ ghə̀ dyʉ̀ a Joba ə̀ dyʉ̀ dzàŋ wìʼ yì a zhiʼ wen diʼ Simon Bità. 
ACT.11.14	Ghə̀ a vì ə shə̀ʼtə̀ nyʉ̀ à wù, a və a bwòŋsə wù nə̀ ngwàʼa ngə̀ŋ wù, bènə̀ viʼi shwèʼ wù.’ 
ACT.11.15	Mà nè zìtə̀ əgàʼ à vəwenə no a zhʉ̀ kò, Kəzhwì kə ŋwòʼəkə vì à vəwenə tò ando kə mvi à vəghəŋ a kənzìtə̀. 
ACT.11.16	Mà mù kwòʼtə̀ kənyʉ̀ a Bobo nlù gàʼ la, ‘Joyn nku mu à viʼi tò nə̀ nkàntə̀ à mù, alì və diʼ ne ku mu à ghə̀ŋ nə̀ Kəzhwì kə ŋwòʼəkə.’ 
ACT.11.17	Mà mù ə̀ nyen nəmwèʼè la Nyìngòŋ tə kù Kəzhwì kə ŋwòʼəkə à viʼi tɨm a vyi tò ndə̀ŋndəŋ ando ghə̀ nku à vəghəŋ a tʉʼ a vəghəŋ mbyɨmə̀ à Bobo Yesò Klistò. Mà tə ndiʼ ndò ətàm kənyʉ̀ kì a Nyìngòŋ nkiʼi ənè a.”
ACT.11.18	Andìʼ ando Vəjew vəbyɨməvə nzhʉ kənyʉ̀ a Bità ngaʼà, vəwenə nko bè ghàm wen. Vəwenə sə bwomsə̀ Nyìngòŋ gàʼà la, “Nyìngòŋ be ku ji à viʼi tɨm la vəwenə kwitə tətyɨm tə vəwenə fa vəwenə a nyʉ̀ byɨvə ndi lu kiʼi bwòŋ.”
ACT.11.19	Viʼi vəbyɨməvə vi a və nlù nyɨŋkə byìʼì ngəʼ yi a ghə̀ ndiʼ ando və nzhwi Stifèn ə̀ sàykə̀ dyʉ̀ a loʼ Fònisiya nə̀ a loʼ Saybùs bènə̀ a ntə̀ʼ ghoʼo tsen, a və dzàŋə̀ la Antìyòk. Vəwenə nshə̀ʼtə̀ dyʉ̀ nə̀ ntɨm jùŋ tò à Vəjew. 
ACT.11.20	Viʼi vəbyɨməvə vətsenvə fʉ̀ vì fa Saybùs nə̀ ntə̀ʼ Silen, ə dyʉ̀ a Antìyòk bè sə shə̀ʼtə̀ dyʉ̀ nə̀ ntɨm jùŋə à viʼi tɨm byìʼì Bobo Yesò. 
ACT.11.21	Nyìngòŋ sə gyàmtə̀ ku àdyoʼ a vəwenə. Viʼi byɨmə no vəghoʼo ə̀ kù tətyɨm tə vəwenə à Bobo.
ACT.11.22	Viʼi vəbyɨməvə vi a və ndìʼ a Jelusalèm nè zhʉ̀ soʼgho byìʼì kənyʉ̀ akènkə ə̀ tɨ̀m Balnabas la ghə̀ dyʉ̀ a Antìyòk. 
ACT.11.23	Ghə̀ dyʉ̀ tsu ə̀ yèn ando Nyìngòŋ diʼì li tyɨm jùŋghə à vəwenə, ə̀ sə saŋlə no nànto ə sènsə vəwenə la vəwenə mboʼsə Nyìngòŋ nə̀ tyɨm vəwenə no tsèm. 
ACT.11.24	Balnabas ghèn ndìʼ wu jùŋ, kiʼ byɨmə no a nkàyn be diʼ mu Kəzhwì kə ŋwòʼəkə lwin li à wen a tyɨm. Viʼi byɨmə à Nyìngòŋ byìʼì wen no vəghoʼo.
ACT.11.25	Balnabas mù bè lù dyʉ̀ a ntə̀ʼ Talsus əkəŋ Saul. 
ACT.11.26	Ghə̀ nè kəŋə wen ə̀ yen, ə̀ lyɨ̀ wen wenə̀ wen dyʉ̀ a Antìyòk ə̀ tsì tsu ngwʉʼ mpfen ziʼì viʼi vəbyɨməvə no vəghoʼo. Andìʼ a Antìyòk a və nzìtə̀ sə toŋtə̀ ndzɨ̀mtə̀sə bàm Yesò nə̀ və Viʼi və byɨməvə.
ACT.11.27	Andìʼ tò a mətsi ayì, nshə̀ʼtə̀sə səghoʼkəsə sətsensə lù fa Jelusalèm ə̀ shiʼi a Antìyòk, 
ACT.11.28	ghə̀ tsen diʼ a vəwenə a ntìntìn, a zhiʼ wen ndìʼ Agabus. Kəzhwì kə ŋwòʼəkə tensə wen, ghə̀ gàʼ a ntsèntə̀ ando jɨ̀ŋ byɨ ne ku təloʼ tətsèm. Jɨŋ ayì lù ku a tʉʼ a andiʼ Klodùs diʼ foyn ə ghoʼo. 
ACT.11.29	Ndzɨ̀mtə̀sə bàm Bobo shì a sə ndiʼ tsu mù ghʉ̀ la no ndò diʼ ntɨmə gyàmtə̀ à viʼi vəbyɨməvə vi a və diʼ a Judiyà. 
ACT.11.30	Vəwenə tsèntə̀ fo a vyi ə̀ tɨ̀m Balnabas wenə̀ Saul la vəwenə lyɨ̀ ə̀ dyʉ̀ nə̀ wenəvə à vəchəʼ və ngə̀ŋ Nyìngòŋ.
ACT.12.1	Andìʼ a mətsi ayì, Fòyn Helòd bè zìtə̀ sə ku ngəʼ à viʼi vəbyɨməvə vətsenvə. 
ACT.12.2	Ghə̀ ne li və zhwi Jems andiʼì lèmə̀ Joyn nə̀ fənyì fə. 
ACT.12.3	Ghə̀ nè yèn la Vəjew ə kòŋə̀ kənyʉ̀ akì, ghə̀ nè la və be ghaʼ Bità. Kənyʉ̀ akènkə mfʉ̀ à Bità a mətsi yì a və nzhɨ kəbayn ke nə̀ fəshɨ̀ŋ fə tsu. 
ACT.12.4	Və nghaʼ Bità a lì ə̀ kù wen à vəsugyèʼ. Vəsugyèʼ a vyi shwìn wen ə̀ sə tsɨ̀ŋə̀ wen vəkàʼ vəkàʼ, tsɨ̀ŋtə̀ tò alə̀ vəwenə kwìtə. Fòyn Helòd mù sə̀ baʼtə̀ la və a zhɨ kətsi kə Məzaʼsə̀ ə̀ yì gàʼ və shisə wen ə̀ soʼo wen a shɨ viʼi. 
ACT.12.5	Və ghʉ Bità a ngə̀ŋ mfɨŋ, alì ntsèntə̀ viʼi vəbyɨməvə vi faŋ a bàm sə jɨ̀mə̀ à Nyìngòŋ nə̀ tətyɨm tə vəwenə no tsèm à wen.
ACT.12.6	Andìʼ a nəntʉʼʉ əlaynsə a kətsi a yì a fòyn Helòd ndiʼi shisə Bità ədyʉ̀ nə̀ wen və soʼ wen a shɨ viʼi Bità ə̀ nyoŋ a kəntìntìn vəsugyèʼ la vəbò, bʉnə̀ mu və be shwìn wen nə̀ mpfɨŋsə. Vəsugyèʼ vətsenvə be ti a chʉ mbàyn, tsɨ̀ŋə̀ shi. 
ACT.12.7	A sətsèn, ntsɨ̀ŋ ngə̀ŋ Bobo fʉ̀ a tì ngə̀ŋ ayì, ngə̀ŋ ayì bayn. Ntsɨ̀ŋ ayì nə̀ʼsə̀ Bità ə̀ gàʼ la, “Zàŋsə̀ lù.” Ando ghə̀ ngaʼa a lì, mfɨŋsə shìsə fəŋkə fà wen a akwoŋ. 
ACT.12.8	Ntsɨ̀ŋ ngə̀ŋ Bobo yì bè gàʼ à Bità la, “Shɨ̀tə̀ mòʼ ndisə shyə̀sə ə̀ wè gwʉsə aghʉ wù bè shɨ̀tə̀ kwìʼ kətəŋ kə̀.” Bità nè nè mwètə̀, ntsɨ̀ŋ ngə̀ŋ Nyìngòŋ ayì gàʼ à wen la, “Mòʼo kəgwʉ̀nə̀ kə̀ ə̀ dzɨ̀mtə̀ mò.” 
ACT.12.9	Bità boʼsə ntsɨ̀ŋ ngə̀ŋ Bobo yì wenə̀ wen fʉ̀ fà mfɨŋ yì. Ghə̀ mfʉ a lì, kò ghə̀ lu nkɨ la kənyʉ̀ kì a ntsɨ̀ŋ Bobo yì nè lì ndiʼ a ndayn. Ghə̀ nkwòʼtə̀ la à tsi jòm tsi wen. 
ACT.12.10	A ndìʼ ando vəwenə nchò li kəshi kì a vəsugyèʼ və mbì ŋwʉʼ tsu be chò kənkùmtə̀. Vəwenə vì zaʼa a chʉ mbàyn yì a ghə̀ kwenə a tì ntə̀ʼ lì, chʉ yì bòʼmə̀ tò fa ngeŋ. Vəwenə chò fʉ̀ ə̀ jèʼ shiʼì zaʼa a ji to, a sətsèn ntsɨ̀ŋ ngə̀ŋ Bobo yì lù ghʉ̀sə Bità.
ACT.12.11	Tò a zhʉ ayì, tof ə Bità bwènə̀ vì, ghə̀ yen la kənyʉ̀ kì a kə yì chò yi li à yì ndiʼ nəmwèʼè. Ghə̀ mù gàʼ la, “Mà kɨ li nəmwèʼè luwèn la Bobo tɨm li ntsɨ̀ŋ ngə̀ŋ wen la ghə̀ vi ə̀ bwòŋsə̀ mò fa avu Helòd bè bwòŋsə̀ mò fa nyʉ̀ vyi a Vəjew tə nkwòʼtə̀ ənè nə̀ mò.”
ACT.12.12	Bità nè yen nyʉ̀ vyi a və mfʉ̀ à wen lì myètə̀, lù dyʉ̀ a ngə̀ŋ Mèli, andiʼì lì Joyn Mak ə̀ yen mu viʼi zhùŋtə̀ li sə jɨ̀mə̀. 
ACT.12.13	Ghə̀ kùmtə̀ chʉ mbàyn a ghə̀ nkwenə a kəbəŋ ayì. Wàyn wùwì ə tsen a ghə̀ nshyèʼè a kəbəŋ ayì, zhiʼ wen diʼ Lodà vì əyen la, àdìʼ ndo lo. 
ACT.12.14	Andìʼ ando ghə̀ nzhʉ gɨ̀ Bità, ghə̀ saŋlə no nànto ə̀ bwènə̀ nyɨŋ ə̀ dyʉ̀, ken la ghə̀ bòʼò li chʉ mbàyn ayi, ə̀ dyʉ̀ shə̀ʼtə̀ à viʼi la Bità ti a chʉ mbàyn. 
ACT.12.15	Vəwenə gàʼ à wen la, “Wù ko diʼ à wù a tof!”, alì ghə̀ sɨ̀mtə̀ tò sɨ̀mtə̀ la ghə̀ gàʼà nəmwèʼè. Vəwenə be gàʼ tò la, a ko diʼ Bità, la àdìʼ ntsɨ̀ŋ ngə̀ŋ Nyìngòŋ yì a ghə̀ ntsɨ̀ŋə̀ wen lì.
ACT.12.16	Andìʼ a lì Bità faŋ li sə kùmtə̀ chʉ mbàyn yi tò kumtə. Vəwenə dyʉ̀ bòʼ ə̀ yen andiʼ Bità nəmwèʼè, vəwenə sə diʼ nə̀ kaynə. 
ACT.12.17	Ghə̀ chìʼ vəwenə tò nə̀ avu, ə̀ shɨ̀tə̀ shə̀ʼtə̀ à vəwenə ando Bobo yì vì nlyɨ wen mfʉ̀ nə̀ wen fà ngə̀ŋ mfɨŋ, bè gàʼ la vəwenə shə̀ʼtə̀ kənyʉ̀ a kènkə à Jems bènə̀ à viʼi vəbyɨməvə vətsenvə. Ghə̀ gàʼ a lì, ə lù dyʉ̀ a kəshi kə kədyàŋ.
ACT.12.18	Tʉʼ nè layn, kənyʉ̀ kì ku ngəʼ à vəsugyèʼ vi a və tə ntsɨ̀ŋə̀ Bità lì no nànto. Vəwenə mù sə bèmə̀ à vəwenə təwèn la, à chò ghò nə̀ Bità ghèn lo? 
ACT.12.19	Helòd nè kəŋ Bità kò ghə̀ lù yen, ə̀ dzàŋtə̀ vəsugyèʼ vi ə̀ bèmtə̀ nyʉ̀ à vəwenə ə̀ chòsə̀ soʼ la və zhwilə vəwenə.
ACT.12.19	Fà yì a bàm, Helòd lù fà Judiyà ə̀ shìʼi tsìtə məntsi alə̀ a Sisalìyà.
ACT.12.20	Tin Helòd mfwi no nànto a wèn viʼi Tayà bènə̀ Sidòn. Və tsuʼ viʼi fa ntə̀ʼsə asènsə la vəwenə dyʉ̀ ə̀ sènsə Helòd la mbwaʼmə̀ ndiʼ byìʼàndo fozhɨvə vəwenə no tsèm mfʉ̀ tò fa loʼ Helòd. Vəwenə ncho mbì ə̀ dyʉ̀ yèn Blastus a ghə̀ ndiʼì kətʉ kə viʼi shwèʼ a ntuʼ fòyn Helòd, la ghə̀ shɨtə̀ kənyʉ̀ akì à vəwenə. 
ACT.12.21	Kətsi kətsenkə vì kwʉ̀ʼ a Helòd ntsuʼù, ghə̀ mòʼ dàlə təfòyn wen ə̀ ŋwʉʼʉ a kəfwoyn mù zìtə̀ ə gàʼ à viʼi. 
ACT.12.22	Viʼi a vyi sə zɨmə̀ gàʼà tò la, “Ghə̀ ko gàʼà tò nə̀ wìʼ, ghə̀ gàʼà to nə̀ Nyìngòŋ tsen!” 
ACT.12.23	Ando vəwenə mbu zɨmə̀ tò zɨ̀mə, ntsɨ̀ŋ ngə̀ŋ Bobo tsen nè Helòd sə kwaʼa. Ngòngòŋ pfiʼ wen, ghə̀ pfʉ byìʼàndo ghə̀ nè la kə viʼi nghoʼsə̀ Nyìngòŋ, la və mbòŋsə̀ ghoʼsə̀ wen.
ACT.12.24	Kənyʉ̀ kə Nyìngòŋ kə sə sàykə dyʉ̀ tò nə̀ mbì.
ACT.12.25	Andìʼ ando Balnabas wenə̀ Saul mwètə̀ shyèʼ vəwenə a Jelusalèm, vəwenə bwènə̀ vì a Antìyòk wenə̀ və Joyn Mak.
ACT.13.1	Andìʼ a ntsèntə̀ viʼi vəbyɨməvə a ghə̀ ndiʼ a Antìyòk, viʼi vətsenvə ndiʼ tsu shə̀ʼtə ntɨm Nyìngòŋ, vətsenvə diʼ ndìʼsə̀sə à viʼi vəbyɨməvə. Andìʼ Balnabas nə̀ Simìyòn a və ndzàŋə̀ wen nə̀ Wù Fenə, nə̀ Lusyòs a ghə̀ nlu fa Silen, nə̀ Manen a ghə̀ nkwi wenə̀ gumnà Helòd, bènə̀ Saul. 
ACT.13.2	Ando vəwenə nghoʼsə̀ Nyìngòŋ be bamə chʉ̀, Kəzhwì kə ŋwòʼəkə vì ə̀ gàʼ à vəwenə la, “Ghə̀ŋ tsuʼ Balnabas wenə̀ Saul, vəwenə nè shwèʼ yi a mà kəŋə la vəwenə nè.”
ACT.13.3	Andìʼ ando vəwenə mbam li chʉ̀ bè jɨ̀m myètə̀ vəwenə ghʉ avu vəwenə a tʉ Balnabas wenə̀ Saul mù gàʼ la vəwenə dyʉ̀ ə nè shwèʼ ayi.
ACT.13.4	Kəzhwì kə ŋwòʼəkə tɨm Balnabas wenə̀ Saul vəwenə shiʼi a ntə̀ʼ Selusìyà ə̀ kwen a kànuʼ ə̀ dyʉ̀ a loʼ Saybùs, ghə̀ diʼ a ntìntìn à mù. 
ACT.13.5	Vəwenə nè dyʉ̀ zaʼa a ntə̀ʼ Salamìs a Saybùs ə̀ kwen tsu ə̀ shə̀ʼtə̀ ntɨm Nyìngòŋ a aloʼ ntsèntə̀ Vəjew. Vəwenə ndiʼ wenə̀ və Joyn Mak, a ghə̀ njèʼè gyàmtə̀ vəwenə.
ACT.13.6	Vəwenə shə̀ʼtə̀ ntɨm ə jùŋ ayì chò fa aloʼ ayi dyʉ̀ zaʼa a ntə̀ʼ Bafòs ə yen wu Jus tsen tsu a ghə̀ nshəŋə fənyoʼ ghʉ la yì dìʼ nshə̀ʼtə̀ ghoʼo. Zhiʼ wen ndìʼ Bal-Yesò. 
ACT.13.7	Andìʼ wu ndoŋə wìʼ a ghə̀ nsoʼo shyə loʼ ayi a zhiʼ wen ndìʼ Segius Bolus, ghə̀ tofə no nànto. Segius Bolus ndzàŋ Balnabas wenə̀ Saul la vəwenə vì ə̀ shə̀ʼtə̀ kənyʉ̀ kə Nyìngòŋ à yì. 
ACT.13.8	Wù fənyoʼ ghèn a zhiʼ wen mbe ndìʼ Elimas, a gàʼa Glis sə tàʼsə̀ Balnabas wenə̀ Saul la kə vəwenə a shə̀ʼtə̀ ntɨm jùŋ ayì, lobtə̀ wìʼ yì a ghə̀ nsoʼo shyə loʼ ayi ndi kə ghə̀ à byɨmə à Yesò. 
ACT.13.9	Kəzhwì kə ŋwòʼəkə lwin a tyɨm Saul a zhiʼ wen bè ndìʼ Bol, ghə̀ ki dyʉ̀sə̀ nə̀ wù shəŋə fənyoʼ yì tò fəchìʼ, 
ACT.13.10	ə̀ gàʼ à wen la, “Wù dìʼ alə̀, diʼ wù Deblə̀, wù ko kòŋ əyen kənyʉ̀ kə jùŋə kə no mpfen. Wù kɨ li jisə mənàŋ sə byɨsə no sətsèm, be mwòmsə əkaʼsə nyʉ̀ nəmwèʼè kùmə̀ Bobo a ndzɨ̀ŋsə. 
ACT.13.11	Bobo a ku ngəʼ à wù luwèn ə nè wù shɨf kènla wù be a nyenə shi a kətemə kə zhʉ kətsenkə.”
ACT.13.11	Tò a zhʉ ayì, kəlam kə fenəkə chiʼtə ashɨ wen ghə̀ shɨ̀fkə̀, ghə̀ sə jèʼè mwòmtə̀ shì, kəŋə wìʼ ə ghə̀ ngùftə̀ wen fa kwoŋ dìʼì jì à wen. 
ACT.13.12	Wìʼ yì a ghə̀ nsoʼo shyə loʼ ayì zhʉ ziʼi byìʼì Bobo be yèn nyʉ̀ vyi a və nchò ə̀ sə diʼ nə̀ kaynə, mù byɨmə à Bobo.
ACT.13.13	Bol wenə̀ viʼi jèʼ wen vi kwen a kànuʼ a Bafòs ə̀ dyʉ̀ a ntə̀ʼ Bègà, a loʼ Bamfiliyà. Joyn Mak ghʉsə vəwenə tsu ə̀ bwènə̀ dyʉ̀ a Jelusalèm. 
ACT.13.14	Vəwenə lù fa Bègà ə̀ kuʼ ə̀ dyʉ̀ a Antìyòk yì a ghə̀ ndiʼì a loʼ Bisidiyà. A sə ndiʼ a kətsi kə zhʉtə kə viʼi Islel, vəwenə dyʉ̀ kwèn a ngə̀ŋ ntsèntə̀ ə̀ shiʼi ŋwʉʼʉ a nse. 
ACT.13.15	Və dzàŋ nyʉ̀ fa ŋwàʼlə̀ soʼ Mosìs bènə̀ fa vəŋwàʼlə̀ və nshə̀ʼtə̀ sə ghoʼkəsə, viʼi vyi a və ntisə nyʉ̀ a ngə̀ŋ ntsèntə̀ tɨm wìʼ la ghə̀ gàʼ à vəwenə la, “Vəlèmə̀ vyesə, a zhʉ a ghə̀ŋ kiʼi kənyʉ̀ əgàʼ a kə a gyàmtə̀ ətosə byɨmə viʼi venə, ghə̀ŋ ə gàʼa.” 
ACT.13.16	Bol lù tɨ̀mə ə̀ chìʼ vəwenə ə̀ nə̀ʼ kəvu kə wen ə̀ gàʼ la:
ACT.13.16	“Vəlèmə̀ vwomə viʼi Islel nə̀ viʼi tɨm vətsèm a və ghoʼsə̀ Nyìngòŋ a shèn, ghə̀ŋ zhʉtə kənyʉ̀ a mà kəŋə əgàʼ. 
ACT.13.17	Nyìngòŋ yì a viʼi Islel ə ghoʼsə̀ nlù tsuʼ viʼi Islel və mbì, ə̀ nè vəwenə sə diʼ no loʼ ghoʼoghə a tʉʼ yì a vəwenə ntsi a nə̀ viʼi tɨm a loʼ Ijìb. Nyìngòŋ lù shìsə̀ vəwenə fà loʼ Ijìb nə̀ kədyòʼ kə fàynsə kì a ghə̀ kiʼì. 
ACT.13.18	Ghə̀ faŋ ə sə gyàmtə̀ vəwenə a nse zɨm a ngwʉ̀ʼsə məwum nkàʼ no tè ando vəwenə nghàmə̀ wen. 
ACT.13.19	Ghə̀ bè byɨsə təloʼ sòmbo a Kanà ə̀ lyɨ̀ shi vi ə̀ kù la a nkiʼ viʼi wen. 
ACT.13.20	Nyʉ̀ avenə no tsèm nchò a tì ngwʉʼ ghɨ kàʼ nə̀ məwum ntàyn.
ACT.13.20	“Fa yì bàm, Nyìngòŋ ku viʼi la və ntisə̀ vəwenə. Viʼi a vyi sə soʼo vəwenə əkuʼ zaʼa a tʉʼ Samwèl, andiʼì nshə̀ʼtə̀ ghoʼo. 
ACT.13.21	Viʼi Islel avenə gàʼ la və ku fòyn à vəwenə: Nyìngòŋ tsuʼ Saul, wàyn Kish a andiʼì wù ngwàʼa ngə̀ŋ Benjamìn ə̀ kù la ghə̀ nsoʼo vəwenə. Ghə̀ soʼ vəwenə a ngwʉ̀ʼ məwum nkàʼ. 
ACT.13.22	Nyìngòŋ shiʼsə Saul ə̀ ghʉ̀ Devìt la ghə̀ nsoʼo vəwenə, mù gàʼ nyʉ̀ venə byìʼì wen la, ‘Mà yen li la Devìt, ə wàyn Jesì dìʼ nki wìʼ a ma kòŋə̀. Ghə̀ nè no nyʉ̀ tsèm a mà kəŋə la ghə̀ nè.’ 
ACT.13.23	Nyìngòŋ nghʉ li la ghə̀ lu tsuʼ wìʼ mu ghə̀ lù fa ngwaʼa ngə̀ŋ Devìt, la ghə̀ bwòŋsə viʼi Islel. Wìʼ aghèn diʼ Yesò. 
ACT.13.24	Mi bu Yesò sə zìtə̀ shwèʼ wen mu Joyn wù ku à mù ziʼi li viʼi Islel la vəwenə kwitə tətyɨm tə vəwenə fà vəwenə a mbyɨsə ə̀ shì mu. 
ACT.13.25	Andìʼ ando Joyn ə mwètə̀ dyʉ̀ nə̀ shyèʼè wen, ghə̀ bèm à viʼi la, ‘Ghə̀ŋ ə kwòʼtə̀ la mà dìʼ ndò? Mà ko dìʼ wìʼ yì a ghə̀ŋ ə kwòʼtə̀ la mà diʼi wen lì. Wìʼ ayì vì fà mò bàm, kò ndiʼ la mà kwʉʼʉ li əzàytə mpfʉ̀sə gwʉsə wen.’
ACT.13.26	“Vəlèmə̀ vwomə, vunə Ablaham, bènə̀ viʼi tɨm no vətsèm a və diʼ a shyə̀, ghoʼsə̀ Nyìngòŋ, ntɨm jùŋ ghèn a ghə̀ vì nə̀ bwòŋ à viʼi dìʼ mu və tɨm à vəghəŋ. 
ACT.13.27	Viʼi vi a və ntsi a Jelusalèm nə̀ viʼi a və nsoʼo vəwenə nko kɨ la Yesò ndìʼ Mbwòŋsə̀: Vəwenə mbe zhʉ kò vəwenə lu nkɨ nyʉ̀ vyi a nshə̀ʼtə̀ sə ghoʼkəsə nlù nyòʼ ə̀ ghʉ, və sə dzàŋə̀ no mətsi mə nzhʉtə mə̀ vəwenə ntsèm. Alì vəwenə nè la nyʉ̀ vyi a nshə̀ʼtə̀sə nlù nyòʼ byìʼì Yesò kwʉʼ no tsèm a ji la vəwenə nzhwi li wen. 
ACT.13.28	No tè ando vəwenə nko dìʼ kənyʉ̀ kì a Yesò mbyɨsə, vəwenə nsensə li Bilate la ghə̀ nè və zhwi wen. 
ACT.13.29	Vəwenə nè nè nyʉ̀ vyi no tsèm a və nlù nyòʼ a Ŋwàʼlə̀ Nyìngòŋ byìʼì wen, ndzɨ̀mtə̀sə bàm wen sətsensə shiʼsə bvenə wen fà kəntò ə̀ bvɨmə. 
ACT.13.30	Nyìngòŋ nè ghə̀ lù fà pfʉ, 
ACT.13.31	ə̀ dìʼ wèn wen a mətsi no nghoʼo à viʼi vi a wenə̀ vəwenə nlu fa Galìlì a muʼu ə̀ kuʼ dyʉ̀ a Jelusalèm. Vəwenə ti luwèn a nə̀ viʼi vəyenəvə nyʉ̀ a vyi byìʼì wen à viʼi Islel. 
ACT.13.32	Yès dìʼ a shèn luwèn əshə̀ʼtə̀ ntɨm ə jùŋ ayì à ghə̀ŋ, andiʼ yì a Nyìngòŋ nlù ghʉ wenə̀ vətìʼ və vəghəŋ viʼi Islel və mbì. 
ACT.13.33	Ghə̀ lwinsə li kənyʉ̀ akì luwèn à vəghəŋ vunə vəwenə, a ji la ghə̀ lusə̀ li Yesò fà pfʉ, tò ando və nyòʼo a kənkùmtə̀ kə ŋwàʼlə̀ Salm la:
ACT.13.33	‘Mà lyɨ li wù a nə̀ Wàyn ghom,
ACT.13.33	əzìtə̀ fa layn, mà dìʼ Tìʼ wu.’
ACT.13.34	Nyìngòŋ dìʼ mu ghə̀ ngàʼa li la ghə̀ lu bwòŋsə Yesò fa pfʉ, ko ndiʼ la ghə̀ a fwè a tì nse. Ghə̀ ngàʼa la:
ACT.13.34	‘Nəmwèʼè, ma ku mbwaʼmə̀ ŋwoʼo ghom à ghə̀ŋ
ACT.13.34	a mà nlù ə̀ ghʉ yo Devìt.’
ACT.13.35	A diʼi ndə̀ŋndəŋ ando ghə̀ mbè gàʼ a kəshi kə ŋwàʼlə̀ kətsenkə la:
ACT.13.35	‘Wù ko a ghʉsə bvenə ə wù shwèʼ wù jùŋ la ghə̀ fwe.’
ACT.13.36	Və nko nyòʼ alə̀ byìʼì Devìt byìʼàndo ghə̀ nshyèʼè ando Nyìngòŋ nkəŋə ə̀ pfʉ, və bvɨ̀mə̀ wen ə̀ boʼsə a mbyɨ̀ vətìʼ və wen ə və mbì, bvenə wen fwè, 
ACT.13.37	alì wìʼ yì a Nyìngòŋ nè ghə̀ lù fà pfʉ, nko fwè. 
ACT.13.38	Ghə̀ŋ nkɨ lì nəmwèʼè a vəlèmə̀ vwomə la, Nyìngòŋ lyesə li nyʉ̀ byɨvə ghə̀ŋ byìʼì kənyʉ̀ kì a Yesò ghèn nlù nè, a diʼì kənyʉ̀ kì a ma gàʼà à ghə̀ŋ luwèn. 
ACT.13.39	Kə be dìʼì la no ndò à ghə̀ lyesə wen, ghə̀ à bwòŋsə̀ wen fà wen a nyʉ̀ byɨvə a soʼ Mosìs nko zì ghə̀ bwoŋsə. 
ACT.13.40	Ghə̀ŋ ntùʼmə̀ lì la kə kənyʉ̀ a nshə̀ʼtə̀sə ghoʼkəsə nyòʼo kə à fʉ̀ à ghə̀ŋ. Vəwenə nyòʼo la, Bobo Nyìngòŋ gàʼ la:
ACT.13.41	‘Ghə̀ŋ venə, a ghə̀ŋ ə gaʼa mbyɨ byìʼì nyʉ̀ vyi a ma gàʼà.
ACT.13.41	Ghə̀ŋ zhʉtə a! Ghə̀ŋ lu kaynə tò kanə ə kaʼa pfʉ
ACT.13.41	byìʼàndo mà nè shwèʼ à ghə̀ŋ luwèn,
ACT.13.41	a və yì shə̀ʼtə làynsə tè laynsə a ghə̀ŋ kò ghə̀ŋ à byɨmə.’”
ACT.13.42	Bol wenə̀ Balnabas nè sə mfʉ̀ fà ngə̀ŋ ntsèntə̀ ayì, viʼi sə sensə̀ vəwenə la vəwenə nè bwènə̀ vì a kənkùmtə̀ kə kətsi kə zhʉtə kə bè shə̀ʼtə̀ kwʉ̀ʼsə nyʉ̀ vyi a vəwenə nshə̀ʼtə̀ li. 
ACT.13.43	Viʼi nè gə̀sə̀ fà ngə̀ŋ ntsèntə̀ yì, viʼi Islel dzɨ̀mtə̀ dyʉ̀ nə̀ Bol wenə̀ Balnabas no vəghoʼo. Vəwenə ndìʼ wenə̀ viʼi tɨm vətsenvə a və kwitə li sə diʼ tò nə̀ viʼi Jus. Bol wenə̀ Balnabas sensə viʼi a vyi la vəwenə ghʉ tətyɨm tə vəwenə ntsi tò a ti boŋə tyɨm Nyìngòŋ.
ACT.13.44	Kətsi kəzhʉtə kə kì nè vi, nghoʼo viʼi fʉ̀ fa ntə̀ʼ ayì əvi zhʉtə kənyʉ̀ kə Nyìngòŋ. 
ACT.13.45	Viʼi Jus vətsevə nè yèn ando nòyn viʼi nghoʼo, sə kiʼ kənghə̀ʼ mù zìtə̀ sə gàʼà nyʉ̀ byɨvə byìʼì nyʉ̀ a Bol ngàʼà, be telə wen. 
ACT.13.46	Bol wenə̀ Balnabas be sə̀ tùʼù shə̀ʼtə̀ dyʉ̀ tò a mbì la, “Kə tə bòŋ ando yès tə shə̀ʼtə̀ ntɨmə Nyìngòŋ à ghə̀ŋ a mbì, alì ghə̀ŋ ntensə sə dìʼì la ghə̀ŋ ko kwʉ̀ʼ ə lu kiʼi bwòŋ yi a ghə̀ faŋə̀ fa ghanə mùʼ lì. Yès a ghʉsə ghə̀ŋ luwèn ə dyʉ̀ à viʼi tɨm. 
ACT.13.47	A lè kənyʉ̀ a Bobo gàʼa li ə̀ nku a soʼ à yès. Ghə̀ ngàʼa li la:
ACT.13.47	‘Mà nè la ghə̀ŋ ndiʼ bayn à viʼi tɨm
ACT.13.47	ndi no viʼi vətsèm a mbi bwoŋ byìʼì ghə̀ŋ.’”
ACT.13.48	Viʼi tɨm nè zhʉ̀ kənyʉ̀ akì sə saŋlə no nànto be bwomsə̀ ntɨm jùŋ Bobo. Viʼi a Nyìngòŋ ntsuʼ li la vəwenə lù kiʼi bwòŋ a ghə̀ ko lu mè byɨmə à Bobo Yesò.
ACT.13.49	Ntɨm Bobo sàykə̀ dyʉ̀ no a shì tsèm a shyə ayì. 
ACT.13.50	Viʼi Jus venə sə bosə nghoʼo viʼi a ntə̀ʼ ayì nə̀ kì və ghoʼkəvə a və ngumlə̀ Nyìngòŋ la vəwenə nku ngəʼ à Bol wenə̀ Balnabas. Viʼi avenə mù dzɨ̀m ə̀ shìsə̀ vəwenə fà ntə̀ʼ ayì. 
ACT.13.51	Viʼi ntɨm Yesò a vyi ghòmtə̀ kəbyìʼ kə ntə̀ʼ akì fà vəwenə aghʉ ədìʼ la kə faŋ à vəwenə, ə̀ lù dyʉ̀ a ntə̀ʼ Ikonùm. 
ACT.13.52	Ndzɨ̀mtə̀sə bàm Yesò shì a sə ndìʼì a Antìyòk faŋ a bàm sə saŋlə̀ no nànto, Kəzhwì kə ŋwòʼəkə be tisə vəwenə.
ACT.14.1	Bol wenə̀ Balnabas dyʉ̀ a Ikonùm dyʉ̀ kwèn a ngə̀ŋ ntsèntə̀ viʼi Jus tò ando vəwenə ə̀ nè no fe a vəwenə ndyʉ̀, ə̀ ziʼi tsu no a ji kaynə, viʼi Jus nə̀ viʼi tɨm no vəghoʼo byɨmə à Bobo. 
ACT.14.2	Viʼi Jus vi a vəwenə ntyèn la vəwenə ko byɨmə à Bobo lì zìtə̀ sə bosə̀ viʼi tɨm vi la tinsə vəwenə sə mfwi à wèn viʼi avenə. 
ACT.14.3	Byìʼì alə̀, Bol wenə̀ Balnabas tsi tsu no alə̀, gàʼà nyʉ̀ byìʼì Bobo kè nə̀ faynə. Bobo dìʼ la ntɨm yì a vəwenə nziʼi byìʼì boŋə tyɨm Nyìngòŋ ndìʼ nəmwèʼè, ə̀ kù kədyòʼ la vəwenə ndìʼì chwitə be nè nyʉ̀ kanəvə. 
ACT.14.4	Viʼi vi a və ndìʼ a ntə̀ʼ ayì sə kiʼi kəngə̀sə̀, viʼi vətsenvə tɨmə a bàm viʼi Jus, vətsenvə tɨmə a bàm viʼi ntɨm Yesò vi.
ACT.14.5	Viʼi tɨm bènə̀ viʼi Islel vətsenvə, boʼsə nə̀ tʉtʉ vəwenə ghʉ la vəwenə a nyàblə̀ nə̀ viʼi ntɨm vi be temlə vəwenə nə̀ ngùʼsə ə zhwilə. 
ACT.14.6	Bol wenə̀ Balnabas nè zhʉ̀ kənyʉ̀ akì ə nyɨŋ ə dyʉ̀ a Lista nə̀ Delbə̀, a andìʼ ə ntə̀ʼsə a Likoniya, bènə̀ bene nyɨŋ ədyʉ̀ a məntə̀ʼtə a mə mboʼsə̀ a loʼ a ghèn 
ACT.14.7	sə shə̀ʼtə̀ dyʉ̀ nə̀ ntɨm jùŋ tsu byìʼì Bobo.
ACT.14.8	Wìʼ ndìʼ a ntə̀ʼ Lista a və nsə bwi wen mu afwen wen kwaʼkə li, kèn la ghə̀ ntɨmə̀ jèʼ no fa mpfen. 
ACT.14.9	Wìʼ aghèn ŋwʉʼʉ sə zhʉtə̀ ando Bol ngàʼà à viʼi. Bol ki wen tò fəchìʼ ə̀ yèn la ghə̀ kìʼ byɨmə mu ghə̀ zì ghə̀ nè ghə̀ to, 
ACT.14.10	ə gàʼ à wen no a gɨ to la, “Lù tɨ̀mə!” Wìʼ ayì saʼ ə lù tɨ̀mə sə jèʼè kaʼa fa tsu. 
ACT.14.11	Viʼi nè yèn kənyʉ̀ à Bol nè, ə̀ zìtə̀ sə zɨmə̀ gàʼà a vəwenə a gaʼa loʼ la, “venə diʼ vənyìngòŋ a və lù fa kàŋ, ə̀ mvi à vəghəŋ kə̀ʼə̀ tò nə̀ viʼi!” 
ACT.14.12	Vəwenə chʉ zhiʼ a wèn Balnabas la Zeyùs, ə̀ chʉ̀ ghə̀ Bol la Helmes, byìʼàndo andìʼ wen a ghə̀ ndìʼ wu gàʼa. 
ACT.14.13	Ngə̀ŋ yì a viʼi ndyʉ̀ ghoʼsə̀ Zeyùs tsu ndìʼ tò a chʉ mbì ntə̀ʼ ayì. Pfèm ngə̀ŋ ayì vì nə̀ təlɨm tə nyamsə mbuluʼ bènə̀ dzudzu la wenə̀ və viʼi vi moʼ kəku tsu à Bol wenə̀ Balnabas a chʉ mbàyn yì a ngə̀ŋ ayì ndiʼì tsu.
ACT.14.14	Bol wenə̀ Balnabas nè zhʉ̀ kənyʉ̀ akì a viʼi a vyi nkəŋə ənè lì sə bàytə̀ ndisə vəwenə ədìʼ la vəwenə kò kòŋ kənyʉ̀ akì, ə̀ nyɨ̀ŋ kwèn a tì nòyn viʼi vi bèmə̀ la, 
ACT.14.15	“Viʼi ndoŋsə yès, ghə̀ŋ ə nè ghò lə̀? Yès dìʼ viʼi tò nə̀ ghə̀ŋ. Yès ə vì nə̀ ntɨm ə jùŋ à ghə̀ŋ ənè la ghə̀ŋ ghʉsə vənyìngòŋ və ndzɨ̀ŋsə venə ə̀ bwènə̀ vì à Nyìngòŋ a ghə̀ faŋə̀ to ghan ə̀ mùʼ, àdìʼ Nyìngòŋ ghèn a ghə̀ bwomə kàŋ wenə̀ nse, nə̀ mu mə nghoʼo mə̀, bènə̀ no ghò a ghə̀ diʼì a shi avenə. 
ACT.14.16	Andìʼ a mbì, Nyìngòŋ aghèn ghʉsə la no ndò ndyʉ̀ a ji a ghə̀ kòŋə̀, 
ACT.14.17	alì ko ghə̀ lù fàŋ ke dìʼ à viʼi a ndayn nki Nyìngòŋ a ghə̀ dìʼi wen əchò fa nyʉ̀ jùŋ və vi a ghə̀ nè. Ghə̀ nè ghʉ shiʼì fozhɨvə be kwi a təsɨm tò a zhʉ jùŋghə. Ghə̀ ku fozhɨvə à ghə̀ŋ be nè tətyɨm tyəŋtə saŋlə̀.” 
ACT.14.18	Tè gaʼa Bol wenə̀ Balnabas ghenə nko zì ghə̀ taʼsə la kə viʼi vi moʼ kəku à vəwenə.
ACT.14.19	Vəjew vətsenvə lù vì fa ntə̀ʼ Antìyòk a Bisidiyà nə̀ fa Ikonùm ə bòsə nòyn yi ghə̀ zhʉ tò kənyʉ̀ a vəwenə ngàʼà, mù tèmlə Bol ə̀ gùf fʉ̀ nə̀ wen fà ntə̀ʼ ayì, kwòʼtə̀ la ghə̀ pfʉ li. 
ACT.14.20	Ndzɨ̀mtə̀sə bàm Yesò sə nè zhùŋtə̀ kaʼ a wen a mbyɨ̀, ghə̀ lù bwènə̀ kwèn a tì ntə̀ʼ ayì. Tʉʼ layn, ghə̀ lù wenə̀ Balnabas ə̀ dyʉ̀ a ntə̀ʼ Delbə̀.
ACT.14.21	Bol wenə̀ Balnabas shə̀ʼtə̀ ntɨm jùŋ a Delbə̀, viʼi byɨmə sə diʼ ndzɨ̀mtə̀sə bàm Yesò no vəghoʼo. Vəwenə lù ə̀ bwènə̀ dyʉ̀ a Lista ə̀ chò dyʉ̀ a Ikonùm. Fa Ikonùm vəwenə dyʉ̀ zaʼa a Antìyòk a loʼ Bisidiyà, 
ACT.14.22	ə tomsə viʼi vəbyɨməvə la vəwenə nghaʼa tyɨmə a vəwenə a byɨmə. Vəwenə bè gàʼ la, “Vəghəŋ diʼi chò fa tì ngəʼsə no sə ghoʼo mibu kwen a kəshi kə fòyn Nyìngòŋ.” 
ACT.14.23	Andìʼ no a ntsèntə̀ viʼi vəbyɨməvə,ko Bol wenə̀ Balnabas ə tsuʼ vəchəʼ və ngə̀ŋ Nyìngòŋ, ə̀ kù à vəwenə. Vəwenə nè tsu, vəwenə jɨ̀mə̀ bè bàmə chʉ̀ mù ghʉ̀sə vəchəʼ a vyi a avu Nyìngòŋ yì a vəwenə nghʉ choʼsə vəwenə à wen.
ACT.14.24	Vəwenə jèʼ ə̀ chò fa Bisidiyà ə̀ dyʉ̀ a loʼ Bamfiliyà, 
ACT.14.25	ə̀ shə̀ʼtə̀ ntɨm jùŋ à viʼi Bèga mù lù fa tsu ə̀ shìʼi dyʉ̀ a ntə̀ʼ Atalyà. 
ACT.14.26	Fa Atalyà, vəwenə kwen a nkanuʼ ə̀ bwènə̀ dyʉ̀ a Antìyòk, a Sylia a kəshi yì a və nkù vəwenə tsu a avu Nyìngòŋ la ghə̀ ntùʼmə̀ nə̀ vəwenə, vəwenə nè shwèʼ yi a vəwenə nsə̀ diʼ mu vəwenə myetə̀ li luwèn.
ACT.14.27	Vəwenə nè vì zaʼa a Antìyòk, ə̀ tsèntə̀ nòyn viʼi vəbyɨməvə no tsèm ə̀ shə̀ʼtə̀ nyʉ̀ vyi a Nyìngòŋ ə̀ gyàmtə̀, vəwenə ə̀ nè no tsèm, bè shə̀ʼtə̀ tò ando ghə̀ ku ji la viʼi tɨm byɨmə à Yesò. 
ACT.14.28	Vəwenə gàʼ a lì ə̀ tsi tsu wenə̀ və ndzɨ̀mtə̀sə bàm Yesò no alə̀. 
ACT.15.1	Viʼi vətsenvə lù fa loʼ Judiyà ə̀ shìʼi vì a Antìyòk ə zìtə̀ sə ziʼi viʼi vəbyɨməvə tsu gàʼà la, “Və fàŋ ke shɨ̀tə ndyə̀ wù ando soʼ Mosìs gàʼà kò Nyìngòŋ lù bwòŋsə̀ wù.” 
ACT.15.2	Bol wenə̀ Balnabas kiʼi ntaŋ fànsə wenə̀ viʼi a vyi byìʼì ziʼi aghenə. Və mù tsuʼ Bol wenə̀ Balnabas bènə̀ viʼi vəbyɨməvə vətsenvə fa Antìyòk la vəwenə kuʼ ə̀ dyʉ̀ a Jelusalèm ə̀ yèn viʼi ntɨm Yesò nə̀ vəchəʼ wenə̀ vəwenə bèsə̀ kənyʉ̀ akènkə.
ACT.15.3	Viʼi vəbyɨməvə baʼtə̀ jèʼ aghenə ə dyʉ̀ tènsə vəwenə a ji. Vəwenə dyʉ̀ chò fa loʼ Fònisiya nə̀ Samalìyà shə̀ʼtə à viʼi vəbyɨməvə vətsenvə tsu ando viʼi tɨm vətsenvə kwitə li ntsìnə̀ vəwenə ə̀ byɨmə Yesò. Soʼgho aghèn nè, viʼi vəbyɨməvə no vətsèm sə saŋlə̀ no nànto. 
ACT.15.4	Vəwenə nè dyʉ̀ zaʼa a Jelusalèm, nòyn viʼi vəbyɨməvə, nə̀ viʼi ntɨm Yesò bènə̀ vəchəʼ shisə vəwenə. Vəwenə shə̀ʼtə̀ à viʼi avenə ando Nyìngòŋ tə ngyàmtə̀ vəwenə, vəwenə nè no tè ghò a vəwenə tə nkəŋə ənè. 
ACT.15.5	Viʼi vəbyɨməvə vətsenvə, a andìʼ viʼi nòyn Və Falàsi gàʼ la, “Viʼi tɨm vi a və byɨmə lì dìʼi və shɨtə ndyə̀ tə vəwenə, vəwenə bè diʼi byɨmə əghʉ soʼ Mosìs.”
ACT.15.6	Viʼi ntɨm Yesò bènə̀ vəchəʼ vi ghaʼ ntsèntə̀ ə lye kənyʉ̀ akènkə. 
ACT.15.7	Vəwenə nè gùmə̀ a kənyʉ̀ akì zaʼa a kəshi kətsenkə, Bità lù gàʼ la, “Vəlèmə̀ vwomə, ghə̀ŋ ə kɨ nəmwèʼè la Nyìngòŋ ntsuʼ li mò fa ghə̀ŋ a ntìntìn a tʉʼ mbì la mà nshə̀ʼtə̀ ntɨm jùŋ à viʼi tɨm ndi vəwenə zhʉ ə̀ byɨmə à Bobo. 
ACT.15.8	Nyìngòŋ a ghə̀ kɨ nyʉ̀ tsèm a və diʼì a tyɨm ə̀ no ndò diʼì li a ndayn la viʼi tɨm zì və byɨmə a Bobo a ji la, ghə̀ ne li Kəzhwì kə ŋwòʼəkə mvi à vəwenə ndə̀ŋndəŋ ando kə mvi à vəghəŋ. 
ACT.15.9	Ghə̀ ndiʼì li la nəkwoŋ ko diʼ à viʼi tɨm fà vəghəŋ a ji la ghə̀ nshʉ li mbyɨsə fà vəwenə a tətyɨm byìʼàndo vəwenə mbyɨmə̀ à Bobo. 
ACT.15.10	Byìʼì ghò a ghə̀ŋ mwòmsə̀ luwèn ənè la tin Nyìngòŋ fwi a? Ghə̀ŋ ə kəŋə la ndzɨ̀mtə̀sə bàm Yesò shìsə byeʼe kəbwèʼè, a vətìʼ və vəghəŋ və mbì ko vəghəŋ nko zì və byeʼe byìʼì ghò? 
ACT.15.11	Kə ko diʼ a lì byìʼàndo vəghəŋ ə byɨmə la Nyìngòŋ bwoŋsə̀ li vəghəŋ byìʼì boŋə tyɨm ə Bobo Yesò, ndə̀ŋndəŋ ando ghə̀ be bwòŋsə̀ vəwenə tò a lì.”
ACT.15.12	Bità gàʼ a lì viʼi vətsèm chiʼ tò la kùʼ. Bol wenə̀ Balnabas shə̀ʼtə̀ chwitə bènə̀ nyʉ̀ kanəvə a Nyìngòŋ tə gyàmtə̀ nè, vəwenə dìʼ à viʼi tɨm. 
ACT.15.13	Vəwenə nè gàʼ ə̀ mwètə̀, Jems lù tɨ̀mə ə̀ gàʼ la, “Vəlèmə̀ vwomə, ghə̀ŋ zhʉtə mò a!. 
ACT.15.14	Simon gàʼ li laynsə la Nyìngòŋ diʼì li la ghə̀ tùʼmə̀ nə̀ viʼi ə tɨm a ji la ghə̀ tsuʼ li viʼi wen fà vəwenə a ntìntìn. 
ACT.15.15	Nyʉ̀ avenə kwʉ̀ʼʉ̀ tò ndə̀ŋndəŋ ando nshə̀ʼtə̀sə ghoʼkəsə nyòʼo a Ŋwàʼlə̀ Nyìngòŋ la:
ACT.15.16	‘Bobo gàʼ la, Mà lu bwènə̀ vì a bàm nyʉ̀ venə
ACT.15.16	ə tsèntə viʼi ngwàʼa ngə̀ŋ Devìt a və ngesə̀ li.
ACT.15.16	No tè ando ghə̀ nsaykə̀ li mè,
ACT.15.16	mà lu nè, ə ghə̀ bwènə̀ vì tsèntə̀,
ACT.15.17	viʼi vətsenvə vi a àdìʼ viʼi tɨm nkəŋə əyen mo.
ACT.15.17	Viʼi avenə diʼ vi a mà tsuʼ li la vəwenə ndiʼ vwomə.
ACT.15.18	Ghenə diʼ gaʼa Bobo a ghə̀ ne li la viʼi kɨ nyʉ̀ avenə no fà kəghaf.’”
ACT.15.19	Jems bè gàʼ la, “Kwòʼtə ghomə diʼ la kə vəghəŋ à ku ngəʼ a viʼi tɨm vi a vəwenə byɨmə li à Nyìngòŋ. 
ACT.15.20	Vəghəŋ boŋsə̀ nyòʼ ŋwàʼlə̀ ə̀ shə̀ʼtə̀ a vəwenə la kə vəwenə à zhɨ̀ kəfo a və moʼò li a nə̀ kəku à vənyìngòŋ; la kə vəwenə à ntsi nə̀ ki kò nə̀ lʉmə viʼi, ko əpfiʼ tè nyàm tsen a və sɨŋsə̀ sɨŋsə, ko nyʉ mənlyuŋ. 
ACT.15.21	A dìʼi nyʉ̀ vyi a Mosìs nziʼì, və sə tsi dzàŋə̀ a aloʼ ntsèntə̀sə tò a ntə̀ʼsə sətsèm a mətsi məzhʉ̀təmə no fà kəghaf.”
ACT.15.22	Viʼi ntɨm Yesò nə̀ vəchəʼ bènə̀ nòyn viʼi vəbyɨməvə vi no tsèm mù ghʉ̀ la vəwenə a tsuʼ viʼi vətsenvə fà vəwenə a ntìntìn ə tɨm wenə̀ və Bol nə̀ Balnabas a Antìyòk. Vəwenə ntsùʼ Silàs wenə̀ Judàs a zhiʼ wen tsenghə ndìʼ Balabas. Vəwenə ndìʼ viʼi, a viʼi vətsèm ngumlə̀ vəwenə. 
ACT.15.23	Və ntɨ̀m vəwenə a Antìyòk nə̀ ŋwàʼlə̀ ghə̀ gàʼà la: Yès viʼi ntɨm Yesò nə̀ vəchəʼ, à diʼì vəlèmə̀ vəŋə ə tɨmə̀ toŋtə à ghə̀ŋ viʼi tɨm vəbyɨməvə vi a və tsi a Antìyòk, nə̀ a loʼ Sylia bènə̀ a Silisiyà. 
ACT.15.24	Yès zhʉ li la viʼi vətsenvə fa yès a ntìntìn tə vì gàʼ nyʉ̀, à ghə̀ŋ və sə ku ngəʼ a ghə̀ŋ a tətyɨm. Nyʉ̀ avenə a Vəwenə tə gàʼ lə̀ ko tə gàʼ yès. 
ACT.15.25	Yès mu ŋwʉʼʉ ə nyen la kə bòŋ la yès tsuʼ viʼi vətsenvə ə̀ tɨ̀m, vəwenə vì à ghə̀ŋ wenə̀ və Balnabas nə̀ Bol, a diʼ viʼi a yès kòŋə̀ no a nkàyn 
ACT.15.26	à bè diʼ viʼi a vəwenə ku li təwen tə vəwenə a shyèʼè Bobo vəghəŋ Yesò Klistò. 
ACT.15.27	A lè kənyʉ̀ ki a yès tɨmə̀ Judàs nə̀ Silàs wenə̀ və Balnabas nə̀ Bol. Vəwenə a shə̀ʼtə̀ ndə̀ŋndəŋ kənyʉ̀ à ghə̀ŋ a yès nyòʼò a ŋwàʼlə̀ ghèn nə̀ chʉ. 
ACT.15.28	Kəzhwì kə ŋwòʼəkə nè li yès kwòʼtə la yès ko diʼ ku ngəʼ tsen à ghə̀ŋ, əchò tò mənyʉ̀tə mèn a yès ə kəŋə gàʼ la ghə̀ŋ ə nè lə̀, 
ACT.15.29	Kə ghə̀ŋ à zhɨ̀ fozhɨvə a və moʼò li a nə̀ kəku à vənyìngòŋ; kə ghə̀ŋ a nyʉ mənlyuŋ kò pfiʼ nyàm a və sɨŋsə̀ sɨŋsə; kə ghə̀ŋ a tsi nə̀ ki ko nə̀ lʉmə, a ko kiʼ ghə̀ŋ. Ghə̀ŋ a ndiʼ tò a nkàyn a zhʉ a ghə̀ŋ sətsèn ghʉ̀ nyʉ̀ venə a yès ə gàʼà lə̀. Ghə̀ŋ faŋ lì.
ACT.15.30	Viʼi avenə a və ntɨmə̀ lə̀ shiʼi dyʉ̀ a Antìyòk ə̀ tsèntə̀ viʼi vəbyɨməvə vi no vətsèm a kəshi kə mùʼ ə̀ kù ŋwàʼlə̀ yì à vəwenə. 
ACT.15.31	Viʼi vəbyɨməvə a vyi nè dzàŋ ŋwàʼlə̀ ayì mè sə diʼ nə̀ saŋlə ghə̀ no nànto byìʼì nyʉ̀ jùŋvə vi a və nyòʼo tsu ətomsə vəwenə la vəwenə nto à vəwenə a byɨmə. 
ACT.15.32	Judàs wenə̀ Silàs, a ndiʼì nshə̀ʼtə̀sə səghoʼkəsə lyɨ̀ zhʉ no alə̀ əshə̀ʼtə̀ ntɨm ə̀ Nyìngòŋ a vəwenə ə be gàʼa nyʉ̀ à və tomsə̀ la vəwenə nto a vəwenə a byɨmə be kiʼ kədyòʼ. 
ACT.15.33	Vəwenə nè tsìtə tsu mətsi no alə̀, və mù bwènsə̀ tènsə la vəwenə pfwo tò nə̀ mbwaʼmə̀. Vəwenə mù bwènə̀ pfwo ə̀ dyʉ̀ yèn viʼi vyi a və ntɨmə̀ vəwenə lì, 
ACT.15.34	alì Silàs ghʉ la yì a faŋ tsu.
ACT.15.35	Bol wenə̀ Balnabas be tsìtə no alə̀ a Antìyòk wenə̀ viʼi vətsenvə no vəghoʼo ziʼì viʼi be shə̀ʼtə̀ ntɨm Bobo.
ACT.15.36	Mətsi mə tsènə̀ chò, Bol gàʼ à Balnabas la, “Yowù bwènsə̀ jèʼ ə̀ ghayntə vəlèmə̀ və yowù a ntə̀ʼsə shì a yowù dìʼ mu yowù shə̀ʼtə̀ li ntɨm jùŋ tsu byìʼì Bobo ə yen la byɨmə vəwenə bo to dyʉ̀ tò nə̀ mbì lo.” 
ACT.15.37	Balnabas sə kəŋə la wenə̀ və Joyn Mak tsèntə jèʼ a muʼu, 
ACT.15.38	alì Bol yen la kə ko bòŋ la ghə̀ boʼsə vəwenə byìʼàndo ghə̀ nlu li ghʉ̀sə vəwenə a loʼ ə Bamfiliyà mibu vəwenə myètə̀ shwèʼ yi a vəwenə diʼi nè. 
ACT.15.39	Vəwenə zìtə̀ ntaŋ a kəshi ayì no faynsə ə̀ gə̀sə̀. Balnabas lyɨ̀ Joyn Mak wenə̀ wen kwen a kànuʼ ə̀ dyʉ̀ a Saybùs. 
ACT.15.40	Bol mù tsuʼ Silàs, viʼi vəbyɨməvə jɨ̀m la Nyìngòŋ ntùʼmə̀ à vəwenə, vəwenə mù lù. 
ACT.15.41	Wenə Silàs jèʼ ə chò fa loʼ Sylia nə̀ Silisiyà, jèʼè nè la viʼi vəbyɨməvə tsu nto dyʉ̀ tò nə̀ mbì à vəwenə a byɨmə.
ACT.16.1	Bol wenə̀ Silàs jèʼ ə̀ dyʉ̀ zaʼa Delbə̀ nə̀ Lista. Wu byɨmə tsen ntsi tsu, zhiʼ wen diʼ Timotì, lì wen be diʼ wu byɨmə, a ndìʼ Jus, alì tìʼ wen diʼ wu Glis. 
ACT.16.2	Viʼi vəbyɨməvə a və ndìʼ a Lista bènə̀ a Ikonùm nkɨ la Timotì kìʼ ntsìnə̀ jùŋə. 
ACT.16.3	Bol nkəŋə əlyɨ Timotì wenə̀ wen lu, mù nè la və shɨtə ndyə̀ wen. Ghə̀ ne a lì byìʼàndo Vəjew vi a və ntsi tsu nkɨ la tìʼ Timotì ndìʼ wu Glis. 
ACT.16.4	Vəwenə mù lù sə jèʼè shə̀ʼtə dyʉ̀ no a ntə̀ʼ ko a vəwenə ndyʉ̀ tsu, təsoʼ tì a viʼi vəbyɨməvə bènə̀ vəchəʼ a Jelusalèm ŋwʉʼʉ li ə̀ ghʉ la viʼi vəbyɨməvə nghʉ. Vəwenə gàʼ à viʼi ntə̀ʼsə ashì la vəwenə ə mwòmsə̀ əghʉ təsoʼ atì. 
ACT.16.5	Byìʼì alə̀, byɨmə yi a viʼi nkiʼi no a ntsèntə̀ viʼi vəbyɨməvə a ntə̀ʼ ko sə kwi dyʉ̀ tò nə̀ mbì. Viʼi be byɨmə no vəghoʼo tsèntə nòyn ayi tò mətsi tsèm.
ACT.16.6	Bol wenə̀ viʼi ndoŋsə wen jèʼ dyʉ̀ a Fligiya bènə̀ Gàlesìyà byìʼàndo Kəzhwì kə ŋwòʼəkə nko ghʉ̀sə la vəwenə shə̀ʼtə̀ ntɨm ə jùŋ a loʼ Asìyà. 
ACT.16.7	Vəwenə nè dyʉ̀ boʼsə a Misìyà sə kəŋə əkuʼ dyʉ̀ ji fa Bitinyà, Kəzhwì kə Yesò kə bè tènsə la kə vəwenə a kùʼ tsu. 
ACT.16.8	Vəwenə mù shìʼi dyʉ̀ chò jì fa Misìyà ə̀ dyʉ̀ zaʼa a ntə̀ʼ Tuwas. 
ACT.16.9	A sə ndiʼ nəntʉʼʉ, kənyʉ̀ kə fʉ̀ vì a kə̀ʼ Bol a nə̀ jòm, ghə̀ yen wìʼ mu ghə̀ lù fa Macedonia, ghə̀ ti a wen a shɨ sensə̀ wen gàʼà la, “Dyaŋ ə̀ vì a Macedonia ə̀ gyàmtə̀ yès.” 
ACT.16.10	Fa yì a bàm, yo vəwenə baʼtə̀ tò a zhʉ a yì əlu dyʉ̀ a loʼ Macedonia byìʼàndo yès nyen li la Nyìngòŋ ə kəŋə la yès dyʉ̀ shə̀ʼtə̀ ntɨm jùŋ à loʼ ayì.
ACT.16.11	Yès lù fa Tuwas ə̀ kwèn a nkànuʼ ə nàyn tò fəchìʼ a fəloʼtə̀ fə tsenfə a fə ndìʼ a ntìntìn àmù mə ghoʼomə̀ a və ndzàŋə̀ nə̀ Samothlàs. Tʉʼ layn, yès dyʉ̀ a ntə̀ʼ Niyàbolìs, 
ACT.16.12	nè lù fà tsu ə dyʉ̀ a Filibày, a ndiʼì no ntə̀ʼ to a ghə̀ ndiʼì a Macedonia. Nghoʼo viʼi a və ntsi tsu ndìʼ viʼi Lum. Yès tsìtə tsu no mətsi nshəʼ alə̀, 
ACT.16.13	kətsi kəzhʉtə kə Vəjew nè vì, yès lù fʉ̀ fa ntə̀ʼ ayì ə̀ dyʉ̀ a mbyɨ̀ àmù byìʼàndo yès nkɨ la adìʼ kəshi a Vəjew ndyʉ̀ zhùŋtə̀ tsu jɨ̀mə̀. Yès dyʉ̀ ŋwʉʼʉ tsu sə ziʼi ki vi a və mvì tsu. 
ACT.16.14	Andìʼ a tì ki avenə a və mvì zhùŋtə̀ və sə zhʉtə̀ ando Bol gàʼà lì, wùwì tsen diʼ tsu, a zhiʼ wen ndìʼ Lydiyà mu ghə̀ lù fa ntə̀ʼ Tatiliyà. Ghə̀ nè mbaʼlə̀ nə̀ ndisə a ko yi nto no nànto, a be diʼ wùwì a ghə̀ ngumlə̀ Nyìngòŋ. Bobo bòʼtə̀ kwòʼtə̀ wen la ghə̀ ntùʼù zhʉtə̀ nyʉ̀ vyi a Bol ngàʼà lì ə̀ byɨmə nyʉ̀ a vyi. 
ACT.16.15	Və ku mu à wen bènə̀ à viʼi vi a wenə̀ vəwenə ntsi a muʼu. Ghə̀ mù gàʼ à yès la, “Ghə̀ŋ vi lì ntsi a mò a ngə̀ŋ, ando ghə̀ŋ yen li la mà byɨmə li nəmwèʼè à Bobo lə̀.” Ghə̀ faŋ ə̀ sə̀ sensə̀ yès tò sensə, yès kaʼa dyʉ̀.
ACT.16.16	Tʉʼ layn kətsi kətsenkə, yès bè sə ndyʉ̀ a kəshi kə jɨ̀m ə̀ bùmtə̀ wàyn wùwì tsen a ghə̀ nshyèʼè kəkòs à wìʼ. Ghə̀ nkìʼ Kəzhwì kə byɨkə. Kəzhwì kə byɨkə akì nè ghə̀ shə̀ʼtə nyʉ̀ a və lu fʉ̀ à viʼi. Ghə̀ mpfwo nə̀ ko no ghoʼo fà nyʉ̀ a vyi a ghə̀ nshə̀ʼtə̀ à viʼi lì. Ghə̀ mvi ku kò ayi à viʼi a və nkiʼ wen. 
ACT.16.17	Ghə̀ dzɨ̀mtə̀ yo və Bol, zɨmə̀ gàʼà vì tò la, “Viʼi venə diʼ viʼi a və shyèʼè à Nyìngòŋ yì a ghə̀ Ŋaŋtə Chò vənyìngòŋ no vətsèm lì. Vəwenə shə̀ʼtə̀ jì a Nyìngòŋ zì ghə̀ bwoŋsə ghə̀ŋ fa tsu.” 
ACT.16.18	Ghə̀ faŋ sə gàʼà tò alə̀ no mətsi nshə̀ʼ alə̀ tin Bol zìtə̀ əfwi. Bol gàʼ à kəzhwì kə byɨkə akì la, “Ma kàynə à wù a kədyòʼ Yesò Klistò la wù cho fʉ̀ fà wen a wèn.” Kəzhwì kə byɨkə akì fʉ̀ fà wen wèn tò a zhʉ ayì.
ACT.16.19	Andìʼ a zhʉ a viʼi vyi a və nkìʼ wàyn wùwì ayì nyen li la ghə̀ ko be a shyèʼ ko à vəwenə, vəwenə ghaʼ Bol wenə̀ Silàs ə̀ gùf dyʉ̀ nə̀ vəwenə a kəshi yì a və soʼo viʼi tsu a woŋ. 
ACT.16.20	Vəwenə nè vì nə̀ Bol wenə̀ Silàs zaʼa a shɨ viʼi nsoʼ ə̀ gàʼ la, “Viʼi venə diʼ Vəjew a və jèʼè sə̀ʼə̀ ngəʼsə a ntìntìn viʼi ntə̀ʼ vəghəŋ. 
ACT.16.21	Vəwenə ziʼi la vəghəŋ ə nè nyʉ̀ a soʼ vəghəŋ a nə̀ viʼi Lum ko byɨmə la vəghəŋ nè.” 
ACT.16.22	Nòyn viʼi vyi a və ndiʼì tsu feŋ a kətʉ Bol wenə̀ Silàs sə̀ ghòmə̀. Viʼi nsoʼ vi gàʼ, və ghaʼ tsùʼtə ndisə fa Bol nə̀ Silàs, ə ghòmə̀ vəwenə nə̀ mbàŋsə. 
ACT.16.23	Vəsugyèʼ nè ghòm vəwenə no a nkàyn mù dyʉ̀ wè vəwenə a mfɨŋ. Və be gàʼ à wìʼ yì a ghə̀ shyèʼè a mfɨŋ lì la ghə̀ shɨtə̀ shwìn vəwenə no a nkàyn. 
ACT.16.24	Wìʼ ayì zhʉ soʼ ayi ə̀ kwen dyʉ̀ shwìn vəwenə no a tì ngə̀ŋ a ngə̀ŋ mfɨŋ ə kùm ghàŋtə̀ afwen vəwenə nə̀ ntemə nkòʼ. 
ACT.16.25	A nè sə̀ ndiʼ a ntìntìn nəntʉʼʉ, Bol wenə̀ Silàs sə jɨ̀mə̀, zhɨmə̀ ndzàŋsə à Nyìngòŋ, viʼi mfɨŋ vətsenvə sə zhʉtə̀ nyʉ̀ vyi a vəwenə nzhɨmə gàʼà. 
ACT.16.26	A sə laʼtə, nse nə̀ʼ no nəmwèʼè nəmwèʼè, ngə̀ŋ mfɨŋ yì sə kəŋ feŋ. Təchʉ̀ tə aloʼ tə bòʼkə̀ tò a zhʉ ayì no tətsèm, mfɨŋsə shì a və nkwiʼ afwen viʼi mfɨŋ tsu lì zàykə̀ no sətsèm. 
ACT.16.27	Wìʼ yì a ghə̀ ntsɨ̀ŋ ngə̀ŋ mfɨŋ ayì shen ə̀ lù yèn mu və bòʼtə̀ li təchʉ̀ tə ngə̀ŋ mfɨŋ yì ə̀ ghʉ̀sə tò təbòʼkə təbòʼkə no tətsèm. Ghə̀ tsuʼ fənyì fə wen sə kəŋ sù wen ə wen tsu kwòʼtə̀ la viʼi ngə̀ŋ mfɨŋ nyɨŋkə li, 
ACT.16.28	alì Bol zɨmə ə̀ gàʼ la, “Kə a sù wen ə wù, yès diʼ a shə̀ tò vətsèm.”
ACT.16.29	Wìʼ ayì dzàŋ ə̀ gàʼ la və vi nə̀ nkɨsə. Və vì nə̀ səwensə, ghə̀ kwen dyʉ̀ fə̀ŋ a shɨ Bol wenə̀ Silàs sə tsɨŋtə̀ fa tsu byìʼàndo fàyn nku ngəʼ à wen. 
ACT.16.30	Ghə̀ mù lyɨ̀ vəwenə fʉ̀ wenə̀ vəwenə a kəbəŋ ə̀ bèm à vəwenə la, “Vətìʼ, mà lè zì mà nè ghò bu lu kiʼi bwòŋ a?”
ACT.16.31	Vəwenə gàʼ à wen la, “Byɨmə à Bobo Yesò, a Nyìngòŋ a bwòŋsə wù wenə̀ viʼi ngə̀ŋ wù no vətsèm.” 
ACT.16.32	Vəwenə gàʼ a lì mù shə̀ʼtə̀ ntɨm Bobo à wen wenə̀ viʼi vi a wenə̀ vəwenə ntsi a muʼu. 
ACT.16.33	Tò a zhʉ ayì, wìʼ aghèn lyɨ̀ və Bol ə̀ shʉ̀ shi vəwenə. Və Bol ku mu tò a zhʉ ayì à wen wenə̀ viʼi vyi a və ntsi à wen a ngə̀ŋ. 
ACT.16.34	Wìʼ ayì lyɨ̀ Bol wenə̀ Silàs ə̀ dyʉ̀ wenə̀ vəwenə à wen a ngə̀ŋ ə̀ kù kəfo vəwenə zhɨ. Ghə̀ sə saŋlə̀ wenə̀ viʼi wen no nànto byìʼàndo vəwenə nsə̀ diʼ luwèn mu vəwenə byɨmə li à Nyìngòŋ.
ACT.16.35	Tʉʼ nè layn, viʼi a və nsoʼo lì tɨm vəsugyèʼ la və dyʉ̀ ə̀ gàʼ à wìʼ yì a ghə̀ ntsɨ̀ŋə̀ ngə̀ŋ mfɨŋ yì la ghə̀ ghʉsə viʼi vi və ndyʉ̀.
ACT.16.36	Wìʼ ayì shə̀ʼtə̀ à Bol wenə̀ Silàs la və tɨm li ntɨm gàʼà la yì ghʉsə vəwenə, vəwenə ndyʉ̀. Ghə̀ gàʼ a lì mù gàʼ la, “Ghə̀ŋ fʉ lì mpfwo tò nə̀ mbwaʼmə̀.”
ACT.16.37	Bol gàʼ la, “Viʼi a və soʼo ko tə dìʼ la yès byɨsə li kənyʉ̀, alì nè və ghòm yès a shɨ viʼi kò və lə̀ lyɨ̀ la yès dìʼ viʼi Lum! Vəwenə tə nè a lì bè ghàʼ yès ə̀ wè a mfɨŋ,ə sə kəŋə nyoʼtə shìsə̀ luwèn byìʼì ghò? Yès zì ko yès lù fʉ̀. Vəwenə vì tò nkàntə̀ vəwenə ə̀ shìsə̀ yès.”
ACT.16.38	Vəsugyèʼ vi bwènə̀ dyʉ̀ shə̀ʼtə̀ nyʉ̀ a vyi à viʼi nsoʼo nsoʼ lì. Vəwenə nè zhʉ la Bol wenə̀ Silàs dìʼ viʼi Lum, fàyn ghoʼghə vì a vəwenə. 
ACT.16.39	Vəwenə lù dyʉ̀ a mfɨŋ yì ə̀ yèn Bol wenə̀ Silàs ə̀ sènsə vəwenə la vəwenə lyèsə kənyʉ̀ akì, mù gàʼ la vəwenə fʉ̀ fà mfɨŋ ayì ə̀ lù fà a ntə̀ʼ ayì. 
ACT.16.40	Bol wenə̀ Silàs nè fʉ̀ fà mfɨŋ ayì, ə̀ dyʉ̀ a ngə̀ŋ Lydiyà ə yèn viʼi vəbyɨməvə tsu, ə̀ shɨ̀tə̀ gàʼ à vəwenə ndi tomsə vəwenə ə byɨmə vəwenə nto dyʉ̀ tò nə̀ mbì mù lù ə̀ fʉ̀ fa ntə̀ʼ ayì.
ACT.17.1	Bol wenə viʼi wen jèʼ li chò fa ntə̀ʼ Amfibolis bènə̀ fa ntə̀ʼ Abòlòniyà ə̀ vì zaʼa a ntə̀ʼ Tèsàlonikà, a ngə̀ŋ tsèntə Vəjew tsen ndìʼ tsu. 
ACT.17.2	Bol dyʉ̀ a ngə̀ŋ ntsèntə̀ ayì ando ghə̀ njèʼè nè ə̀ lyɨ̀ mətsi mə nzhʉtəmə Vəjew ntaʼ, əsoʼtə nyʉ̀ a və mfʉ̀ fa Ŋwàʼlə̀ Nyìngòŋ. 
ACT.17.3	Ghə̀ nshə̀ʼtə̀ li laynsə̀ nyʉ̀ vyi a və diʼì a Ŋwàʼlə̀ Nyìngòŋ, gàʼà la, wìʼ yì a Nyìngòŋ ntsuʼ li ghʉ lì diʼi ne yenə ngəʼ ə pfʉ, və be nè ghə̀ lu fà pfʉ. Ghə̀ bè gàʼ la, “Yesò ghèn a ma gàʼà à ghə̀ŋ byìʼì wen lə̀ dìʼ wìʼ ayì.” 
ACT.17.4	Vəjew vətsenvə zhʉ ə byɨmə nyʉ̀ vyi a Bol ngàʼà mù tsèntə̀ nòynə Bol wenə̀ Silàs. Nòyn viʼi Glis a və nghoʼsə̀ Nyìngòŋ bè tsèntə̀ vəwenə ə boʼsə nə̀ ki vəghoʼkəvə.
ACT.17.5	Vəjew vətsenvə sə kiʼ kənghə̀ʼ byìʼàndo viʼi ntsèntə̀ nòyn Bol wenə̀ Silàs ə̀ mù sə jèʼè pfʉtə voyndyə vəbyɨvə, və sə jèʼè zhòfə̀ chò fa ntə̀ʼ ə̀ dyʉ̀ kwàʼtə̀ təchʉ̀ tə ngə̀ŋ Jasòn, kəŋə Bol wenə̀ Silàs əghaʼ ə vì nə̀ vəwenə a shɨ viʼi. 
ACT.17.6	Vəwenə kwen tsu kò vəwenə lù yèn Bol wenə̀ Silàs mù ghàʼ Jasòn wenə̀ viʼi vəbyɨməvə vətsenvə ə̀ gùf ə̀ vì nə̀ vəwenə a shɨ viʼi nsoʼ, zɨmə̀ gàʼà la, “Viʼi venə diʼ mu vəwenə nəʼə li tò mbì tsèm, luwèn vəwenə vì li nzaʼa a vəghəŋ a ntə̀ʼ, 
ACT.17.7	Jasòn nlyɨ vəwenə ə nshɨtə nghʉ à wen a ngə̀ŋ. Vəwenə vətsèm ə jèʼè kwàʼtə̀ təsoʼ tə fòyn ghoʼo vəghəŋ gàʼà la fòyn tsen bè dìʼ a zhiʼ wen diʼ Yesò.” 
ACT.17.8	Nòyn viʼi wenə̀ viʼi soʼò nsoʼ vi nè sə dyʉ̀ zhʉ kənyʉ̀ akì tò zhʉ kə nè tinsə vəwenə sə fwi no nànto. 
ACT.17.9	Viʼi nsoʼ a vyi nè Jasòn wenə̀ viʼi vəbyɨməvə vi lòʼ ko a vəwenə, və mù ghʉsə vəwenə, vəwenə lù pfwo.
ACT.17.10	Tʉʼ nè jɨ, viʼi vəbyɨməvə vi lyɨ̀ Bol wenə̀ Silàs ə̀ tɨm la vəwenə nyɨŋ ə̀ dyʉ̀ a ntə̀ʼ Belì byìʼì ngəʼ aghèn. Vəwenə dyʉ̀ tsu bè dyʉ̀ kwèn a ngə̀ŋ ntsèntə̀ Vəjew. 
ACT.17.11	Viʼi a və ndìʼ tsu nkòŋə̀ əzhʉtə kənyʉ̀ əchò viʼi Tèsàlonikà. Vəwenə nkòŋə̀ no a nkàyn əzhʉtə ntɨm jùŋ mù sə dzàŋə̀ Ŋwàʼlə̀ Nyìngòŋ tò mətsi ntsèm ndi yen la nyʉ̀ a Bol nshə̀ʼtə̀ diʼ tò nəmwèʼè lo. 
ACT.17.12	Nghoʼo viʼi tsu, nə̀ ki bènə̀ lʉmə və ghoʼokəvə a ndiʼì viʼi Glis byɨmə à Yesò. 
ACT.17.13	Andìʼ ando Vəjew a və ndìʼ a Tèsàlonikà nzhʉ la Bol be shə̀ʼtə̀ ntɨm jùŋ à viʼi Belì, vəwenə vì tsu sə bosə̀ la vəwenə zìtə̀ soyn. 
ACT.17.14	Viʼi vəbyɨməvə tɨm Bol wenə̀ viʼi vətsenvə la vəwenə shiʼi dyʉ̀ a mbyɨ̀ àmù mə ghoʼomə̀ tò a zhʉ ayì, alì Silàs wenə̀ Timotì faŋ tò a Belì. 
ACT.17.15	Viʼi vi a wenə̀ və Bol nlu a muʼu tùʼmə̀ nə̀ wen ə̀ dyʉ̀ zaʼa a ntə̀ʼ Atèns ə mù ghʉ̀sə wen tsu bwènə̀ vì a Belì nə̀ ntɨm a Bol ntɨmə la Silàs wenə̀ Timotì zaŋsə vì kwetə wen.
ACT.17.16	Andìʼ ando Bol nkə̀ʼtə̀ Silàs wenə̀ Timotì a Atèns, ə̀ yèn la ntə̀ʼ ayì nkiʼi mənyo no nghoʼo. Kənyʉ̀ ki sə ku ngəʼ à wen no nànto. 
ACT.17.17	Ghə̀ ndyʉ̀ a ngə̀ŋ ntsèntə̀ Vəjew ə̀ sòʼtə nyʉ̀ avenə tsu wenə̀ vəwenə bènə̀ viʼi vətsenvə vi a və ngumlə̀ Nyìngòŋ. Ghə̀ mbe dyʉ̀ soʼtə̀ tò nyʉ̀ avenə a təwoŋ no mə ntsi ntsèm wenə̀ viʼi vi a ghə̀ mvi bùmtə̀ tsu. 
ACT.17.18	Ndìʼsə̀ sə sətsensə ndìʼ tsu a və ə ndzàŋə̀ nə̀ ndzɨ̀mtə̀sə Ebikulyan nə̀ viʼi Stoyk yen Bol, vətsenvə mù sə bèmə̀ la, “Nki ndìʼsə̀ ghèn lè mwòmsə̀ əgàʼ la ghò, ko ndiʼ la ghə̀ kɨ no kənyʉ̀ a?”
ACT.17.18	Vətsenvə gàʼ la, “Ghə̀ mwòmsə̀ əgàʼ kənyʉ̀ byìʼì vənyìngòŋ və ətɨm.” Vəwenə ngàʼà alə̀ byìʼàndo Bol nziʼi nyʉ̀ byìʼì Yesò be ziʼi la viʼi lu bwènə̀ lù fà pfʉ. 
ACT.17.19	Vəwenə mù lyɨ̀ Bol ə̀ dyʉ̀ nə̀ wen a ntsèntə̀ viʼi nsoʼ yì a və mvì zhùŋtə̀ a kwi pfen Ayobagùs ə̀ gàʼ à wen la, “Shə̀ʼtə à yès la àdìʼ nki ziʼi fighə kò a wù ziʼi viʼi lə̀ lo? 
ACT.17.20	Wù gàʼà nyʉ̀ tsenəvə kènla yès ntɨmə̀ zhʉ, yès a kòŋ la wù shə̀ʼtə̀ nyʉ̀ a vyi ə̀ laynsə à yès?” 
ACT.17.21	A ndìʼ a lì viʼi vyi a və mbwi vəwenə a Atèns nə̀ vi a və mvi vi sə tsi tsu nkòŋə̀ ŋwʉʼ no məzhʉ̀ ntsèm, ə nshə̀ʼtə̀ tò nyʉ̀ fivə vi a vəwenə zhʉ fa viʼi vətsenvə.
ACT.17.22	Bol lù tɨ̀mə a ntsèntə̀ ayì a Ayobagùs ə̀ gàʼ la, “Viʼi Atèns, mà yen li la ghə̀ŋ kɨ ghoʼsə vənyìngòŋ a shə̀ no a nkàyn, 
ACT.17.23	byìʼàndo mà sə njèʼè kaʼa fa ntə̀ʼ ashə̀ ə̀ yen shi a ghə̀ŋ ghoʼsə vənyìngòŋ a vi tsu no ghoʼo. Ma be yèn kəshi kə kəku kətsen mu və nyòʼ li tsu la, ‘kèn dìʼ à Nyìngòŋ tsen a wìʼ ko kɨ.’ Nyìngòŋ aghèn a ghə̀ŋ gumlə̀ a ghə̀ŋ, ko kɨ̀ tè kɨ lə̀ dìʼ Nyìngòŋ yì a no nkàntə̀ mò shə̀ʼtə̀ nyʉ̀ venə luwèn byìʼì wen. 
ACT.17.24	Nyìngòŋ aghèn diʼi Nyìngòŋ yì a ghə̀ nshɨ̀tə̀ mbi ghèn nə̀ nyamsə bè shɨ̀tə̀ no fo tsèm a və diʼì tsu. A diʼi wen diʼ Bobo a ghə̀ soʼo kaŋ nə̀ nse, kò ghə̀ lə̀ ntsi a aloʼ mu və bwom nə̀ avu ə nghoʼsə̀ wen tsu. 
ACT.17.25	Nyìngòŋ aghèn nè la viʼi vətsèm ndiʼ vəto. Ghə̀ ku no ghò à wìʼ a ghə̀ kəŋ, kò andìʼ la wìʼ zì ghə̀ ku no kəfo kətsenkə à wen. 
ACT.17.26	Nyìngòŋ aghèn nlù bwòm tò wìʼ muʼ a mbi, no viʼi təloʼ tətsèm mfʉ tò fà wìʼ aghèn mùʼ. Ghə̀ ku zhʉ a viʼi a venə diʼ tsi a nse be ku shi a vəwenə zì və tsi tsu. 
ACT.17.27	Ghə̀ ne a lì ndi viʼi vətsèm nkəŋə wen to nə̀ viʼi kənfyif a li kɨ la vəwenə ne yènə wen, no to ando ghə̀ ko diʼ kəghaf fà wutsen. 
ACT.17.28	Wu tofə tsen nlù gàʼ la:
ACT.17.28	‘A nè Nyìngòŋ la vəghəŋ ntsi, jèʼè,
ACT.17.28	be diʼ no tè ghò a vəghəŋ diʼì.’
ACT.17.28	Viʼi və tofəvə ghə̀ŋ vətsen və bè ngàʼa la:
ACT.17.28	‘Vəghəŋ bè dìʼ tò vunə wen.’
ACT.17.29	Ando vəghəŋ diʼì vunə Nyìngòŋ, vəghəŋ ko diʼ nlyɨ̀ la Nyìngòŋ diʼ kəfo a wìʼ ŋwʉʼʉ ghə̀ kwòʼtə ə̀ ti no tè nə̀ nki kəkas kə kò, ko ghə̀ tsɨf a ngùʼ. 
ACT.17.30	Nyìngòŋ ghʉ li la ghə̀ zì kò ghə̀ a ku ngəʼ à wìʼ byìʼì mətsi mì a wìʼ nko ntɨmə̀ kɨ̀ kənyʉ̀ byìʼì wen lì, alì gàʼà à no tè ndò, no tè fe luwèn la ghə̀ kwitə tyɨm wen fà wen a nyʉ̀ byɨvə. 
ACT.17.31	Nyìngòŋ nlù gàʼ a lì byìʼàndo ghə̀ ndìʼ mu ghə̀ ghʉ li kətsi kì a ghə̀ lu soʼ viʼi vətsèm tsu a mbi ashə̀ a ji tɨmə. Ghə̀ lu nè wìʼ, yì a ghə̀ ntsuʼ li ə̀ ghʉ soʼ viʼi avenə à wen. Ghə̀ diʼì li kənyʉ̀ a kènkə ə̀ myètə̀ a ndayn a ji la ghə̀ tə nè wìʼ ayì bwènsə̀ lù fà pfʉ.”
ACT.17.32	Andìʼ ando vəwenə nzhʉ Bol gàʼ kənyʉ̀ byìʼì məlù fà pfʉ, viʼi vətsenvə sə chəʼə wen, vətsenvə gàʼà la vəwenə a kòŋ la ghə̀ lù be vì ə gàʼ nyʉ̀ tsenəvə à vəwenə byìʼì kənyʉ̀ akì. 
ACT.17.33	Bol lù a zhʉ ayì ə̀ fʉ̀ fa ntsèntə̀ ayì. 
ACT.17.34	Viʼi vətsenvə dzɨ̀mtə̀ Bol ə̀ byɨmə ntɨm yì a ghə̀ nshə̀ʼtə̀ lì. Dionysius a andiʼì wù ntsèntə̀ yì a və nghaʼa a Ayobagùs lì, nə̀ wùwì tsen a zhiʼ wen ndìʼ Damalìs bènə̀ viʼi vətsenvə ndìʼ a ntìntìn viʼi vyi a və mbyɨmə lì.
ACT.18.1	Bol nè gàʼà à viʼi Atèns myètə̀ ə̀ lù fà tsu ə̀ dyʉ̀ a ntə̀ʼ Kolìn. 
ACT.18.2	Andìʼ ando ghə̀ ndyʉ̀ zaʼa tsu ə̀ yèn wu Jus tsen a və mbwi wen a loʼ Bontùs, zhiʼ wen diʼ Akwilà. Ghə̀ diʼ mu ghə̀ kwʉ̀ʼtə̀ mvi tò vi tsu wenə̀ wì wen Blisilyà. Vəwenə nlù fa Lum a loʼ Italì ə̀ vì tsu byìʼàndo fòyn Klodùs ndìʼ mu ghə̀ chòsə̀ li soʼ la Vəjew fʉ fà Lum no vətsèm. Bol lù dyʉ̀ yèn vəwenə, 
ACT.18.3	wenə̀ vəwenə sə tsi be tsèntə nè təshyèʼ a muʼu byìʼàndo vəwenə mbe tasə fo tò nə̀ Bol nə̀ gwʉsə nyamsə, shɨ̀tə̀ təto tsu. 
ACT.18.4	Bol sə dyʉ̀ kwenə a ngə̀ŋ ntsèntə̀ Vəjew tò məntsi mə nzhʉtəmə no ntsèm, soʼtə̀ nyʉ̀ tsu wenə̀ Vəjew bènə̀ viʼi Glis, mwòmsə̀ ənè la vəwenə byɨmə kənyʉ̀ kì a ghə̀ ngàʼà.
ACT.18.5	Silàs wenə̀ Timotì nè lù fà Macedonia ə̀ vì a Kolìn. Bol ghʉsə no nyʉ̀ tsèm a ghə̀ ə̀ nè ə sə shə̀ʼtə tò ntɨm jùŋ à Vəjew be dìʼì laynsə̀ à vəwenə la Yesò dìʼ wìʼ yì a Nyìngòŋ tsuʼ li nghʉ. 
ACT.18.6	Ando vəwenə ntensə kənyʉ̀ kì a ghə̀ ngàʼà be telə̀ wen, ghə̀ bwèn dzèm wen à vəwenə ə̀ gàʼ la, “Ghə̀ŋ sətsèn nè kənyʉ̀ kènkə alə̀, Nyìngòŋ maʼa ghə̀ŋ, mu à diʼi nsoʼ ghə̀ŋ, mu kəvu komkə ko à ndiʼ tsu. Mà lì a ghʉsə ghə̀ŋ luwèn ə̀ dyʉ̀ nshə̀ʼtə̀ ntɨm jùŋ aghèn à viʼi tɨmə.” 
ACT.18.7	Ghə̀ gàʼ a lì, mù lù ghʉsə Vəjew a vyi ə̀ dyʉ̀ sə tsi a ngə̀ŋ wù kətɨm tsen a zhiʼ wen ndìʼ Titiyòs Justus a ghə̀ mbe gumlə̀ Nyìngòŋ. Ngə̀ŋ wen ndìʼ tò a mbyɨ̀ ngə̀ŋ ntsèntə̀ viʼi Jus. 
ACT.18.8	Wutsen a andìʼ kətʉ kə ngə̀ŋ ntsèntə̀ akì a zhiʼi wen ndìʼ Klisbùs zhʉ ntɨm jùŋ a ghèn, wenə̀ viʼi ngwaʼa ngə̀ŋ wen, bènə̀ viʼi vətsenvə a Kolìn no və ghoʼo byɨmə à Bobo ə̀ shì mu.
ACT.18.9	A sə ndiʼ nəntʉʼʉ a kətsi kətsenkə, kənyʉ̀ kə fʉ̀ a kə̀ʼ Bol a nə̀ jòm, Bobo gàʼ tsu à wen la, “Kə a fwàyn viʼi venə, ngàʼà tò gaʼa à vəwenə, 
ACT.18.10	byìʼàndo mà dìʼ yowù. Wìʼ ko a nè kənyʉ̀ kə byɨkə à wù. Nziʼi tò ziʼi byìʼàndo viʼi vwomə diʼ a ntə̀ʼ a shə̀ no vəghoʼo.” 
ACT.18.11	Ando ghə̀ ngaʼà a lì, Bol bè tsì a Kolìn ngwʉʼ mpfen nə̀ kəbyeʼ kə, shə̀ʼtə̀ tò ntɨm ə̀ Nyìngòŋ.
ACT.18.12	Andìʼ ando və ghʉ̀ Galiyò la ghə̀ nsoʼo shə loʼ ayi a və ndzàŋə̀ nə̀ Akayà, Vəjew vətsenvə tsèntə̀ ghàʼ Bol ə̀ dyʉ̀ nə̀ wen a kəshi kə nsoʼ 
ACT.18.13	ə̀ dyʉ̀ gàʼ à Galiyò la, “Wìʼ ghèn nè la viʼi ngumlə̀ Nyìngòŋ a ji tsen a soʼo ko byɨmə.”
ACT.18.14	Ando Bol nkəŋ ŋoʼsə chʉ̀ wen ə gàʼ, Galiyò tin ə̀ gàʼ la, “Ghə̀ŋ zhʉtə a Vəjew! A tu ndiʼ la Bol ghèn kwaʼà li soʼ ko la ghə̀ nè li kənyʉ̀ kə byɨkə kətsenkə, mu mà zhʉtə kənyʉ̀ kì a ghə̀ŋ ə gàʼà. 
ACT.18.15	Ando ghə̀ŋ bòŋsə̀ soʼo nyʉ̀ byìʼì ziʼi tsenghə, nə̀ təzhiʼ tə viʼi bènə̀ soʼo ghə̀ŋ lə̀, à kɨ tò ghə̀ŋ. Mà zì kò mà lə̀ tɨ̀mə ə̀ nsoʼo nki nyʉ̀ à nə̀ venə.” 
ACT.18.16	Ghə̀ gàʼ a lì ə̀ gàʼ la və dzɨ̀mə̀ shìsə̀ Vəjew a vyi fà kəshi kə nsoʼ akì. 
ACT.18.17	Viʼi a vyi ghaʼ Sòstenìs a andiʼì kətʉ a ngə̀ŋ ntsèntə̀ Vəjew ə̀ ghòm wen tò a chʉ̀ kəshi kə nsoʼ ayì alì kò Galiyò lə̀ gàʼ tè kənyʉ̀.
ACT.18.18	Bol bè tsìtə no məntsi alə̀ wenə̀ viʼi vəbyɨməvə a Kolìn ə̀ mù tòŋtə vəwenə ə̀ lù wenə̀ Blisilyà bènə̀ Akwilà fà ntə̀ʼ Senchilì ə̀ dyʉ̀ a loʼ Sylia. Mibu vəwenə sə nkwen a nkanuʼ əlù, mu Bol kom li kətʉ kə wen byìʼàndo ghə̀ ndìʼ mu ghə̀ ghʉ li kənyʉ̀ kətsenkə a məkàyn wenə̀ Nyìngòŋ. 
ACT.18.19	Vəwenə jèʼè ə̀ dyʉ̀ zaʼa a ntə̀ʼ Efesùs, Bol ghʉsə Blisilyà wenə̀ Akwilà ə̀ dyʉ̀ a ngə̀ŋ ntsèntə̀ Vəjew wenə̀ vəwenə sə soʼtə̀ nyʉ̀ tsu. 
ACT.18.20	Vəwenə sə̀ sensə̀ Bol la ghə̀ tsìtə wenə̀ vəwenə no məntsi mə ghoʼomə̀, alì ghə̀ tensə. 
ACT.18.21	Andìʼ ando ghə̀ nlù, ghə̀ gàʼ à vəwenə la, “Mà lu be bwènə̀ vì, a zhʉ a Nyìngòŋ sətsèn kòŋ.” Ghə̀ gàʼ a lì mù lù ə̀ mòʼtə̀ Blisilyà wenə̀ Akwilà a Efesùs.
ACT.18.22	Bol nè dyʉ̀ zaʼa ntə̀ʼ Sisalìyà ə̀ kuʼ dyʉ̀ tòŋtə ntsèntə̀ viʼi vəbyɨməvə a Jelusalèm, ə lù fà tsu bwènə̀ shiʼi fa Antìyòk, 
ACT.18.23	ə̀ tsìtə tsu no alə̀. Ghə̀ nè lù fa tsu ə̀ jèʼè chò fa shì tsèm a Galesìyà bènə̀ Fligiya, gyàmtə̀ dyʉ̀ nə̀ ndzɨ̀mtə̀sə bàm Yesò ndi vəwenə nkiʼ tyɨmə toghə a shi aghèn.
ACT.18.24	Wu Jus tsen lù vì a Efesùs mu ghə̀ kwì a Alèksandìliyà, zhiʼ wen diʼ Abolòs. Ghə̀ nkɨ əgàʼ a ji a no ndò nkòŋ əzhʉtə. Ghə̀ nkɨ nyʉ̀ fa tì Ŋwàʼlə̀ Nyìngòŋ no ghoʼo. 
ACT.18.25	Ghə̀ ndìʼ mu ghə̀ bè ziʼi nyʉ̀ byìʼì jisə shìsə a Bobo kəŋ la viʼi ntsi fa tsu, ə sə gàʼà no nə̀ kədyoʼkə, be ziʼi viʼi byìʼì Yesò a ji a ghə̀ ndìʼì la ghə̀ nkɨ kənyʉ̀ a ghə̀ nziʼì. Ghə̀ ntùʼù kɨ tò nyʉ̀ vyi a Joyn wu ku amù nziʼì byìʼì mu mì a ghə̀ nku à viʼi lì. 
ACT.18.26	Blisilyà wenə̀ Akwilà nè zhʉ̀ ziʼi yi a ghə̀ nziʼi nə̀ tyɨmə toghə a ngə̀ŋ ntsèntə̀ ə̀ gàʼ la Abolòs vì a vəwenə ngə̀ŋ. Ghə̀ vì, vəwenə shɨ̀tə̀ shə̀ʼtə̀ jì yì a wen a Nyìngòŋ kəŋ la viʼi ntsi fa tsu. 
ACT.18.27	A sə ndiʼ ando Abolòs ngàʼà la ghə̀ a kòŋ ətɨmə dyʉ̀ a Akayà, viʼi vəbyɨməvə a Efesùs gyàmtə̀ wen ə̀ nyòʼ ŋwàʼlə̀ à viʼi vəbyɨməvə a Akayà gàʼà la vəwenə shisə wen no a nkàyn. Ghə̀ tɨmə̀ ə̀ dyʉ̀ tsu ə̀ sə ku gyàmtə̀ ghoʼghə à viʼi vyi a və sə ndiʼ mu və byɨmə li byìʼì bòŋə̀ tyɨm ə Nyìngòŋ. 
ACT.18.28	Abolòs soʼo nyʉ̀ no a nkàyn, dìʼì laynsə fa Ŋwàʼlə̀ Nyìngòŋ la Yesò dìʼ wen Klistò. No wu Jus muʼ nko bè gàʼ kənyʉ̀ byìʼì ziʼi yi a ghə̀ nziʼì.
ACT.19.1	Andìʼ ando Abolòs ndìʼ a ntə̀ʼ Kolìn a shyə Akayà, Bol chò fa tì loʼ ayì ə̀ dyʉ̀ zaʼa a Efesùs ə̀ yèn viʼi vəbyɨməvə vətsenvə tsu, 
ACT.19.2	ə bèm à vəwenə la, “Andìʼ ando ghə̀ŋ mbyɨmə̀, Kəzhwì kə ŋwòʼəkə mvi li à ghə̀ŋ?” Vəwenə bwènsə̀ la, “Yes nko tɨmə̀ zhʉ̀ tè kənyʉ̀ byìʼì Kəzhwì kə ŋwòʼəkə.”
ACT.19.3	Bol bwènsə̀ bèm à vəwenə la, “A tə dìʼ nki mu mə nkò à və tə kù à ghə̀ŋ a?” Vəwenə bwènsə̀ la, “Və nkù mu à yès byìʼì kənyʉ̀ kì a Joyn nziʼì.”
ACT.19.4	Bol mù gàʼ la, “Joyn nku mu à viʼi vyi a və nkwitə tətyɨm tə vəwenə be gàʼ à viʼi a vyi la, vəwenə dìʼi byɨmə à wìʼ yì a ghə̀ ndiʼì nè vì fa wen a bàm, adiʼ Yesò.”
ACT.19.5	Viʼi avenə zhʉ a lì mù byɨmə à Bobo Yesò, və ku mu à vəwenə ədìʼ la vəwenə byɨmə li à wen. 
ACT.19.6	Bol mù ghʉ avu wen a vəwenə a tʉ, Kəzhwì kə ŋwòʼəkə mù vì à vəwenə, vəwenə zìtə̀ sə gàʼà təgàʼ tə kədyàŋ, be shə̀ʼtə̀ nyʉ̀ mu və lù fà Nyìngòŋ. 
ACT.19.7	Lʉmə ndìʼ a ntìntìn viʼi avenə ə zaʼa a njʉ̀sə̀bò.
ACT.19.8	Fà yì a bàm, Bol sə dyʉ̀ kwenə a tì ngə̀ŋ ntsèntə̀ gàʼà wenə̀ Vəjew a tì vəsàŋ vətaʼ nə̀ tyɨm toghə, soʼtə̀ nyʉ̀, kəŋə la vəwenə byɨmə la kənyʉ̀ kì a yi gàʼà byìʼì soʼ fòn Nyìngòŋ diʼ nəmwèʼè. 
ACT.19.9	Viʼi vətsenvə fa vəwenə a ntìntìn to kətʉ ə̀ tyèn la vəwenə ko a byɨmə kənyʉ̀ akì a Bol ngàʼà lì, bè gàʼ nyʉ̀ byɨvə tsenəvə à viʼi a shɨ byìʼì Jì yì a Bobo nkəŋə la və ntsi fa tsu. Bol mù ghʉ̀sə vəwenə ə̀ lyɨ̀ viʼi vəbyɨməvə vi wenə̀ vəwenə sə̀ dyʉ̀ tò mətsi ntsèm a ngə̀ŋ yì a Tylannùs nziʼi viʼi tsu, soʼo nyʉ̀ tsu wenə̀ viʼi. 
ACT.19.10	Bol nè kənyʉ̀ akì a tì ngwʉ̀ʼsə səbò, Vəjew nə̀ viʼi tɨm vi a və ndìʼ a Asìyà zhʉ kənyʉ̀ byìʼì Bobo.
ACT.19.11	Andìʼ ando Bol mbò dìʼ tò a Efesùs, Nyìngòŋ nè ghə̀ sə nè nyʉ̀ kàynəvə. 
ACT.19.12	Viʼi nlyɨ̀ ndisə shyèʼ wen nə̀ basə ndisə vi a ghə̀ ntyì kəzhʉʼsə kə wen tsu, dyʉ̀ nə̀ wenəvə à viʼi və kwaʼkəvə, və nè vəwenə to, zhwì byɨvə be fʉ̀kə̀ fà vəwenə a təwèn.
ACT.19.13	Vəjew vətsenvə a və bè njèʼè dzɨ̀mə̀ shìsə zhwì byɨvə bè sə mwòmsə̀ ndzɨ̀mə̀ a zhiʼ Bobo Yesò. Vəwenə mbʉsə ndzɨ̀mə̀, vəwenə sə gàʼà la, “Ma gàʼà à ghə̀ŋ a zhiʼ Yesò yì a Bol ə̀ ziʼi byìʼì wen la, ghə̀ŋ fʉ fà wèn wìʼ ghèn.” 
ACT.19.14	Viʼi a və njèʼè nè kənyʉ̀ a kènkə ndìʼ vunə lʉmə vətsenvə sòmbo, a andìʼ vunə pfèm ngə̀ŋ Nyìngòŋ ghoʼo Vəjew tsen a zhiʼ wen ndìʼ Sivà.
ACT.19.15	A sə ndiʼ kətsi kətsenkə, vəwenə dyʉ̀ yèn wutsen ghə̀ kiʼ kəzhwì kə byɨkə. Vəwenə sə mwòmsə̀ ədzɨ̀m ə shìsə kəzhwì kə byɨkə akì, kə gàʼ à vəwenə la, “Mà kɨ Yesò bè kɨ Bol. Ghə̀ŋ ke dìʼ vəndò?” 
ACT.19.16	Ando kə ngàʼa a lì, wìʼ ayì a ghə̀ nkiʼ kəzhwì kə byɨkə akì shen ə̀ ghaʼ vəwenə no vətsèm, ə̀ ghòm no a nkàyn. Vəwenə nyɨŋkə fʉ̀ fà ngə̀ŋ ayì mu və bàtə li ndisə vəwenə bè lyomsə vəwenə a ji byɨ.
ACT.19.17	Vəjew nə̀ viʼi tɨm vi a və ndìʼ a Efesùs nè zhʉ̀ kənyʉ̀ a kə yì chò sə̀ diʼ nə̀ fanə mù sə kuʼsə zhiʼ Bobo Yesò. 
ACT.19.18	Viʼi vəbyɨməvə sə fʉ̀ vì a ndayn, shə̀ʼtə̀ nyʉ̀ byɨvə vi a vəwenə tə nè mibu sə byɨmə. 
ACT.19.19	Nghoʼo viʼi a vəwenə nè nyʉ̀ fʉ̀ vì nə̀ vəŋwàʼlə̀ vi a vəwenə ndzàŋə̀ nyʉ̀ fənyoʼ a vyi fa tsu ə̀ nyʉ̀ʼ tò a shɨ viʼi vətsèm. Ko vəŋwàʼlə̀ a vyi nto no nànto. 
ACT.19.20	Kənyʉ̀ kə Nyìngòŋ mù sə sàykə̀ dyʉ̀ tò dyʉ̀, viʼi no və ghoʼo byɨmə byìʼì nyʉ̀ kanəvə vi a vəwenə nyenə.
ACT.19.21	A bàmə nyʉ̀ avenə, Kəzhwì kə ŋwòʼəkə nè, Bol ghʉ la ghə̀ a chò fa shyə loʼ Macedonia bènə̀ fa Akayà ə dyʉ̀ zaʼa a Jelusalèm. Ghə̀ bè ghʉ̀ la ghə̀ a tsìtə tsu ə mu chò dyʉ̀ a Lum. 
ACT.19.22	Ghə̀ ghʉ a lì mù tɨ̀m viʼi vi vəbò a və ngyàmtə̀ wen a ndiʼì Timotì wenə̀ Elastùs, la vəwenə dyʉ̀ a Macedonia a mbì, ghə̀ be tsìtə a Asìyà.
ACT.19.23	Ngəʼ ghoʼo tsen zìtə̀ a Efesùs a mətsi ayì byìʼì Jì yì a Bobo nkəŋə la viʼi ntsi fa tsu. 
ACT.19.24	Wutsen ndìʼ tsu, ti fo nə̀ kəlàmkə, zhiʼ wen diʼ Demetyòs. Ghə̀ ti mənyo mə ngə̀ŋ jɨm Altemis a ndiʼì Nyìngòŋ wùwì. Shyèʼ aghenə nku ko à viʼi shwèʼ wen no ghoʼo. 
ACT.19.25	Demetyòs dzàŋtə̀ viʼi shwèʼ wen bènə̀ viʼi vətsenvə a və bè nti fo ə̀ gàʼ à vəwenə la, “Vəlèmə̀ vwomə, ghə̀ŋ ə kɨ la vəghəŋ ə kiʼì ghoʼ vəghəŋ tò fa shyèʼ ghèn a vəghəŋ ə shwèʼè lə̀. 
ACT.19.26	Ghə̀ŋ zhʉ li be nyen kənyʉ̀ a Bol ghèn ə nè fà ghə̀ŋ a ngəŋsə. Ghə̀ ne li nghoʼo viʼi a Efesùs nə̀ a Asìyà no vətsèm mbyɨmə la vənyìngòŋ vi a və shɨ̀tə̀ lì ko diʼ nkàyntə̀ vənyìngòŋ. 
ACT.19.27	Ngəʼ lì dìʼ luwèn la viʼi a zìtə̀ ngàʼà nyʉ̀ byɨvə byìʼì shwèʼè vəghəŋ kèn la vəwenə be a nlyɨ̀ ngə̀ŋ jɨ̀m Altemis la àdìʼ kəfo kətsenkə. Na kènkə a nè kò a ndìʼ la Nyìngòŋ aghèn be a nkiʼ ghoʼsə, andiʼ tò wen a viʼi Asìyà nə̀ viʼi mbyi no vətsèm nghoʼsə̀.”
ACT.19.28	Nòyn viʼi vi nè zhʉ̀ kənyʉ̀ a kènkə, tinsə vəwenə sə fwi, vəwenə sə zɨmə̀ gàʼà la, “Altemis yì a vəghəŋ ghoʼsə̀ a Efesùs ə̀ ŋaŋtə chò no vənyìngòŋ vətsèm!” 
ACT.19.29	Zɨmə aghenə sàykə̀ dyʉ̀ a ti ntə̀ʼ no tsèm, nòyn ayì shen ə̀ dyʉ̀ ghàʼ viʼi jèʼ Bol vətsenvə, andiʼ viʼi Macedonia ə̀ kwen ə̀ dyʉ̀ nə̀ vəwenə a kəshi kə ntsèntə̀ ntə̀ʼ. Təzhiʼ tə viʼi a vyi ndìʼ Gayòs wenə̀ Alistakùs. 
ACT.19.30	Bol nkəŋə ədyʉ̀ tsu əgàʼ à viʼi, alì viʼi vəbyɨməvə tensə la kə ghə̀ à dyʉ̀. 
ACT.19.31	Viʼi vəghoʼkəvə vətsenvə a və ntisə̀ nyʉ̀ a shyə loʼ ayì, ndìʼ ndoŋsə Bol. Vəwenə tɨm ntɨm à wen ə̀ gàʼ la kə ghə̀ à dìʼ kəʼə wen a ntsèntə̀ ayì. 
ACT.19.32	Andìʼ a lì, no ndò zɨmə̀ gàʼà tò kəwen kənyʉ̀ byìʼàndo nghoʼo viʼi nko kɨ̀ tè la və yì tsèntə̀ tsu ənè gho lo. 
ACT.19.33	Viʼi vətsenvə nyenə tò la Alèksandà kìʼ kənyʉ̀ əgàʼ byìʼàndo Vəjew ngàʼà la ghə̀ cho ə̀ tɨ̀mə a mbì. Alèksandà tsòʼsə̀ kəvu kə wen a kàŋ ə̀ nè la viʼi chɨmə, mù zìtə̀ əgàʼ ədìʼ la à ko yì zìtə̀ Vəjew nzìtə̀ ngəʼ aghèn, 
ACT.19.34	alì viʼi avenə nè yen ə̀ kɨ̀ la Alèksandà dìʼ wu Jus, vəwenə zìtə̀ sə tsèntə̀ zɨmə̀ a gɨ to la, “Altemis yì a vəghəŋ ə ghoʼsə̀ a Efesùs ə ŋaŋtə chò vənyìngòŋ no vətsèm!” Vəwenə faŋ ə̀ sə̀ zɨmə̀ tò a lì a tì vəhawà vəbò.
ACT.19.35	Fa yì bàm, wìʼ a ghə̀ nyòʼò nyʉ̀ be tùʼmə̀ nə̀ ntə̀ʼ ayì nè, viʼi chìʼ la kùʼ, ghə̀ mù gàʼ à vəwenə la, “Viʼi vətsèm ə̀ kɨ la ghə̀ŋ viʼi Efesùs diʼ ntùʼmə̀ nə̀ ngə̀ŋ jɨ̀m Altemis, be tùʼmə̀ nə̀ ngùʼ yì a ghə̀ mfəŋə fa kàŋ a nse, vəghəŋ sə̀ ghoʼsə. 
ACT.19.36	No wìʼ muʼ ko zì ghə̀ tensə nyʉ̀ avenə. Ma sə gàʼà à ghə̀ŋ la ghə̀ŋ bwaʼsə tətyɨm tyəŋtə, kə wìʼ a dèmə nè kənyʉ̀ ke kwòʼtə̀, 
ACT.19.37	byìʼe ghə̀ŋ vì li nə̀ viʼi venə vəbò a shèn ko ndiʼ la vəwenə tsoŋ li kəfo fa vəghəŋ a ngə̀ŋ jɨ̀m ko telə Nyìngòŋ vəghəŋ. 
ACT.19.38	A sətsèn ndiʼ la Demetyòs wenə̀ viʼi shwèʼ wen kiʼ kənyʉ̀ əghàm wìʼ fa viʼi venə tsu, vəwenə lyɨ̀ wìʼ ayì ə̀ dyʉ̀ nə̀ wen a kəshi kə nsoʼ, byiʼ ando viʼi vi a soʼò nsoʼ ə vì tsu no mətsi ntsèm. 
ACT.19.39	Sətsèn ghə̀ŋ be ə kiʼi kənyʉ̀ ə chò nakènkə a ghə̀ŋ ə kəŋə, ghə̀ŋ ə dyʉ̀ nə̀ kəwenkə a ntsèntə̀ yì a viʼi ntə̀ʼ ə tisə̀ nyʉ̀ tsu, 
ACT.19.40	byìʼàndo kə sətsèn nè fʉ̀ la vəghəŋ ə səʼə li ngəʼ, kə ne mfànsə̀ no nànto. Kə a ndiʼ la wìʼ fa vəghəŋ ne taŋ ə layn fa nsoʼ ayì.” 
ACT.19.41	Ghə̀ gàʼ a lì mù gàʼ la no ndò lu mpfwo.
ACT.20.1	Andìʼ ando ngəʼ yì me li, Bol dzàŋtə̀ viʼi vəbyɨməvə vi ə̀ gàʼ əgàʼ à vəwenə ətomsə nè la byɨmə vəwenə nto mù gàʼ à vəwenə la vəwenə faŋ tò a nkàyn. Ghə̀ gàʼ a lì lù dyʉ̀ a Macedonia. 
ACT.20.2	Ghə̀ jèʼ chò fa shyə ayì ziʼì dyʉ̀ nə̀ viʼi no vəghoʼo nè la byɨmə vəwenə nto mù chò dyʉ̀ zaʼa a Glis, 
ACT.20.3	ə tsi tsu vəsàŋ vətaʼ. A sə ndiʼ ando ghə̀ mbaʼtə̀ ədyʉ̀ a Sylia, ghə̀ zhʉ la Vəjew mbaʼtə əzhwi wen, ghə̀ mù ghʉ̀ la ghə̀ a bwènə̀ dyʉ̀ chò ji fa Macedonia. 
ACT.20.4	Ghə̀ njèʼè wenə Sobatel wàyn Ballùs fa Belì, nə̀ Alistakùs nə̀ Sekundùs a vəwenə nlu fa Tèsàlonikà nə̀ Gayòs a ghə̀ nlu fa Delbə̀, nə̀ Tychicùs, nə̀ Tlophimùs a vəwenə nlu fa loʼ Asìyà bènə̀ Timotì. 
ACT.20.5	Andìʼ ando və nsə ndyʉ̀ a jèʼ ayì, viʼi venə dyʉ̀ a mbì sə kə̀ʼtə̀ yès a ntə̀ʼ Tuwas. 
ACT.20.6	Yès dyʉ̀ zaʼa a Fìlìbày. Mətsi mì a və nzhɨ kəbayn kènə̀ fəshɨ̀ŋ fə tsu ne chò, yès kwen a nkànuʼ ə̀ lyɨ̀ mətsì ntàyn əjèʼ kwetə vəwenə a Tuwas, yo vəwenə tsi tsu ə woŋ mpfen.
ACT.20.7	A nè sə ndiʼ a kəlyɨŋ kə zhʉ mpfwomə a mbì kətsi a woŋ, yès tsèntə̀ əzhɨ, Bol zìtə̀ sə ziʼì viʼi, ə̀ ziʼi tò ziʼi ə zaʼa a ntìntìn nəntʉʼʉ byìʼàndo tʉʼ ndiʼ layn ghə̀ lu. 
ACT.20.8	Andìʼ a tì ngə̀ŋ kàŋ yì a yès ntsèntə̀ tsu, nkɨsə ndìʼ tsu no səghoʼo. 
ACT.20.9	Wàyndyə nkùŋ tsen kuʼ ə̀ ŋwʉʼʉ a chʉ wundù, zhiʼ wen diʼ Eutychus. Bol sə nziʼi, mbəynsə ku wen, ghə̀ bʉnə alə̀ ə lù fa tsu ə̀ shiʼi fə̀ŋ a nse. Viʼi shiʼi ə̀ tsòʼsə̀ wen sə lye mu ghə̀ pfʉ li. 
ACT.20.10	Bol shìʼi ə̀ dyʉ̀ làŋtə ə̀ tsòʼsə̀ wen ə̀ gàʼ la, “Kə ghə̀ŋ be a dì, ghə̀ bò diʼ tò to.” 
ACT.20.11	Fa yì a bàm Bol wenə̀ viʼi wen bwènə̀ kuʼ a tì ngə̀ŋ yì ə̀ tsèntə̀ zhɨ ntaʼ Bobo. Bol be zìtə̀ sə ziʼì vəwenə tò ziʼi tʉʼ kaʼa layn ghə̀ mù lù. 
ACT.20.12	Vəwenə lyɨ̀ wàyndyə nkùŋ yì, wenə̀ vəwenə pfwo, ghə̀ bò diʼ tò to. Kənyʉ̀ akì nè tətyɨm tə vəwenə tə mu zhʉtə no a nkàyn.
ACT.20.13	Yès lù kwèn a nkànuʼ ə̀ dyʉ̀ a mbì a Assos, andiʼ kəshi a yès ndiʼ lyɨ̀ Bol fa tsu. Ghə̀ ngàʼa la yès ne a lì byìʼàndo ghə̀ nlù dyʉ̀ tsu fa ji. 
ACT.20.14	Ghə̀ nè vì yèn yès tsu, yo vəwenə kwen a nkànuʼ ə̀ tɨm ə̀ dyʉ̀ a ntə̀ʼ Mitìlìn. 
ACT.20.15	Yes dyʉ̀ zaʼa tsu bè kwèn a nkànuʼ ə̀ jèʼ no alə̀, a nè sə ndiʼ a kənkùmtə̀ kə kətsi, yès chò loʼ Nyìngòŋ. Tʉʼ nè be sə layn, yès kwen a loʼ Samòs. A bè sə ndiʼ a kənkùmtə̀ kə kətsi, yès dyʉ̀ zaʼa a ntə̀ʼ Miletùs. 
ACT.20.16	Andìʼ a lì mu Bol ghʉ li la yì ko chò ji fa Efesùs byìʼàndo ghə̀ nko kòŋ əle zhʉ a loʼ Asìyà. Ghə̀ nlɨfə a lì ando ghə̀ kəŋə əjèʼ kwen a Jelusalèm mibu kətsi kə Bentekòs kə vi kwʉ̀ʼ.
ACT.20.17	Andìʼ ando Bol ndìʼ a Miletùs, ghə̀ tɨm ntɨm à vəchəʼ və viʼi vəbyɨməvə a Efesùs la vəwenə vì ə̀ yenə wen. 
ACT.20.18	Vəwenə nè vì ghə̀ gàʼ à vəwenə la, Ghə̀ŋ kɨ li ando mà ntsi bè shwèʼ à ghə̀ŋ a ntìntìn tò fa mbì kətsì ando mà mvi a loʼ Asìyà. 
ACT.20.19	No tè ando Vəjew vətsenvə mbaʼtə̀ nyʉ̀ byɨvə byìʼì mò, be ku ngəʼ à mò nè la mà ndì. Mà tə nè shwèʼ ə ghomə to nə̀ wù shwèʼ Bobo be gumlə̀ viʼi tò məzhʉ̀ ntsèm. 
ACT.20.20	Ghə̀ŋ ə kɨ la ma ko tə sə nziʼì ghə̀ŋ a ntìntìn viʼi ko à ghə̀ŋ a aloʼ ə̀ lyòmtə̀ no tè kənyʉ̀ kə tyetəkə kətsenkə a kə nzì kə gyàmtə̀ ghə̀ŋ. 
ACT.20.21	Mà tə mpfàntə̀ Vəjew wenə̀ viʼi tɨm la vəwenə kwitə tətyɨm tə vəwenə fà vəwenə mbyɨsə ə̀ bwènə̀ vì à Nyìngòŋ, ə̀ byɨmə à Bobo vəghəŋ Yesò Klistò.
ACT.20.22	Mà dyʉ̀ a Jelusalèm byìʼàndo Kəzhwì kə ŋwòʼəkə nkə̀ŋ la mà dyʉ̀ tsu ko ndiʼ la, mà kɨ la a ndyʉ̀ ə fʉ̀ gho nə̀ mò tsu lo, 
ACT.20.23	alì kənyʉ̀ a mà nkɨ dìʼ tò la ando Kəzhwì kə ŋwòʼəkə diʼì li me à mò no a ntə̀ʼ ko a mà chò fa tsu, la mà dìʼ wù mfɨŋ ngəʼsə be kə̀ʼtə̀ mò tsu. 
ACT.20.24	A kòŋ à cho tè ghò nə̀ mò, mà diʼi myètə shwèʼ yi a Bobo Yesò tə kù la mà ə nè. Shyèʼ ayi diʼ la mà shə̀ʼtə̀ ntɨm jùŋ byìʼì boŋə tyɨmə a Nyìngòŋ kìʼ a viʼi.
ACT.20.25	Ghə̀ŋ kɨ li la mà tə njèʼè fà ghə̀ŋ a ntìntìn shə̀ʼtə̀ kənyʉ̀ byìʼì kəshi kə fòn Nyìngòŋ. Ma sə gàʼà à ghə̀ŋ luwèn la ghə̀ŋ ko lu be yen mo no mpfen. 
ACT.20.26	Mà gàʼà nəmwèʼè à ghə̀ŋ layn ghèn la, wìʼ fà ghə̀ŋ sətsèn be lè jì ko à be à ndiʼ nsoʼ ghom, 
ACT.20.27	byìʼàndo ma ko tə lyòmtə̀ kənyʉ̀ fa ghə̀ŋ byìʼì kənyʉ̀ kì a Nyìngòŋ ə baʼtə̀ ənè. 
ACT.20.28	Ghə̀ŋ ntùʼmə̀ nə̀ təwen təŋtə bè tùʼmə̀ nə̀ viʼi vi a Kəzhwì kə ŋwòʼəkə ghʉ li à ghə̀ŋ a ti. Ghə̀ŋ ndiʼ ntùʼmə̀sə ntsèntə̀ viʼi vəbyɨməvə Nyìngòŋ a ghə̀ nè à sə diʼ ntsèntə̀ viʼi wen ə chò fa pfʉ Wàyn wen. 
ACT.20.29	Mà kɨ li la ma lù no a zhʉ kò viʼi vì ə̀ kwèn à ghə̀ŋ a ntìntìn to nə̀ nyamsə bo ə sàs viʼi vəbyɨməvə avenə, 
ACT.20.30	Zhʉ ne vì a viʼi ne fʉ̀ tò fà ghə̀ŋ a ntìntìn nzhò ndzɨ̀ŋsə, gùfə̀ viʼi vəbyɨməvə la və dzɨ̀mtə̀ vəwenə. 
ACT.20.31	Ghə̀ŋ ntùʼmə̀ lì be kwòʼtə̀ ando mà tə nziʼì ghə̀ŋ nə̀nchwì bènə̀ nəntʉʼʉ a tì ngwʉ̀ʼsə sènsə sətaʼ nə̀ məshɨ à mò ashɨ la ghə̀ŋ tuʼù kɨ̀ Nyìngòŋ.
ACT.20.32	A nə̀ luwèn mà ku li ghə̀ŋ a kəvu Nyìngòŋ nə̀ Ntɨm jùŋ byìʼì boŋə tyɨmə wen, a ghə̀ kiʼì à viʼi a ntùʼmə̀ nə̀ ghə̀ŋ. Nyìngòŋ a ngyàmtə̀ ghə̀ŋ, bwaʼsə̀ ghə̀ŋ nə̀ fo jùŋvə vi a ghə̀ ghʉ̀ tò à viʼi wen no vətsèm. 
ACT.20.33	Mà nko tɨmə̀ shɨ̀m ko wìʼ kò ndisə wen. 
ACT.20.34	Nkàntə̀ ghə̀ŋ ə kɨ la no ghò yì a yo viʼi vwomə tə nkiʼ dìʼ mu à tə shwèʼ tò mò nə̀ avu à ghomə. 
ACT.20.35	Ma diʼì li à ghə̀ŋ tò a jisə a jisə la ghə̀ŋ diʼi nshwèʼè nə̀ kədyoʼkə to nə̀ mò ndi vəghəŋ ngyàmtə̀ viʼi a və bwaʼa. Vəghəŋ sə ngyàmtə̀ a lì, vəghəŋ nkwòʼtə̀ kənyʉ̀ kì a Bobo vəghəŋ Yesò ngaʼà tò nkàntə̀ wen la, Saŋlə diʼ à wìʼ yì a ghə̀ ku chò ando ghə̀ diʼ à wìʼ yì a ghə̀ shi tò shi.
ACT.20.36	Bol nè gàʼ mwètə̀, wenə̀ vəwenə shiʼi à vəwenə a nchiʼsə alwi ə̀ jɨ̀m. 
ACT.20.37	Vəwenə zìtə̀ no vətsèm sə dì bwamtə wen gàʼà la ghə̀ jèʼ to a nkàyn. 
ACT.20.38	Vəwenə ngàʼà tè a lì ko vəwenə lu nsaŋlə̀ byìʼì kənyʉ̀ kì a ghə̀ ngaʼà la vəwenə ko be lu yenə wen. Vəwenə lyɨ̀ wen ə̀ dyʉ̀ wè a nkànuʼ.
ACT.21.1	Yès ghʉsə viʼi Efesùs vi ə̀ dyàŋ dyʉ̀ tò fəchìʼ a ntə̀ʼ Cos. Tʉʼ layn, yès dyʉ̀ a ntə̀ʼ Lodes, nè lù fà tsu ə̀ dyʉ̀ a ntə̀ʼ Batalà. 
ACT.21.2	Andìʼ ando yès ndìʼ tsu, yès yen kəbaŋ kə a mù a kə ndyʉ̀ a loʼ Fònisiya ə kwèn tsu ə lù. 
ACT.21.3	Yès nè jèʼ no alə̀ dyʉ̀ zaʼa a kəshi kətsenkə sə ki dyʉ̀sə̀ yèn loʼ Saybùs, alì shiʼi ə̀ dyʉ̀ jì fa loʼ Sylia. Kəbaŋ kə a mù akì kə vì tɨ̀mə a ntə̀ʼ Tayà andiʼ kəshi a və ndiʼ shìsə̀ fo tsu, yès mù fʉ̀ tsu. 
ACT.21.4	Andìʼ tsu, yès kəŋ ə̀ yèn viʼi vəbyɨməvə vətsenvə tsu yo vəwenə tsi mətsi sòmbo. Kəzhwì kə ŋwòʼəkə nè vəwenə shə̀ʼtə̀ à Bol la kə ko bòŋ la ghə̀ be dyʉ̀ a Jelusalèm. 
ACT.21.5	Andìʼ ando yès ntsìtə li kwʉ̀ʼ, mù sə kəŋə əlù, vəwenə fʉ̀kə̀ no vətsèm wenə̀ ki vəwenə nə̀ vunə ə̀ vì ətensə yes a chʉ̀ a mù, yo vəwenə gwʉ̀ʼtə alwi yo vəwenə tsu ə̀ jɨ̀m. 
ACT.21.6	Yo vəwenə nè tòŋtə mè yès kwen a kəbaŋ kə a mù ə̀ lù, vəwenə mù bwènə̀ sə pfwo.
ACT.21.7	Yès lù fa ntə̀ʼ Tayà ə̀ jèʼ tò alə̀ ə̀ dyʉ̀ fʉ̀ a ntə̀ʼ Bolemyas ə̀ ghayntə viʼi vəbyɨməvə vətsenvə tsu yo vəwenə tsi 
ACT.21.8	Tʉʼ lan, yès lù dyʉ̀ a Sisalìyà ə̀ dyʉ̀ kwèn a ngə̀ŋ wutsen a ghə̀ nshə̀ʼtə̀ ntɨm jùŋ Nyìngòŋ, zhiʼ wen diʼ Filib bè tsì tsu. Ghə̀ ndìʼ wìʼ muʼ fa ntìntìn viʼi vyi a və ntsuʼù a Jelusalèm lì. 
ACT.21.9	Ghə̀ nkìʼ vunə ki wen vəkàʼ kò andìʼ la vəwenə tɨmə làmkə. Vəwenə nshə̀ʼtə̀ dyʉ̀ nə̀ gaʼa Nyìngòŋ.
ACT.21.10	Yes tsìtə tsu no mətsi alə̀. Nshə̀ʼtə̀ ghoʼo tsen lù fa Judiyà ə̀ vì tsu, zhiʼ wen diʼ Agabus. 
ACT.21.11	Ghə̀ vì shì kətəŋ kə Bol ə̀ kwìʼ aghʉ wen nə̀ avu wen tsu tò fà wen a ngə̀ŋ ə̀ gàʼ la, “Kəzhwì kə ŋwòʼəkə gàʼ la, a lè ando Vəjew vi a və diʼì a Jelusalèm ne kwiʼ wìʼ yì a ghə̀ kiʼì kətəŋ kènkə ə ku wen à tɨmə.”
ACT.21.12	Yo viʼi vyi a və ndiʼì tsu nè zhʉ̀ kənyʉ̀ akènkə ə̀ sènsə Bol la kə ghə̀ be à kùʼ a Jelusalèm, 
ACT.21.13	alì Bol bwènsə̀ gàʼ la, “Ghə̀ŋ ə nè ghò lə̀? Byìʼì ghò a ghə̀ŋ ə ku ngəʼ à mò a tyɨm a? Mà ko kə̀ʼtə̀ ə və kwiʼ mò tò kwiʼi a Jelusalèm, mà kə̀ʼtə̀ əpfʉ tè pfʉ byìʼì Bobo Yesò.”
ACT.21.14	Yès yen mè la yès zì kò yès ə lə̀ kwitə kwòʼtə̀ wen mù ghʉsə ə̀ gàʼ la, “A nè nchò tè ghò nə̀ wù, kə nchò ando Bobo kəŋə.”
ACT.21.15	Yès bè tsìtə tsu mù bàʼtə fo vyesə ə̀ lù kùʼ a Jelusalèm. 
ACT.21.16	Yo viʼi vəbyɨməvə vətsenvə ndyʉ̀ tsu a muʼu mù və lù fa Sisalìyà. Vəwenə lyɨ̀ yès yo vəwenə dyʉ̀ tsì a ngə̀ŋ wù Saybùs tsen, zhiʼ wen diʼ Mnasòn, a andiʼì wu byɨmə no fà kəghaf.
ACT.21.17	Yès dyʉ̀ zaʼa a Jelusalèm, viʼi vəbyɨməvə shisə yes tsu nə̀ saŋlə ghə̀.
ACT.21.18	Tʉʼ layn, yo və Bol dyʉ̀ yèn Jems ali vəchəʼ və viʼi və byɨməvə. 
ACT.21.19	Bol toŋtə vəwenə ə̀ shə̀ʼtə̀ no nyʉ̀ tsèm a Nyìngòŋ ə ne à viʼi tɨm əchò fà wen a shwèʼ. 
ACT.21.20	Vəwenə zhʉ nyʉ̀ avenə sə ghoʼsə̀ Nyìngòŋ mù gàʼ à Bol la, “wu zi wu yen la ngwaʼ və Jus a və zi ko və lu taŋ əbyɨmə li be ghʉ soʼ Mosìs no nkayn. 
ACT.21.21	Və shəʼtə̀ li à vəwenə la wu ziʼì Vəjew a və tsi a təloʼ tə tɨm la kə vəwenə nghʉ təsoʼ tì a Mosìs ə vì nə̀ təwentə, mbe shə̀ʼtə̀ la wù gàʼà la kə vəwenə a nshyə ndyə̀ tə vunə vəwenə, la wù tensə̀ nyʉ̀ vyi a ntsìnə̀ Vəjew ə kəŋə. 
ACT.21.22	Vəwenə a zhʉ la wù vi li. Yès zì yès nè ale? 
ACT.21.23	Viʼi diʼ a shə̀ vəkàʼ a və ghʉ li kənyʉ̀ a məkàyn wenə̀ və Nyìngòŋ. Ne tò kənyʉ̀ a yès a gàʼ la wù ne 
ACT.21.24	Wù a lyɨ̀ vəwenə wenə̀ və wenə dyʉ̀ shʉ̀ təwen təŋtə ndi nlaynə a shɨ Nyìngòŋ, wù loʼ no ghò yì a vəwenə ndiʼ lòʼ ndi və kom tʉ vəwenə. Wù sətsèn nè a lì, və à yèn nəmwèʼè la no tè ghò a və tə ngàʼà byìʼì wù dìʼi ndzɨ̀ŋ byìʼàndo no nkàntə̀ wù ə̀ ghʉ soʼ Mosìs. 
ACT.21.25	Yes ntɨm li ŋwàʼlə̀ à viʼi tɨm vi a və sə diʼ viʼi vəbyɨməvə la, yès ghʉ li la kə wìʼ fà tsu a nzhɨ kəfo a kə sə diʼ mu və moʼò li a nə̀ kəku à vənyìngòŋ, bè gàʼ la kə vəwenə a nlo mənlyuŋ kò pfiʼ nyàm a və sɨŋsə̀ sɨŋsə, bènə̀ la kə wìʼ fa tsu lù tsì nə̀ wùwì kò nə̀ wulɨm a ko diʼ ghə̀ wen.”
ACT.21.26	Tʉʼ layn, Bol lyɨ̀ viʼi a vyi wenə̀ vəwenə dyʉ̀ shʉ̀ təwen tə vəwenə, ghə̀ mù lù dyʉ̀ kwèn a ngə̀ŋ Nyìngòŋ ə̀ shə̀ʼtə̀ mətsi mì a vəwenə ndìʼi ne mwètə̀ ə shʉ̀ təwen tə vəwenə, bè shə̀ʼtə̀ zhʉ yi a no ndò fà vəwenə a ntìntìn ndiʼ ne ku kəku kə wen ando soʼ ndìʼì.
ACT.21.27	Andìʼ ando mətsi a mì sòmbo nsə mè dyʉ̀, Vəjew vətsenvə mu lù fa loʼ Asìyà yen Bol a ngə̀ŋ Nyìngòŋ ə̀ nè ngəʼ zìtə̀ a tì nòyn viʼi vi, vəwenə ghaʼ Bol, 
ACT.21.28	mù sə zɨmə gàʼà la, “Wo viʼi Islel, ghə̀ŋ gyàmtə̀! Ghèn dìʼ wìʼ yì a ghə̀ jèʼè ziʼì nyʉ̀ byɨvə byìʼì viʼi Islel nə̀ soʼ Mosìs bènə̀ ngə̀ŋ Nyìngòŋ ghèn. A sə diʼ luwèn, ghə̀ be nlyɨ̀ viʼi tɨm ə̀ nkwen wenə̀ vəwenə a ngə̀ŋ Nyìngòŋ, sə mbyɨ shi nè la kə və ndiʼ ŋwoʼo.” 
ACT.21.29	Vəwenə ngàʼà a lì byìʼ ando vəwenə nyen li Bol a tì ntə̀ʼ wenə̀ wù Efesùs tsen a və ndzàŋə̀ wen nə̀ Tlophimùs mù sə̀ kwòʼò tò la Bol lyɨ̀ li wen, wenə̀ wen nkwen a tì ngə̀ŋ Nyìngòŋ. 
ACT.21.30	Ngəʼ mù zì tò shì tsèm a ntə̀ʼ, viʼi shen ə̀ dyʉ̀ ghaʼ Bol ə̀ gùf fʉ̀ nə̀ wen fa tì ngə̀ŋ Nyìngòŋ ə̀ chiʼtə təchʉ̀ ti. 
ACT.21.31	A nè sə ndiʼ ando nòyn ayi ə̀ mwòmsə əzhwi Bol, və tɨm la və dyʉ̀ ə̀ shə̀ʼtə̀ à kətʉ kə vəsugyèʼ kə ghoʼokə viʼi Lum la Jelusalèm lɨmə la bèm. 
ACT.21.32	Ghə̀ nè zhʉ̀ kənyʉ̀ akì no a zhʉ̀ kò, ə̀ lyɨ̀ vəsugyèʼ bènə̀ tʉtʉ vəsugyèʼ vətsenvə, wenə̀ vəwenə shen shìʼi a kəshi ayì. Viʼi a vyi nè yèn wen tò yenə wenə̀ vəsugyèʼ kò vəwenə bè kùm kəvu a wèn Bol. 
ACT.21.33	Kətʉ kə vəsugyèʼ akì dyʉ̀ à Bol ə̀ gàʼ və ghaʼ wen ə̀ kwìʼi wen nə̀ mpfɨŋsə səbò. Ghə̀ mù bèm à viʼi a vyi la, “Wìʼ ghèn dìʼ ndo? Ghə̀ nè ghò?” 
ACT.21.34	Viʼi vətsenvə fa tì nòyn ayì sə zɨmə̀ kənyʉ̀ kə mùʼ, vətsenvə zɨmə̀ gàʼà kə kədyàŋ kə. Kətʉ kə vəsugyèʼ kə ghoʼokə kì yen la kəmfɨŋmə̀ kə diʼ no nànto kò a ndiʼ la ghə̀ zì ghə̀ kɨ la à chò ghò lo. Ghə̀ mù gàʼ la vəsugyèʼ vi lyɨ Bol ə̀ kùʼ nə̀ wen a kəbəŋ vəsugyèʼ. 
ACT.21.35	Vəwenə jèʼ ə̀ dyʉ̀ zaʼa a nsəʼsə əkuʼ a kəbəŋ ayì ə̀ tsòʼsə̀ Bol byìʼàndo nòyn a ghə̀ mvì fa bàm mbyɨfə, 
ACT.21.36	zɨmə gàʼà tò la, “Və zhwi wen!”
ACT.21.37	Andìʼ ando və nsə kəŋə əkwen nə̀ Bol a kəbəŋ vəsugyèʼ, ghə̀ bèm à kətʉ kə vəsugyèʼ akì la, “A mà lè zì mà gàʼ kənyʉ̀ à wù a?” Ghə̀ bwènsə̀ gàʼ la, “Wu gaʼa gàʼà Glis a? Gaʼa. 
ACT.21.38	Wù lì ko diʼ wù Ijìb yì a ghə̀ nzìtə ngəʼ a shèn ə̀ gùf viʼi à wen a bàm ə zaʼa a nkamsə səkàʼ ə̀ dyʉ̀ nə̀ vəwenə a nse zɨm la vəwenə mfʉ̀ zhwilə̀ viʼi lì.” 
ACT.21.39	Bol bwènsə̀ à wen la, “Mà dìʼ wu Jus, mu və mbwì mo a ntə̀ʼ Talsus a loʼ Silisiyà. Mà dìʼ alə̀ mu mà fʉ̀ fa ntə̀ʼ to. Mà lonə la wù ku mo nə̀ jì mà gàʼ à viʼi venə.” 
ACT.21.40	Kətʉ kə vəsugyèʼ kì ku ji, Bol tɨmə a nsəʼsə əkuʼ a kəbəŋ ayì ə chìʼ viʼi nə̀ kəvu kəwenkə. Vəwenə nè chɨmə mè no a zhʉ̀ kò, ghə̀ gàʼ à vəwenə a gaʼà Hibùlù la:
ACT.22.1	“Vəlèmə̀ vwomə, nə̀ vətìʼ vwomə, ghə̀ŋ zhʉtə kənyʉ̀ a ma ti a ghə̀ŋ a shɨ əgàʼ ndi gyàmtə̀ wen ə ghom a.” 
ACT.22.2	Vəwenə nè zhʉ̀ ando ghə̀ ngàʼà gaʼa Hibùlù, vəwenə chiʼ ədyʉ̀ tò la kùʼ. Bol gàʼ la:
ACT.22.3	“Mà dìʼ alə̀, diʼ wu Jus, mu və mbwì mo a Talsus, a loʼ Silisiyà, mà kwi ə kuʼ tò a ntə̀ʼ a shə̀, ndìʼsə̀ ghom ndìʼ Gamalè. Ghə̀ ndìʼsə̀ li mò nə̀ təsoʼ tə vətìʼ və vəghəŋ və mbì no tətsèm. Kənyʉ̀ kə Nyìngòŋ kə sə̀ lɨ̀mə̀ à mo a wèn tò ndə̀ŋndəŋ ando kə be lɨ̀mə̀ à ghə̀ŋ a təwèn layn. 
ACT.22.4	Mà nyàblə̀ nə̀ viʼi vəbyɨməvə a və ndzɨ̀mtə̀ Jì fi ghèn a no nkàntə̀ mò ə jèʼè fa tsu layn lə̀, ə̀ zhwilə vətsenvə. Mà nghaʼtə lʉmə nə̀ ki shwìnə̀ a mfɨŋ. 
ACT.22.5	Kətʉ kə tʉtʉ vəpfèm və ngə̀ŋ Nyìngòŋ nə̀ vəchəʼ və loʼ no vətsèm zì və tɨmə a nə̀ viʼi və yenəvə a nyʉ̀ venə a ma gàʼà lə̀. Vəwenə nyòʼò li vəŋwàʼlə̀, ə̀ kù kədyòʼ à mò gàʼà la mà dyʉ̀ ə̀ kù à vəlèmə̀ vwomə Vəjew a ntə̀ʼ Damaskus ə̀ ghaʼtə viʼi vyi a və ndzɨ̀mtə̀ Jì fi aghèn ə̀ vì nə̀ vəwenə a Jelusalèm ndi və ku ngəʼ à vəwenə.
ACT.22.6	“Andìʼ ando mà njèʼè nè sə mboʼsə̀ dyʉ̀ a Damaskus, bayn tsenghə bvʉ̀tə̀ fʉ̀ fa kàŋ ə̀ bàŋ a kəshi a mà ndiʼì tsu a ntìntìn nə̀nchwì. 
ACT.22.7	Mà fəŋ a nse ə̀ zhʉ̀ ando wìʼ toŋtə̀ mò ə ngaʼ la, ‘Saul, Saul, wù tsuʼu kəghʉ komkə alə̀ byìʼì ghò?’ 
ACT.22.8	Mà bèm à wen la, ‘A dìʼ wu ndo a Bobo?’ Ghə̀ bwènsə̀ la, ‘A dìʼ mo Yesò ə wù Nazalèt yì a wu tsuʼ a ghʉ wen lì.’ 
ACT.22.9	Viʼi vi a yo vəwenə njèʼè a muʼu yen li bayn ayi alì kò vəwenə lù zhʉ̀ kənyʉ̀ kì a və ngàʼà à mo. 
ACT.22.10	Ma mù bèm à wen la, ‘Mà lè zì mà ne no ghò luwèn a Bobo?’ Ghə̀ gàʼ la, ‘Lù kwen ə̀ dyʉ̀ a tì ntə̀ʼ Damaskus, a və a shə̀ʼtə̀ kənyʉ̀ kì a Nyìngòŋ ə kəŋə la wù ne.’ 
ACT.22.11	Bayn ayi ə̀ ne li kò ma be nyenə shi, viʼi vi a yo vəwenə njèʼè a muʼu ghaʼ mo fa kwoŋ ə̀ gùftə̀ kwèn nə̀ mò a Damaskus.
ACT.22.12	“Wutsen ntsi tsu gumlə̀ Nyìngòŋ be tsi ando soʼ vəghəŋ ə kəŋə, Vəjew no vətsèm ngumlə̀ wen, zhiʼ wen ndìʼ Ananyàs. 
ACT.22.13	Ghə̀ vì tɨ̀mə à mò a mbyɨ̀ ə̀ gàʼ à mò la, ‘Lèmə̀ ghom Saul, bwènsə̀ nyenə shi!’ Tò a zhʉ ayì ashɨ ghomə bòʼkə̀, mà ki ə̀ yèn wen. 
ACT.22.14	Ghə̀ gàʼ à mò la, ‘Nyìngòŋ yì a vətìʼ və vəghəŋ nlù sə gumlə̀ lì, ə tsuʼ li wù la wù kɨ kənyʉ̀ a ghə̀ kəŋə la wù nè be yen ə̀ kɨ wù kənyʉ̀ kə tɨmə kə yì a ghə̀ shwèʼè à wen, bè zhʉ̀ ando ghə̀ gàʼà à wù fà wen a ngə̀ŋ, 
ACT.22.15	byìʼ ando wù a nti a nə̀ wuyenə à wen, be nshə̀ʼtə̀ nyʉ̀ vyi a wù zhʉ li be nyen fa wu a ngə̀ŋ à viʼi vətsèm. 
ACT.22.16	Luwèn lə̀, kə be a zhwi zhʉ, lu shì mu ə̀ sènsə Bobo la ghə̀ lyesə nyʉ̀ byɨvə wù.’
ACT.22.17	“Mà bwènə̀ dyʉ̀ a Jelusalèm ə̀ dyʉ̀ a ngə̀ŋ Nyìngòŋ sə njɨ̀mə̀, kənyʉ̀ kə fʉ̀ a mò a kə̀ʼ sə a tsi jòm. 
ACT.22.18	Ma yen Bobo, ghə̀ gàʼà gàʼ à mò la, ‘Zàŋsə̀ lù fʉ̀ fà Jelusalèm a shə̀ byìʼàndo viʼi avenə ko byɨmə kənyʉ̀ a wù gàʼà byìʼì mò.’ 
ACT.22.19	Ma bwènsə̀ gàʼ à wen la, ‘Bobo, vəwenə kɨ li nəmwèʼè la no nkàntə̀ mò tə njèʼè fà a loʼ ntsèntə̀sə ghaʼtə̀ viʼi vyi a və byɨmə à wù dyʉ̀ shwìntə̀ a mfɨŋ be ghòmə̀. 
ACT.22.20	Andìʼ ando və nzhwi Stifèn ando ghə̀ nti a nə̀ wuyenə byìʼì wù, nkàntə̀ mò ndìʼ tsu tomsə̀ la və zhwi wen. A ntùʼmə̀ nə̀ mò tùʼmə̀ nə̀ gwʉ̀nə̀ viʼi vyi a və nzhwi wen.’ 
ACT.22.21	Bobo bè gàʼ à mò tò la, ‘Lu, byìʼàndo ma tɨm wù no kəghaf à viʼi tɨm.’”
ACT.22.22	Bol ngàʼà a lì, vəwenə zhʉtə̀ tò zhʉ̀tə. Ghə̀ nè gàʼ ə̀ zaʼa kəlyɨŋ kènkə, vəwenə zìtə̀ sə̀ zɨmə̀ no a gɨsə sə̀ tosə gàʼà la, “Ghə̀ŋ zhwi kəfo akènkə ə̀ màʼà dyʉ̀! Ghə̀ ko kwʉ̀ʼ əndiʼ.” 
ACT.22.23	Vəwenə sə nzɨmə̀, ə̀ tsùʼtə ghʉnə vəwenə vətsenvə sə bvɨ̀ŋə̀ a kàŋ, ŋwàʼà kəbyìʼ waŋ ə kuʼsə a kàŋ. 
ACT.22.24	Kətʉ kə vəsugyèʼ kì gàʼ və lyɨ̀ Bol ə̀ kwen ə̀ dyʉ̀ nə̀ wen a tì kəbə̀ŋ kə vəsugyèʼ kì ə̀ ghòm wen no nkàyn ndi ghə̀ shə̀ʼtə̀ la Vəjew venə zɨmə gàʼà nyʉ̀ venə alə̀ byìʼì wen byìʼì ghò lo. 
ACT.22.25	Andìʼ ando və nkwìʼi wen mù sə kəŋə ə nghòmə̀, ghə̀ bèm à kətʉ kə vəsugyèʼ kətsenkə a kə nti boʼsə wen la, “Soʼ lè byɨmə la və ghom wù Lum kènla və soʼ li wen əyen la ghə̀ byɨsə li kənyʉ̀ lo?”
ACT.22.26	Kətʉ kə vəsugyèʼ akì nè zhʉ̀ kənyʉ̀ akènkə ə̀ dyʉ̀ bèm à kətʉ kə vəsugyèʼ kə ghoʼo kə kì la, “Wù kəŋə ə mwòmsə gho? Wìʼ ghèn dìʼ alə̀ diʼ wù Lum.”
ACT.22.27	Kətʉ kə vəsugyèʼ kə ghoʼokə akì dyʉ̀ yèn Bol ə̀ bèm à wen la, “shə̀ʼtə̀ à mò, la wù bè dìʼ wù Lum lo.” Bol bwènsə̀ la yì dìʼ wù Lum.
ACT.22.28	Kətʉ kə vəsugyèʼ akì gàʼ la yi nlòʼò ko no ghoʼo mibu ndiʼ wù Lum, alì Bol gàʼ la, “Mà dìʼ wù Lum fà bwi.”
ACT.22.29	Ando ghə̀ ngàʼa a lì no a zhʉ̀ kò, viʼi vyi a və kəŋə ə ghòmə wen, zìtə̀ sə kòytə̀ a bàm. Fàynə vì à kətʉ kə vəsugyèʼ kì ando ghə̀ nzhʉ la Bol dìʼ wù Lum mu ghə̀ be kwìʼi wen nə̀ mpfɨŋsə.
ACT.22.30	Tʉʼ lan, kətʉ kə vəsugyèʼ kə ghoʼokə kì gàʼ la və zatə wen, be gàʼ la tʉtʉ vəpfèm və ngə̀ŋ Nyìngòŋ bènə̀ viʼi soʼò nsoʼsə vì tsèntə̀ byìʼàndo ghə̀ nkəŋə əzhʉ la Vəjew ə ghàmə̀ Bol byìʼì ghò lo. Vəwenə vì ghə̀ mù gàʼ la Bol cho ə̀ tɨmə a mbì ntsèntə̀ ayì.
ACT.23.1	Bol ki dyʉ̀sə̀ nə̀ viʼi vi a ntsèntə̀ ayì ə̀ gàʼ à vəwenə la, “Vəlèmə̀ vwomə, mà ko kwòʼò kwoʼ la ntsìnə̀ yì a mà tsi a shɨ Nyìngòŋ ə zaʼa fa layn dìʼ ale lo. Mà kɨ la ghə̀ dìʼ to nkàyn” 
ACT.23.2	Ananyàs a ndiʼì kətʉ kə vəpfèm və ngə̀ŋ Nyìngòŋ gàʼ à viʼi vyi a və nti boʼsə Bol lì la vəwenə ghom kəvu à wen a chʉ̀. 
ACT.23.3	Bol gàʼ à wen la, “Nyìngòŋ be lu ghòm wù ndə̀ŋndəŋ, wù fəfə kə̀ʼə̀ a nə̀ wen ə ngə̀ŋ a və zuʼu! Wù ŋwʉʼ a fì gàʼà la və soʼ mò ando soʼ ə kəŋə, be kwàʼà soʼ ayi tò nkàyntə̀ wù, əgàʼ la və ghom ə chʉ̀ ghomə.”
ACT.23.4	Viʼi vi a və nti boʼsə Bol gàʼ à wen la, “Wù telə̀ kətʉ kə vəpfèm və ngə̀ŋ Nyìngòŋ lo?”
ACT.23.5	Bol bwènsə̀ gàʼ à vəwenə la, “Vəlèmə̀ vwomə, mà ko yì kɨ̀ la ghə̀ dìʼ alə̀, diʼ kətʉ kə vəpfèm və ngə̀ŋ Nyìngòŋ. Mà tu yi kɨ, mu mà ko yì tè wen byìʼàndo və nyòʼò li a Ŋwàʼlə̀ Nyìngòŋ la, ‘Kə wìʼ lù tè wìʼ a ghə̀ soʼo viʼi wen.’”
ACT.23.6	A sə ndiʼ ando Bol nyen li la fa ntìntìn viʼi a və ndìʼ a ntsèntə̀ ayì, vətsenvə ndìʼ Və Falàsi, vətsenvə diʼ Vəsadùsis, ghə̀ mù zɨ̀mə no a gɨ to la, “Vəlèmə̀ vwomə, mà dìʼ alə̀ diʼ wu Falàsi, mu vətìʼ vwomə bè ndìʼ tò Və Falàsi. Və soʼo mò a shèn luwèn byìʼàndo mà byɨmə la Nyìngòŋ lu nè viʼi lu fà pfʉ.”
ACT.23.7	Ghə̀ nè gàʼ nyʉ̀ avenə no a zhʉ̀ kò ntaŋ zìtə̀, kəngə̀sə̀ kə bè mù sə̀ diʼ a ntìntìn Və Falàsi bènə̀ Vəsadùsis, 
ACT.23.8	byìʼàndo Vəsadùsis nko byɨmə la viʼi lu lù fà pfʉ, la kəfo kətsenkə ko diʼ a nə̀ ntsɨŋsə ngə̀ŋ Nyìngòŋ ko a nə̀ kəzhwì, alì Və Falàsi mbyɨmə̀ a nyʉ̀ avenə no tsèm. 
ACT.23.9	Təzɨmə tə sə gàʼà dyʉ̀ tò nə̀ mbì. Ndìʼsə̀ sə təsoʼ sətsensə a andìʼ viʼi nòyn Və Falàsi mù lù tɨ̀mə sə taŋmə̀ no nə̀ kədyòʼ kə gàʼà la, “Yès ko yèn kənyʉ̀ kə byɨkə kì à wìʼ ghèn ne. A zì a ndiʼ mu à gàʼ kəzhwì kò ntsɨ̀ŋ ngə̀ŋ Nyìngòŋ tsen à wen!.”
ACT.23.10	Kətʉ kə vəsugyèʼ kə ghoʼo kə kì yen la ntaŋ sə to dyʉ̀ tò nə̀ mbì ghə̀ sə̀ fànə̀ la viʼi a vyi a sàtə Bol tò a kiʼ a kiʼ, ghə̀ gàʼ à vəsugyèʼ vəwen la və shiʼi ə̀ dyʉ̀ lyɨ̀ Bol fʉ̀ nə̀ wen fa tì nòyn ayì ə̀ kwèn nə̀ wen a tì kəbə̀ŋ kə vəsugyèʼ.
ACT.23.11	A nè sə ndiʼ nəntʉʼʉ, Bobo vì tɨ̀mə a mbyɨ̀ Bol ə̀ gàʼ à wen la, “Nkiʼ tyɨm toghə tò a lì! Ando wù tɨmə̀ li a nə̀ wuyenə à mò a shɨ viʼi Jelusalèm, wù diʼ be dyʉ̀ tɨmə tò a lì a shɨ viʼi a Lum.”
ACT.23.12	Tʉʼ nè lan, Vəjew vətsenvə tsèntə̀ ghʉ̀ a məkàyn la vəwenə ko be a zhɨ ko nyʉ tè kəfo, kətsenkə ə zaʼa fa zhʉ a vəwenə a zhwi Bol. 
ACT.23.13	Viʼi avenə a və mbaʼtə̀ kənyʉ̀ akènkə nchò məwum nkàʼ. 
ACT.23.14	Vəwenə mù dyʉ̀ yèn tʉtʉ vəpfèm və ngə̀ŋ Nyìngòŋ bènə̀ vəchəʼ ə̀ gàʼ à vəwenə la, “Yès tsentə̀ li nghʉ a məkàyn la yès ko be ten kəfo à yès a təchʉ̀, a bwen la yès zhwi Bol. 
ACT.23.15	Yès ə̀ kəŋə luwèn la ghə̀ŋ viʼi soʼò nsoʼsə,tɨm ntɨm à kətʉ kə vəsugyèʼ kə ghoʼokə kì gàʼà à wen la və lyɨ Bol ə̀ vì nə̀ wen à ghə̀ŋ, bɨ̀lə̀ ədiʼ la ghə̀ŋ ə kəŋə ə bèmtə̀ mənyʉ̀lə̀ à wen no nkàyn. Və a sə mvì nə̀ wen ə yès zhwi wen kò a ndiʼ la ghə̀ tɨmə̀ zaʼa a shèn.”
ACT.23.16	Wàyn lèmə̀ Bol, wùwì zhʉ kənyʉ̀ kì a vəwenə mbaʼtə̀ lì ə̀ dyʉ̀ a kəbəŋ kə vəsugyèʼ kì ə̀ shə̀ʼtə̀ à Bol. 
ACT.23.17	Bol dzàŋtə̀ kətʉ kə vəsugyèʼ kətsenkə ə̀ gàʼ à wen la, “Lyɨ wàyndyə nkùŋ ghèn ə̀ dyʉ̀ nə̀ wen à kətʉ kə vəsugyèʼ kə ghoʼo kə. Ghə̀ kìʼ kənyʉ̀ əshə̀ʼtə̀ à wen.” 
ACT.23.18	Kətʉ kə vəsugyèʼ akì lyɨ̀ wàyndyə nkùŋ ayì ə̀ dyʉ̀ nə̀ wen à kətʉ kə vəsugyèʼ kə ghoʼokə akì ə̀ gàʼ à wen la, “Wù mfɨŋ yì a zhiʼ wen diʼ Bol lì gàʼ la mà lyɨ̀ wàyndyə nkùŋ ghèn ə̀ vì nə̀ wen à wù byìʼàndo ghə̀ kìʼ kənyʉ̀ əshə̀ʼtə̀ à wù.”
ACT.23.19	Kətʉ kə vəsugyèʼ kə ghoʼo kə akì ghaʼ kwoŋ wàyn ayi ə̀ gùftə̀ dyʉ̀ nə̀ wen a kəshi kə lyomtəkə ə̀ bèm à wen la, “Wù kəŋə shə̀ʼtə̀ la ghò à mò a?”
ACT.23.20	Ghə̀ gàʼ la, “Vəjew və ghʉ li la à lu ndiʼ a boʼòngə̀ŋ ə vəwenə gàʼ à wù la wù lyɨ Bol ə̀ shìʼi nə̀ wen a kəbòʼ kə nsoʼ, bɨ̀lə̀ diʼ la vəwenə ə kəŋə əbèmtə tò nyʉ à wen. 
ACT.23.21	Kə a zhʉtə kənyʉ̀ akènkə byìʼàndo vəwenə chò məwum nkàʼ a və a lyòmtə̀ mbvʉ̀tə̀ wen a ji, diʼ a lì mu vəwenə ghʉ li a məkàyn la vəwenə ko ten kəfo a vəwenə a təchʉ̀ ə zaʼa fa zhʉ a vəwenə a zhwi Bol. Vəwenə bvʉ̀tə̀ luwèn əzhwi wen, alì kə̀ʼtə̀ əzhʉ la wù a gàʼ la ghò lo.”
ACT.23.22	Kətʉ kə vəsugyèʼ kə ghoʼokə kì gàʼ à wen la, kə ghə̀ à mwòm əshə̀ʼtə̀ à wìʼ la ghə̀ shəʼtə̀ li kənyʉ̀ a kènkə à wen, mù gàʼ à wen la ghə̀ lu ndyʉ̀.
ACT.23.23	Kətʉ kə vəsugyèʼ kə ghoʼokə kì dzàŋtə̀ tʉ vəsugyèʼ və wen la vəbò ə̀ gàʼ à vəwenə la, “Ghə̀ŋ lyɨ vəsugyèʼ təghɨ təbò ə boʼsə nə̀ vəsugyèʼ vətsenvə a və nyɨŋə a tʉ nyamsə məwum sòmbo, bènə̀ vi a və soynə nə̀ aghoŋ təghɨ təbò, wenə̀ vəwenə mbvʉ̀tə̀ ədyʉ̀ a Sisalìyà. Vè vəwenə mbaʼtə̀ əlù a təzhʉ abʉ̀muʼ nəntʉʼʉ layn. 
ACT.23.24	Ghə̀ŋ ku vəlyəŋ vətsenvə à Bol, ghə̀ njèʼè à yì a tʉ. Ghə̀ŋ mwomsə əjèʼ nə̀ wen to nkàyn ə dyʉ̀ nə̀ wen à gumnà Felik.” 
ACT.23.25	Kətʉ kə vəsugyèʼ akì mù nyòʼ nyʉ̀ venə a ŋwàʼlə̀ ə̀ kù la vəwenə dyʉ̀ nə̀ wen, ŋwàʼlə̀ ayì ngàʼà la:
ACT.23.26	“A nyòʼ mò Klodùs Lysiyas, nyoʼ ŋwàʼlə̀ ghèn à wù a Felik Gumnà jùŋə. Mà tɨmə toŋtə à wù. 
ACT.23.27	Kə diʼ la Vəjew tə ghàʼ wìʼ ghèn sə kəŋə əzhwi, mà vì kwen a yì a kənyʉ̀ yo vəsugyèʼ vwomə ə̀ bwòŋsə̀ wen ando mà tə zhʉ̀ la ghə̀ dìʼ wù Lum. 
ACT.23.28	Mà tə lyɨ̀ wen ə̀ shiʼi nə̀ wen a vəwenə kəbòʼ kə nsoʼ byìʼàndo mà tə nkəŋə əkɨ la və ghaʼa wen mu ghə̀ byɨsə ghò lo. 
ACT.23.29	Ando mà tə shìʼi lì, mà bòŋsə̀ yèn la vəwenə gàʼà a nyʉ̀ byìʼì soʼ vəwenə kò a ndiʼ la ghə̀ byɨsə li kənyʉ̀ a zi və zhwi wen kò we wen a mfɨŋ byìʼì kəwenkə. 
ACT.23.30	Və nè shə̀ʼtə̀ à mò la və bò baʼtə̀ tò bàʼtə əzhwi wen, mà nyen la kə bòŋ la mà tɨm wen à wù tò luwèn. Ma be gàʼ à viʼi a vyi a və ghàmə̀ wen lì la vəwenə dzɨ̀mtə̀ əvì shə̀ʼtə̀ ngəʼ vəwenə à wù.”
ACT.23.31	Kətʉ kə vəsugyèʼ akì zhʉ kənyʉ̀ kì a kətʉ kə vəwenə yì gàʼ ə̀ lyɨ̀ Bol tò nəntʉʼʉ ayì vəwenə jèʼ ə̀ dyʉ̀ zaʼa a Antibatlìs. 
ACT.23.32	Tʉʼ lan, vəsugyèʼ vi a və njèʼè a kəghʉ̀ lì bwènə̀ pfwo. Bol lù sə̀ dyʉ̀ wenə̀ vi a və njèʼè a tʉ vəlyəŋ lì. 
ACT.23.33	Vəwenə lyɨ̀ wen wenə̀ vəwenə dyʉ̀ zaʼa a Sisalìyà ə̀ ku wen à gumnà ə boʼsə nə̀ ŋwàʼlə̀ yì a və tə kù à vəwenə lì. 
ACT.23.34	Gumnà ayì dzàŋ ŋwàʼlə̀ ayì ə̀ bèm à Bol la ghə̀ lù fa loʼ kò lo? A nè sə ndiʼ ando ghə̀ nzhʉ̀ la Bol lù fa loʼ Silisiyà, 
ACT.23.35	ghə̀ gàʼ à wen la, “Mà lu zhʉ nsoʼ wù a zhʉ a viʼi vyi a və ghàmə̀ wù lì vi li.” Ghə̀ gàʼ a lì mù gàʼ la vəsugyèʼ vəwen lyɨ Bol ə̀ dyʉ̀ ghʉ̀ a ntuʼ yì a Helòd mbwomə.
ACT.24.1	A sə ndiʼ a bàmə mətsi ntàyn, Ananyàs a ndiʼì kətʉ kə tʉtʉ vəpfèm və ngə̀ŋ Nyìngòŋ lù shìʼi a ntə̀ʼ Sisalìyà, wenə̀ vəchəʼ vətsenvə bènə̀ wutsen a ghə̀ nsoʼo nsoʼsə, a və ndzàŋə̀ wen nə̀ Teltulùs. Vəwenə vì a shɨ Felik a ndiʼì Gumnà loʼ aghèn ə̀ shə̀ʼtə̀ ngəʼ vəwenə byìʼì Bol. 
ACT.24.2	Və dzàŋ Bol, ə kù ji à Teltulùs la ghə̀ gàʼ, ghə̀ mù zìtə̀ sə gàʼà nyʉ̀ venə byìʼì Bol la:
ACT.24.2	“Tì kəbə̀ŋ ə ghoʼo, yès kiʼi li mbwaʼmə̀ no a kəghaf kə dyəkə, byìʼàndo wù soʼo yès nə̀ tofə. Wù ne li nyʉ̀ jùŋvə mvi à yès a loʼ no ghoʼo. 
ACT.24.3	Yès ə saŋlə̀ à wù no nkàyn byìʼì nyʉ̀ avenə. 
ACT.24.4	Mà ko kòŋ əlyɨ zhʉ wu nànto, sə sensə̀ la wù zhʉtə ntemə nyʉ̀ vyi a yès kìʼ əshə̀ʼtə̀ à wù. 
ACT.24.5	Yès sə tə yèn la wìʼ ghèn dìʼ no wu byɨ fànsə. Ghə̀ moʼò li kəngə̀sə̀ a ntìntìn Vəjew tò a mbì tsèm, be diʼ kətʉ a nòyn mənàŋ mə viʼi Nazalèt. 
ACT.24.6+ACT.24.7	Yès tə ghaʼa wen ghə̀ kəŋə ə byɨsə ngə̀ŋ Nyìngòŋ yes, ənè la kə ghə̀ ndìʼ laynə a shɨ Nyìngòŋ. Yès tə nghʉ la yès a soʼ wen ando soʼ yes ə kəŋə. 
ACT.24.8	Sə tsen nkàntə̀ wù bèm nyʉ̀ venə à wen, wù be à zhʉ kwʉ̀ʼsə̀ nyʉ̀ tsenəvə vi a yès ə ghàmə̀ wen tsu.” 
ACT.24.9	Vəjew tsèntə̀ gàʼ tò la, nyʉ̀ vyi a və ghàmə̀ wen tsu diʼ nəmwèʼè no tsèm.
ACT.24.10	Gumnà ayì ku ji à Bol la ghə̀ gàʼ, ghə̀ mù lù gàʼ la, “Mà kɨ li la wù soʼ li loʼ ghenə no a ngwʉ̀ʼsə ghoʼsə, ma sə saŋlə̀ luwèn ə nti à wù a shɨ əgàʼ ndi gyàmtə̀ wen ghomə. 
ACT.24.11	Wù zì wù kəŋ ə̀ yèn tò fà wù a ngeŋ la mətsi cho li tò njʉ̀ səbò luwèn ando mà tə kùʼ a Jelusalèm ə ghoʼsə Nyìngòŋ. 
ACT.24.12	Vəwenə ko tə yèn la mà soʼtə̀ nyʉ̀ yo viʼi. Mà ko tə mòʼ kəngə̀sə̀ kətsenkə a ntìntìn viʼi ngə̀ŋ Nyìngòŋ kò a aloʼ ntsèntə̀, kò no fe yi a tì ntə̀ʼ, 
ACT.24.13	kò andiʼ la vəwenə zì vəwenə diʼ kənyʉ̀ kə mùʼ fa tì nyʉ̀ venə a vəwenə gàʼà byìʼì mò luwèn. 
ACT.24.14	Kənyʉ̀ kì kə mùʼ a mà zì mà byɨmə dìʼ tò la, mà kuʼsə Nyìngòŋ, dzɨ̀mtə̀ Jìsə shì a Bobo kəŋə la viʼi ntsi fa tsu no tè ando vəwenə gàʼà la àdìʼ jisə ndzɨ̀ŋsə. Nyìngòŋ aghèn a mà ghoʼsə̀ lə̀ dìʼ yì a vətìʼ və vəghəŋ nghoʼsə̀ fa mbi. Mà be byɨmə a nyʉ̀ vyi a və nyòʼò a soʼ Mosìs no tsèm bènə̀ vi a və nyòʼò a vəŋwàʼlə̀ və nshə̀ʼtə̀sə səghoʼkəsə. 
ACT.24.15	Mà kìʼ tò ndə̀ŋndəŋ kwòʼtə̀ a vəwenə be kìʼ la Nyìngòŋ lu nè viʼi vəjùŋvə nə̀ vəbyɨvə lu fà pfʉ no vətsèm. 
ACT.24.16	A le kənyʉ̀ a kə ne mà sə mwòmsə no məzhʉ̀ ntsèm nkiʼ ətyɨm ə laynə ghə̀ a shɨ Nyìngòŋ bènə̀ a shɨ viʼi.
ACT.24.17	“Andìʼ fà bàmə ngwʉ̀ʼsə no səghoʼo a mà ntsi li a kəbəŋ a mà mbwènə̀ vì a Jelusalèm nə̀ ko a və ntɨmə̀ la mà vi kù à viʼi vwomə, be kù à kəku à Nyìngòŋ. 
ACT.24.18	Vəwenə nyèn mo a ngə̀ŋ Nyìngòŋ mu mà sə diʼ mu mà ne li nyʉ̀ avenə ə mè mbe shʉ wen ghomə ndi ndiʼ nə̀ laynə shɨ Nyìngòŋ. Kənyʉ̀ kə nko chò tsu kò andiʼ la nòyn viʼi diʼ tsu. 
ACT.24.19	Andìʼ tò Vəjew vətsenvə a və nlu fa loʼ Asìyà. A zì à bòŋsə vì vəwenə ə̀ tɨ̀mə à wù a shɨ ə gàʼ kənyʉ̀ byìʼì mò a zhʉ a kənyʉ̀ kətsenkə ndiʼì. 
ACT.24.20	A bwen a lì, viʼi venə a shèn shə̀ʼtə̀ kənyʉ̀ kì a vəwenə tə yèn la mà byɨsə li ando mà tə gàʼ a shɨ kəbòʼ kə nsoʼ. 
ACT.24.21	Kənyʉ̀ kə mùʼ a mà ne dìʼ tò la, ando mà ndiʼì a vəwenə a ntìntìn, mà zɨmə ə̀ gàʼ la, ‘Və soʼo mò layn alə̀ byìʼàndo ma byɨmə la viʼi lə̀ lù fà pfʉ.’”
ACT.24.22	Felik dìʼ wìʼ, a ghə̀ nkɨ byìʼì Jìsə shìsə a Bobo nkəŋə la viʼi ntsi fa tsu. Andìʼ ando Vəjew nghàmə̀ Bol, Felik gàʼ la kə və be soʼo nsoʼ ayì bè gàʼ la, yì lu tin nsoʼ ayì a zhʉ a Lysiyas a diʼì kətʉ kə vəsugyèʼ kə ghoʼo kə vì li. 
ACT.24.23	Ghə̀ gàʼ a lì mù chòsə̀ soʼ à kətʉ kə vəsugyèʼ la ghə̀ shwin Bol alì nbo kye wen ghə̀ fʉ jèʼtə̀ bè gàʼ la, kə və à ntàʼsə̀ viʼi ndoŋsə wen la kə vəwenə a vì nku fo vi à wen a ghə̀ kəŋə.
ACT.24.24	Mətsi nè chò nshəʼ alə̀, Felik vì wenə̀ wì wen Dlusila, a ndìʼ wu Jus ə tɨm la və dyʉ̀ ə̀ dzàŋ Bol ghə̀ vì. Bol nè vì, vəwenə mù sə zhʉtə̀ ando Bol ngàʼà byìʼì byɨmə à viʼi kiʼì a Yesò Klistò. 
ACT.24.25	Bol nè sə gàʼ ə nshə̀ʼtə̀ ando viʼi diʼ ndiʼ kənyʉ̀ kə tɨməkə be ghaʼa təwentə vəwenə, bè shə̀ʼtə̀ ando kətsi kə lu vì a Nyìngòŋ lu soʼ viʼi. Ando ghə̀ ngaʼa kənyʉ̀ akènkə, fàyn ghaʼ Felik, ghə̀ gàʼ la Bol lu a yì ne be dzàŋə wen a zhʉ a yì kiʼi zhʉ. 
ACT.24.26	Andìʼ a zhʉ ayì, ghə̀ kwòʼtə̀ la Bol a ku ko à yì, ghə̀ mù sə̀ laʼtə̀ tò alə̀ ghə̀ dzàŋə Bol byìʼì kwòʼtə̀ aghenə wenə̀ wen bèsə̀ nyʉ̀.
ACT.24.27	Ngwʉ̀ʼsə nè chò səbò, Bolsiyùs Festus vì lyɨ̀ kəshi kə Felik a nə̀ gumnà. Felik sə nlù ghʉ̀sə tò Bol a mfɨŋ byìʼàndo ghə̀ nkəŋə la Vəjew nkòŋə̀ wen.
ACT.25.1	Andìʼ a bàmə mətsi ntaʼ ando Festus nkuʼù a kəkɨ a nə̀ gumnà Sisalìyà, ghə̀ lù kùʼ a Jelusalèm. 
ACT.25.2	Tʉtʉ vəpfèm və ngə̀ŋ Nyìngòŋ bènə̀ tʉtʉ Vəjew gàʼ nyʉ̀ byɨvə a wen byìʼì Bol. Vəwenə loyn Festus 
ACT.25.3	la ghə̀ ne və lyɨ Bol ə̀ vì nə̀ wen a Jelusalèm, gàʼà a lì byìʼàndo vəwenə mbaʼtə li əzhwi wen a ji. 
ACT.25.4	Ghə̀ gàʼ à vəwenə la, “Bol dìʼ mu və shwinə̀ li wen a Sisalìyà, mà diʼi bwènə̀ dyʉ̀ tsu a mətsi ghèn. 
ACT.25.5	Ghə̀ŋ gaʼà tʉtʉ vəŋə və boʼsə ə̀ vì nə̀ mò tsu shə̀ʼtə̀ kənyʉ̀ kì a ghə̀ byɨsə̀.”
ACT.25.6	Festus tsi tsu mətsi fwomə, və sə ngàʼ la mətsi wum ghə̀ bwènə̀ shìʼi a Sisalìyà. Tʉʼ layn ghə̀ dyʉ̀ a kəbòʼ kə nsoʼ ə̀ gàʼ la və dyʉ̀ ə̀ lyɨ̀ Bol ə̀ vì nə̀ wen. 
ACT.25.7	Və vì nə̀ wen no a zhʉ̀ kò, Vəjew vi a və nlu fa Jelusalèm ə̀ vì tsu tɨmə kàʼa wen sə zhò ndzɨ̀ŋsə byìʼì Bol no səghoʼo alì kò vəwenə lu ndìʼì la kənyʉ̀ a vəwenə gàʼà byìʼì Bol dìʼ nəmwèʼè. 
ACT.25.8	Bol gàʼ ndi gyàmtə̀ wen ə wen la, “Mà ko kwàʼ soʼ Vəjew, ko ma lù byɨ̀sə kənyʉ̀ kətsenkə à vəwenə a ngə̀ŋ Nyìngòŋ, ko ndiʼ la mà gaʼà li tè kənyʉ̀ kə byɨkə kətsenkə byìʼì fòyn ə ghoʼo ə Lum.”
ACT.25.9	Festus nkəŋə la Vəjew ə nkòŋə̀ wen, ghə̀ mù bèm à Bol la, “Wù le a kòŋ ə kuʼ a Jelusalèm və soʼ wù tsu à mò a shɨ byìʼì nyʉ̀ venə a və gàʼà a shèn byìʼì wù lə̀ a?”
ACT.25.10	Bol bwènsə̀ la, “Mà dìʼ a shə̀ a kəbòʼ kə nsoʼ fòyn ghoʼo yì a ghə̀ diʼì a Lum, və diʼi soʼ mo tò a shèn. Nkàntə̀ wù ə̀ kɨ no nkàyn la mà ko byɨ̀sə kənyʉ̀ à Vəjew. 
ACT.25.11	Mà sətsèn ndiʼ mu mà kwaʼà li soʼ a və diʼi zhwi mo, mà ko tènsə la kə və zhwi, alì mu vəwenə sətsèn ngàʼà nyʉ̀ venə byìʼì mò alə̀ à diʼ ndzɨ̀ŋsə, mu wìʼ ko kiʼ kədyòʼ əku mo à vəwenə. Mà sensə̀ la fòn ghoʼo soʼ nsoʼ ghom.”
ACT.25.12	Festus chʉʼmə tʉ wenə̀ viʼi vyi a və ku tyɨftə à wen mù gàʼ à Bol la, “Ando wù sensə̀ li la nsoʼ wù dyʉ̀ à fòn ghoʼo lì, nsoʼ ayì lì a dyʉ̀ tò à wen.”
ACT.25.13	A sə ndiʼ a bàmə vəsàŋ vəshyəʼ alə̀, Fòyn Aglibà wenə̀ Beniys vì a Sisalìyà ətoŋtə be shisə Festus. 
ACT.25.14	Vəwenə nè tsìtə tsu mətsi nshəʼ alə̀, Festus shə̀ʼtə̀ ngəʼ Bol à wen gàʼà la, “Wìʼ dìʼ a shə̀ a Felik tə shwìn ə̀ ghʉ̀sə a ngə̀ŋ mfɨŋ, 
ACT.25.15	ma tə nkuʼ ndyʉ̀ a Jelusalèm, tʉtʉ vəpfèm və ngə̀ŋ Nyìngòŋ bènə̀ vəchəʼ və Vəjew gàʼ nyʉ̀ byɨvə byìʼì wen bè gàʼ nyʉ̀ la mà byɨmə la və diʼ ku ngəʼ à wen. 
ACT.25.16	Ma gàʼ à vəwenə la, ‘A ko diʼ ntsìnə̀ yes, viʼi Lum ə ku wìʼ a və gàʼà la ghə̀ byɨsə li kənyʉ̀ la və ku ngəʼ à wen kò à ndiʼ la ghə̀ tɨmə̀ tɨ̀mə a shɨ viʼi vyi a və ghàmə̀ wen lì ə gàʼ kənyʉ̀ ndi gyàmtə̀ wen ə wen.’ 
ACT.25.17	Andìʼ ando vəwenə nshiʼi vì a shèn, mà ko nzhwi zhʉ. Tʉʼ ə layn tò laynə, mà dyʉ̀ ŋwʉʼʉ a kəbòʼ kə nsoʼ ə̀ gàʼ la və dyʉ̀ lyɨ̀ ə̀ vì nə̀ wen. 
ACT.25.18	Ghə̀ vì, viʼi a və nghàmə̀ wen lì lù sə gàʼà, ko ndiʼ la vəwenə gaʼà li kənyʉ̀ kə byɨkə kətsenkə fa nyʉ̀ a mà tə nkwòʼtə̀ la ghə̀ nè li. 
ACT.25.19	Vəwenə mbòŋsə̀ soʼo tò nyʉ̀ wenə̀ və Bol byìʼì jì yì a vəwenə ghoʼsə̀ Nyìngòŋ tsu, bènə̀ byìʼì wutsen a ghə̀ mpfʉ li və dzàŋə̀ wen nə̀ Yesò, alì Bol gàʼ la ghə̀ dìʼ to. 
ACT.25.20	Mà ki kənyʉ̀ akì kə ghoʼ mo, mà mù bèm à Bol la ghə̀ a kòŋ ədyʉ̀ a Jelusalèm və soʼ nsoʼ wen tsu lo? 
ACT.25.21	Bol sensə la və ghʉ yi tò a ngə̀ŋ mfɨŋ əzaʼa fa zhʉ a fòn ghoʼo a soʼ nsoʼ wen, mà mù ghʉ wen la kətsi kə vì ə mà tɨm wen à Fòn ghoʼo.”
ACT.25.22	Aglibà gàʼ à Festus la, “Ma kòŋ əzhʉ gaʼa wìʼ ghenə fà mò a ngeŋ.”
ACT.25.22	Festus bwènsə̀ à wen la, “Wù lu zhʉ gaʼa wen a boʼòngə̀ŋ.” 
ACT.25.23	Tʉʼ layn, Aglibà wenə̀ Beniys vì nə̀ adɨŋə, ə̀ kwen ə̀ ŋwʉʼʉ a ngə̀ŋ ghoʼo yì a viʼi mvì zhùŋtə̀ tsu. Ghə̀ mvi wenə̀ tʉtʉ vəsugyèʼ vəghoʼkəvə bènə̀ viʼi və ghoʼkəvə a və ndìʼ a ntə̀ʼ ayì. Festus gàʼ və dyʉ̀ lyɨ̀ Bol vì nə̀ wen. 
ACT.25.24	Festus mù gàʼ la, “Fòn Aglibà bènə̀ viʼi vətsèm a və diʼì a shèn ghə̀ŋ yen a. Ghèn dìʼ wìʼ a Vəjew no vətsèm, vi a və diʼì a Jelusalèm bènə̀ vi a və diʼì a shə̀ ə gàʼ nyʉ̀ no ghoʼo byìʼì wen. Vəwenə tə zɨmə̀ gàʼà la, ghə̀ diʼi pfʉ. 
ACT.25.25	Nkàntə̀ mò nki ə nyen la ghə̀ ko nè kənyʉ̀ a kə dìʼì la və diʼi zhwi wen. Ando nkàntə̀ wen tə sènsə la yì a kòŋ əyen fòn ghoʼo, ghə̀ soʼ yi, mà mù ghʉ̀ la ma tɨm wen à fòn, 
ACT.25.26	alì kò ma lu nkiʼ no kətʉ kə kənyʉ̀ kə mùʼ ənyòʼ à fòn ghoʼo byìʼì wen. A le kənàʼ kə kənyʉ̀ a ma gaʼà la və vi nə̀ wen à ghə̀ŋ ndi ghə̀ gàʼ no tò à wù a shɨ a Fòyn Aglibà. Vəghəŋ ne soʼ nsoʼ ayì mà mu nkiʼ kənyʉ̀ a mà zì mà nyoʼ, 
ACT.25.27	byìʼàndo mà yen li la kə ko bòŋ la mà tɨm wù mfɨŋ, ke tuʼu shə̀ʼtə̀ kənyʉ̀ kì a ghə̀ byɨsə̀.”
ACT.26.1	Aglibà gàʼ à Bol la, “Və ku li kəshi à wù la wù gàʼ kənyʉ̀ byìʼì wen wu.” Bol tsòʼsə̀ kəvu kə wen a kàŋ ə̀ zìtə̀ əgàʼ ndi gyàmtə̀ wenə wen la:
ACT.26.2	“Fòn Aglibà! mà kɨ li la à bòŋ kətʉ kom la mà tɨmə à wù a shɨ layn ə̀ gàʼ ndi shʉ kətʉ kom fa nyʉ̀ a Vəjew ə ghàmə̀ mò tsu. 
ACT.26.3	Nakènkə diʼ nəmwèʼè byìʼàndo wù kɨ li ntsìnə̀ loʼ Vəjew bènə̀ nəkwoŋ a ghə̀ diʼì a vəwenə a ntìntìn no nkàyn, mà mu sə lonə la wù dzensə wen wu ə̀ zhʉ̀tə kənyʉ̀ a mà kəŋə əgàʼ.
ACT.26.4	“Vəjew no vətsèm ə kɨ ando mà ntsi fa tʉʼ a mà mbò bu wàyndyə be kɨ la mà nkwi tò à yès loʼ bènə̀ a Jelusalèm, 
ACT.26.5	be kɨ mò no fà kəghaf mu vəwenə zì və shə̀ʼtə̀ ə̀ mwètə̀ no nkàyn a zhʉ a vəwenə koŋə, la mà dìʼ wu Falàsi mu mà nlu li sə ghoʼsə̀ Nyìngòŋ no tè a ji kò a Və Falàsi nghoʼsə̀ Nyìngòŋ fa tsu. 
ACT.26.6	Və nè mà ntɨmə a shèn luwèn ə və soʼ mo tò byìʼàndo ma kɨ nəmwèʼè la Nyìngòŋ lu lwinsə məkàyn mì a ghə̀ nlù kàyn ə̀ ghʉ wenə̀ vətìʼ və vəghəŋ və mbì, 
ACT.26.7	à be diʼ tò məkàyn mì a ngwàʼsə təloʼ tə viʼi vəghəŋ venə njʉ̀sə̀bò sə ghoʼsə̀ Nyìngòŋ nə̀nchwì nə̀ nəntʉʼʉ kɨ la vəwenə lu kiʼi. A bè dìʼ tò byìʼì kwòʼtə̀ aghenə a mbè a Vəjew ə ghàmə̀ mò. 
ACT.26.8	Byìʼì ghò a ghə̀ŋ ə Vəjew ə tyenə əbyɨmə la Nyìngòŋ ə lùsə̀ viʼi fà pfʉ a?
ACT.26.9	“No nkàntə̀ mò nlù sə̀ kwòʼtə̀ la mà diʼi nè no ghò a mà zì mà ne əbyɨsə shwèʼè Yesò ə wù Nazalèt. 
ACT.26.10	Andìʼ shwèʼ a ma nshwèʼè a Jelusalèm. Tʉtʉ vəpfèm və ngə̀ŋ Nyìngòŋ nku kədyòʼ la mà nwe viʼi vyi a və ghoʼsə Nyìngòŋ a ji yi a ma ghoʼsə fa tsu luwen a mfɨŋ no vəghoʼo. A bè ndìʼ ando və nchòsə̀ soʼ la və zhwi vəwenə no nkàntə̀ mò ə̀ ntomsə̀. 
ACT.26.11	Mà nku ngəʼ à vəwenə no a aloʼ ntsèntə̀sə no tsèm no a məzhʉ̀ ntsèm be mwòmsə̀ la vəwenə tyen byɨmə vəwenə à Yesò. Mà mbàynə̀ vəwenə no a jì a mà nlu dyʉ̀ a təloʼ tə tɨm ku ngəʼ à vəwenə tsu.
ACT.26.12	“A dìʼ tò byìʼì kənyʉ̀ akènkə a mà nlù sə ndyʉ̀ a Damaskus ando tʉtʉ vəpfèm və ngə̀ŋ Nyìngòŋ ntɨ̀m mo bè kù àdyoʼ la mà dyʉ̀, 
ACT.26.13	mà nè fʉ̀ zaʼa a ji a ntìntìn nə̀nchwì, a mbe, bàyn tsenghə fʉ̀ fa kàŋ to chò chʉzhʉ ə bayn a kəshi yì a mò yo viʼi a və njèʼè fà mò a bàm ə̀ ndìʼ tsu. 
ACT.26.14	Yès fəŋkə a nse tò vətsèm, mà zhʉ ando gɨ̀ ə gàʼà à mò a gaʼa Hibùlù la, ‘Saul, Saul, wù tsuʼu kəghʉ komkə alə̀ byìʼì ghò? Wù zhuŋsə wen ə wu tò kədyàŋ gàʼà la wù soynə mò.’ 
ACT.26.15	Mà bèm la, ‘A dìʼ wu ndo, a Bobo?’ Bobo bwènsə̀ gàʼ la, ‘A dìʼ mò Yesò yì a wù tsuʼu kəghʉ kə wen lì. 
ACT.26.16	Lù tɨmə a kàŋ. Mà fʉ̀ à wù a kə̀ʼ ə tsuʼ wù a nə̀ wù shyèʼ mò. Wù ne nti a nə̀ wu yenə à mò byìʼì nyʉ̀ venə a wù yenə lan bènə̀ tsenəvə a mà ne dìʼ à wù. 
ACT.26.17	Mà ne bwòŋsə wù fà avu viʼi Islel bènə̀ fà avu viʼi tɨm vi a ma tɨm wù à vəwenə luwèn. 
ACT.26.18	Wù ne bòʼtə ashɨ vəwenə be shìsə vəwenə fà ti mfɨnə̀ ə kwensə a tì bayn. Wù ne nè, vəwenə fʉ fà tì soʼ Satan ə̀ dyʉ̀ à Nyìngòŋ ndi və lyesə kù nyʉ̀ byɨvə vəwenə bè nè vəwenə nkiʼ kəshi a tì nòyn viʼi vi a Nyìngòŋ tsuʼli byìʼì byɨmə yi a vəwenə kiʼ à mò.’
ACT.26.19	“Mà ko tə tyèn a fòn Aglibà, ənè kənyʉ̀ kì a bayn yi tə fʉ̀ fa kàŋ və gàʼ à mò la mà nè. 
ACT.26.20	Ma tə zìtə̀ sə̀ ziʼi viʼi fa Damaskus a mbì, ə̀ ziʼi viʼi a Jelusalèm, ə̀ ziʼi viʼi a loʼ Judiyà no tsèm bè ziʼi viʼi tɨm la vəwenə kwitə tətyɨm tə vəwenə fà vəwenə nyʉ̀ byɨvə ə vì à Nyìngòŋ, la vəwenə nè nyʉ̀ vyi a və dìʼì la vəwenə kwitə li tətyɨm tə vəwenə. 
ACT.26.21	A dìʼ kənàʼ kə kənyʉ̀ a Vəjew nghàʼ mo a ngə̀ŋ Nyìngòŋ sə̀ kəŋə əzhwi, 
ACT.26.22	alì Nyìngòŋ ngyàmtə̀ mò ə kuʼ ə zaʼa lan, mà sə ti a shə̀ luwèn a nə̀ wu yenə əshə̀ʼtə̀ nyʉ̀ venə à viʼi vətsèm, a viʼi vətyetəvə nə̀ vəghoʼkəvə. Kənyʉ̀ a ma gàʼà bè dìʼ tò ndə̀ŋndəŋ kənyʉ̀ a Mosìs bènə̀ nshə̀ʼtə̀sə səghoʼkəsə ndìʼ mu vəwenə shə̀ʼtə̀ li la kə lu chò. 
ACT.26.23	Vəwenə nlù gàʼ la, Wìʼ yì a Nyìngòŋ ntsuʼ li ə̀ ghʉ diʼi yenə ngəʼ ə pfʉ be ndiʼ mbì wìʼ əlù fa pfʉ əshə̀ʼtə̀ à Vəjew bènə̀ viʼi tɨm la və zì və bwoŋsə vəwenə, na kènkə ndìʼ to a nə̀ baynə à vəwenə.”
ACT.26.24	Bol nè gàʼ ə̀ zaʼa a kəshi ghèn, Festus zɨmə ə̀ gàʼ la, “Bol, wù dìʼ alə̀ bomə̀. Ŋwàʼlə̀ ghèn a wu ziʼì no nànto lə ne li wù sə bomə̀!”
ACT.26.25	Bol bwènsə̀ la, “Mà ko bomə̀ a Mbè, nyʉ̀ venə no tsèm a ma gàʼà dìʼ nəmwèʼè be kiʼ tof. 
ACT.26.26	Fòn Aglibà, mà zì mà gàʼ kè nə̀ fanə à wù byìʼàndo wù kɨ nyʉ̀ a venə no tsèm ko à ndiʼ la kətsenkə nchò li fa tsu ke wù kɨ byìʼàndo və nko ncho a kənlyòmtə. 
ACT.26.27	Fòyn Aglibà, mà kɨ la wù byɨmə nyʉ̀ vyi a nshə̀ʼtə̀sə səghoʼkəsə nlù nyòʼ. Kə ko diʼ a lì?”
ACT.26.28	Fòn Aglibà bwènsə̀ bèm à wen la, “Wù lè kwòʼtə̀ la wù zì wù lyɨ tò kətemə kə zhʉ kènkə əkwitə mo mà ndiʼ wu byɨmə a?”
ACT.26.29	Bol shisə la, “A zì a ndiʼ lan, à zì a ndiʼ a boʼòngə̀ŋ, mà jɨ̀mə̀ tò la Nyìngòŋ ne wù ndiʼ wu byɨmə ə boʼsə nə̀ viʼi vətsèm vi a və zhʉtə̀ kənyʉ̀ a ma gàʼà lan, la vəwenə ndiʼ to nə̀ mò ə chò tò la mà dìʼ wù mfɨŋ.”
ACT.26.30	Fòyn mù lù wenə̀ gumnà nə̀ Beniys bènə̀ viʼi vi a wenə̀ vəwenə ndìʼ a muʼu 
ACT.26.31	sə bèsə̀ dyʉ̀ nə̀ kənyʉ̀ akì gàʼà la, “Wìʼ ghèn ko nè no kənyʉ̀ kə byɨkə kətsenkə a kə dìʼì la ghə̀ ndiʼ a mfɨŋ ko la və zhwi wen.” 
ACT.26.32	Fòn Aglibà gàʼ à Festus la, “A tu ndiʼ la wìʼ ghèn ko sènsə la Fòyn ghoʼo fà Lum soʼ nsoʼ wen mu və ghʉsə li wen ghə̀ ndyʉ̀.”
ACT.27.1	Andìʼ ando və nghʉ li la yès kwenə a kəbaŋ kə à mù ə̀ dyʉ̀ a Italì, və ku Bol wenə̀ viʼi mfɨŋ vətsenvə à kətʉ kə vəsugyèʼ viʼi Lum kətsenkə, zhiʼ wen diʼ Juliyòs. Və ndzàŋə̀ nòyn Vəsugyèʼ a vyi nə̀ vəsugyèʼ və Fòn ghoʼo. 
ACT.27.2	Yès lù ə̀ dyʉ̀ kwèn a kəbaŋ kə a mù a kə nlu fa ntə̀ʼ Adlamitùm sə shiʼì dyʉ̀ fa shyə a baŋ a mù ndyʉ̀ tɨmə̀ tsu a loʼ Asìyà. Alistakùs, wù loʼ Macedonia tsen a ghə̀ nlu fa ntə̀ʼ Tèsàlonikà ndìʼ yo vəwenə a muʼu.
ACT.27.3	Tʉʼ lan yès dyʉ̀ zaʼa a Sidòn, Juliyòs nkìʼ tyɨm jùŋghə à Bol ə̀ ghʉ̀sə wen la ghə̀ dyʉ̀ yen viʼi ndoŋsə wen ə̀ kiʼi fo a ghə̀ nkəŋə. 
ACT.27.4	Yès mù lù fà tsu sə ndyʉ̀ fwof sə chò ku ngəʼ a yès, yès lù ə̀ bàylə̀ dyʉ̀ jì fa shyə a fwof nko nchò fa tsu a mbyɨ̀ loʼ Saybùs, 
ACT.27.5	ə̀ bwènə̀ kwèn a kəntìntìn kə a mù ə̀ dyàŋ dyʉ̀ fa shyə yì a ghə̀ mboʼsə à Silisiyà bènə̀ Bamfiliyà ə̀ dyʉ̀ zaʼa a ntə̀ʼ Myla aloʼ Lisiyà. 
ACT.27.6	Kətʉ kə vəsugyèʼ kì yen kəbaŋ kə a mù a kə nlu fa ntə̀ʼ Alèksandìliyà sə dyʉ̀ a Italì ə̀ wè yes tsu, yo vəwenə lù.
ACT.27.7	Yès lyɨ̀ mətsi, jèʼè tò ndzìndzì byìʼàndo fwof toghə nchò nè la jèʼ ayi nto. Yès jèʼ tò a lì dyʉ̀ zaʼa a ntə̀ʼ Nidùs. Fwof nko ghʉ̀sə la yès dyʉ̀ jì fa ji ayì. Yès mù bàlə̀ dyʉ̀ jì fa shyə Salmòn a loʼ Klete a fwof nko chò fa tsu. 
ACT.27.8	Yès sə̀ jèʼè tò fa mbyɨ̀ à mù, nè dzɨŋ tò a lì ə̀ kaʼ ə̀ zaʼa a kəshi kətsenkə a baŋ a mù mvi tsi tsu və dzàŋə̀ la, “Kəshi Kəbwaməkə,” ə boʼsə a ntə̀ʼ Lasiyà.
ACT.27.9	Yès byɨsə mətsi tsu tò kədyàŋ byìʼàndo jèʼ ayi mbyɨfə to ghoʼo yès byìʼì ando andiʼ a ntìntìn byɨ̀ŋ. Bol mù tyɨftə viʼi a vyi la, 
ACT.27.10	“Vəlèmə̀ vwomə, mà yenə la jèʼ vəghəŋ ə dyʉ̀ nə̀ mbì kìʼ ngəʼ fànsə. Kəbaŋ kə a mù kènkə kə̀ʼə̀ la kə a sàykə̀, fo vi a və diʼì tsu lì byɨf viʼi be pfʉkə.” 
ACT.27.11	Kətʉ kə vəsugyèʼ kì tyen la ghə̀ ko a zhʉ kənyʉ̀ a Bol ngàʼà, ghə̀ bòŋsə̀ ghʉ̀ kətʉ kə wen tò a kənyʉ̀ a tì kəbàŋ wenə̀ wìʼ a ghə̀ ngùfə̀ kəbaŋ akì ngàʼà. 
ACT.27.12	Kəshi kì a kəbaŋ kə a mù kì nti tsu nko bòŋ, nghoʼo viʼi fa vəwenə a ntìntìn sə kòŋə̀ tò la və ndyʉ̀ nə̀ mbì a ntìntìn à mù zhʉ̀ tsen vəwenə à dyʉ̀ zaʼa a Italì ə̀ tɨ̀mə tsu. Italì ndìʼ kəshi kì a baŋ a mù mvi ti tsu a Klete a kə nki dyʉ̀sə̀ nə̀ shyə a chʉzhʉ nshwè tsu.
ACT.27.13	A ne sə ndiʼ ando fwof bwaʼmə tsen ghə̀ əzìtə̀ sə chò fa shyə ten tò ndzìndzì viʼi a vyi yen a lì sə̀ kwòʼtə̀ la vəwenə a ne kənyʉ̀ a vəwenə yì ghʉ, vəwenə gùfə̀ tsuʼu ndyə̀ yi gaʼa ndi ne ghaŋsə kəbaŋ tsu lì mù sə̀ jèʼè dyʉ̀ a mbyɨ̀ loʼ Klete. 
ACT.27.14	A sə laʼtə fwof toghə tsenghə zìtə̀ sə̀ chò a ghə̀ vi fa shə kwi, kwenə vì fa loʼ Klete a mù, 
ACT.27.15	sə̀ vì a lì nə̀ʼə̀ kəbaŋ kə a mù kì, yès mwòmsə̀ ədyʉ̀ ji fa shyə yì a ghə̀ mvì fa tsu, kə ghoʼ yes, yès mù lansə̀ ghʉ̀sə, kəbaŋ akì la kə jèʼè tò a tì fwof ayì. 
ACT.27.16	Yès bàlə̀ chò jì fa fəloʼtə̀ fə tsen fə a tì à mù a və ndzàŋə̀ nə̀ Kawudà, mù mwòmsə̀ no nə̀ kədyòʼ kə ə gùf ə kwènsə nkànuʼ yì a və chuŋ a bàmə kəbaŋ. 
ACT.27.17	Və gùf ə kwènsə nə̀ wen a lì ə shɨ̀tə̀ kwìʼ kəbaŋ akì la kə à bàymə̀. Viʼi vi a və ntisə̀ kəbaŋ akì sə fànə̀ la kə zì kə dyʉ̀ ə̀ pfèn a kədə̀ŋ kə kəsese kì a kə ndìʼ a tì à mù a benə loʼ Syltis, vəwenə mù zàs kəbàs kə ndisə kə to kə a və chuŋə̀ a wèn kəbaŋ kə a mù kə sə nè la kə kə à nyɨŋə no nànto, ə̀ ghʉ̀sə la à ntenə tò fwof. 
ACT.27.18	Fwof toghə ayì faŋ sə ku ngəʼ tò ku. Tʉʼ nè lan vəwenə sə boŋtə̀ fo a və ndìʼ a tì kəbaŋ akì mòʼò a mù. 
ACT.27.19	Tʉʼ be nè sə lan a kənkùmtə̀ kə kətsi, vəwenə sə tsuʼtə fo fa kəbàŋ akì mòʼò a mù. 
ACT.27.20	Mətsi mə chò no nghoʼo kèn la wìʼ fà yès ə yenə chʉzhʉ kò mədzɨ̀ŋ, a chò tò fwof. Ando ghə̀ mfaŋə̀ sə chò tò a lì, yès mù sə̀ yenə tò la yès ko be a bwòŋ.
ACT.27.21	A nè sə ndiʼ ando viʼi a vyi nshwèʼè li no kəghaf kèn la vəwenə zhɨ kəfo, Bol lù tɨ̀mə à vəwenə a shɨ ə̀ gàʼ la, “Vəlèmə̀ vwomə, a tu ndìʼ la ghə̀ŋ tə zhʉ kənyʉ̀ a mà tə gàʼ vəghəŋ faŋ tò a Klete, mu vəghəŋ ko byɨ̀sə fo ə̀ kiʼi nkì kənlè kènkə. 
ACT.27.22	Mà sə sensə̀ gàʼà à ghə̀ŋ luwèn la ghə̀ŋ ghaʼ tətyɨm təŋtə byìʼàndo a sàykə̀ tò kəbaŋ kènkə kò a ndiʼ la wìʼ fa ghə̀ŋ a pfʉ li. 
ACT.27.23	Mà gàʼà alə̀ byìʼàndo à tə ndiʼ nəntʉʼʉ lan, ntsɨ̀ŋ ngə̀ŋ Nyìngòŋ yì a ghə̀ kiʼì mo a be diʼ wen a mà kuʼsə̀ vì à mò, 
ACT.27.24	ə̀ gàʼ à mò la, ‘Bol, kə a fwàyn byìʼàndo Nyìngòŋ ghʉ li la wù a tɨmə a shɨ Fòn ghoʼo. Ghə̀ be ghʉ̀ la no wìʼ ko a pfʉ fa ntìntìn viʼi venə a wenə̀ vəwenə jèʼè lə̀ byìʼì boŋə tyɨm yi a ghə̀ kiʼ à wu.’ 
ACT.27.25	Ma mu sə gàʼà à ghə̀ŋ ə vəlèmə̀ vwomə la, ghə̀ŋ ghaʼ tətyɨm təŋtə byìʼàndo mà byɨmə à Nyìngòŋ, kɨ la no tè ghò nè chò ando və gàʼà à mò. 
ACT.27.26	Fwof ne ten vəghəŋ ə shìsə̀ a bàm a loʼ tsenghə a tì à mù.”
ACT.27.27	Təwoŋ tə nè chò təbò, fwof bu ghansə nə̀ yès tò ghansə a mù mə̀ Adɨ̀liyatik. A nè sə ndiʼ a ntìntìn nəntʉʼʉ, viʼi vyi a və ngùfə̀ kəbaŋ akì yen la vəwenə sə̀ boʼsə vì a mbyɨ̀ nse. 
ACT.27.28	Vəwenə mòʼ mpfʉ̀ ghə̀ shiʼi a tì à mù mu və chuŋ li kəfo kə diʼi kə kətsenkə tsu, ghə̀ shwemə shìʼi a tì à mù, vəwenə shyə̀ʼ ə̀ yen la mu a mì mə shwemə ntàmsə kəvu ghɨ nə̀ məwum mbò. Vəwenə jèʼtə̀ tò alə̀ be mòʼ mpfʉ̀ ayì ə̀ yèn la mu a mì shwemə ə zaʼa tò ntàmsə kəvu məwum abʉ̀muʼ. 
ACT.27.29	Vəwenə zìtə̀ sə fànə̀ la fwof a lyɨ̀ vəwenə ə dyʉ̀ pfèn ə zhwilə a təghu, və mù shìʼsə fo tsenəvə vi kàʼ a və nghaʼa kəbaŋ tsu fa bàm mù sə jɨ̀mə tò la tʉʼ lan. 
ACT.27.30	Viʼi vi a və gufə kə baŋ a ki sə̀ mwòmsə ə nyɨŋ mù fʉ̀ fa tsu sə shiʼsə̀ nkànuʼ yì bɨ̀lə̀ nè tò sə vəwenə ə kəŋə chò ədyʉ̀ shiʼsə fo vi a və ghaʼa kəbaŋ tsu fa mbì, 
ACT.27.31	alì Bol yen kənyʉ̀ akì ə̀ gàʼ a kətʉ kə vəsugyèʼ kì wenə̀ vəsugyèʼ və wen la, “Viʼi kəbaŋ venə fàŋ ke ŋwʉʼʉ tò a tì kəbaŋ a shèn mu wìʼ fà ghə̀ŋ ko a bwòŋ.” 
ACT.27.32	Vəsugyèʼ a vyi zhʉ a lì ə shyə tìntə mpfʉ̀sə nkànuʼ ayì ghə̀ sə dyʉ̀ a mù tò fà ngə̀ŋ.
ACT.27.33	Tʉʼ nə̀ sə nlaynə vì, Bol sensə vəwenə no vətsèm gàʼà la, “Ghə̀ŋ taŋkə ə zhɨ̀ kəfo. Ghə̀ŋ tsi li təwoŋ təbò luwèn, kwòʼò tò mbi kèn la kəfo kə kwen li a chʉ̀ wìʼ fa ghə̀ŋ. 
ACT.27.34	Mà mu sə lonə la ghə̀ŋ taŋkə ə̀ zhɨ̀ kəfo ndi ndiʼ vəto. No tè nyɨ̀ŋ muʼ ko a tinə fa kətʉ wìʼ fà ghə̀ŋ.” 
ACT.27.35	Bol ngàʼ a lì ə̀ lyɨ̀ kəbayn ə̀ kù kəzòŋ à Nyìngòŋ tò à vəwenə a shɨ mù byəʼ ə̀ zìtə̀ sə zhɨ. 
ACT.27.36	Vəwenə yen a lì tətyɨm tə vəwenə tə bwaʼmə no ndò fa vəwenə a ntìntìn zìtə̀ sə̀ zhɨ kəfo. 
ACT.27.37	Yès ntsèntə̀ dìʼ a tì kəbaŋ akì viʼi ghɨ bò nə̀ njʉ̀sə̀ ntʉfə a məwum sòmbo. 
ACT.27.38	No ndò nè zhɨ ə̀kwiʼ, vəwenə shìsə̀ asaŋ dyə yì a ghə̀ ndìʼ a tì kəbaŋ akì ə̀ mòʼ a mù ndi kəbaŋ akì kə zaŋsə.
ACT.27.39	Tʉʼ nè lan kò vəwenə lù kɨ̀ la shyə mbyɨ̀ à mù yì a vəwenə diʼì tsu dìʼ ghə̀ kò lo, alì yèn kəshi kə tsenkə kə diʼ a mbyɨ̀ à mù, mù ghʉ̀ la kə sətsèn mbwaʼmə̀, vəwenə à dyʉ̀ nə̀ kəbaŋ kə vəwenə ə̀ tɨ̀mə tsu. 
ACT.27.40	Vəwenə tintə fo vi a və nghaʼa kəbaŋ kì ə̀ ghʉ̀sə, və shiʼi a mù, be zàtə̀ mpfʉ̀sə shì a sə nghaʼa kəfo kì a kə tisə̀ kəbaŋ kə a mù lì, bè kùʼsə kəbàs kə ndisə kì a mbì ndi fwof ntenə dyʉ̀sə̀ nə̀ kəbaŋ kə a mù akì a nse. 
ACT.27.41	Kəbaŋ akì kə dyʉ̀ pfèn a kədə̀ŋ kə kəsese kətsen a tì à mù, mbì yi chʉʼ a nse kò ghə̀ bè dyʉ̀ nə̀ mbì, mù vì pfèn bàm yi ghə̀ sàykə̀ tò a bàs a bàs.
ACT.27.42	Vəsugyèʼ vi yen a lì mù sə̀ baʼtə̀ əzhwilə viʼi mfɨŋ vi no vətsèm ndi la kə vəwenə à sàm ə̀ fʉ̀ nyɨŋkə, 
ACT.27.43	alì kətʉ kə vəsugyèʼ kì sə kəŋə ə bwòŋsə̀ Bol mù gàʼ à vəwenə la kə vəwenə à mwòm, ə̀ bòŋsə̀ gàʼ la no ndò a ghə̀ zì ghə̀ sàm tsòʼ ə̀ fʉ̀ a mbì ə sàm ə̀ tɨ̀m. 
ACT.27.44	Vi a və mfaŋə̀ lì shɨ̀tə̀ ghaʼ ntemə nkoʼ kò no tè kəbàs kə kəbaŋ kəkò a vəwenə nzì və ghaʼ mù sàm ə̀ dzɨ̀mtə̀. A lè ando yès ne mibu bwòŋ vətsèm.
ACT.28.1	Andìʼ a zhʉ a yès mfʉ̀ li ə̀ mè fà mù bo diʼ tò a nkàyn, yès zhʉ fà viʼi kəshi a vyi la və dzàŋə̀ loʼ ayi nə̀ Maltà. 
ACT.28.2	Viʼi loʼ a vyi gyàmtə̀ yès no a nkàyn ə̀ shɨ̀tə̀ zhiʼ à yès byìʼàndo əghʉ nzìtə̀ li əvì, kətaʼ kə sə̀ diʼ no nànto. 
ACT.28.3	Bol tsèntə̀ gə̀ nkòʼ sə nwe a zhìʼ yì, zhù zhʉ ando shi lɨ̀mə̀ fa tì nkòʼ yì ə̀ fʉ̀ lɨ̀m kəvu kə wen ə̀ ghaŋtə̀ tsu. 
ACT.28.4	Viʼi loʼ a vyi yen ando zhù ayì ə ghàŋə a kəvu Bol ə̀ gàʼ la, “Wìʼ ghèn zì ghə̀ ndiʼ alə zhwi viʼi. Ghə̀ nyɨŋ li mfʉ̀ fà mù, alì Ndòyn dìʼ à wen a kətʉ, ghə̀ dìʼ alə̀ a pfʉ tò pfʉ.” 
ACT.28.5	Bol mès kəvu kə wen, zhù ayì fəŋ a zhìʼ ken la ghə̀ lyomsə li wen no a mpfen. 
ACT.28.6	Vəwenə mù sə kwòʼtə̀ tò la wenə wen a mwìʼ, ko la ghə̀ a laʼtə tò alə̀ ə feŋ ə pfʉ. Vəwenə laʼtə no alə̀ kò a ndiʼ la vəwenə yen li la kənyʉ̀ kətsenkə fʉ̀ li Bol, vəwenə kwitə təkwòʼtə̀ tə vəwenə sə gàʼà la, “Ghə̀ dìʼ alə̀ diʼ Nyìngòŋ tsen!”
ACT.28.7	Tìʼ loʼ ayì a zhiʼ wen ndìʼ Bubliyus nkìʼ təsɨm a mbyɨ̀ kəshi ayì. Ghə̀ shisə yès no a nkàyn ə̀ zhis yes a mətsi ntaʼ. 
ACT.28.8	A ndìʼ a lì, tìʼ Bubliyus kiʼ bvìʼ, bèm ə wen be tsuʼu. Bol kwen dyʉ̀ a tì ngə̀ŋ yì a ghə̀ nyoŋ tsu, ə̀ ghʉ avu wen à wen a kətʉ ə̀ jɨ̀m, kwaʼa ayi mè. 
ACT.28.9	Andìʼ ando kənyʉ̀ akènkə mfʉ, viʼi və kwaʼkəvə no vətsèm fa loʼ ayì sə vì, Bol be chʉʼʉ vəwenə. 
ACT.28.10	Viʼi loʼ a vyi tomsə yes ə̀ ku fo a yès no ghoʼo. A sə ndiʼ ando yès ə̀ nkəŋə əlù, vəwenə we no tè ghò a kəbaŋ kə a mù a yès ə̀ nkəŋə, yès lyɨ̀ ə̀ lù nə̀ wenəvə.
ACT.28.11	Yès ntsì a Maltà vəsàŋ vətaʼ, nè sə nlù ə̀ kwèn a kəbaŋ kə a mù a və ndzàŋə̀ nə̀, “vənyìngòŋ və mboʼməsə,” a kə nlu fa Alèksandìliyà ə̀ vì tɨ̀mə tsu byìʼàndo à ndìʼ nəbyɨ̀ŋ, fwof toghə be chò. 
ACT.28.12	Yès jèʼ ə̀ vì tsìtə a ntə̀ʼ Sylacùs mətsi ntaʼ, 
ACT.28.13	ə̀ lù fà ntə̀ʼ ayì ə̀ dyʉ̀ tsì a ntə̀ʼ Legum. Tʉʼ lan fwof ə zìtə̀ sə kuʼu vì fa shyə ten, yès jèʼ mətsi mbò ə̀ vì fʉ̀ a ntə̀ʼ Butiyolì. 
ACT.28.14	Ando yès nkwen ə̀ vì tsu, yès kwetə viʼi vəbyɨməvə, vəwenə sensə la yo vəwenə tsi. Yo vəwenə tsi woŋ mpfen, yès mù chò dyʉ̀ a Lum. 
ACT.28.15	A ndìʼ a lì mu viʼi vəbyɨməvə a Lum zhʉ li la yes ə vì, vəwenə lù ə̀ vì yèn yes a kəshi kə woŋ a Abyùs, vətsenvə vì yèn yes a kəshi yì a viʼi jèʼ mvì tsi tsu və ndzàŋə̀ nə̀ “nə̀ Ngə̀ŋ sə To”. Bol nè yèn vəwenə no a zhʉ̀ kò ə̀ kù kəzòŋ à Nyìngòŋ, ə̀ zìtə̀ sə̀ kiʼ tyɨm toghə. 
ACT.28.16	Andìʼ ando yès mvì zaʼa a Lum, və ghʉsə la Bol ndiʼ tò fà wen a ngeŋ nə̀ sugyèʼ a ghə̀ tsɨ̀ŋə̀ wen.
ACT.28.17	Mətsi chò ntaʼ, Bol dzàŋtə̀ tʉtʉ Vəjew a ntsèntə̀. Vəwenə nè tsèntə̀, ghə̀ gàʼ à vəwenə la, “Vəlèmə̀ vwomə, Vəjew tə ghaʼ mo ə nè və shwìn mò a Jelusalèm be kù mo à viʼi Lum no tè ando mà ko tə̀ nè kənyʉ̀ kə byɨkə kətsenkə à viʼi vəghəŋ, kò a ndiʼ la mà gàʼà li ə̀ mbyɨsə tè kənyʉ̀ kətsenkə kùmə̀ ntsìnə̀ loʼ a ghə̀ nlu fà vətìʼ və vəghəŋ və mbì. 
ACT.28.18	Vəwenə bèmtə̀ nyʉ̀ à mò mù sə kəŋə əghʉsə mo byìʼàndo vəwenə nko yèn kənyʉ̀ a mà ne a və ndiʼi zhwi mo byìʼì kəwenkə. 
ACT.28.19	Ando Vəjew ntensə la kə və à ghʉ̀sə mò, mà mù sènsə la və ghʉsə mo, mà vi a Lum a shèn ndi Fòn ghoʼo zhʉ kənyʉ̀ byìʼì nsoʼ ghom no tè ando mà ko kiʼ kənyʉ̀ kə byɨkə kətsenkə əgàʼ byìʼì viʼi vwomə no fa mpfen. 
ACT.28.20	A lè kənyʉ̀ a kə ne mà ngaʼ la mà yen ghə̀ŋ vəghəŋ besə a muʼu. Mà dìʼ a mpfɨŋsə alə̀ tò byìʼàndo mà byɨmə à wìʼ yì a viʼi Islel ə ghʉ kwòʼtə vəwenə tò à wen.”
ACT.28.21	Vəwenə bwènsə̀ gàʼ à wen la, “Yès ko yèn ŋwàʼlə̀ a ghə̀ lu fa Judiyà mvì à shèn à yès byìʼì wù, ko a ndiʼ la vəlèmə̀ vyesə a və lù fa tsu mvi a shə̀ ə vi li nə̀ soʼgho tsen ko ngaʼ kənyʉ̀ kə byɨkə kətsenkə byìʼì wù. 
ACT.28.22	Yès ə kəŋə zhʉ kwòʼtə̀ wu byìʼàndo yès ə chò no tè fa fe, zhʉ ando və gàʼà nyʉ̀ byɨvə byìʼì nkì nòyn ghenə a wu dìʼì tsu lə̀.”
ACT.28.23	Vəwenə mù ghʉ̀ kətsi be vi yen Bol. Kətsi akì kə kwʉ̀ʼ, vəwenə fʉ̀ ə̀ vì a kəshi yì a Bol ntsi tsu lì no vəghoʼo. Ghə̀ zìtə̀ fa boʼòngə̀ŋ sə gàʼà à vəwenə, ə̀ gàʼ ə zaʼa fa nəntʉʼʉ, shɨ̀tə̀ shə̀ʼtə̀ kənyʉ̀ kì a ghə̀ ndiʼi shə̀ʼtə̀ à vəwenə byìʼì kəshi kə fòn Nyìngòŋ. Ghə̀ tàŋkə̀ ənè vəwenə kɨ byìʼ Yesò, dzàŋə̀ fa ŋwàʼlə̀ Soʼ yì a Mosìs bènə̀ fa vəŋwàʼlə̀ və nshə̀ʼtə̀ səghoʼkəsə ədìʼ la kənyʉ̀ kì a yi gàʼà dìʼ nəmwèʼè. 
ACT.28.24	Viʼi vətsenvə byɨmə la ghə̀ gàʼà tò nəmwèʼè, alì vətsenvə tyen la vəwenə ko a byɨmə. 
ACT.28.25	Vəwenə gə̀sə̀ fà tsu tò nə̀ ntaŋ ando Bol ngàʼa kənyʉ̀ kènkə kə mùʼ tsu la, “Kəzhwì kə ŋwòʼəkə ə nè tò kənyʉ̀ kə tɨməkə əgàʼ à vətìʼ və vəghəŋ və mbì ə̀ chò fà nshə̀ʼtə̀ Azayà la:
ACT.28.26	‘Dyʉ̀ gàʼ à viʼi venə la,
ACT.28.26	ghə̀ŋ lu nzhʉ nyʉ̀ tò zhʉ,
ACT.28.26	alì kò ghə̀ŋ ə lu nkɨ la və gàʼà la gho lo,
ACT.28.26	ki shi tò ki
ACT.28.26	alì kò ghə̀ŋ ə lu nyenə no kəfo,
ACT.28.27	byìʼàndo tʉ viʼi avenə to,
ACT.28.27	mu vəwenə shwintə li tiʼitiʼi vəwenə,
ACT.28.27	be mbiʼtə ashɨ vəwenə,
ACT.28.27	a bwen a lì mu vəwenə yenə shi
ACT.28.27	be zhʉ nyʉ̀ kɨ, təkwòʼtə̀ tə vəwenə tə be kɨ nyʉ̀,
ACT.28.27	vəwenə bwènə̀ vì à mò,
ACT.28.27	mà chʉʼ vəwenə.’”
ACT.28.28	Bol sə ə̀ mèsə̀ dyʉ̀ ə̀ gàʼ la, “Ghə̀ŋ ə lì dìʼi kɨ la ntɨm jùŋ byìʼì bwòŋ a Nyìngòŋ kìʼ à viʼi dìʼ mu və tɨm li à viʼi tɨm, vəwenə diʼ zhʉ!” 
ACT.28.29	Bol nè gàʼ a lì ə̀ nè Vəjew vi lù sə̀ taŋmə̀ dyʉ̀ no a gɨsə tosə à vəwenə a ntìntìn.
ACT.28.30	Bol tsi tsu ngwʉ̀ʼsə səbò a kəshi a ghə̀ nlòʼò tò fà wen a ngə̀ŋ. Ghə̀ nshisə no tè ndò a ghə̀ mvì ghantə wen nə̀ saŋlə ghə̀, 
ACT.28.31	be shə̀ʼtə̀ nyʉ̀ byìʼì soʼ fòn Nyìngòŋ, ziʼì byìʼì Bobo Yesò Klistò. Ghə̀ ngàʼà nə̀ tyɨm toghə kò a ndiʼ la kəfo kətsenkə tàʼsə̀ wen.
ROM.1.1	A nyòʼò mò Bol nyòʼò ŋwàʼlə̀ ghèn. Ma diʼ wu ə shwèʼè ə Yesò mu à tsuʼ Nyìngòŋ tsuʼ mo a wù ə ntɨm, ə ghʉ̀ la mà ə nshə̀ʼtə̀ ntɨm ə jùŋ ə Nyìngòŋ. 
ROM.1.2	Ntɨm ə jùŋ a ghèn ndiʼ mu Nyìngòŋ ə ghʉ̀ no fa kəghaf ə gàʼ nshə̀ʼtə̀ sə ghoʼkəsə ə wen sə nyòʼ a Ŋwàʼlə̀ Nyìngòŋ. 
ROM.1.3	Ntɨm ə jùŋ a ghèn ə gàʼà kumə Wàyn Nyìngòŋ, ə Bobo vəghəŋ Yesò Klistò. Ghə̀ nvi a nse a wìʼ, və bwi wen a ngwaʼ ngə̀ŋ ə Devìt. 
ROM.1.4	Nyìngòŋ ə nlùsə Bobo vəghəŋ Yesò Klistò a ghèn fa pfʉ ə diʼ adyòʼ la ghə̀ diʼ to no Wàyn Nyìngòŋ, kiʼi Kəzhwì kə Nyìngòŋ. 
ROM.1.5	Nyìngòŋ ə kiʼi ətyɨm ə jùŋə a mò ə ghʉ̀ mò a wù ə ntɨm la mà njèʼè shə̀ʼtə̀ ntɨm ə jùŋ kuʼsə Yesò ndi viʼi zhʉ ə byɨmə to təloʼ tə tsèm. Ghə̀ ne alə̀ chò fa a Yesò Klistò. 
ROM.1.6	Və boŋ li dzàŋ ghə̀ŋ la ghə̀ŋ fʉ̀ vi ndiʼ viʼi Yesò Klistò.
ROM.1.7	Ma nyoʼo ŋwàʼlə̀ ghèn a ghə̀ŋ viʼi Nyìngòŋ ə kòŋ a və tsi a ntə̀ʼ Lum no və tsèm. Nyìngòŋ ə dzàŋ li shisə ghə̀ŋ la ghə̀ŋ ndiʼ viʼi wen.
ROM.1.7	Nyìngòŋ ə, Tìʼ vəghəŋ wenə Bobo Yesò Klistò ə ndiʼi ətyɨm ə jùŋə a ghə̀ŋ, ə kù mbwaʼmə a ghə̀ŋ.
ROM.1.8	Ma cho mbi, əku kəzòŋ a Nyìngòŋ yi a ma kùʼsə̀ be shyèʼ a wen əchò fa a Yesò Klistò ando ghə̀ ne viʼi sə gaʼa kumə əbyɨmə ə ghəŋə to mbyi ə tsèm. 
ROM.1.9	Ma jɨ̀mə̀ a ghə̀ŋ to məzhʉ̀ ə ntsèm. Nyìngòŋ ghèn a ma shyèʼ a wen nə̀ ətyɨm ə ghomə no tsèm, shə̀ʼtə̀ ntɨm ə jùŋ kumə Wàyn, ghə kɨ kənyʉ̀ kenkə a ma gàʼ lə̀. 
ROM.1.10	Ma jɨ̀mə̀ la ji kəʼ, no tebe ale, a zhʉ a Nyìngòŋ koŋə li, ma vi yen ghə̀ŋ. 
ROM.1.11	Ma jɨ̀mə̀ alə̀ byìʼì ando ma kòŋ no nànto ə vi ə yen ghə̀ŋ, ə gàʼ kumə bwaʼsə yì a Nyìngòŋ ə bwaʼsə viʼi nə̀ Kəzhwì kə ŋwoʼkə. Ma vi, gaʼa alə̀ ndi ghə̀ŋ ə̀ totə to a kəzhwì. 
ROM.1.12	Kənyʉ̀ ki a ma gaʼa diʼ la mà vi, ə vəghəŋ və tsèm tsentə se kənyʉ̀. Mà vi, ə lɨ̀msə̀ ghə̀ŋ a ghə̀ŋ əbyɨmə, ghə̀ŋ be boŋ lɨ̀msə̀ mò a mo əbyɨmə. 
ROM.1.13	Ma kəŋ la ghə̀ŋ kɨ a vəlemə vwomə la ma baʼtə̀ li ə vi ə ghàyntə ghə̀ŋ a aghayn no kədə̀ŋ, ali baʼtə̀ no zhʉ̀ko, kənyʉ̀ kə ə vi ə taʼsə to taʼsə. Ma kəŋ ə vi ə ziʼi viʼi la və ndzɨ̀mtə̀ Yesò ndə̀ŋndəŋ ando a mà ziʼi li viʼi ətɨm vətsenvə. 
ROM.1.14	Ma diʼ wù ə shwèʼè Nyìngòŋ, ko andiʼ la ma kiʼ kənyʉ̀ kə ngeŋ ə mò. Ma diʼ ə nshə̀ʼtə̀ ntɨm ə jùŋ a viʼi vyi a və tsì a kayn nə̀ viʼi a və kumə tsi to tsi. Ma shyèʼ a viʼi vyi a və nyenə la à diʼ viʼi və tofəvə, shyèʼ a viʼi a və yenə la adiʼ nkoyn. 
ROM.1.15	A lə kənyʉ̀ ki a ma kòŋ no nànto ə shə̀ʼtə̀ ntɨm ə jùŋ a ghə̀ŋ vi a ghə̀ŋ tsi a Lum.
ROM.1.16	Ma diʼ nə̀ saŋlə byìʼì ntɨm ə jùŋ a ghèn ando ghə̀ diʼi kədyòʼ ki a Nyìngòŋ ə̀ bwòŋsə viʼi və byɨməvə tsu no və tsèm. Ghə̀ bwoŋsə viʼi və byɨməvə, zìtə̀ nə̀ viʼi Jus a ambì, kùmtə̀ nə̀ viʼi ətɨm. 
ROM.1.17	Ntɨm ə jùŋ ə̀ diʼi bayn a ji yì a Nyìngòŋ ə nə̀ lyɨ viʼi a viʼi kənyʉ̀ kə tɨməkə fa tsu. Ghə̀ nè alə̀ chò fa ə vəghəŋ a əbyɨmə, kənyʉ̀ kə tsen ko be boʼsə tsu, to ndə̀ŋndəŋ ando və nyoʼ a Ŋwàʼlə̀ Nyìngòŋ la, “Viʼi vi a və diʼ viʼi kənyʉ̀ kətɨməkə byìʼì byɨmə ə vəwenə lu kiʼi əbwòŋ yì a ghə̀ ko lu mè.”
ROM.1.18	Nyìngòŋ ə diʼi li tin ə fwi ə wen a viʼi vyi a və tsi a nse ashə̀, ko və kɨ wen, ne dyʉ̀ to nə̀ mbyɨ, mbyɨ na ghèn ə tamə la kə viʼi ə nkɨ kənyʉ̀ ki a kə diʼi nəmwèʼè kumə Nyìngòŋ. 
ROM.1.19	Nyìngòŋ ə fwisə tin a vəwenə byìʼì ando ghə̀ diʼi li no nyʉ̀ ə tsèm vi a vəwenə diʼ ə kɨ kumə wen to a ndayn. 
ROM.1.20	Viʼi sə diʼ mù və yen li la kədyòʼ kə ə Nyìngòŋ kə zizi ko lu ə mè, be yen la ghə̀ diʼ to no Nyìngòŋ nəmwèʼè fa chʉʼ a ghə̀ ə nshɨtə mbi. Na venə ə diʼ nyʉ̀, a və ko yenə nə̀ ashɨ, ali kɨ byìʼì əfo vi a ghə̀ shɨtə li. A lə kənyʉ̀ ki a wìʼ zizi ko ghə̀ lu be taŋ laynə fa nsòʼ ando ghə̀ gàʼ la yi ə ko ə kɨ kənyʉ̀ kùm Nyìngòŋ. 
ROM.1.21	Vəwenə kɨ Nyìngòŋ ali ko və kuʼsə tebè wen ando və diʼ ə nkuʼsə, ko və ku tebè kəzòŋ a Nyìngòŋ. Təkwòʼtə̀ tə vəwenə diʼ to təkwòʼtə̀ tə nəkwoŋ, vəwenə ko be kwoʼtə tebè kənyʉ̀ kə nəmwèʼè bɨ̀lə̀ to bɨ̀lə̀. 
ROM.1.22	Vəwenə kwoʼtə la və tofə tofə ali mu və kaʼkə li a ngu viʼi. 
ROM.1.23	Vəwenə lyɨ̀ li əkuʼsə yì a və diʼ ə kuʼsə Nyìngòŋ yi a ghə̀ fàŋ to aghayn mùʼ ə sə boŋsə ku a nshəʼsə mu və shɨtə nə̀ avu, və sə fʉsə̀ viʼi, be fʉsə̀ mənyinə nə̀ nyamsə nə̀ əfo ə ŋaŋləvə.
ROM.1.24	A lə kənyʉ̀ ki a kə nè Nyìngòŋ ə kyemə vəwenə ati təkwòʼtə̀ tə byɨtə ə vəwenə a ghèn, vəwenə sə nè nyʉ̀ ə fwaʼlə və nə̀ təwen tə vəwenə, byɨbsə təwen tə vəwenə. 
ROM.1.25	Vəwenə byɨmə li dzɨŋ ə boŋsə tensə kənyʉ̀ ki a kə diʼ kənyʉ̀ nəmwèʼè kumə Nyìngòŋ, ə se kuʼsə Vənyìngòŋ və ndzɨ̀ŋsə. Vəwenə moʼtə li Nyìngòŋ yi a ghə̀ diʼi nəmwèʼè ə sə boŋsə kuʼsə be gumlə əfo mu à shɨtə Nyìngòŋ ali ko və kuʼsə tebè Nyìngòŋ yi a ghə̀ shɨtə əfo a vi, a diʼ wen yi a və diʼi və nkuʼsə no to wen no məzhʉ̀ ntsèm! Amèyn.
ROM.1.26	A le kənyʉ̀ ki a kə nè Nyìngòŋ ə kyemə vəwenə ati nyʉ̀ ə tʉ diʼvə a vəwenə ə kòŋ ə nè. Ki vəwenə bwensə li sə tsi nə̀ vətsevə. Ko kə yi ndiʼ ə ndiʼ ali. 
ROM.1.27	Lʉmə vəwenə əwʉ̀sə ə ntsi nə̀ ki vəwenə, ə kaʼkə sə boŋsə tsi nə̀ lʉmə vətsenvə, a diʼ nyʉ̀, ə mpfemsə. Vəwenə ne li nyʉ̀ ə mpfemsə alə ə kiʼi əmoʼtə mbyɨ ə vəwenə.
ROM.1.28	Ando vəwenə tyenli əbyɨmə Nyìngòŋ, ghə̀ moʼtə li vəwenə a ntìntìn kwoʼtə ə nəkwoŋ ə vəwenə a ghèn, vəwenə sə kumə tsì, ne nyʉ̀ a və ko kwʉʼʉ. 
ROM.1.29	Vəwenə ne tənki tə nyʉ̀ ə byɨvə to ə tsèm. Vəwenə tsi to a mbyɨ, kiʼ ashɨ ə bòghə, ətyɨm ə byɨghə, ghəʼə viʼi no nànto. Vəwenə ə zhwi, soynə, lobtə viʼi, kiʼ əkwoʼtə əbyɨghə, gaʼa kùwòŋ, 
ROM.1.30	gaʼa nyʉ̀ ə byɨvə kùm viʼi, baynə Nyìngòŋ, zəʼtə viʼi vətsevə, ghaŋsə əwen, gaʼa ə gaʼa ghaŋsə ə wen, kəŋ to ji ə nè mbyɨ, ko və lu zhʉ tebè fa və tìʼ və vəwenə. 
ROM.1.31	Vəwenə ə dzɨŋtə, ko və lu kòŋ viʼi, ko və nkusə tebè nshinsə a wìʼ. 
ROM.1.32	Vəwenə ə ne nyʉ̀ a venə, be tomsə viʼi vətsenvə vi a və ne nyʉ̀ byɨvə a vyi no tèbe ando vəwenə ə kɨ əsoʼ ə Nyìngòŋ yì a ghə̀ gaʼa la viʼi vyi a və tsi a ji a ghèn diʼ ne pfʉkə.
ROM.2.1	Wù zi ko wù lu soʼ wu ə tsen kò à diʼ te ndò, byìʼì ando wù ne to nyʉ̀ vyi a viʼi a venə ə nè. Wù soʼo viʼi, gàʼa no tèbe la gho, kə bwènsə̀ ghaʼa to wù. 
ROM.2.2	Vəghəŋ ə kɨ la Nyìngòŋ ə soʼo viʼi vyi a və ne nki nyʉ̀ venə, gàʼa no tè la gho, byìʼì wìʼ mu a diʼ to nəmwèʼè. 
ROM.2.3	Ghə̀ŋ kwoʼtə la gho? La wù lə zi wu ə soʼo viʼi a nyʉ̀, ne to wenəvə, wù lù tyen ale la kə Nyìngòŋ soʼ wù a? 
ROM.2.4	Kə le diʼi la wù ko lyɨ tebè tùʼmə̀ ə kaynəghə Nyìngòŋ be nə̀ ə ghaʼa ə tyɨm ə Nyìngòŋ nə̀ jùŋ yì a ghə̀ ne a wù a kənyʉ̀ mu? A wù kɨli la Nyìngòŋ ə tùʼmə̀ kəŋ la wù kwitə ə tyɨm ə wu fa mbyɨsə a? 
ROM.2.5	Wù boŋsə ne la tin nə̀ Nyìngòŋ ə fwi dyʉ̀ to ambì byìʼàndo wù to li kətʉ̀ ko wù lù kòŋ ə kwitə. Nyìngòŋ ə lu diʼ la ghə̀ fwisə li tin a wù a kətsi kə nsòʼ ə wen ə soʼ wù to fəchìʼ. 
ROM.2.6	Ghə̀ lu ku əmoʼtə əshwèʼè no ndò a wen. 
ROM.2.7	Nyìngòŋ ə lu ku əbwòŋ yì a ghə̀ ko lu mè a viʼi vyi a və ghaʼa tyɨm ati shwèʼè ə jùŋ ghə̀, kəŋ to la ghə̀ ku əghoʼ a vəwenə nə̀ zhiʼ ə jùŋ ghə̀. Viʼi a vyi lu kiʼi əbwòŋ a ghèn nə̀. 
ROM.2.8	Ghə̀ lu soʼ viʼi vyi a və kəŋ to kənyʉ̀ ngeŋsə ə vəwenə, ko və lu zhʉ kənyʉ̀ ki a kə diʼi nəmwèʼè ali kòŋ to ndzɨ̀ŋ. Ghə̀ lu soʼ vəwenə ə diʼ tin ə fwi ə wen a vəwenə. 
ROM.2.9	Nò ndo a ghə̀ ne mbyɨ lu yen nə̀ ngəʼ ghə̀ to, ə be zhʉ əlɨ̀m. Ngəʼ a yi lu zìtə̀ fa və Jus a mbì ə kùmtə nə̀ viʼi ətɨm. 
ROM.2.10	Nyìngòŋ ə lu nè a vəwenə ali ə ku əghoʼ nə̀ əkuʼsə nə̀ mbwaʼmə no tèbe ando yi a ghə̀ tsi ntsìnə̀ ə jùŋ, zìtə̀ nə̀ viʼi Jus a mbì, kumtə nə̀ viʼi ətɨm. 
ROM.2.11	Kə diʼ li byìʼì ando Nyìngòŋ ə soʼo viʼi və tsèm to ndə̀ŋndəŋ, ko ghə̀ lu lye la ghə̀ fʉ̀ fa lòʼ ə kò lo.
ROM.2.12	Və lu soʼ byɨbsə viʼi ətɨm vi a və ne mbyɨ no və tsèm byìʼì mbyɨsə vəwenə no tèbe ando vəwenə ə ko kɨ Əsoʼ ə Mosìs, ə sə dyʉ̀ a viʼi Jus ə soʼ byɨbsə vəwenə no və tsèm byìʼàndo vəwenə ne mbyɨ ali kɨ əsoʼ a ghèn nə̀. 
ROM.2.13	Kə diʼ alì byìʼàndo ghə̀ŋ ko ti a nkayn a shɨ Nyìngòŋ a zhʉ a ghə̀ŋ ə kɨ soʼ to kɨ. A diʼ a zhʉ a wu nè ando soʼ gaʼa. 
ROM.2.14	Viʼi ətɨm ə ko nkiʼi Əsoʼ, kə sə diʼi la vəwenə sə kɨ kənyʉ̀ ki a və diʼ ə ne, no tèbe ando vəwenə ə ko kɨ Əsoʼ. 
ROM.2.15	Vəwenə ne ali, kə ə diʼi la Nyìngòŋ ə nyòʼò li kənyʉ̀ ki a Əsoʼ ə kəŋ a vəwenə tətyɨm. Təkwòʼtə̀ tə vəwenə ti to nəmwèʼè, tomsə vəwenə, be gyamtə vəwenə. 
ROM.2.16	Kətsi kə lu vi ə Nyìngòŋ gàʼ Yesò Klistò soʼ nyʉ̀ ə lyomtəvə no ə tsèm a və diʼi a viʼi a təkwòʼtə̀ to ndə̀ŋndəŋ ando və nyòʼ li a ntɨm ə jùŋ yi a ma shə̀ʼtə̀.
ROM.2.17	Ghə̀ŋ viʼi Jus ə naynə gàʼa la ghə̀ŋ tsi to a soʼ, vye Nyìngòŋ ə diʼ akayn. 
ROM.2.18	Ghə̀ŋ gaʼa la ghə̀ŋ kɨli kənyʉ̀ ki a Nyìngòŋ ə kəŋ, kɨ kikə a kə diʼi fəchìʼ nə̀ kikə a kə ko kwʉ̀ʼ byìʼàndo ghə̀ŋ ziʼi li Əsoʼ ə Nyìngòŋ ə sə kɨ. 
ROM.2.19	A ghə̀ŋ kɨli la ghə̀ŋ diʼi ji a nfyɨfə be diʼi əbayn a viʼi ətɨm vi a və tsi a kəbəŋ kə fenəkə, 
ROM.2.20	la ghə̀ŋ tisə nkoyn, diʼ ndìʼsə̀sə sə voyndyə byìʼì ando ghə̀ŋ kɨli no tèbe gho a yi a Əsoʼ ə gàʼa be kɨ no tèbe gho a yi a ghə̀ diʼi nəmwèʼè? 
ROM.2.21	Kə le diʼ la ghə̀ŋ ziʼi viʼi, ko ghə̀ŋ be ziʼi təwen ə tyəŋtə mu? Ghə̀ŋ ziʼi viʼi la kə və ntsoŋə, be tsoŋə mu? 
ROM.2.22	Ghə̀ŋ ziʼi la kə wìʼ tsì nə̀ wì wìʼ kò wenə lɨmə wìʼ, nkàyntə̀ ghə̀ŋ ə tsi mu? Ghə̀ŋ gaʼa la kə viʼi ə kuʼsə nshəʼsə ali tsoŋ əfo fa yi aloʼ. 
ROM.2.23	Ghə̀ŋ ghaŋsə chò nə̀ tə wenə təŋ la ghə̀ŋ kɨli Əsoʼ ə Nyìngòŋ ali diʼsə kətʉ kə Nyìngòŋ byiʼàndo ghə̀ŋ kwaʼa Əsoʼ a yi. 
ROM.2.24	Və nyòʼò li a Ŋwàʼlə̀ Nyìngòŋ la, “Viʼi ətɨm ə gaʼa nyʉ̀ ə byɨvə kumə Nyìngòŋ, a nè ghə̀ŋ viʼi Jus, byìʼàndo ghə̀ŋ ko tsi ando Əsoʼ ə ghəŋə ə kəŋ.”
ROM.2.25	Ghə̀ŋ kɨli la ə shətə ndyə̀ wìʼ ə diʼ kənyʉ̀ to azhʉ̀ a wìʼ a yi ə wʉ Əsoʼ ali mu wìʼ sətsen kwaʼ Əsoʼ, kə nə̀ diʼ to sə və ko shətə ndyə̀ wen. 
ROM.2.26	Kə le diʼi la wìʼ ə sətsen ə nzhʉ Əsoʼ ko andiʼ la və shətə li ndyə̀ wen, kə a ndiʼi to la və shətə li. 
ROM.2.27	Wù kətɨm sətsèn ə ndiʼ ko andiʼ la və shətə li ndyə̀ wen to nə̀ avù ali ghə̀ zhʉ to fa Əsoʼ, ghə̀ lù soʼ byɨbsə ghə̀ŋ vi a və shətə li və mbe nyòʼ ku Əsoʼ a ghə̀ŋ, ali ko ghə̀ŋ lu zhʉ byɨmə. 
ROM.2.28	Kə le diʼi la nkàyntə̀ wù ə Jus ashɨ Nyìngòŋ ə ko diʼ to byìʼì ando və mbwi wen a wù Jus, ko andiʼ to byìʼì ando və nshɨtə li ə ndyə̀ wen. 
ROM.2.29	Nkàyntə̀ wu ə Jus ashɨ Nyìngòŋ ə diʼ byìʼì ntsìnə̀ wen. Ə shətə ndyə̀ a ji nəmwèʼè, diʼ a wu a tyɨm, a diʼ shwèʼè kəzhwì, a kodiʼ əsoʼ yì a və nyòʼ. Nkàyntə̀ wu ə Jus na ghèn diʼ, a bwomsə Nyìngòŋ bwomsə wen, a ko bwomsə viʼi.
ROM.3.1	Wù le kwoʼtə la se tse ghə̀ ə diʼ ə ndiʼ wu Jus a? Və shɨtə ndyə̀ wìʼ, se yi sə diʼ no gho? 
ROM.3.2	Nəmwèʼè se diʼ to a jisə kədə̀ŋ. Mbì kənyʉ̀ ə diʼ la Nyìngòŋ ə nku li kənyʉ̀ kə wen a viʼi Jus. 
ROM.3.3	Alì kə lə diʼ ale a viʼi Jus vətsenvə vi a və ko ə byɨmə a? Kə le diʼ la Nyìngòŋ ə tsuʼ li ə tyɨmə wen fa vəwenə a wen mu? 
ROM.3.4	Kə zi ko kə lu ndiʼ ali! byìʼàndo Nyìngòŋ ə gaʼa to nəmwèʼè no tèbe azhʉ̀ a viʼi tsèntə to mbi ə tsèm ə zhò ndzɨ̀ŋ, to ndə̀ŋndəŋ ando və nyoʼo li a Ŋwàʼlə̀ Nyìngòŋ la:
ROM.3.4	“kənyʉ̀ kə Nyìngòŋ kə diʼ to nəmwèʼè,
ROM.3.4	Nyìngòŋ ə soʼo zhɨ̀ nsòʼ wen wenə viʼi.”
ROM.3.5	Viʼi vətsenvə zizi və gàʼ la ntsìnə̀sə ə byɨsə ə vəghəŋ ə boŋsə gyamtə ə ne la viʼi ə ntuʼ yenə jisə tɨməsə Nyìngòŋ. Kə sətsen ə ndiʼ ali, kə ne diʼi la Nyìngòŋ ə ko ne a akayn ando ghə̀ fwisə tin a vəghəŋ mu? Wùmə̀nsòŋ zizi ghə̀ nkwoʼtə dyʉ̀ to fa ji a ghèn. 
ROM.3.6	Alì, kə zizi ko kə lu ndiʼ alə̀ no fa mphen! Nyìngòŋ ə sətsen ə faŋ ke diʼ fəchìʼ, ghə̀ lu soʼ viʼi mbyi ale?
ROM.3.7	Wu ə tsen zizi ghə̀ bèm la, “Ntsìnə̀ ndzɨ̀ŋ ə mò sətsen ə diʼi ə baynə jisə Nyìngòŋ, ne la və nkuʼsə wen, ghə̀ be a ghaʼ mo a nyʉ̀ ə byɨvə ale?” 
ROM.3.8	Viʼi a venə sətsèn ngàʼ ali, kə ne diʼi la vəwenə ə gàʼa la kə bòŋ la vəghəŋ ne to nyʉ̀ ə byɨvə ndi ə jùŋ a fʉ̀ fa tsu. Viʼi vətsenvə ə byɨsə zhiʼ ə vəghəŋ gàʼa la à diʼ kənyʉ̀ kì a yès ə jèʼe ziʼi. Vəwenə ə kɨ la Nyìngòŋ diʼ lù soʼ ə byɨsə vəwenə.
ROM.3.9	Və zizi və gàʼ mwetə la gho? La vəghəŋ viʼi Jus ə chò viʼi vətsenvə mu? Kə ko diʼ ali no fa mphen. Kə diʼ to ando mà sə diʼ mù ma diʼi li ə làynsə la viʼi Jus nə̀ viʼi ətɨm ə tsèntə diʼ to viʼi nyʉ̀ ə byɨvə no vətsèm. 
ROM.3.10	Kə le diʼ ndə̀ŋndəŋ ando və nyòʼ li a Ŋwàʼlə̀ Nyìngòŋ la:
ROM.3.10	“Nò wìʼ ə mùʼ ko diʼ a ghə̀ ti a nkayn ashɨ ə Nyìngòŋ.
ROM.3.11	Nò wìʼ ə mùʼ ko diʼ a ghə̀ diʼi la ghə̀ zhʉ li ə kɨ kənyʉ̀ kə Nyìngòŋ,
ROM.3.11	no wù əmùʼ ə ko kəŋ ə kɨ Nyìngòŋ.
ROM.3.12	Viʼi mo li Nyìngòŋ to və tsèm.
ROM.3.12	Vəwenə koynkə li no və tsèm;
ROM.3.12	wìʼ ə ko be diʼ a ghə̀ ne kənyʉ̀ kə jùŋkə.
ROM.3.13	Təchʉ̀ tə vəwenə nə̀ lyɨmə to nə̀ əsè azhʉ̀ a və faŋ ke tsèn.
ROM.3.13	Təchʉ̀ tə vəwenə diʼ mu tə lwin li nə̀ ndzɨ̀ŋsə.
ROM.3.13	Kəlyɨmə kə vəwenə ə kiʼi ələʼ, ghə̀ zhwi to nə̀ ə su ə zhù.
ROM.3.14	A lwin to ndzɨŋsə, nə̀ gaʼa ə əbyɨghə a vəwenə chʉ̀.
ROM.3.15	Vəwenə kɨ ə lɨmə ə zhwi wìʼ.
ROM.3.16	Vəwenə chò tèbe fa fe, və byɨbsə kənyʉ̀, ne la viʼi nyenə ngəʼ.
ROM.3.17	Vəwenə ko tɨmə mwomsə ə ne la viʼi ə ntsi nə̀ mbwaʼmə.
ROM.3.18	Vəwenə ko fwaynə tebè Nyìngòŋ no fa mphen.”
ROM.3.19	Vəghəŋ ə kɨ la no tèbe ghò a yi a və nyoʼo a soʼ Nyìngòŋ diʼ a viʼi vyi a və tsi a yi ti. Kə diʼ a ji a ghèn ndiʼ kə wìʼ be a kiʼi kənyʉ̀ kətsen kə ə gàʼ. Nyìngòŋ ə chiʼtə li təchʉ̀ tə viʼi və tsèm. Ghə̀ lu soʼ viʼi və tsèm a mbyi. 
ROM.3.20	Kə le diʼi la Nyìngòŋ ə ko gàʼ tebè la wìʼ diʼ nti akayn a wen a shɨ byìʼì ando ghə̀ ghʉ̀ Əsoʼ. Əsoʼ ə nə̀ gyamtə ə nè la vəghəŋ kɨ kənyʉ̀ a mbyɨ diʼ wen.
ROM.3.21	Ali ke sə diʼ mù ghə̀ diʼi li ji yì a ghə̀ ghʉ viʼi kənyʉ̀ kətɨməkə fa tsù, ke ko kiʼi kənyʉ̀ ə ne nə̀ əsoʼ. Ŋwàʼlə̀ Əsoʼ yi a Mosìs ə nyoʼo nə̀ nshə̀ʼtə̀ sə ghoʼkəsə ə tsèntə diʼi ji a ghèn. 
ROM.3.22	Nyìngòŋ ə ne lyɨ no ndo a wù kənyʉ̀ kətɨməkə chò fa wen a əbyɨmə a Yesò Klistò, nəkwoŋ ko be lu ndiʼ a wu ə tsen. 
ROM.3.23	Viʼi və tsèm sə diʼ mù və ne li mbyɨ, ko əbaynə ə Nyìngòŋ ə be diʼ a vəwenə. 
ROM.3.24	Alì Nyìngòŋ ə nkiʼi li ətyɨm ə jùŋə ghə̀ ə sə lyɨ viʼi a viʼi kənyʉ̀ kətɨməkə chò fa əshyèʼ ə Yesò Klistò a ghə̀ ne ə bwoŋsə̀ vəwenə. 
ROM.3.25	Nyìngòŋ ə nku wen la ghə̀ vi pfʉ ndiʼ mənlyuŋ mə wen ne ghə̀ lyesə ku mbyɨsə viʼi chò fa əbyɨmə ə vəwenə. Na kènkə ndiʼ ə diʼ ji nəmwèʼè ə Nyìngòŋ. Ghə̀ nko ku ngəʼ a viʼi a ambì kumə mbyɨsə vəwenə. Ghə̀ ə wensə achʉʼ a yi, 
ROM.3.26	Ali sə diʼi luwen la ghə̀ diʼ to fəchìʼ, lyɨ no ndo yi a ghə̀ byɨmə a Yesò a wù kənyʉ̀ kətɨməkə.
ROM.3.27	Kə le diʼi la wìʼ zizi ko ghə̀ be ghaŋsə ə wen luwen byìʼì gho? Əghaŋsə ə wen ə ko be kiʼi kəshi. Ghə̀ ko be kiʼi kəshi byìʼì ando wìʼ ko bwòŋə byìʼì shyèʼ wen. Ghə̀ bwòŋ byìʼì ə byɨmə. 
ROM.3.28	Vəghəŋ ə kɨ nəmwèʼè la wìʼ diʼ ti akàyn ashɨ Nyìngòŋ byìʼì ə byɨmə ə wen a Yesò, a ko diʼ byìʼì ando ghə̀ ghʉ̀ Əsoʼ. 
ROM.3.29	Nyìngòŋ diʼ Nyìngòŋ a viʼi Jus, diʼ Nyìngòŋ a viʼi ətɨm. 
ROM.3.30	Ghə̀ diʼ to əmùʼ, a lyɨ wen lyɨ wìʼ a wù nəmwèʼè kò à diʼ wù ə Jus, kò à diʼ wù kətɨm. Ghə̀ ne ali chò fa a əbyɨmə yi a viʼi ə kiʼi a Yesò. 
ROM.3.31	Kə ko diʼi tebè la vəghəŋ maʼa Əsoʼ luwen byìʼì byɨmə ə vəghəŋ. Vəghəŋ boŋsə diʼ ə shɨtə ə ghaʼ Əsoʼ luwen ando vəghəŋ byɨmə li lə̀.
ROM.4.1	Vəghəŋ zizi və gàʼ la gho luwen byìʼì Ablaham ə tìʼ vəghəŋ a? 
ROM.4.2	A tə ndiʼ la Nyìngòŋ ə lyɨ̀ Ablaham a wù kənyʉ̀ kətɨməkə byìʼì shwèʼè a ghə̀ nè, mu ghə̀ ə nkiʼ kənyʉ̀ ə kùm kədyùʼ fa tsu. Alì ghə̀ ko zi ghə̀ lu kùm kədyùʼ a kənyʉ̀ kətsenkə ashɨ Nyìngòŋ. 
ROM.4.3	Və nyoʼ li a ŋwàʼlə̀ Nyìngòŋ la, “Ablaham ə byɨmə Nyìngòŋ, Nyìngòŋ be lyɨ̀ wen a wù kənyʉ̀ kətɨməkə.” 
ROM.4.4	Wìʼ ə ne shwèʼ, və aloʼ ə wen nə̀ kəfo kə, ko ndiʼ la və ku kəfo a kì ku a wen. A ne diʼ kənyʉ̀ a ghə̀ shyèʼ, və sə diʼ ə lòʼ wen. 
ROM.4.5	A ne Nyìngòŋ la viʼi və byɨvə ndiʼ viʼi kənyʉ̀ kətɨməkə. Nyìngòŋ nə̀ dyʉ̀ a wìʼ yi a ghə̀ faŋ kò ghə̀ lə ne shyèʼ ali mu ghə̀ byɨmə li kənyʉ̀ ki a ghə̀ ne a wen, ghə̀ lyɨ̀ wen a wù tɨmə byìʼì əbyɨmə ə wen. 
ROM.4.6	Devìt ə mbe ngaʼa to kənyʉ̀ na kènkə ando ghə̀ ə ngaʼa kumə mbwaʼmə yì a Nyìngòŋ ə ku a wìʼ azhʉ̀ a ghə̀ lyɨ̀ wen a wù kənyʉ̀ kətɨməkə ko andiʼ la ghə̀ shyèʼ kənyʉ̀. Ghə̀ ə ngàʼa la:
ROM.4.7	“Njùŋ diʼ a wìʼ yi a Nyìngòŋ ə lyesə li ə nyʉ̀ byɨvə wen
ROM.4.7	ə shʉ̀ mbyɨsə wen.
ROM.4.8	Njùŋ ne diʼ a wìʼ yi a Nyìngòŋ ko be taŋtə mbyɨsə wen.”
ROM.4.9	Njùŋ a ghèn a Devìt ngaʼa kodiʼ to a viʼi Jus, ghə̀ mbe diʼ a viʼi ətɨm. Kə diʼ to ndə̀ŋndəŋ ando və nyoʼ li a Ŋwàʼlə̀ Nyìngòŋ la, “Ablaham ə byɨmə li Nyìngòŋ, ghə̀ lyɨ̀ wen a wù kənyʉ̀ kətɨməkə.” 
ROM.4.10	Və lə nlyɨ̀ wen a wù kənyʉ̀ kətɨməkə a tʉʼ ko? Və nsə lyɨ̀ wen ali mu və shɨtə li ndyə̀ wen mu, və nko ntɨmə bo ə shɨtə lo? Nyìngòŋ ə nlyɨ̀ wen a wù kənyʉ̀ kətɨməkə, ko və tɨmə ə shɨtə ndyə̀ wen. 
ROM.4.11	Və ə shɨtə ndyə̀ wen to a nchwi ə diʼ la Nyìngòŋ ə lyɨ̀ li wen a wù kənyʉ̀ kətɨməkə. Ghə̀ lyɨ wen a wù kənyʉ̀ kətɨməkə byìʼì byɨmə yì a ghə̀ nkiʼi. Kə fʉ̀ alə ndi ghə̀ ndiʼ tìʼ a viʼi vyi a və byɨmə, Nyìngòŋ ə boŋ lyɨ̀ və wen a viʼi kənyʉ̀ kətɨməkə byìʼì byɨmə ə vəwenə a ko ndiʼ la və shɨtə a diʼ ndyə̀ vəwenə. 
ROM.4.12	Ghə̀ diʼ tomə tìʼ a viʼi vyi a və shɨtə li ndyə̀ vəwenə, a kodiʼ to byìʼì ando və shɨtə ndyə̀ vəwenə ali byìʼì ando vəwenə byɨmə kənyʉ̀ ki a Nyìngòŋ ə ghʉ̀, to ndə̀ŋndəŋ ando tìʼ vəghəŋ Ablaham ə byɨmə mibu və shɨtə ndyə̀ wen.
ROM.4.13	Nyìngòŋ ə wʉ̀ a Ablaham wenə ngwaʼ ə ngə̀ŋ ə wen la ghə̀ lu ku mbi a vəwenə, a kodiʼ byìʼì ando vəwenə ə zhʉtə Əsoʼ. A ndiʼ byìʼì ando ghə̀ byɨmə Nyìngòŋ, ghə̀ lyɨ̀ wen a wù kənyʉ̀ kətɨməkə. 
ROM.4.14	Nyìngòŋ ə ndiʼ ə ku kəfo kì a ghə̀ wʉ̀ a viʼi vyi a və zhʉtə Əsoʼ, kə a diʼi la əbyɨmə ə ko kiʼi kənyʉ̀ ə nè, ko kənyʉ̀ kə wʉ kə ə Nyìngòŋ be a nkiʼi kəshi. 
ROM.4.15	Kə diʼ alə̀ byìʼì ando Əsoʼ ə nè to la Nyìngòŋ ə fwisə tin a viʼi byìʼì ando vəwenə kwaʼa əsoʼ a yi, mu əsoʼ ə faŋ ke ndiʼ, ko wìʼ lu kwaʼa.
ROM.4.16	Kə le diʼi la kənyʉ̀ kəwʉkə na kènkə ə diʼ byìʼì byɨmə yì a Ablaham ə nkiʼi. Nyìngòŋ ə ku kənyʉ̀ kəwʉkə na kènkə to ngwaʼ ngə̀ŋ ə Ablaham no tsèm byìʼì ətyɨm ə jùŋə yi a ghə̀ kiʼi. Ghə̀ ko ku to a viʼi vyi a və wʉ̀ Əsoʼ. Ghə̀ ku a viʼi ətɨm vi a və kiʼi byɨmə ndə̀ŋndəŋ to nə̀ Ablaham byìʼì ando Ablaham ndiʼ tìʼ vəghəŋ və tsèm. 
ROM.4.17	Kə diʼ to ndə̀ŋndəŋ ando və nyòʼo a Ŋwàʼlə̀ Nyìngòŋ a kəshi yi a ghə̀ ə gaʼa tsu a Ablaham la, “Ma wʉ̀ li wù a tìʼ a təloʼ to kədə̀ŋ.” Nyìngòŋ yi a Ablaham ə mbyɨmə ə wʉ̀ li wen a tìʼ a vəghəŋ. Ghə̀ nè li la viʼi və pfʉkəvə bwensə ə ntsi. Ghə̀ ə gaʼa to nə̀ əchʉ̀ la fo ndiʼ, və sə diʼ ko andiʼ la və ndiʼ. 
ROM.4.18	Ablaham ə byɨmə li Nyìngòŋ ə sə ti to akwi əbyɨmə ə wen no tèbe ando kə ə kəʼə a viʼi la kənyʉ̀ kì a ghə̀ nki dyʉ̀ sə nə̀ kəwenkə ko lù kwʉʼ. Ghə̀ ə ti to akwi əbyɨmə ə wen ə lu sə diʼ tìʼ a viʼi təloʼ no a kədə̀ŋ to ndə̀ŋndəŋ ando və ghʉ̀ a wen ə gàʼ la, “Viʼi ngwaʼa ə ngə̀ŋ ə wù lu ə diʼ to kədə̀ŋ.” 
ROM.4.19	Ghə̀ ko bwaʼ fa wen a byɨmə no tèbe ando ghə̀ nsə diʼ mu ghə dwinəli ə̀ sə kuʼu dyʉ̀ ngʉ̀ʼ əghɨ, ko andiʼ la ghə̀ kiʼi kədyòʼ, ko wi wen Sela bwi li. 
ROM.4.20	Ghə̀ ko nə̀ʼkə̀ fa wen a əbyɨmə, a kənyʉ̀ a Nyìngòŋ ngaʼa. Ghə̀ ə boŋsə kwi dyʉ̀ to ambì a wen əbyɨmə, kuʼsə Nyìngòŋ. 
ROM.4.21	Ghə̀ ə ntuʼtə̀ kɨ to nəmwèʼè la Nyìngòŋ be kiʼi kədyòʼ ə nè kənyʉ̀ ki a ghə̀ nghʉ̀. 
ROM.4.22	A le kənyʉ̀ kə ə nè, Nyìngòŋ ə lyɨ̀ wen a wù kənyʉ̀ kətɨməkə. 
ROM.4.23	Kənyʉ̀ a kènkə a və nyoʼ lə kumə Ablaham la, “Ghə̀ nlyɨ li wen a wù kənyʉ̀ kətɨməkə,” a ko ndiʼ la və nyoʼtə to a wen. 
ROM.4.24	Və mbe nyòʼ a vəghəŋ vyi a və byɨmə Nyìngòŋ yi a ghə̀ nlùsə Bobo vəghəŋ Yesò fa pfʉ. 
ROM.4.25	Nyìngòŋ ə ku wen la və zhwi byìʼì mbyɨsə vəghəŋ ə bwensə lùsə wen fa pfʉ ə ne la vəghəŋ ndiʼ ti a nkàyn ashɨ ə Nyìngòŋ.
ROM.5.1	Ando Nyìngòŋ ə nlyɨ̀ li vəghəŋ a nə̀ viʼi və tɨməvə byìʼì əbyɨmə ə vəghəŋ, vəghəŋ və Nyìngòŋ sə tsi to no nə̀ mbwaʼmə luwen a ti kədyòʼ yi a Bobo vəghəŋ Yesò Klistò ə ku. 
ROM.5.2	A ne wen la vəghəŋ nkiʼi ətyɨm ə jùŋə ghə Nyìngòŋ ə byìʼì əbyɨmə ə vəghəŋ. Vəghəŋ ə ti to a kwi ətyɨm ə jùŋə ghə̀ a ghèn be naynə, kɨ nəmwèʼè la Nyìngòŋ ə lu gətə ku vəghəŋ nə̀ əbayn yì a ghə̀ kiʼi. 
ROM.5.3	Vəghəŋ ə nsaŋlə̀ to saŋlə a ntìntìn ngəʼ yi a vəghəŋ ə yenə byìʼì ando vəghəŋ ə kɨ la ngəʼ ə vi nə̀ ghaʼa tyɨmə. 
ROM.5.4	Ə wensə ə vi nə̀ kədyòʼ a ntsìnə̀, ntsìnə̀ be ne la vəghəŋ be nki dyʉ̀sə̀ ambì, kɨ nəmwèʼè la vəghəŋ be lù kiʼi kəfo kì a vəghəŋ kəŋ. 
ROM.5.5	Vəghəŋ zizi ko və lu ə gho kəfo na kènkə a və ki dyʉ̀sə̀ nə̀ kəwenkə lə byìʼì ando Nyìngòŋ ə kù li Kəzhwì kə Ŋwoʼkə, kə sə diʼi kòŋ ə wen a vəghəŋ.
ROM.5.6	Ghə̀ŋ kɨ li la andiʼ ando vəghəŋ bo nè nyʉ̀ ə byɨvə, ko ji kənyʉ̀ kətsenkə be baynə tebè a vəghəŋ, Yesò ə vi ə pfʉ ə bwoŋsə vəghəŋ. Ghə̀ nvi to azhʉ̀ yi a Nyìngòŋ ə mbaʼtə wʉ̀. 
ROM.5.7	Kə to no nànto mibu wìʼ ə byɨmə ə pfʉ no tèbe akəshi ə wù tɨmə no tèbe ando à boŋsə diʼ to akəshi ə wù ə jùŋ a wìʼ ə zizi ghə̀ ə kòŋ ə pfʉ. 
ROM.5.8	Alì Nyìngòŋ ə diʼi làynsə ə kòŋ ə wen a vəghəŋ a ji la a ndiʼ ando vəghəŋ bo diʼ to no viʼi ə nyʉ̀ byɨvə, Yesò ə vi ə pfʉ ə bwòŋsə vəghəŋ. 
ROM.5.9	Luwen ando mənlyuŋ mə wen nè li vəghəŋ sə diʼ ti a nkàyn ashɨ Nyìngòŋ, kə le diʼi la ghə̀ lu bwòŋsə vəghəŋ fa ngəʼ yi a Nyìngòŋ ə tə ndiʼ lù ku a vəghəŋ. 
ROM.5.10	Kə diʼ alə̀ byìʼì ando andiʼ ando vəghəŋ bo diʼ viʼi kəbayn Nyìngòŋ, Wàyn Nyìngòŋ vi ə pfʉ ə nè la vəghəŋ və Nyìngòŋ bwensə mbaʼtə ə ntsi a kənyʉ̀ kə muʼ. Kə le diʼi la luwen ando vəghəŋ sə diʼ mù və bwensə li mbaʼtə ə ntsi a kənyʉ̀ kə muʼ vəghəŋ və Nyìngòŋ, Yesò lu ne la vəghəŋ shɨtə bwòŋ mwetə nəmwèʼè byìʼì ando ghə̀ diʼ. 
ROM.5.11	Ə kwʉ̀ʼsə, vəghəŋ ə boŋ saŋlə kumə wìʼ yi a Nyìngòŋ ə diʼ wen, mu à nè Bobo vəghəŋ Yesò Klistò la vəghəŋ kaʼkə ndiʼ ndoŋsə Nyìngòŋ.
ROM.5.12	Kə diʼ a ji ghèn lə, wù ə mùʼ ə nè mbyɨ, ghə̀ vi nə̀ ə pfʉ ə a mbi. Kə lə diʼi la pfʉ ə nvi li to a viʼi vətsèm byìʼì ando viʼi və tsèm nè li mbyɨ. 
ROM.5.13	Mbyɨ ə sə diʼ a mbi mibu Nyìngòŋ ə lù ku Əsoʼ ali ghə̀ zizi ko ghə̀ be gàʼ la wìʼ nè li mbyɨ ko andiʼ la və ku li əsoʼ a wen. 
ROM.5.14	Kə ndiʼ tèbe alə̀, pfʉ ə ndiʼ a mbi, ə zìtə̀ fa achʉʼ ə Adàm ə kuʼ ə zàʼa achʉʼ ə Mosìs, no tèbe ando viʼi vətsenvə ndiʼ ko andiʼ la və nè nki mbyɨ ə Adàm ə tensə Nyìngòŋ. Adàm ndiʼ to nə̀ wìʼ yi a ghə̀ ndiʼ lù vi abàm, 
ROM.5.15	Alì nəkwoŋ diʼ. Kəku kə Nyìngòŋ kə cho kənyʉ̀ ki a wìʼ nè ə byɨbsə no nànto a ji la viʼi ə pfʉ, to kədə̀ŋ byìʼì mbyɨ ə wìʼ ə mùʼ, à diʼ mbyɨ Adàm, ali wìʼ ə mùʼ, ə Yesò Klistò ə nè Nyìngòŋ ə diʼ ətyɨm ə jùŋə ghə̀ a viʼi, no və ghoʼo. 
ROM.5.16	Kəku kə Nyìngòŋ ko diʼ to nə̀ mbyɨ yì a Adàm ə nè. Mbyɨ na yi ə̀ nè to la Nyìngòŋ ə soʼ byɨbsə viʼi, ali kəku kə Nyìngòŋ kə nè la vəghəŋ nə̀ diʼ ti a nkàyn ashɨ ə Nyìngòŋ no tèbe ando vəghəŋ nə̀ nè nyʉ̀ ə byɨvə no nànto. 
ROM.5.17	Kə diʼ nəmwèʼè la pfʉ ə nyɨŋ li nchò fa mbi ə tsèm byìʼì mbyɨ wìʼ ə mùʼ, ali viʼi vi a Nyìngòŋ ə diʼi ətyɨm ə jùŋə a vəwenə ə lyɨ̀ a viʼi kənyʉ̀ kətɨməkə, vəwenə soʼo to nə̀ təfòyn tə, kiʼi ntsìnə̀ yi a ghə̀ ko lu mè ə chò fa a wìʼ ə mùʼ, Yesò Klistò.
ROM.5.18	Wìʼ ə mùʼ ə nè mbyɨ, viʼi vətsèm ə byɨf, kə diʼ to ndə̀ŋndəŋ ando wìʼ ə mùʼ ə nè li kənyʉ̀ kə jùŋkə, Nyìngòŋ ə lyɨ viʼi vətsèm a viʼi kənyʉ̀ kətɨməkə, diʼ lu nè vəwenə ntsi diʼ. 
ROM.5.19	Wìʼ ə mùʼ nko zhʉ Nyìngòŋ, kə nè, viʼi vətsèm ə sə diʼ viʼi və byɨvə, wìʼ ə mùʼ ə zhʉ Nyìngòŋ kə nè, ghə̀ sə diʼ lù lyɨ̀ viʼi və ghoʼo və a viʼi kənyʉ̀ kətɨməkə.
ROM.5.20	Nyìngòŋ ə nku Əsoʼ ndi və yenə mwetə kədyòʼ kə mbyɨ, ali mbyɨ sə ghoʼ, ətyɨm ə jùŋə Nyìngòŋ ə be ghoʼ dyʉ̀ to ambì. 
ROM.5.21	Mbyɨ ə diʼi kədyòʼ kì a ghə̀ kiʼi chò fa pfʉ ali Nyìngòŋ ə diʼi la ətyɨm ə jùŋə ə wenə ə kiʼi kədyòʼ ə lyɨ̀ vəghəŋ a viʼi kənyʉ̀ kətɨməkə ə ku ntsìnə̀ yì a ghə̀ ko lu mè a vəghəŋ chò fa a Bobo vəghəŋ Yesò Klistò.
ROM.6.1	Vəghəŋ zizi və gàʼ la gho, la vəghəŋ faŋ ə nè to mbyɨ ndiʼ Nyìngòŋ ə faŋ ə diʼi ətyɨm ə jùŋə ghə̀ a vəghəŋ mu? 
ROM.6.2	Kə zizi ko kə lu ndiʼ ali no fa mphen! Mbyɨ ko be kiʼi kənyʉ̀ kumə vəghəŋ no fa mphen. Vəghəŋ sə diʼ mù və ə mpfʉ li a mbyɨ ko vəghəŋ zizi vəghəŋ be ntsi a ti mbyɨ. 
ROM.6.3	A ghə̀ŋ kɨli la vəghəŋ vi a və ə nshi mu ə tsentə vəghəŋ və Yesò Klistò sə diʼ alə̀ sə vəghəŋ boŋ li pfʉ ndə̀ŋndəŋ to nə̀ wen? 
ROM.6.4	Kə diʼi la vəghəŋ ə sə shi mu kə sə diʼ to sə vəghəŋ pfʉ li, və bvɨmə vəghəŋ boʼsə nə̀ wen. Kə ndiʼ alə̀ ndiʼ Bobo nè vəghəŋ ə ntsi ntsìnə̀ ə fi ndə̀ŋndəŋ to ando ghə̀ ə nè Yesò, ghə̀ bwensə lù fa pfʉ. Ghə̀ nè alə nə̀ kədyoʼkə kaynə kə wen.
ROM.6.5	To ando vəghəŋ sə diʼ mù və ə nlyɨ̀ li kəshi a ntìntìn əpfʉ̀ ə Yesò, vəghəŋ lu be boŋ lyɨ kəshi a ntìntìn mə lu ə wen fa pfʉ. 
ROM.6.6	Vəghəŋ ə kɨ la və ə sə bayntə Yesò a kəntò ə bayntə boʼsə nə̀ ntsìnə̀ ə mu ə vəghəŋ ndiʼ kədyòʼ kə mbyɨ kì a kə ndiʼ a wen ə mu ghə̀ na ghèn mè, ko vəghəŋ ə be a ndiʼ əkòs a mbyɨ, 
ROM.6.7	byìʼì ando wìʼ nə̀ pfʉ ko mbyɨ be kiʼ kədyòʼ a wen a kətʉ. 
ROM.6.8	Ando vəghəŋ sə diʼ mù və pfʉ li vəghəŋ və Yesò, vəghəŋ ə kɨ nəmwèʼè la vəghəŋ və wen lu ə ntsi diʼ. 
ROM.6.9	Vəghəŋ ə kɨ la pfʉ ə ko be kiʼi kədyòʼ a kətʉ ə Yesò. Ghə̀ mpfʉ li, Nyìngòŋ ə lùsə wen fa pfʉ, ko ghə̀ ə be diʼ lu pfʉ. 
ROM.6.10	Ghə̀ sə diʼ mù ghə̀ ə pfʉ li, pfʉ wen byɨbsə kədyoʼkə mbyɨ to nəmwèʼè, ghə̀ ə sə tsi luwen, tsi kuʼsə Nyìngòŋ. 
ROM.6.11	Kə le diʼi la ghə̀ŋ diʼ ə lyɨ̀ la ghə̀ŋ boŋ li pfʉ a mbyɨ, ko mbyɨ ə be kiʼi kənyʉ̀ kətsen kə ə nè kumə ghə̀ŋ, vye və Yesò Klistò na ə tsi luwen ə kùʼsə to Nyìngòŋ.
ROM.6.12	Kə ghə̀ŋ be lù əwʉ̀sə mbyɨ la ghə̀ ə nsoʼo ə wen ə ghəŋə ghèn a ghə̀ diʼ lù pfʉ lə, nè la ghə̀ŋ nè nyʉ̀ vyi a ghə̀ŋ kəŋ. 
ROM.6.13	Kə ghə̀ŋ ne moʼtə kəshi kə wen ə ghə̀ŋ no to kə muʼ la ghə̀ ne mbyɨ. Kə ghə̀ŋ moʼtə kəshi kə wen kətsen ə ndiʼ kəfo kəshyèʼ a nyʉ̀ ə byɨvə. Ghə̀ŋ boŋsə ku mwetə təwen ə tyəŋtə a Nyìngòŋ to nə̀ viʼi vyi a və lùsə li vəwenə fa pfʉ, və sə tsi. Ghə̀ŋ ku mwetə təwen ə təŋtə a Nyìngòŋ ə ndiʼ əfo əshyèʼ ə nyʉ̀ tɨməvə. 
ROM.6.14	Ghə̀ŋ nè alə ndiʼ ko mbyɨ be a ə kiʼ kədyòʼ a ghə̀ŋ kətʉ byìʼì ando Nyìngòŋ sə diʼ mù ghə̀ diʼi li ətyɨm ə jùŋə ghə̀ a ghə̀ŋ, ko ghə̀ŋ ə be tsi tebè a ti əsoʼ.
ROM.6.15	Vəghəŋ zizi və gàʼ la gho luwen a? A le diʼ la vəghəŋ na faŋ ə nə̀ nè dyʉ̀ to nə̀ mbyɨ byìʼì ando vəghəŋ ko be tsi tebè a tsi əsoʼ, tsi to byìʼì ətɨm ə jùŋə ghə̀ Nyìngòŋ mu? Kə zizi ko kə lu ndiʼ alə̀ no faphen! 
ROM.6.16	A ghə̀ŋ kɨli la ghə̀ŋ sətsen ku təwen ə təŋtə a əkòs a wìʼ, a ghə̀ŋ ne ndiʼ ə kòsə a wìʼ ayi zhʉ to fa wen? Ghə̀ŋ sətsen ku təwen ə təŋtə a əkòs a mbyɨ, a ghə̀ŋ ne zhʉ to fa mbyɨ, kəmwètə kikə diʼi əpfʉ̀. Mu ghə̀ŋ sətsen ku tə wen ə təŋtə a Nyìngòŋ a ghə̀ŋ ne ndiʼ əkòs ə wen, a kəmwètə kikə ne diʼ la ghə̀ a lyɨ ghə̀ŋ a viʼi kənyʉ̀ kətɨməkə. 
ROM.6.17	Vəghəŋ diʼ ə ku kəzòŋ a Nyìngòŋ byìʼì ando a ndiʼ a tʉʼ tseghə, ghə̀ŋ diʼ əkòs a mbyɨ ali ə lu zhʉ ziʼi yì a və ziʼi a ghə̀ŋ ə byɨmə nə̀ tyɨm ə ghəŋə no tsèm. 
ROM.6.18	Nyìngòŋ ə tə ə bwoŋsə ghə̀ŋ, ko ghə̀ŋ be diʼ əkòs a mbyɨ. Ghə̀ŋ sə boŋsə diʼ əkòs a Nyìngòŋ di ghə̀ŋ ə njèʼè a jisə tɨmə sə. 
ROM.6.19	Ma gaʼa shəʼmə nə̀ nyʉ̀ a və diʼ to no ghə̀ŋ a ntìntìn byìʼì ando ətof ə ghəŋə bo temsə̀ kumə nyʉ̀ kəzhwì. A ə ndiʼ fa mbì, mu ghə̀ŋ ku li təwen ətəŋtə shəŋsə a əkòs a mbyɨ ə sə nè dyʉ̀ to nə̀ nyʉ̀ kəməŋ ə be tuʼ nè dyʉ̀ to nə̀ nyʉ̀ ə byɨvə ə tsenəvə. Ma sə gàʼa luwen la ghə̀ŋ ku təwen ətəŋtə a əkòs ə tuʼ nè dyʉ̀ nə̀ nyʉ̀ ə tɨmə və ndiʼ ntsìnə̀ shəŋsə layn ə mwetə ashɨ Nyìngòŋ.
ROM.6.20	Andiʼ ando ghə̀ŋ mbo bu əkòs a mbyɨ, ko ghə̀ŋ kiʼ kənyʉ̀ kumə jisə tɨməsə. 
ROM.6.21	Kə diʼ nəmwèʼè la ghə̀ŋ ko se kənyʉ̀ kə tsen kə fa a ntìntìn nyʉ̀ na venə a ghə̀ŋ ə nè. Ghə̀ŋ sə diʼsə kətʉ kumə nyʉ̀ na venə luwen. Kəmwètə kə nyʉ̀ na venə ə diʼ to əpfʉ̀. 
ROM.6.22	A diʼ luwen mu və bwoŋsə li ghə̀ŋ fa mbyɨ, ghə̀ŋ sə ə boŋsə diʼ əkòs a Nyìngòŋ, əse yi diʼ la ghə̀ŋ sə tsi ətsìnə̀sə laynə sə, diʼ lu kiʼi ntsìnə̀ yì a ghə̀ ko lu mè. 
ROM.6.23	Ghə̀ŋ kɨli la əmòʼtə mbyɨ ə diʼ əpfʉ̀ ali Nyìngòŋ ə ku ə ntsìnə̀ yì a ghə̀ ko lu mè to kədyàŋ chò fa a Yesò Klistò ə Bobo vəghəŋ.
ROM.7.1	Ghə̀ŋ ko zhʉ̀ kɨ kənyʉ̀ ki a ma kəŋ ə gàʼ luwen a vəlemə vwomə byìʼì ando no ndo fa ghə̀ŋ a ntìntìn ə kɨ ando əsoʼ ə lam ə jèʼè. Ghə̀ŋ kɨli la əsoʼ ə nə̀ kiʼi kədyòʼ a wìʼ a kətʉ to azhʉ̀ a ghə̀ bo tsì a mbi. 
ROM.7.2	Kənyʉ̀ na ken ə diʼ la, wùwì diʼ ə faŋ wenə lɨmə wen ə zàʼa ando lɨm ayi bò tsi a mbi, lɨmə wen pfʉ no zhʉ̀ko, ko əsoʼ ə làm na ghenə ə bè ghaʼa wen. 
ROM.7.3	Kə le diʼi la lɨmə wen sətsen ə bo ndiʼ ko andiʼ la ghə̀ tɨmə pfʉ, ghə̀ dyʉ̀ ə tsì wenə wù lɨm ə kədyàŋ, kə ne diʼi la ghə̀ kwaʼa li əsoʼ ə làm. Lɨm ə wen sətsen ə pfʉ no zhʉ̀ ko, ko əsoʼ ə be ə ghaʼa wen a zhʉ a ghə̀ sətsen be lam, ko kə be na diʼi la ghə̀ kwaʼa li əsoʼ ə làm. 
ROM.7.4	Kə le diʼ la ghə̀ŋ luwen a vəlemə vwomə la ghə̀ŋ diʼ to ali ando ghə̀ŋ pfʉ̀kə li. Əsoʼ ə kə be ə kiʼ kənyʉ̀ ə nè a ghə̀ŋ byìʼì ando ghə̀ŋ ə pfʉ li ghə̀ŋ və Yesò ə sə diʼ əshyə əwen ə wen. Kə le diʼi la, à kiʼi wen kiʼ ghə̀ŋ luwen, a diʼi wen yi a Nyìngòŋ ə nlùsə fa pfʉ ə nè la vəghəŋ ə kumə ashɨ ə jùŋ ghə̀ a Nyìngòŋ. 
ROM.7.5	A ə ndiʼ ando vəghəŋ bo tsi a ji yi a njòsə əwenə vəghəŋ sə ə kəŋ fa tsù, Əsoʼ ə tenə vəghəŋ la və nè mbyɨ, ghə̀ vi to nə̀ əpfʉ̀. 
ROM.7.6	Luwen sə diʼ Əsoʼ ə ko be kiʼ kənyʉ̀ ə nè nə̀ vəghəŋ byìʼì ando vəghəŋ sə diʼ alə̀ sə və pfʉkə li a əsoʼ na ghèn a vəghəŋ ə shyèʼ nfɨŋ tsu. Vəghəŋ ko be nè tebè shyèʼ ə Nyìngòŋ a ji ə mu yi a və tə nè fa tsu, shyèʼ akwi kənyʉ̀, mu və nyoʼ a soʼ. Vəghəŋ sə boŋsə shyèʼ a ji ə fi yi a kəzhwì kə Ŋwoʼkə ə diʼi a vəghəŋ.
ROM.7.7	Kənyʉ̀ na kènkə diʼi la gho? Kə le kəʼə la Əsoʼ ə Nyìngòŋ ə diʼ kəfo kə byɨkə mu? Kə ko diʼ ali no faphen byìʼì ando a bwèn fa ə Əsoʼ mu ma ko kɨ kənyʉ̀ ki a mbyɨ diʼ kəwenkə. Əsoʼ tə faŋ ke gàʼ la, “kə ashɨ ə ghəŋə baŋə a fo ə viʼi,” mu ma ko kɨ kənyʉ̀ na kènkə. 
ROM.7.8	Alì əsoʼ na yi ə boŋsə nè la mbyɨ nè, ashɨ à ghomə ə̀ baŋə no fo ə tsèm. Əsoʼ ə tə faŋ ke ndiʼ mu mbyɨ ko kiʼ kədyòʼ. 
ROM.7.9	Ma ə̀ ntsi ando mà ko tɨmə kɨ Əsoʼ ali əsoʼ ə lu vi no achʉʼ ə ko ma sə kòŋ no nànto ə nè mbyɨ, mu pfʉ. 
ROM.7.10	Əsoʼ a ghèn ə̀ ndiʼ ə nè la mà ə tsi, ali ghə boŋsə nè la mà pfʉ pfʉ. 
ROM.7.11	Mbyɨ lobtə mo chò fa a nyʉ̀ yi a əsoʼ chuŋsə mo mu zhwi mo.
ROM.7.12	Kə lə diʼi la Əsoʼ ə laynə, no tèbe a gho a ghə gaʼa be laynə, diʼ tɨmə, be bòŋ. 
ROM.7.13	A lə diʼ la kəfòkə ə jùŋ kə alə̀ ə boŋsə nè la mà pfʉ mu? Kə ko diʼ ali no fa mpfen! A ə̀ vi nə̀ mbyɨ vi nə̀ əpfʉ̀ a mò. Mbyɨ ne chò fa kəfo kə jùŋ kə, ə vi nə̀ əpfʉ̀ a mò. Kə ə fʉ̀ alə ndiʼ kənàʼ kə mbyɨ kə bayn. Əsoʼ ə diʼ kəfo kì a kə gyàmtə̀ ə diʼ ə làynsə la mbyɨ ə fwàynsə no mwèʼmwèʼ.
ROM.7.14	Vəghəŋ ə kɨ la Əsoʼ ə diʼ mu à ku Nyìngòŋ, ali ma kumə diʼ to wìʼ a və baʼlə a kəkòs a mbyɨ. 
ROM.7.15	Ma ko tuʼtə̀ kɨ ənyʉ̀ vyi a ma nè byìʼì ando kənyʉ̀ ki a ma kəŋ ne ko ma ne kəwenkə, ki kə a ma bàynə̀ ma boŋsə ne kəwenkə. 
ROM.7.16	Luwen lə ando ma nè kənyʉ̀, a diʼ nyʉ̀ a ma ko kòŋ, à lə diʼ la ma byɨmə la Əsoʼ ə ti a nkàyn. 
ROM.7.17	Kə lə diʼi la, à ko lutə nè tebè mo ne kənyʉ̀ na kèn. A boŋsə nè mbyɨ yì a ghə̀ diʼi a mo a wen. 
ROM.7.18	Ma kɨli la kənyʉ̀ kə ə jùŋkə ko diʼ a mo wen. Ma gaʼa a mo njòsə wen ashə a sə kòŋ mbyɨ lə. Ma gaʼa alə̀ byìʼì ando ma kòŋ to ə̀ nè nyʉ̀ ə jùŋə və ali ko kə bwaʼmə. 
ROM.7.19	Ma ko nè tebè nyʉ̀ ə jùŋə və vi a ma kòŋ ə nè. Ma boŋsə nè to nyʉ̀ ə byɨvə vi a ma ko kòŋ ə nè. 
ROM.7.20	Mà sətsen ə nè to kənyʉ̀ kì a ma ko kòŋ ə nè, kə ne diʼi la à ko be nè mo nè kənyʉ̀ na kì, a kə lə diʼi la à nè mbyɨ yì a ghə̀ diʼi a mo wen.
ROM.7.21	Kə sə diʼ a mò luwen to sə à diʼ əsoʼ la mà sə kəŋ ə nè kənyʉ̀ kə jùŋ kə, ma boŋsə nè to kənyʉ̀ kəbɨkə. 
ROM.7.22	A diʼ a mo a ti tyɨm ma kòŋ ə wʉ̀ əsoʼ ə Nyìngòŋ, 
ROM.7.23	ali yen nə̀ la à boŋsə shyèʼ to əsoʼ ə kədyàŋ a mo wen, shyèʼ ali, soynə əsoʼ yi a ghə̀ diʼi a mo ətyɨm. Ghə nè mò, ma diʼ to sə ma diʼ a ngə̀ŋ nfɨŋ a mbyɨ. A diʼ əsoʼ ə mbyɨ na ghèn a ghə̀ shyèʼ a mo wen. 
ROM.7.24	Ma diʼ no a ngəʼ! A le gyàmtə̀ shisə ndo mo fa wen ashə a ghə vi nə̀ əpfʉ̀ ə a mò lə a? 
ROM.7.25	Ma kù kəzòŋ a Nyìngòŋ à ghə̀ shisə mo fa tsu chò fa a Bobo vəghəŋ Yesò Klistò!
ROM.7.25	Ma yen li la ma kòŋ to no a mo tyɨm ə wʉ̀ əsoʼ ə Nyìngòŋ ali a diʼ a wèn ə wìʼ ə mò, shyèʼ to kəkòs a mbyɨ.
ROM.8.1	Kə le diʼi la viʼi vyi a və mbyɨmə li a Yesò Klistò sə diʼ viʼi wen ko və zizi və lu be fəŋ nsòʼ ashɨ Nyìngòŋ ə luwen. 
ROM.8.2	Kə diʼ alə̀ byìʼì ando kəzhwì ki a kə ne la viʼi ntsi chò fa Yesò Klistò boŋ li ne la kə mbyɨ nə̀ əpfʉ̀ ə be kiʼi kənyʉ̀ kumə mò. 
ROM.8.3	Nyìngòŋ ə sə diʼ mù ghə̀ nè li kənyʉ̀ ki a Əsoʼ ə wʉ ə ne byìʼì njòsə wen sə a sə bwaʼa. Ghə̀ ne alə̀ a ji la ghə̀ ntɨm li Wàyn wen, ghə̀ vi a nse to no wen ə wìʼ ghèn a ghə̀ kòŋ mbyɨ lə. Ghə̀ vi ku wenə wen ə pfʉ ə lòʼ ə mbyɨsə viʼi. A diʼ a ji na ghèn a Nyìngòŋ ə byɨbsə kədyòʼ kə mbyɨ fa njòsə wen. 
ROM.8.4	Nyìngòŋ ə ne alə ndiʼ vəghəŋ ə shɨtə tsi mwetə ntsìnə̀ ətɨmə yì a Əsoʼ ə kəŋ. Vəghəŋ diʼ viʼi vyi a və ko tsi ando əwen ə vəghəŋ ə kəŋ, ali boŋsə tsi to ando kəzhwì kə Ŋwoʼkə ə diʼi, a diʼ ntsìnə̀ ətɨmə yì a Əsoʼ ə kəŋ. 
ROM.8.5	Viʼi vi a və tsi ando njòsə wensə sə kəŋ ghʉ̀ kətʉ kə vəwenə to nyʉ̀ ə njòsə wen ali viʼi a və tsi ando kəzhwì kə Ŋwoʼkə ə kəŋ ə ghʉ kətʉ̀ kə vəwenə to nyʉ̀ kəzhwì. 
ROM.8.6	Wìʼ ə ghʉ̀ kətʉ̀ a wenə nyʉ̀ ə njòsə wen, ghə̀ a pfʉ, ali mu ghə̀ ghʉ kətʉ kə wen a nyʉ̀ kəzhwì, kə a nè la ghə̀ kiʼi ntsìnə̀ yì a ghə̀ ko lu mè ə be nkiʼi mbwaʼmə. 
ROM.8.7	Wìʼ ə ghʉ̀ kətʉ kə wen a nyʉ̀ ə njòsə wen, və a ne la ghə̀ ə bàynə̀ Nyìngòŋ, ko ghə̀ zhʉ tebè əsoʼ ə wen, mu ghə̀ zizi ko ghə̀ lu kɨ ə zhʉ. 
ROM.8.8	Viʼi a venə a və ghʉ ətʉ vəwenə a nyʉ̀ njòsə wen lə zizi ko və lu ne la Nyìngòŋ ə saŋlə.
ROM.8.9	Alì fa ghə̀ŋ, ghə̀ŋ ko ghʉ tebè kətʉ ə kəŋkə̀ a nyʉ̀ ə njòsə wen. A tisə Kəzhwì kə Ŋwoʼkə tisə ghə̀ŋ a zhʉ a ghə̀ŋ kiʼi Kəzhwì kə Nyìngòŋ na kènkə nəmwèʼè. Nò tèbe ndo a ghə̀ ko kiʼ kəzhwì kə Yesò kodiʼ wù ə Yesò. 
ROM.8.10	Alì, mu Yesò sətsen ndiʼ a ghə̀ŋ a ntìntìn, ə wen ə ghəŋə ne sə pfʉ ando ghə̀ diʼ ə pfʉ byìʼì mbyɨ, kəzhwì kəŋkə̀ a faŋ ə ntsi to tsi byìʼì ando Nyìngòŋ ə sə diʼ mù ghə̀ lyɨ̀ li ghə̀ŋ a viʼi kənyʉ̀ kətɨməkə. 
ROM.8.11	Kəzhwì kə Nyìngòŋ a ghə̀ ə nlùsə Yesò Klistò fa pfʉ sətsen ə ntsi a ghə̀ŋ a ntìntìn, Nyìngòŋ a ku ntsìnə̀ a ghə̀ŋ a wen ashə a ghə̀ diʼ lu ə pfʉ lə, chò fa wen a kəzhwì yi a kə tsi a ghə̀ŋ a ntìntìn.
ROM.8.12	Kə lə diʼi a vəlemə vwomə la, vəghəŋ ə kiʼi kənyʉ̀ ə ne, kənyʉ̀ na kì a kodiʼ la vəghəŋ ntsi ando njòsə ə wen vəghəŋ sə kəŋ. 
ROM.8.13	Ghə̀ŋ sətsen ntsi dyʉ̀ to ando njòsə əwen ə ghə̀ŋ sə ə kəŋ, ghə̀ŋ a pfʉ, ali mu ghə̀ŋ sətsen boŋsə ə maʼa nyʉ̀ ə byɨvə ə ghə̀ŋ chò fa kədyòʼ yi a kəzhwì kə ku a ghə̀ŋ, ghə̀ŋ a ntsi diʼ. 
ROM.8.14	Kə diʼ alə̀ byìʼì ando no ndo yi a kəzhwì kə Nyìngòŋ kə ə tisə wen diʼ wìʼ yi a diʼi wàyn Nyìngòŋ. 
ROM.8.15	Nyìngòŋ ə nko ku kəzhwì kə fwaynə a ghə̀ŋ ə kə kaʼsə ghə̀ŋ a əkòs. Nyìngòŋ ə ku kəzhwì la kə nè, ghə̀ŋ ə boŋsə diʼ vunə wen, a diʼ kəwenkə a kə kù adyòʼ la vəghəŋ ə dì a Nyìngòŋ, toŋtə Nyìngòŋ la, “Bàba! Tìʼ yès!” 
ROM.8.16	A diʼ Kəzhwì kə Nyìngòŋ na kènkə a kə gaʼa a zhwi vəghəŋ, diʼi a vəghəŋ la vəghəŋ diʼ vunə Nyìngòŋ. 
ROM.8.17	Vəghəŋ sətsen ə ndi vunə Nyìngòŋ, kə ne diʼi la vəghəŋ lu kiʼi əghoʼ ə Nyìngòŋ, diʼ lù kiʼi əghoʼ na yi, vəghəŋ və Yesò to muʼ. Vəghəŋ lu kiʼi əghoʼ na ghèn nə̀ vəghəŋ və Yesò to azhʉ̀ a vəghəŋ ə boŋ yen nə̀ ngəʼ yì a Yesò ə yen ə̀ ndi vəghəŋ boŋ kiʼi əbayn yì a ghə̀ kiʼi.
ROM.8.18	Ma ko lyɨ tebè la ngəʼ ghèn a vəghəŋ ə yen luwen ko diʼ kənyʉ̀ kə tsen kə ə shəʼmə nə̀ əghoʼ yì a Nyìngòŋ ə lu ku a vəghəŋ. 
ROM.8.19	Nò əfo ə tsèm a Nyìngòŋ ə shɨtə ə bvɨtə no nànto la Nyìngòŋ ə diʼ nkàyntə̀ a vunə wen. 
ROM.8.20	Kə diʼ alə̀ byìʼì ando no əfo ə tsèm a Nyìngòŋ ə shɨtə ə luŋlə to kədyàŋ, a ko diʼ ando əfo a venə ə kòŋ, a diʼ to Nyìngòŋ a ghə̀ wʉ̀, kɨ nəmwèʼè la, 
ROM.8.21	kətsi kə tsenkə lu vi, a fo a venə a ghə̀ shɨtə bwòŋ ko və be a fwè, wì ə bwensə ndiʼ fa wen a ngeŋ kiʼi əghoʼ ə vunə Nyìngòŋ, ko ghə be a diʼ əkòs a kəfo kə. 
ROM.8.22	Vəghəŋ ə kɨ la ə zàʼa fa luwen no əfo ə tsèm a Nyìngòŋ ə nshɨtə, tə ndi a ntìntìn kəzaf to nə̀ wùwì a ghə̀ a zhʉ kəzaf kə wàyn. 
ROM.8.23	A ko diʼ to fo a venə a və dì. Nò tèbe vəghəŋ vi a və kiʼi kəzhwì kə Ŋwoʼkə, a diʼ kəku kə ə mbì ki a Nyìngòŋ ə kù a vəghəŋ ə be dì to dì a vəghəŋ a ti tətyɨm, bvɨtə la Nyìngòŋ ə lyɨ̀ vəghəŋ a nkàyntə̀ sə vunə wen, ə zen kətʉ kə vəghəŋ ə mwetə. 
ROM.8.24	Nyìngòŋ ə bwoŋsə vəghəŋ, vəghəŋ sə ki dyʉ̀ sə to nə̀ kətsi kì a vəghəŋ lù fʉ̀ mwetə fa ngəʼ sèn. Wìʼ sətsen kiʼi kəfo a kəvu, ko ghə̀ be a ki dyʉ̀ sə nə̀ kəwenkə. A diʼ ndo fa vəghəŋ a ntìntìn a ghə̀ zizi a ghə̀ ə gàʼa la ghə̀ nki dyʉ̀sə nə̀ kəfo kə mu kə sə diʼ a kəvu a? 
ROM.8.25	Alì mu vəghəŋ sətsen ə ki dyʉ̀sə nə̀ kəfo kə a vəghəŋ ko təmə kiʼi, vəghəŋ a ndiʼ ə kəʼtə wensə, kɨ nəmwèʼè la və lu kiʼi. 
ROM.8.26	Kəzhwì kə Ŋwoʼkə ə gyamtə vəghəŋ byìʼì ando vəghəŋ ə bwaʼa, ko və kɨ tèbe ji yì a və diʼ ə jɨ̀mə̀ fa tsù ali kə jɨm a vəghəŋ a kəshi a ji mu və zizi ko və lu shə̀ʼtə nə̀ chʉ̀. 
ROM.8.27	Nyìngòŋ ə kɨ tətyɨm tə viʼi, kɨ kənyʉ̀ ki a kəzhwì kə ə kwoʼtə byìʼì ando kəzhwì kə Ŋwoʼkə ə jɨ̀mə̀ a kəshi ə viʼi a Nyìngòŋ to ndə̀ŋndəŋ ando Nyìngòŋ ə kəŋ.
ROM.8.28	Vəghəŋ ə kɨ la à fʉ̀ no tèbe ghò, Nyìngòŋ ə shɨtə a sə diʼ njùŋ a viʼi vyi a və kòŋ wen, a diʼ viʼi vi a ghə̀ dzàŋ la vəwenə ə nè ando ghə̀ bàtə. 
ROM.8.29	Nyìngòŋ ə ghʉ la viʼi na vi a ghə̀ nsə diʼ mu ghə̀ tsuʼtə li və fəsə Wàyn wen. Ghə̀ ghʉ̀ alə ndiʼ Wàyn wen diʼ wàyn ə mbì a ntìntìn ə vəlemə a və diʼ no kədə̀ŋ. 
ROM.8.30	Ghə̀ dzàŋ li viʼi vi a ghə̀ sə diʼ mù ghə̀ tsuʼ li a wèn ə viʼi ə be ghʉ̀ viʼi na venə a ghə̀ dzàŋ a viʼi kənyʉ̀ kətɨməkə. Ghə̀ ə ghʉ̀ ali ə be boŋ gətə ku əbayn ə ghoʼo ghə̀ ə wen a vəwenə.
ROM.8.31	Vəghəŋ zizi və be gàʼ no la gho kumə nyʉ̀ na venə a? Nyìngòŋ ə sətsen ə ti vəghəŋ vəwenə amuʼ, a lu be soyn ə zhɨ̀ ndo zhɨ vəghəŋ a? 
ROM.8.32	Nyìngòŋ ə ko tyen ə ku Wàyn wen la və bayntə a kəntò byìʼì vəghəŋ və tsèm. Kə le diʼi la ghə̀ na ku no əfo ə tsèm a vəghəŋ ə kwʉ̀ʼsə a kətʉ ə Wàyn wen. 
ROM.8.33	A zizi a be ghàm no ndò ghàm viʼi vi a Nyìngòŋ ə tsuʼ li a? A kwisə to no Nyìngòŋ, kwisə viʼi a viʼi kənyʉ̀ kətɨməkə. 
ROM.8.34	A zizi a be gàʼ ndo la vəwenə nè li ə byɨbsə kənyʉ̀ a? A zizi a gàʼ Yesò Klistò yi a ghə̀ ə pfʉ mu? Ghə̀ zizi ko ghə̀ lu gàʼ byìʼì ando ghə̀ ə pfʉ ə bwensə lù fa pfʉ ə sə nyʉ̀ʼ luwen a kwoŋ ətoghə Nyìngòŋ jɨ̀mə̀ a vəghəŋ. 
ROM.8.35	A zizi a ghəsə no ghò ə gə̀sə̀ vəghəŋ fa kòŋ ə Yesò a? A zizi a gə̀sə̀ ngəʼsə a ghə̀ byɨfə mu, nyʉ̀ ando və to mu, kəghʉ̀ kə vəghəŋ a və tsuʼ mu, jɨŋ a ghə̀ ku vəghəŋ mu, kəfem mu, pfʉ a ghə̀ shwetə vəghəŋ mu, no əpfʉ̀ yì a ghə̀ diʼ lù vi a vəghəŋ mu? 
ROM.8.36	Və nyòʼò li a Ŋwàʼlə̀ Nyìngòŋ la:
ROM.8.36	“Yes ə ti to chʉ̀ pfʉ mətsi ə tsèm byìʼì wù.
ROM.8.36	Və nyàblə̀ nə̀ yès to ando və nyàblə̀ nə̀ byisə njɨ̀ azhʉ̀ a və dyʉ̀ ə shələ.”
ROM.8.37	Kəfo kə zizi ko kə lu be ghəsə vəghəŋ fa kòŋ ə Yesò byìʼì ando vəghəŋ ə temə zhɨ̀ to ji sə tsèm nə̀ kədyòʼ kə wen kə, a diʼ byìʼì ando ghə̀ kòŋ vəghəŋ. 
ROM.8.38	Ma kɨli nəmwèʼè a kò a diʼ tèbe əpfʉ̀ kò à diʼ tsi, kò à diʼ ətsɨŋsə Nyìngòŋ kò à diʼ kədyòʼ kì a kə soʼo viʼi, kò à diʼ nyʉ̀ vyi a və diʼ luwen kò à diʼ vi a və diʼ lù ə fù, kò à diʼ ədyoʼ ə byɨvə, 
ROM.8.39	kò à diʼi mbi yì a ghə diʼ akàŋ kò à diʼ yi a kə diʼ a ti ə nse, la no kəfo kə tsenkə zizi ko kə lu ə ghəsə vəghəŋ fa kòŋ yi a Nyìngòŋ ə diʼi li chò fa kənyʉ̀ yi a Bobo vəghəŋ Yesò Klistò ə nè a vəghəŋ.
ROM.9.1	Ma kəŋ ə gàʼ kənyʉ̀ luwen kə diʼ to no nəmwèʼè, fʉ̀ to no fa mo tyɨm, à diʼi Kəzhwì kə Ŋwoʼkə. Ma gàʼa to nəmwèʼè byìʼì ando ma diʼi to kənyʉ̀ kə mùʼ yo Yesò. 
ROM.9.2	Ə nyʉ̀ diʼ a mò a tyɨm a və ku ngəʼ a mò no nànto. 
ROM.9.3	Ma zizi mà ə kòŋ la Nyìngòŋ ə telə mo, ko mà be ə kiʼi kənyʉ̀ kətsen kə ə ne yo Yesò byìʼì vəlemə vwomə. Ma gaʼa vəlemə vwomə, viʼi lòʼ ə yès. Ma zi mà ə kòŋ ə lè azhʉ̀ a kə zi kə a gyamtə la vəwenə bwòŋ. 
ROM.9.4	Vəwenə diʼ viʼi Islel vi a Nyìngòŋ ə lyɨ̀ a wenə a vunə ə diʼ əbayn ə wen a vəwenə, ə zhɨ̀ məkàyn wenə vəwenə ə be ku Əsoʼ ə wen a vəwenə. A diʼ vəwenə vi a Nyìngòŋ ə ndiʼi ji ə jùŋ yì a vəwenə ə diʼ ə nə̀ kuʼsə wen fa tsù, vəwenə be kiʼi ənyʉ̀ a Nyìngòŋ əghʉ a vəwenə. 
ROM.9.5	Vətiʼi və vəwenə ə ndiʼ viʼi Nyìngòŋ. Yesò no nə̀ wenə wen ə nvi a nse to nə̀ wù əloʼ vəwenə. Nyìngòŋ ə ndiʼ a kətʉ kə əfo ə tsèm, viʼi diʼ ə nkuʼsə wen to məzhʉ̀ ə tsèm. Amèyn.
ROM.9.6	Ma ko gaʼa alə ə fʉ̀ la Nyìngòŋ ə ko ə ne kənyʉ̀ ki a ghə̀ ə ghʉ̀. Jòʼ, Kə diʼ la, à ko diʼ viʼi Islel və tsèm a Nyìngòŋ ə tsuʼ a viʼi wen. 
ROM.9.7	A ko diʼ tèbe vunə Ablaham və tsèm a və diʼi vunə Nyìngòŋ. Və nyòʼò li a Ŋwàʼlə̀ Nyìngòŋ la, “Ngwaʼ ə ngə̀ŋ ə wù lu fʉ̀ fa Izìk.” 
ROM.9.8	Kə le diʼi la vunə Nyìngòŋ vyi a və gàʼa kumə vəwenə ko diʼ viʼi vətsèm a və bwi a ngwaʼ ngə̀ŋ ə Ablaham. A boŋsə diʼ viʼi a Nyìngòŋ ə ghʉ̀ la və lu bwi və wenə a vunə ngwaʼ ə ngə̀ŋ ə Ablaham. 
ROM.9.9	Nyìngòŋ ə sə ku kənyʉ̀kəwʉkə ə wen a Ablaham ə gàʼ la, “Əzhʉ lu kwʉ̀ʼ, a mà bwenə vi, Sela bwi wàyn wùlɨm.”
ROM.9.10	Ə kwʉ̀ʼsə, Lebeka ə kiʼi mboʼsə, a diʼ vunə ə lyʉmə, mu à bwi to wìʼ ə mùʼ, à diʼ Izìk, ə tìʼ tìʼ vəghəŋ. 
ROM.9.11+ROM.9.12	Ghə̀ŋ yen li ando a ndiʼ mibu və sə ka ə bwi mboʼsə na venə, ko ndiʼ la ghə̀ tɨmə nè kənyʉ̀ kə tsen, kò kə jùŋ kə kò kə kəbyɨkə, Nyìngòŋ ə gàʼ a Lebeka la, “Wàyn ə to lu ə shyèʼ a lèmə̀ wen ə tyətə.” Ghə̀ ə nè alə ə diʼ la ghə̀ kiʼi no kədyòʼ kə tsèm ə kwitə kənyʉ̀, ko ghə̀ kwitə byìʼì shyèʼ tsen ghə̀ ando wìʼ ə nè. 
ROM.9.13	Və nyoʼ a Ŋwàʼlə̀ Nyìngòŋ la, “Ma kòŋ li Jàkob ə mo Esò.”
ROM.9.14	Vəghəŋ lə gaʼa la gho luwen a? Və le gaʼa la Nyìngòŋ ə ko ne nyʉ̀ ndə̀ŋndəŋ mu? Kə ko diʼ ali no faphen! 
ROM.9.15	Nyìngòŋ ə ngàʼà a Mosìs ə gàʼ la, “Ma na kusə shinsə a viʼi vi a mà kòŋ ə kusə shinsə a vəwenə ə tuʼmə nə̀ viʼi vi a mà kòŋ ə tuʼmə nə̀ vəwenə.” 
ROM.9.16	Kə le diʼi la à diʼ to kusə shinsə Nyìngòŋ, a kodiʼ byìʼì koŋə ə wìʼ kò byìʼì kənyʉ̀ kə tsen kə ando wìʼ ə nè. 
ROM.9.17	Və və be nyòʼò la Nyìngòŋ ə ngàʼa a fòyn Ijìb la, “Ma lu wʉ̀ wù a fòyn to no byìʼì ando ma ə kəŋ ə diʼ kədyòʼ ə komkə chò fa wù, la viʼi zhʉ mo to mbi ə tsèm.” 
ROM.9.18	Kə le diʼi la Nyìngòŋ ə sə kusə shinsə no tèbe ando a ghə̀ kòŋ ə kusə shɨnsə a wen. Ghə̀ kòŋ ə nè la wìʼ nkiʼi tyɨm ə toghə ghə̀ ne ando a ghə̀ kòŋ.
ROM.9.19	Ma kɨli la wìʼ fa ghə̀ŋ zizi ko ghə̀ lù bèm a mò la, kə le diʼ a ji na ghèn, Nyìngòŋ ə be na ghamə viʼi byìʼì ghoʼ. A zizi a tensə ndo tensə kənyʉ̀ ki a ghə̀ kəŋ a? 
ROM.9.20	Alì wù gaʼa ali, diʼ no ndo, ə wù nkàyntə̀ wìʼ tsuʼ kənyʉ̀ fa chʉ̀ Nyìngòŋ mu? Wù lə gàʼ la ntòyn zizi a ghə̀ kaʼkə ə bèmə a wìʼ yi a ghə̀ bwomə vəntòyn la ghə̀ ə bwomə wen alə byìʼì ghò a? 
ROM.9.21	A wìʼ yi a ghə̀ bwomə vəntòyn kòŋ ghə̀ zi ghə̀ tu kətsoʼ kə shi kəmùʼ ə ghəsə ə bwomə vəntòyn və bò tsu zhɨ̀ a ghətsen ali nè nyʉ̀ nə̀ ghətsen? 
ROM.9.22	Kə lə diʼ ndə̀ŋndəŋ ando Nyìngòŋ ə nè. Ghə̀ kòŋ li ə diʼ la ghə̀ fwisə tin ə be kòŋ ə diʼ kədyòʼ kì a ghə̀ kiʼi a viʼi. A lə kənyʉ̀ ki a ghə̀ wensə to wensə ko ghə̀ lù kù ngəʼ a viʼi vi a ghə̀ ə fwisə tin a vəwenə, vəwenə kwʉ̀ʼʉ̀ to la ghə̀ byɨbsə vəwenə. 
ROM.9.23	Nyìngòŋ ə sə kəŋ ə diʼ kədyòʼ kə kaynə kə ə wen a viʼi vi a ghə̀ kusə shinsə a vəwenə, à diʼ vəghəŋ vi a ghə̀ nsə diʼ mu ghə̀ ə baʼtə̀ ə ku kədyòʼ na kènkə a vəghəŋ. 
ROM.9.24	Vəghəŋ diʼ alə̀, diʼ vəghəŋ vi a ghə̀ ə dzàŋ shisə fa ntìntìn ə viʼi Jus ə be dzàŋ shisə fa ntìntìn ə viʼi ətɨm. 
ROM.9.25	Nyìngòŋ ə ngàʼa a ti ŋwàʼlə̀ Hòseyà la:
ROM.9.25	“Mà lu sə gàʼ kumə viʼi vyi a və ko tə ndiʼ viʼi vwomə
ROM.9.25	ə tòŋtə vəwenə la, ‘viʼi vwomə,’
ROM.9.25	ə sə gàʼ kumə əloʼ yì a ma ko tə ə koŋə
ROM.9.25	ə tòŋtə la, ‘lòʼ yì a ma kòŋ.’
ROM.9.26	Və lu dyʉ̀ a viʼi vyi a və tə ə gàʼa la vəwenə ko diʼ tebè vunə vwomə
ROM.9.26	ə tòŋtə vəwenə la vunə vwomə, ə mo Nyìngòŋ yi a ghə̀ tsi.”
ROM.9.27	To ando Azayà te dì kumə viʼi Islel ə gàʼ la, “Nò tèbe ando viʼi Islel ə ghoʼo alə to nə̀ kəsese kə a bene a mù, lu bwoŋ to təshɨ tə viʼi fa tsu. 
ROM.9.28	Byìʼàndo Nyìngòŋ ə lu bvɨtə soʼo mbi, ə sə soʼ ə soʼ mwetə to mwetə.” 
ROM.9.29	To ando Azayà mbe ngaʼa la, “A to ndiʼ la Nyìngòŋ ntu faŋ ke əwʉ̀sə vunə vyesə vətsenvə mu yes tə kaʼkə sə diʼ to nə̀ ntə̀ʼsə Sodòm nə̀ Gòmolyà.”
ROM.9.30	Vəghəŋ zizi və gàʼ la ghò? Vəghəŋ zizi və gàʼ la no tèbe ando viʼi ətɨm ə tə sə tsi ko və lu kəŋ jì ə ndiʼ viʼi kənyʉ̀ kətɨməkə a shɨ Nyìngòŋ, vəwenə sə boŋsə diʼ luwen byìʼì əbyɨmə ə vəwenə, 
ROM.9.31	ali a viʼi Islel ando və kəŋ ndiʼ viʼi kənyʉ̀ kətɨməkə ashɨ Nyìngòŋ ə chò fa əsoʼ, vəwenə gho li ə ghaʼa əsoʼ na yi. 
ROM.9.32	Vəwenə ə gho ə ghaʼ byìʼì ando vəwenə ko tə ə kiʼi əbyɨmə a Nyìngòŋ, boŋsə kwoʼtə la vəwenə zizi və ndiʼ ti a nkàyn ashɨ Nyìngòŋ byìʼì shwèʼ. A lə kənyʉ̀ ki a vəwenə tə kòyntə a kwi ngùʼ yi a viʼi nə̀ kòyntə tsu; 
ROM.9.33	to ndə̀ŋndəŋ ando və nyoʼo li la:
ROM.9.33	“Ghə̀ŋ yen na! Ma wʉ̀ ngùʼ a ntə̀ʼ Zayòn,
ROM.9.33	viʼi diʼ ə kòyntə tsu.
ROM.9.33	A diʼi təwu, diʼ ə nè la viʼi ə nfəŋkə
ROM.9.33	ali mu à byɨmə no ndo a wen, ko ghə̀ lu ə diʼsəkətʉ.”
ROM.10.1	Ma kòŋ no nànto be jɨ̀mə̀ to jɨ̀mə̀ a vəlemə vwomə la Nyìngòŋ ə bwoŋsə viʼi Jus. 
ROM.10.2	Ma kɨli la vəwenə sùtə̀ kòŋ ə kuʼsə Nyìngòŋ ali ko və kuʼsə a ji ətof. 
ROM.10.3	Vəwenə ko kɨ ji yì a Nyìngòŋ nə̀ lyɨ viʼi kənyʉ̀ kətɨməkə fa tsù. A le kənyʉ̀ ki a vəwenə tensə li ji na ghèn ə boŋsə shɨtə ghə̀ vəwenə. 
ROM.10.4	Yesò sə diʼ mù ghə̀ vi li ə ne la kə Əsoʼ ə be ə kiʼi kədyòʼ. Ghə̀ nè alə̀ ndiʼ no ndo yi a ghə̀ byɨmə a wen ndiʼ ti a nkàyn ashɨ Nyìngòŋ.
ROM.10.5	Mosìs ə nyoʼo la wìʼ ə kəŋ nti akàyn byìʼì əsoʼ, ghə̀ diʼ ə shɨtə ghʉ̀ tə əsoʼ no tə tsèm ə be tsi byìʼì təwen tə. 
ROM.10.6	Alì, ji yi a viʼi ə diʼ nti a nkàyn shɨ Nyìngòŋ fa tsu diʼ byìʼì əbyɨmə, a ko diʼ byìʼì ə əsoʼ. Və nyoʼ li a Ŋwàʼlə̀ Nyìngòŋ la, “kə wù bèm a wenə wù la, a lə kuʼ ndo akàŋ a?” Mu wù le bèmə la, a kuʼ ndo ə lyɨ̀ ə shiʼsə nə̀ Yesò a? 
ROM.10.7	“Kə wù bèm la, a lə shiʼi dyʉ̀ ndo alòʼ ə vəmpfʉ və nse a?” Mu wù le bèmə la, a shiʼi dyʉ̀ ndò ə lùsə Yesò fa pfʉ a? 
ROM.10.8	Və nyòʼò li la, “kənyʉ̀ kə Nyìngòŋ kə boʼsə a ghə̀ŋ. Kə diʼ a ghə̀ŋ təchʉ̀ be diʼ a ghə̀ŋ a tətyɨm.” A diʼ kəwenkə a yès ə shə̀ʼtə̀ la ghə̀ŋ zhʉ ə byɨmə. 
ROM.10.9	Yès ə gàʼa la no ndò sətsen ə gàʼ nə̀ əchʉ̀ ə wenə la Yesò diʼ Bobo ə byɨmə a wen a tyɨm la Nyìngòŋ ə nlùsə li wen fa pfʉ, ghə̀ lù bwòŋ. 
ROM.10.10	Kə diʼ alə̀ byìʼì ando wìʼ ə byɨmə a wen tyɨm, Nyìngòŋ ə lyɨ̀ wen a wù kənyʉ̀ kətɨməkə, ghə̀ gàʼa nə̀ əchʉ̀ ə wenə la Yesò diʼ Bobo, ghə̀ a bwòŋ. 
ROM.10.11	Kə diʼ to ndə̀ŋndəŋ ando və nyoʼ a Ŋwàʼlə̀ Nyìngòŋ la, “A byɨmə no ndo a wen, ko ghə̀ lu ə diʼsəkətʉ.” 
ROM.10.12	Nyìngòŋ diʼ Bobo a viʼi və tsèm. Nəkwoŋ ko diʼ fa wù ə Jus nə̀ wù kətɨm. Ghə̀ bwaʼsə no ndò yi a ghə̀ loynə ə gyamtə fa wen. 
ROM.10.13	Kə diʼ to ando və nyoʼ a Ŋwàʼlə̀ Nyìngòŋ la, “Bobo lu bwòŋsə no ndo yi a ghə̀ tòŋtə əzhiʼ ə wen ə loynə ə gyamtə.”
ROM.10.14	Alì viʼi sətsen ə ndiʼ ko ndiʼ la və byɨmə a wìʼ, və a loynə ə gyamtə fa wen a? Və zizi və byɨmə a wen ale ko ndiʼ la və zhʉ̀ ntɨm kumə wen a? Və zizi və zhʉ̀ ntɨm kumə wen ale ko ndiʼ la wìʼ shə̀ʼtə̀ li a? 
ROM.10.15	Wìʼ lə zizi ghə̀ shə̀ʼtə̀ ntɨm a ghèn a viʼi ko andiʼ la və tɨmə wen tɨmə a? Və nyòʼò li a Ŋwàʼlə̀ Nyìngòŋ la, “Ghə̀ŋ yen ando viʼi ə vi nə̀ ntɨm ə jùŋ ə shə̀ʼtə̀, məvì ə vəwenə boŋ ə no nànto!” 
ROM.10.16	Alì, à ko diʼ viʼi və tsèm a və zhʉ̀ ntɨm ə jùŋ na ghèn ə sə wʉ̀ kətʉ tsu. Kə diʼ to ndə̀ŋndəŋ ando nshə̀ʼtə̀ əsoʼgho ə gaʼa ə bèm la, “Viʼi vi a və zhʉ̀ ntɨm yì a yès shə̀ʼtə ə byɨmə le bè diʼ no və ndo a Bobo?” 
ROM.10.17	Kə le diʼi nəmwèʼè la wìʼ ə byɨmə to azhʉ̀ a ghə̀ zhʉ̀ ntɨmə Nyìngòŋ, wìʼ ə zhʉ̀ to azhʉ̀ a və shə̀ʼtə li ntɨm kumə Yesò a wen.
ROM.10.18	Ma sətsen ə bèm la, kə le diʼ la viʼi Jus ko zhʉ̀ kənyʉ̀ kə Nyìngòŋ mu? Vəwenə zhʉ li to no zhʉ, to ndə̀ŋndəŋ ando və nyoʼ li a Ŋwàʼlə̀ Nyìngòŋ la:
ROM.10.18	“Və zhʉ li gɨsə nshə̀ʼtə̀sə to shì ə tsèm a mbi.
ROM.10.18	Vəwenə shə̀ʼtə̀ li kənyʉ̀, və zhʉ to tətàŋ tə mbi tə tsèm.”
ROM.10.19	Ma bèmə la, kə lə diʼ la viʼi Islel ko tə zhʉ kɨ kənyʉ̀ ki a və nshə̀ʼtə̀ mu? Mosìs ngaʼa kumə kənyʉ̀ na kènkə ə gàʼ la Nyìngòŋ ə gàʼ la:
ROM.10.19	“Ma na ne ghə̀ŋ, ghə̀ŋ ə kiʼ kənghə̀ʼ
ROM.10.19	kumə viʼi, a vəwenə ko kwʉ̀ʼ ə kiʼ əloʼ ə wen ə vəwenə.
ROM.10.19	Ma na ne, ghə̀ŋ fwisətin
ROM.10.19	kumə viʼi lòʼ ə tsen ghə̀, ko vəwenə kiʼ ətof.”
ROM.10.20	Azayà ə gaʼa to no a ndayn ko ghə̀ lù fàyn kənyʉ̀ la, Nyìngòŋ ə gàʼ la:
ROM.10.20	“Viʼi yen li mò, ko ndiʼ la və tə ə kəŋ mò.
ROM.10.20	Ma diʼi li wenə ghomə a viʼi, ko ndiʼ la və tə ə bèmə mò.”
ROM.10.21	Alì fa viʼi Islel, Nyìngòŋ ə gàʼ la, “Ma naʼsə̀ li avu a ghomə a kətsi kə ə pfen ə dzàŋ viʼi la və vi, vəwenə tyen ə zhʉ̀ mo. Vəwenə tò li kətʉ ə bwenə fa mo a bàm.”
ROM.11.1	Ma bèmə̀ la, kə le sə diʼ alə̀ diʼi la Nyìngòŋ ə maʼa li viʼi wen mu? Ghə̀ ko maʼa vəwenə no fa mphen! Nò mò fa mo ngeŋ ə boŋ diʼ wù ə Islel mu mà fʉ fa ngwaʼa ngə̀ŋ ə Benjamìn, a ghə̀ ndiʼ wù ə ngeŋ ə Ablaham ali ko andiʼ la ghə̀ maʼa li mò. 
ROM.11.2	Nyìngòŋ ə ko maʼa viʼi wen mu ghə̀ ə ghʉ̀ li la ghə̀ lu bwaʼsə vəwenə mibu shɨtə mbi. A ghə̀ŋ kɨli kənyʉ̀ kì a Ŋwàʼlə̀ Nyìngòŋ ə ngàʼa kumə Ilajà a ghə̀ ə sensə Nyìngòŋ la ghə̀ diʼ kənyʉ̀ ki a viʼi Islel a vəwenə byɨbsə. Ghə̀ ə sensə gàʼa la, 
ROM.11.3	“Viʼi venə zhwilə li nshə̀ʼtə̀ shəsə a Bobo. Vəwenə byɨbsə li əbaŋ kəku ə wù. A faŋ to mò, vəwenə sə be kəŋ ə zhwi mo.” 
ROM.11.4	Ghə̀ gaʼa ali, Nyìngòŋ ə gàʼ a wen la, “A ko faŋ to wù. Mà bo kiʼi viʼi vətsenvə nkamsə sòmbo, və zhʉ fa mò, mu vəwenə nyɨŋ li la və ko kuʼsə tebè Bàl.” 
ROM.11.5	Kə be diʼ ndə̀ŋndəŋ a vəghəŋ luwen. Nyìngòŋ ə diʼi li ətyɨm ə jùŋ ghə̀ ə wen, ə tsuʼ shisə viʼi vətsenvə no tèbe ando vəwenə ə tyetə. 
ROM.11.6	Nyìngòŋ sətsen ə ndiʼ mu ghə̀ tsuʼ viʼi a venə a ji na ghèn, ko kə be a ndiʼ la ghə̀ tsuʼ byìʼì shyèʼ tsenghə a vəwenə ne, a bwen ali ko və nà gàʼa la à ne ətyɨm ə jùŋə ghə̀ Nyìngòŋ.
ROM.11.7	Kə lə diʼi la viʼi Islel və ghoʼovə ə ghʉ li kəfo kì a vəwenə və tsèm tə kəŋ no nànto ə kiʼi, à kiʼi to təshɨ tə viʼi alə̀ ando Nyìngòŋ ə tsùʼtə. Viʼi no və ghoʼo tosə li tətyɨm ə zhʉ̀ fa Nyìngòŋ. 
ROM.11.8	Kə fʉ̀ to ando və nyoʼo a Ŋwàʼlə̀ Nyìngòŋ la, “Nyìngòŋ ə nè li vəwenə la kə və lu zhʉ kɨ tebè kənyʉ̀, ko və wenə ə kɨ tebè kənyʉ̀, no tèbè ə zàʼa fa layn.” 
ROM.11.9	Devìt ə gaʼa ə gàʼ la ghə̀ jɨ̀mə̀ la,
ROM.11.9	“Əfo ə zhɨvə ə vəwenə kaʼkə a ələ
ROM.11.9	ə ne vəwenə fəŋ, Nyìngòŋ ə be ku ngəʼ a vəwenə.”
ROM.11.10	Ghə̀ ə gaʼa kwʉ̀ʼsə la ghə̀ kəŋ la, “Nyìngòŋ ə mòʼ kənfyɨf a vəwenə ashɨ, vəwenə ndiʼ ko və lu yen ə̀ shi,
ROM.11.10	la ghə̀ we vəwenə a ngəʼ vəwenə kaʼ ə lu kwaʼkə to a ntìntìn ngəʼ.”
ROM.11.11	Ma bèmə la, viʼi Jus ə kòyntə fəŋ mwetə mu? Kə ko diʼ ali no fa mphen! A ə ndiʼ ando vəwenə ne mbyɨ, Nyìngòŋ ə kwòʼtə viʼi ətɨm ə ku bwoŋ a vəwenə. Ghə̀ ə ne alə ndiʼ viʼi Jus kaʼkə ə shɨmtə viʼi ətɨm. 
ROM.11.12	A ndiʼ ando viʼi Jus ne mbyɨ, Nyìngòŋ ə ku əghoʼ a viʼi mbyi vətsenvə. Kə lə diʼi la Nyìngòŋ ə ku li əghoʼ a viʼi ətɨm byìʼì ando viʼi Jus fəŋ li. Ghə̀ sətsen ə ku əghoʼ na ghenə a viʼi ətɨm byìʼì mə əfəŋə viʼi Jus, ghə̀ be le ku əghoʼ na yi a viʼi azhʉ̀ a viʼi Jus bwensə vi a wen a?
ROM.11.13	Mà sə gaʼa a ghə̀ŋ viʼi ətɨm luwen. Ghə̀ŋ kɨli la ma diʼ wù ə ntɨm a Nyìngòŋ ə tsuʼ la mà ə̀ shə̀ʼtə̀ kənyʉ̀ kə wen a ghə̀ŋ, ma diʼ nə̀ saŋlə kumə ə shwèʼè na ghenə. 
ROM.11.14	Ma kəŋ la viʼi lòʼ ə yès, ə viʼi Jus, yen shyèʼ na ghenə ə shɨmtə ghə̀ŋ, Nyìngòŋ ə bwoŋsə vəwenə vətsenvə. 
ROM.11.15	A ndiʼ ando Nyìngòŋ ə maʼa vəwenə, ghə̀ baʼtə̀ ntsìnə̀ wenə viʼi mbyi vətsenvə. Ghə̀ sətsen bwensə lyɨ̀ vəwenə luwen, kə ne diʼ no ale a, kə ne diʼ la ghə̀ lùsə li viʼi fa pfʉ. 
ROM.11.16	Və sətsen byə̀ʼ kəbayn ə kù a Nyìngòŋ a ambì, kə ne diʼi la no əghɨf ə kəbayn na yì no tsèm ə kiʼ to Nyìngòŋ, mu aghaŋ ə fəkoʼ ə sətsèn ndiʼ a nse, a kiʼ Nyìngòŋ, kə ne diʼi la à kiʼi wen kiʼi tə ntam ə tyitə. 
ROM.11.17	Ghə̀ŋ viʼi ətɨm diʼ alə̀ to nə̀ təntam tə fəkoʼ a fə tə kuʼ, və kwàʼtə̀ vi ə zhùŋtə̀, ə sə kwi a fəkoʼ a və we. Ghə̀ŋ sə diʼ luwen, zhɨ̀ əfo ə zhɨvə vi a fəkòʼ fə zhɨtəfə na fenfə ə zhɨ̀, be boŋ kiʼi aghaŋ yi a fə kiʼi. 
ROM.11.18	Kə le diʼi la ghə̀ŋ ko diʼ ə ghaŋsə wen a viʼi vi a vəwenə diʼ to nə̀ tə ntam titə a və kwàʼtə̀ ə maʼa. Ghə̀ŋ kɨli la ghə̀ŋ diʼ to nə̀ təntam, ghə̀ŋ ko ghaʼa aghaŋ, a boŋsə ghaʼa aghaŋ ghaʼa ghə̀ŋ.
ROM.11.19	Wìʼ ə tsen fa ghə̀ŋ a ntìntìn zizi ko ghə̀ a gàʼ la Nyìngòŋ ə tə kwàʼtə̀ maʼa təntam a tentə ə ku kəshi a ghə̀ŋ. 
ROM.11.20	Kə diʼ no nəmwèʼè la və tə ə kwàʼtə̀ maʼa vəwenə, a diʼ byìʼì ando vəwenə kò byɨmə, ə wʉ̀sə ghə̀ŋ, a diʼ byìʼì ando ghə̀ŋ byɨmə, ali ghə̀ŋ ko diʼ ə ghaŋsə əwen. Ghə̀ŋ ə mbòŋsə̀ fwàynə̀ Nyìngòŋ, 
ROM.11.21	byìʼì ando ghə̀ sətsen ndiʼ mu ghə̀ ə maʼa li viʼi Jus, vəwenə diʼ nkàyntə̀ təntam tə fəkoʼ a fenfə, ghə̀ ne boŋsə ə wʉ̀sə ghə̀ŋ a? 
ROM.11.22	Ghə̀ŋ kɨ la Nyìngòŋ ə tùʼmə̀ nə̀ viʼi ali, əsoʼ ə wenə to tò ali. Əsoʼ ə wenə ə to a viʼi vyi a və ə wʉ̀sə ji ə tɨmə, ali ghə̀ tùʼmə̀ nə̀ ghə̀ŋ azhʉ̀ a ghə̀ŋ zhʉ̀ tò fa wen, a bwen ali, ghə̀ be a maʼa ghə̀ŋ. 
ROM.11.23	A diʼ a viʼi Jus mu vəwenə sətsen kwitə ə byɨmə a Yesò Nyìngòŋ a bwensə ə lyɨ̀ vəwenə fa kəshi yi a vəwenə ə ndiʼ tsu. Ghə̀ kiʼi kədyòʼ ə nè ali. 
ROM.11.24	Nò fa mpfèn, Nyìngòŋ ə sətsen ə ndiʼ, mu ghə̀ lyɨ̀ li ghə̀ŋ ə viʼi ətɨm, ghə̀ŋ diʼ alə̀ to nə̀ təntam tə fəkoʼ a tə kumə kuʼ, ghə̀ a ghʉ ale ə bwensə ə lyɨ̀ təntam mu tə fʉ̀ fa fəkoʼ mu və zhɨtə zhɨtə a?
ROM.11.25	Kənyʉ̀ kə lyomtəkə kə tsen kə diʼ a ma kəŋ la ghə̀ŋ kɨ a vəlemə vwomə ndi kə nè ko ghə̀ŋ be ghaŋsə əwen. Kənyʉ̀ na kì ə diʼi la viʼi Islel vətsenvə diʼ luwen, to kətʉ ali diʼ ə na ə kwitə ə byɨmə azhʉ̀ a viʼi ətɨm vi a Nyìngòŋ ə tsuʼ tə ə byɨmə li mwetə. 
ROM.11.26	Kə le diʼi la Nyìngòŋ ne ə bwòŋsə viʼi Islel tò və tsèm tò ndə̀ŋndəŋ ando və nyoʼ a Ŋwàʼlə̀ Nyìngòŋ la:
ROM.11.26	“Mbwòŋsə̀ lu fʉ̀ fa ntə̀ʼ Zayòn.
ROM.11.26	Ghə̀ lu shʉ̀ lyesə mbyɨsə viʼi ngwaʼ ngə̀ŋ ə Jàkob.”
ROM.11.27	Nyìngòŋ ə gaʼa li la, “Ma fas li la
ROM.11.27	mà lu ne kənyʉ̀ na kènkə a vəwenə a kətsi yi a mà lyesə ku mbyɨsə vəwenə.”
ROM.11.28	Viʼi Jus ə tensə li ə zhʉ ntɨm ə jùŋ, nakèn kə ne vəwenə sə diʼ viʼi kəbayn Nyìngòŋ. Kənyʉ̀ na kèn ne li Nyìngòŋ ə bwòŋsə ghə̀ŋ viʼi ətɨm, ali ə ghʉ̀ la ghə̀ na kòŋ viʼi Jus byìʼì və tìʼ və vəwenə. 
ROM.11.29	Kə diʼ alə̀ byìʼì ando Nyìngòŋ ə ndemə tsuʼ wìʼ ə bwaʼsə wen, ko ghə̀ lu be kwitə əkwoʼtə ə wen. 
ROM.11.30	A ghə̀ŋ viʼi ətɨm, ghə̀ŋ nko zhʉ Nyìngòŋ, ali luwen ə sə diʼ mù ghə̀ kusə li nshinsə a ghə̀ŋ byìʼì ando viʼi Jus tyen li ə zhʉ fa wen. 
ROM.11.31	Kə lə diʼ to ali a viʼi Jus. Nyìngòŋ ə kusə shinsə a ghə̀ŋ a vəwenə kəshi ndiʼ vəwenə yen ə kwitə tətyɨm, ghə̀ be kusə nshinsə a vəwenə. 
ROM.11.32	Nyìngòŋ ə kwiʼi li viʼi no vətsèm ə nè la və to kətʉ ndiʼ ghə̀ diʼ kusə ə shinsə yì a ghə̀ kiʼi a vəwenə.
ROM.11.33	Kə diʼ no nəmwèʼè la Nyìngòŋ ə kiʼi əghoʼ ə kaynəghə ə ku a viʼi, kiʼi to ətof ə tsèm, kɨ nyʉ̀ ə tsèm! Wìʼ ə zizi ko ghə̀ lu shə̀ʼtə kənyʉ̀ kì a ghə̀ kwòʼtə. Wìʼ ə zizi ko ghə̀ lu kɨ ji yì a ghə̀ nè nyʉ̀ fa tsù. 
ROM.11.34	Kə diʼ ndə̀ŋndəŋ ando və nyoʼ a Ŋwàʼlə̀ Nyìngòŋ la:
ROM.11.34	“Wìʼ ə ko kɨ kənyʉ̀ kì a Bobo ə kwoʼtə,
ROM.11.34	wìʼ ə ko kwʉ̀ʼ ə tyɨftə wen.
ROM.11.35	Wìʼ ko diʼ a ghə̀ tɨmə ku kəfo a Nyìngòŋ
ROM.11.35	ə nki la ghə̀ bwensə lòʼ.”
ROM.11.36	A shɨtə Nyìngòŋ shɨtə fo ə tsèm, fo a vyi sə diʼ to byìʼì ando ghə̀ kòŋ la və ndiʼ, vì nə̀ əkuʼsə a wen. Əkuʼsə ə dyʉ̀ a Nyìngòŋ to məzhʉ̀ ə tsèm. Amèyn.
ROM.12.1	Vəlemə vwomə, ma sensə ghə̀ŋ, byìʼì kusə nshinsə yì a Nyìngòŋ ə diʼi li a ghə̀ŋ la ghə̀ŋ ku təwen ə tyəŋtə a Nyìngòŋ a ndiʼ nə̀ kəku kə, ghə̀ŋ tsi, laynə, nè la ghə̀ ə nsaŋlə. A lə nkàyntə̀ kuʼsə yì a ghə̀ŋ diʼ ə kuʼsə Nyìngòŋ. 
ROM.12.2	Kə ghə̀ŋ ne tsi to nə̀ viʼi mbyi ashə̀. Ghə̀ŋ boŋsə ə wʉ̀sə Nyìngòŋ ku kwoʼtə ə fìghə a ghə̀ŋ ə kwitə tətyɨm tyəŋtə ndi ghə̀ŋ ə yenə kɨ kənyʉ̀ kì a Nyìngòŋ ə kəŋ, a diʼ to kənyʉ̀ ki a kə be diʼ kənyʉ̀ kətɨməkə, Nyìngòŋ ə kòŋ.
ROM.12.3	Nyìngòŋ ə kiʼi li ətyɨm ə jùŋə ghə̀ a mò ə ku shyèʼ ə wen la mà ə nè, ma sətsèn ə gàʼ a ghə̀ŋ no və tsèm la, kə ghə̀ŋ ə̀ lyɨ təwen ə təŋtə shəʼmə a nsəʼ, a ghə̀ŋ ko zàʼa tebè tsu. Ghə̀ŋ shiʼsə tə kwoʼtə ə təŋtə ə lyɨ̀ təwen ə təŋtə to ando ghə̀ŋ diʼi. Ghə̀ŋ ə ki təwen ə təŋtə chò fa əbyɨmə yi a ghə̀ ku li a ghə̀ŋ. 
ROM.12.4	Ghə̀ŋ kɨli la əwen wìʼ ə kiʼi ə bàs, və diʼ to kədə̀ŋ, no tèbe kəbàs kə kò ə nè to shwèʼè ə nəkwoŋ. 
ROM.12.5	Kə le diʼ to ndə̀ŋndəŋ a vəghəŋ. Vəghəŋ viʼi vəbyɨməvə diʼ a kənyʉ̀ kəmùʼ diʼ wèn ə mùʼ vəghəŋ və Yesò Klistò, ali diʼ to ə wèn ə mùʼ byìʼì əbyɨmə yì a vəghəŋ ə tsèntə kiʼ a Yesò, no tèbe kəbàs kə kò ə ghàŋtə to wenə kətsen. 
ROM.12.6	Vəghəŋ ə kiʼi kəku a ghə̀ ku to nə̀ nəkwoŋ, to ndə̀ŋndəŋ ando ghə̀ kòŋ li ə ku no tèbè a ndò. Kə le diʼi la no ndò diʼ ə lyɨ̀ kəku kə wen ə nè to shwèʼ tsu. Nyìngòŋ ə sətsen ə ndiʼ mu ghə̀ ku li ətof la wìʼ ə shə̀ʼtə̀ ntɨm Nyìngòŋ, ghə̀ ə nshə̀ʼtə̀ zàʼa to ando əbyɨmə ə wen ə diʼ. 
ROM.12.7	Nyìngòŋ ə sətsèn ə ndiʼ mu ghə̀ ku li kədyòʼ la wìʼ ə gyamtə viʼi, ghə̀ ə gyàmtə̀, wìʼ ndiʼ nziʼi, ghə̀ nziʼi to ziʼi. 
ROM.12.8	Wìʼ ə nkɨ ə tyɨftə viʼi, ghə̀ ə̀ tyɨftə to tyɨftə; wìʼ nkɨ ə ku fo ə gyàmtə̀ viʼi, ghə̀ nku, kə ghə̀ a nghə̀ʼ. Wìʼ a ghə̀ tisə viʼi diʼ ə ne shyèʼ to nə̀ ətyɨm ə wenə no tsèm, yi a ghə̀ tuʼmə nə̀ viʼi ə nshyèʼ to nə̀ saŋlə.
ROM.12.9	Ghə̀ŋ sə nkòŋ viʼi, ghə̀ŋ ə nsùtə̀ kòŋ no nkayn, kə ghə̀ŋ a lobtə lobtə. Ghə̀ŋ ə mbàynə̀ mbyɨ, shɨtə ghaʼ ə nyʉ̀ ə jùŋə və. 
ROM.12.10	Ghə̀ŋ ne kòŋ təwen ə təŋtə to nə̀ vəlemə, be nyʉ̀ʼ məzhʉ̀ ə tsèm, gumlə təwen ə təŋtə. 
ROM.12.11	Kə ghə̀ŋ ne bwaʼa. Ghə̀ŋ ə ghàblə̀, shyèʼ a Bobo no nə̀ tətyɨm ə təŋtə no tətsèm. 
ROM.12.12	Ghə̀ŋ saŋlə kumə nyʉ̀ vyi a ghə̀ŋ kɨ la və diʼ ambì. Ngəʼsə nvi a ghə̀ŋ, ghə̀ŋ wensə to wensə be jɨ̀mə̀ to məzhʉ̀ ə tsèm. 
ROM.12.13	Ghə̀ŋ ə gətə fozhɨvə ə ghə̀ŋ ku viʼi və byɨməvə vi a və ko kiʼ. Ghə̀ŋ myəʼsə ə shisə viʼi və a ghə̀ŋ a loʼ.
ROM.12.14	Ghə̀ŋ ə jɨ̀mə̀ la Nyìngòŋ ə boŋsə bwaʼsə viʼi vyi a və tsuʼ kəghʉ ə kəŋkə̀. Kə ghə̀ŋ a jɨ̀mə̀ la ghə̀ telə vəwenə. 
ROM.12.15	Viʼi sə saŋlə, ghə̀ŋ ə boŋ saŋlə ghə̀ŋ vəwenə, viʼi ə kusə shinsə, ghə̀ŋ mbe kusə shinsə ve vəwenə. 
ROM.12.16	Ghə̀ŋ ə ntsi to a kənyʉ̀ kə mùʼ. Kə ghə̀ŋ a ghaŋsə əwen. Ghə̀ŋ boŋsə tsèntə vye və viʼi a və bwaʼa. Kə ghə̀ŋ a wʉ̀ la ghə̀ŋ kɨli nyʉ̀ ə tsèm.
ROM.12.17	Kə ghə̀ŋ be lù bwensə mbyɨ nə̀ mbyɨ. Ghə̀ŋ ə boŋsə mwomsə ə ne nyʉ̀ vyi a və bòŋ a viʼi və tsèm. 
ROM.12.18	Ghə̀ŋ mwomsə no nə̀ kədyòʼ kə ə tsì nə̀ mbwaʼmə vye viʼi vətsèm. 
ROM.12.19	Kə ghə̀ŋ be lù mbwensə mbyɨ a doŋ shomsə. Ghə̀ŋ boŋsə əwʉ̀sə a Nyìngòŋ, ghə̀ diʼ tin nə̀ fwi ə wen to ndə̀ŋndəŋ ando və nyoʼo li la Bobo ə gàʼ la, “A diʼ kəshi ə komkə ə shisə nyʉ̀ vyi a viʼi ə nè. Mà lu bwènsə̀ loʼ nyʉ̀ ə byɨvə ə viʼi.” 
ROM.12.20	Və nyoʼo li a Ŋwàʼlə̀ Nyìngòŋ la, “Jɨŋ ə zafə viʼi kəbàyn ə wù, wù ku kəfo, vəwenə zhɨ̀, ətoŋ mu ə zɨmtə vəwenə, wù ku mu, vəwenə nyʉ. Wù sətsèn ə nè a ji na ghèn, vəwenə a diʼsə kətʉ ə kwitə ntsìnə̀sə vəwenə.” 
ROM.12.21	Kə ghə̀ŋ moʼtə kədyòʼ kə mbyɨ, kə to chò ghə̀ŋ. Ghə̀ŋ boŋsə to chò mbyɨ nə̀ nyʉ̀ ə jùŋə və vyi a ghə̀ŋ nè.
ROM.13.1	Nò ghə̀ŋ vətsèm diʼ ə nzhʉ fa viʼi a və soʼo ghə̀ŋ byìʼì ando wu ə soʼo ko diʼ a ghə̀ faŋ ke shi adyòʼ fa Nyìngòŋ ə nsoʼo. Nò viʼi a və soʼo no vətsèm diʼ mu à ghʉ̀ Nyìngòŋ. 
ROM.13.2	Kə lə diʼi la à tensə no ndò ə tensə viʼi a və soʼo, kə a diʼ la ghə̀ tensə li kənyʉ̀ kì a Nyìngòŋ ə ghʉ̀, Nyìngòŋ ə lu soʼo wen. 
ROM.13.3	Viʼi vi a və tsi ntsìnə̀ ə jùŋ ə ko diʼ ə mfwàynə̀ viʼi a və soʼo. A diʼ ə mfwàynə̀ vyi a və tsi ntsìnə̀ ə byɨ. Wìʼ ə sətsèn ə faŋ ke kəŋ la wù ə soʼo ə fwàynsə a wen, ghə̀ ne to nyʉ̀ ə jùŋvə, ghə̀ a boŋsə bwomsə wen. 
ROM.13.4	Kə diʼ alə̀ byìʼì ando wìʼ a ghə ə soʼo diʼ wù ə shwèʼè Nyìngòŋ, gyàmtə̀ ghə̀ŋ la ghə̀ŋ ə nè nyʉ̀ ə jùŋvə. Wù yi ne mbyɨ, wu à fwaynə viʼi a və soʼo byìʼì ando vəwenə kiʼi kədyòʼ ə ku ngəʼ a viʼi vyi a və ne nyʉ̀ ə byɨvə. Vəwenə diʼ viʼi shyèʼ ə Nyìngòŋ, ku ngəʼ a viʼi vyi a və ne nyʉ̀ ə byɨvə, a diʼ ji yì a Nyìngòŋ diʼi fa tsu la ghə̀ fwisə tin a viʼi və byɨvə. 
ROM.13.5	Kə lə diʼ la no ndo diʼ ə nzhʉ fa viʼi a və soʼo, a ko diʼ to byìʼì ando ghə̀ fwaynə la Nyìngòŋ ə zizi ghə̀ ə fwisətin a wen ali byìʼì ando ghə̀ kɨli fa wen a tyɨm la kə bòŋ ə ghə̀ nè alə̀.
ROM.13.6	A lə kənyʉ̀ kì a ghə̀ŋ diʼ ə lòʼo kensè byìʼì ando viʼi a və soʼo diʼ mu vəwenə ku li təwen tə vəwenə ə nè shyèʼ a ghenə a Nyìngòŋ. 
ROM.13.7	Wìʼ ə diʼ ə lòʼ kəfo no tèbe a ndo fa ntìntìn ə viʼi a venə, a ghə̀ diʼ lòʼ. A diʼ kensè kə wòŋ, ghə̀ lòʼ, a ndiʼ no tèbe ghə̀ kətʉ wen, ghə̀ lòʼ, a ndiʼ tèbe gumlə, ghə̀ ə shɨtə gumlə vəwenə, a ndiʼ əkuʼsə ə ku a vəwenə, ghə̀ ə ku.
ROM.13.8	Kə wìʼ na zhɨ əko ə wìʼ. Ghə̀ŋ diʼ ə mbòŋsə̀ nkòŋ mə̀ təwen ə tyəŋtə byìʼì a diʼ kənyʉ̀ ghə̀ŋ diʼ ə ne. No ndò a ghə̀ ne ali mu ghə̀ zhʉ̀ Əsoʼ. 
ROM.13.9	Təsoʼ tentə lə la, “kə wù lù tsì nə̀ wì wìʼ kò nə̀ lɨmə wìʼ, kə wù lù zhwi, kə wù lù tsoŋ, kə ashɨ à wu a baŋə a fo ə viʼi.” Təsoʼ a tentə no tə tsèm ə tsèntə fʉ̀ to fa ntsìnə̀ ghèn la, “Kòŋ lèmə̀ wù to ndə̀ŋndəŋ ando wù kòŋ wenə wu.” 
ROM.13.10	No ndò a ghə̀ kòŋ lèmə̀ wen, ko ghə̀ be na ne kənyʉ̀ kə kəbyɨkə a wen. Kə le diʼ la wìʼ yì nkiʼi ə kòŋ, kə a ndiʼ la ghə̀ ghʉ̀ təsoʼ no tətsèm.
ROM.13.11	Ə kwʉ̀ʼsə, ghə̀ŋ diʼ ə nè nyʉ̀ a venə no ə tsèm byìʼì ando ghə̀ŋ kɨli zhʉ̀ yi a vəghəŋ ə diʼ tsu luwen. Əzhʉ kʉʼʉ li la ghə̀ŋ lu fa mbinsə byìʼì ando a ndiʼ ando vəghəŋ ə mbyɨmə to byɨmə, zhʉ̀ sə boʼsə ando vəghəŋ bwòŋ mwetə, ali luwen ə sə diʼ mù ghə̀ be ə boʼsə chò fa lì. 
ROM.13.12	Ə tʉʼ ə layn li, kəbəŋ kə sə laynə mwetə vì. Vəghəŋ maʼa li nyʉ̀ kəbəŋ kə fenəkə ə boŋsə lyɨ̀ fo ghòŋ vi a və soynə tsu nə̀nchwì. 
ROM.13.13	Vəghəŋ ə nshɨtə ghaʼa təwen tə vəghəŋ a nə̀ viʼi a və tsi a ntìntìn əbayn. Kə vəghəŋ ne kwetə no tèbe ghò, no tèbe fè və zhɨ, kə vəghəŋ ne moʼtə məlʉ̀ʼ ghaʼa vəghəŋ. Kə vəghəŋ ne nè nyʉ̀ ə kənfwàʼlə̀ nə̀ təwen tə vəghəŋ. Kə vəghəŋ ne taŋmə, kə vəghəŋ ne ghə̀ʼə̀ viʼi. 
ROM.13.14	Ghə̀ŋ boŋsə ghaʼ to ntsìnə̀ ə fi yì a Bobo Yesò Klistò ə ku li a ghə̀ŋ a fo ghòŋ. Kə vəghəŋ na kù ji la njòsə əwen ə vəghəŋ sə tisə vəghəŋ, kwetə tèbe ghò ando sə kòŋ, vəghəŋ ə ne to ne.
ROM.14.1	Wìʼ kwen ə vi a ghə̀ŋ a ntìntìn, əbyɨmə ə wenə ə bo bwaʼa, ghə̀ŋ shisə wen. Ghə̀ŋ shisə ali, kə ghə̀ŋ na gùmə̀ nyʉ̀ vye vəwenə kumə əkwoʼtə yì a ghə̀ kiʼi kumə nyʉ̀ tsenəvə. 
ROM.14.2	Ghə̀ŋ kɨli la wìʼ ə kiʼi əbyɨmə, a ghə̀ ne la ghə̀ zhɨ̀ no tèbe ghò, ali mu ghə̀ tsen yi a əbyɨmə ə wenə bo bwaʼa zizi ghə̀ lo to mbàsə̀, ko ghə̀ phiʼi nyàm. 
ROM.14.3	Kə wìʼ yi a ghə̀ zhɨ no tèbe ghò ne bàyn wìʼ yi a ghə̀ ko zhɨ əfo tsevə, kə yi a ghə̀ zhɨ to mbàsə̀ ne soʼo yi a ghə̀ zhɨ to fo ə tsèm byìʼì ando Nyìngòŋ ə byɨmə li wen. 
ROM.14.4	Wù diʼ no ndò ə nsoʼo wù ə shwèʼè ə wù ə kədyàŋ a? A diʼ to tì shyèʼ ə wen ə kɨ la ghə̀ ne a nkàyn mu ghə̀ ko ne a nkayn lo, ali mu ghə̀ zizi ko ghə̀ lu fəŋ byìʼì ando Bobo kiʼi kədyòʼ a tomsə ə wen.
ROM.14.5	Viʼi vətsenvə ə yen nə̀ to la mətsi mə tsen ə kuʼmə ashɨ Nyìngòŋ ə chò mətsen nə̀, və tsenəvə yen ə̀ la mətsi ə tsèm diʼ to ndə̀ŋndəŋ. Kə bòŋ la no ndò ə shɨtə kɨ kənyʉ̀ ki a ghə̀ ti tsu. 
ROM.14.6	Wìʼ yi a ghə̀ yenə la kətsi kətsenkə ə kuʼmə chò kə tsenkə ə ne alə̀ ə kuʼsə Nyìngòŋ tsu. Wìʼ a ghə̀ zhɨ to fo ə tsèm ə ku kùʼsə a Nyìngòŋ byìʼì ando ghə̀ zhʉ sə nzhɨ, ghə̀ ku kəzòŋ a Nyìngòŋ. Wìʼ a ghə̀ ko bamə fo ə tsevə ə ne alə̀ be ə ku kùʼsə a Nyìngòŋ byìʼì ando ghə̀ zhʉ sə nè ali, ghə̀ ku kəzòŋ a Nyìngòŋ. 
ROM.14.7	Wìʼ ko diʼ a vəghəŋ a ntìntìn a ghə̀ tsi to byìʼì wenə wen, ko wìʼ diʼ a ghə̀ pfʉ, to byìʼì wen nə̀ wen. 
ROM.14.8	Ko vəghəŋ ə tsi, və tsi to ə nkuʼsə Bobo, ə na pfʉ tèbe pfʉ, və pfʉ to ə ku kùʼsə a wen. Kə le diʼi la vəghəŋ ə diʼ to viʼi Bobo, kò vəghəŋ tsi, kò vəghəŋ pfʉ. 
ROM.14.9	Kə diʼ alə̀ byìʼì ando Yesò ə mpfʉ ə bwensə lù fa pfʉ, ə ndiʼ Bobo a viʼi vyi a və tsi nə̀ viʼi a və pfʉkə li. 
ROM.14.10	Kə diʼ alə, ghə̀ŋ vətsenvə sə soʼo vəlemə vəŋə byìʼì ghò? Ghə̀ŋ sə ki chasə vəlemə vəŋə vətsenvə byìʼì ghò? A ghə̀ŋ kɨli la vəghəŋ vətsèm lu tɨmə a kəshi kə nsòʼ Nyìngòŋ a? 
ROM.14.11	Kə diʼ to ndə̀ŋndəŋ ando və nyoʼ li la Bobo gàʼ la, “Ma diʼ Nyìngòŋ ghə̀ŋ a ma tsi, gàʼa la no ndò lu gʉʼtə alʉ ə wen a mo ashɨ, no ndò gàʼ nə̀ əchʉ̀ ə wen la ma diʼ Nyìngòŋ.” 
ROM.14.12	Kə le diʼi la no ndò a vəghəŋ a ntìntìn lu taŋ əchʉ̀ ə wen a Nyìngòŋ ə kumə ntsìnə̀ wen.
ROM.14.13	Kə vəghəŋ be soʼo vəlemə və vəghəŋ vətsenvə. Kə bòŋ la vəghəŋ ə boŋsə ghʉ̀ la vəghəŋ ko lu be nè tebè kənyʉ̀ ə taʼsə lèmə̀ ə tsen la ghə̀ nè mbyɨ. 
ROM.14.14	Ma kɨli nəmwèʼè la kəfo kə zhɨkə kə tsenkə ko diʼ a kə ko laynə kʉʼʉ. Ma kɨ alə̀ byìʼì ando ma byɨmə a Bobo Yesò. Alì, wìʼ sətsèn ə yen la kəfo kə ko diʼ laynə, mu kə li ko laynə a wen. 
ROM.14.15	Wù sətsen ə zhɨ̀ nki kəfo kətsen kə, kənyʉ̀ kikə ə ku ngəʼ a kwòʼtə ə lèmə̀ wù, ko kə be a diʼi la wù kòŋ wen. Kə wù a nè la lèmə̀ wù fəŋ byìʼì kəfo kì a wu zhɨ. Wù kɨli la Yesò ə pfʉ a wen. 
ROM.14.16	Kə wù a lyɨ kənyʉ̀ ki a kə bòŋ a wù ə nè viʼi vətsenvə ə yen nə̀ a kənyʉ̀ kə kəbyɨkə. 
ROM.14.17	Əsoʼ ə fòyn nə̀ Nyìngòŋ ə diʼ alə̀, a ko diʼ byìʼì kəfo kəzhɨkə, a ko diʼ byìʼì kə nyʉ kə, à diʼ kənyʉ̀ kumə ə ntsi ntsìnə̀ tɨmə a shɨ Nyìngòŋ, kiʼi mbwaʼmə nə̀ saŋlə, a diʼ nyʉ̀ vyi a kəzhwì kə Ŋwoʼkə ə vì nə̀ wenə və. 
ROM.14.18	Wìʼ yi a ghə̀ shyèʼ a Yesò, tsi a ji na ghèn nè la Nyìngòŋ ə saŋlə, viʼi be kòŋ wen.
ROM.14.19	Vəghəŋ mwomsə ə nè to nyʉ̀ vyi a və vì nə̀ mbwaʼmə, nè la viʼi ə kwi a vəwenə byɨmə. 
ROM.14.20	Kə ghə̀ŋ a byɨbsə shwèʼè yì a Nyìngòŋ ə sə diʼ mù ghə̀ nè li byìʼì kənyʉ̀ kə əfo ə zhɨvə. Əfo ə zhɨvə no tsèm ə laynə kwʉ̀ʼʉ̀ ə və zhɨ̀ ali kə ko bòŋ la wìʼ zhɨ̀ kəfo, kə nè wu ə tsen nè mbyɨ. 
ROM.14.21	Kə bòŋ la kə wìʼ a pfiʼ nyàm kò nyʉ məlyʉ̀ʼ kò nè no tèbe ghò azhʉ̀ a kə zizi kə nè la lèmə̀ wen fəŋ fa wen a byɨmə. 
ROM.14.22	Wù byɨmə no tebe la ghò kumə nyʉ̀ a venə, wù moʼtə, a kɨ to vye Nyìngòŋ. Ə jùŋ ne diʼ a wìʼ yi a ghə̀ nè kənyʉ̀, ko ghə̀ lu kwoʼtə kwoʼtə. 
ROM.14.23	Alì, wìʼ sətsen ə nkəŋ zhɨ̀ kəfo, kwoʼtə kwoʼtə la ghə̀ zhɨ mu kə ghə̀ a zhɨ lo ə be zhɨ to zhɨ mu ghə̀ ne li mbyɨ byìʼì no ghò a wìʼ ne byɨmə la kə ko bòŋ mu a diʼ mbyɨ.
ROM.15.1	Vəghəŋ vyi a və to a vəghəŋ a byɨmə diʼ ə gyàmtə̀ viʼi vyi a və bwaʼa a vəwenə ngəʼsə. Kə vəghəŋ ne to nyʉ̀ vyi a və bòŋ to vəghəŋ. 
ROM.15.2	No ndò ə ne to kənyʉ̀ a lèmə̀ wen na saŋlə to saŋlə ndiʼ na kèn kə gyàmtə̀ ə kwisə wen. 
ROM.15.3	Nò tèbe Yesò ə ko ə nè kənyʉ̀ ə saŋlə to fa wen a ngeŋ. Və nyòʼ li a Ŋwàʼlə̀ Nyìngòŋ la, “Mbaʼ shisə a və telə wù tsu fəŋ li a mo a kətʉ.” 
ROM.15.4	Nò tèbe ghò a və nyoʼo a Ŋwàʼlə̀ Nyìngòŋ ə ndiʼ ziʼi a vəghəŋ ndiʼ vəghəŋ ə kɨ nəmwèʼè la kənyʉ̀ kì a vəghəŋ ə ki dyʉ̀sə nə̀ kəwenkə lu kwʉ̀ʼ byìʼì mə̀ wensə nə̀ ətyɨm ə to ghə̀ yi a kənyʉ̀ kə Nyìngòŋ kə ku a vəghəŋ. 
ROM.15.5	Nyìngòŋ yi a ghə̀ ku ətyɨm ə to ghə̀ nə̀ ə wensə a ghə̀ŋ ə ne la ghə̀ŋ ntsi to nə̀ Yesò Klistò, diʼ to a kənyʉ̀ kə mùʼ a ghə̀ŋ a kwòʼtə, 
ROM.15.6	ndi ghə̀ŋ ə tsentə ə nkuʼsə Nyìngòŋ, ə Tìʼ Bobo vəghəŋ Yesò Klistò, to a chʉ̀ ə mùʼ.
ROM.15.7	Ghə̀ŋ ə̀ shisə vəlemə to ndə̀ŋndəŋ ando Yesò ə shisə li ghə̀ŋ, ndiʼ kùʼsə diʼ a Nyìngòŋ. 
ROM.15.8	Ghə̀ŋ kɨli la Yesò ə nvi a wù ə shwèʼè a viʼi Jus ə diʼ a vəwenə la kənyʉ̀ kəwʉkə ə Nyìngòŋ ə ko nə̀ fəŋ. Ghə̀ nè alə ə lwinsə kənyʉ̀ kəghʉ kə kì a Nyìngòŋ ə ghʉ a vətìʼ və vəwenə. 
ROM.15.9	Ghə̀ nvi ndi nè la viʼi ətɨm ə kuʼsə Nyìngòŋ kumə kusə shɨnsə ə wen to ndə̀ŋndəŋ ando və nyoʼo li a Ŋwàʼlə̀ Nyìngòŋ la:
ROM.15.9	“Byìʼì nakèn kə, mà na kuʼsə wù a ntìntìn ə viʼi kətɨm.
ROM.15.9	Mà na zhɨmə ə dzaŋsə kuʼsə zhiʼ ə wu.”
ROM.15.10	Və be nyòʼò la:
ROM.15.10	“Ghə̀ŋ ə saŋlə vye və viʼi Nyìngòŋ a viʼi kətɨm.”
ROM.15.11	Və be ə nyòʼ to la:
ROM.15.11	“Ghə̀ŋ viʼi kətɨm no və tsèm, ghə̀ŋ ə kuʼsə Nyìngòŋ.
ROM.15.11	Nò viʼi və tsèm nə̀ kuʼsə Nyìngòŋ.”
ROM.15.12	Nshə̀ʼtə̀ ə Isayà ngaʼa ə gàʼ la:
ROM.15.12	“Wìʼ lu fʉ̀ fa ngwaʼa ə ngə̀ŋ nə̀ Jesì
ROM.15.12	ə̀ soʼo viʼi kətɨm,
ROM.15.12	vəwenə lu ghʉ təkwòʼtə̀ tə vəwenə a wen, ə byɨmə la ghə̀ diʼ ə mbwòŋsə̀ vəwenə.”
ROM.15.13	Nyìngòŋ ghə̀ŋ a ghə̀ nè viʼi tsi, kɨ nəmwèʼè la və lu kiʼi kəfo kì a və nki dyʉ̀sə nə̀ kəwenkə kə nè ghə̀ŋ ə saŋlə no nànto ə be ku mbwaʼmə a ghə̀ŋ byìʼì ando ghə̀ŋ byɨmə a Nyìngòŋ. Ghə̀ nè alə̀ ndi ghə̀ŋ ə̀ kɨ nəmwèʼè, ko ghə̀ŋ lu kwoʼtə kənyʉ̀ kwoʼtə a ghə̀ŋ əbyɨmə a Nyìngòŋ chò fa kədyòʼ yi a kəzhwì kə Ŋwoʼkə ə ku a ghə̀ŋ.
ROM.15.14	Ma kɨ no fa mo a tyɨm a vəlemə vwomə la ghə̀ŋ shɨtə tsi to no ntsìnə̀ ə jùŋ, kɨ mwetə to no kənyʉ̀ kì a kə diʼ nəmwèʼè be kwʉ̀ʼʉ̀ ə ziʼi təwen ə təŋtə. 
ROM.15.15	Ma nyòʼò li nyʉ̀ ə tsenəvə a ghə̀ŋ a ŋwàʼlə̀ ashə to no a kədyòʼ ə zɨ̀ŋtə nyʉ̀ a vyi a ghə̀ŋ. Mà nyoʼ alə̀ byìʼì kədyòʼ kì a Nyìngòŋ ə ku a mò la mà ə̀ nè shwèʼè a ghèn nə̀. 
ROM.15.16	Ghə̀ nè la mà ə̀ diʼ wù ə shwèʼè ə Yesò Klistò, shyèʼ a viʼi ətɨm. Ma shyèʼ to nə̀ pfem ə ngə̀ŋ Nyìngòŋ, shə̀ʼtə̀ ntɨm ə jùŋ Nyìngòŋ a viʼi ətɨm kə diʼ alə̀ to nə̀ kəku a Nyìngòŋ, kəzhwì kə Ŋwoʼkə shʉ̀ laynsə vəwenə, nè la Nyìngòŋ be shi kəku a kì nə̀ saŋlə ghə̀. 
ROM.15.17	Yo Yesò Klistò diʼ to kənyʉ̀ kəmùʼ, à lə kənyʉ̀ kì a kə nè la mà ə nàynə̀ kumə shwèʼè yì a ma nè a Nyìngòŋ. 
ROM.15.18	Mà zizi ko ma lu mwomsə ə gàʼ kənyʉ̀ a bwen to kikə a Yesò ə nè chò fa a mo. Ghə̀ nè li ma lyɨ ə dyʉ̀ nə̀ viʼi ətɨm ashɨ Nyìngòŋ, vəwenə sə zhʉ to fa wen, a diʼ byìʼì ə nyʉ̀ vyi a mà gàʼa nə̀ vi a mà nè. 
ROM.15.19	Ghə̀ nè li, ma sə nè nyʉ̀ ə kaynəvə to a tənkì a tənkì cho fa kədyòʼ kə kəzhwì kə Ŋwoʼkə. Ma shə̀ʼtə̀ li ntɨm ə jùŋ kumə Yesò to shì ə tsèm, ə zìtə̀ fa Jelusalèm ə dyʉ̀ ə zàʼa a Ililikùm. 
ROM.15.20	Mà tuʼtə kòŋ to ə shə̀ʼtə̀ ntɨm ə jùŋ ashi a viʼi ko təmə ə zhʉ̀ kənyʉ̀ tsu kumə Yesò. Ma ko kòŋ ə bè ə shə̀ʼtə̀ a kəshi mu viʼi sə kɨ kənyʉ̀ tsu kumə Yesò, kə kə ne diʼi la ma shyèʼè a kəshi ə wù kədyàŋ. 
ROM.15.21	Ma kəŋ la ghə̀ŋ ə diʼ to ando və nyoʼo a Ŋwàʼlə̀ Nyìngòŋ la:
ROM.15.21	“Viʼi vyi a və ko tɨmə shə̀ʼtə kənyʉ̀ a vəwenə kumə wen, lu yen ə̀ wen,
ROM.15.21	a viʼi a və ko tɨmə zhʉ kənyʉ̀ kumə wen, zhʉ kɨ kənyʉ̀ kə wen.”
ROM.15.22	A lə kənyʉ̀ kì a kə nè la kə ma ə kiʼi ə zhʉ̀ ə vi ə yen ghə̀ŋ. 
ROM.15.23	Alì, luwen ando mà mwetə li shwèʼè ghomə a ashə a ghèn, mu ma tsì li a ngùʼsə, kòŋ no nànto ə vi ə yen ghə̀ŋ, 
ROM.15.24	ma kɨli la ma na sə dyʉ̀ a Sɨ̀ben ə chò yèn ghə̀ŋ ndiʼ vəghəŋ yen mə a fəshinə fə zhʉ̀ alə, ghə̀ŋ be gyàmtə̀ mò, a mo jèʼ. 
ROM.15.25	A diʼ luwen ma dyʉ̀ a Jelusalèm ə gyàmtə̀ viʼi Nyìngòŋ tsu, 
ROM.15.26	byìʼì ando viʼi və byɨməvə a Màsìdonìyà nə̀ viʼi a Akayà tə nsaŋlə ə mòʼ əko la və gyàmtə̀ viʼi Nyìngòŋ vyi a və femə a Jelusalèm. 
ROM.15.27	Vəwenə tə kwòʼtə ə nè alə̀ to fa vəwenə a ngeŋsə, ali a diʼ to no kəshi kə vəwenə ə nè alə̀ byìʼì ando viʼi Jus tə ə gyàmtə̀ viʼi ətɨm a ntsìnə̀ kəzhwì ə vəwenə, kə sə boŋ la viʼi tɨm boŋ gyàmtə̀ viʼi Jus nə̀ əfo vi a vəwenə ə kiʼi. 
ROM.15.28	Ma dyʉ̀ yen vəwenə ə ku əko na ghenə no zhʉ̀ ko ə sə dyʉ̀ a Sɨ̀ben ə chò ghayntə ghə̀ŋ mibu dyʉ̀. 
ROM.15.29	Ma kɨli la ma sə nvi ghayntə ghə̀ŋ ə Yesò tsentə bwaʼsə vəghəŋ no nànto.
ROM.15.30	Ma sensə ghə̀ŋ a vəlemə vwomə la ghə̀ŋ ə jɨ̀mə̀ a mò no nə̀ kədyoʼkə. Ghə̀ŋ ə jɨ̀mə̀ byìʼì ando vəghəŋ ə kiʼi to əbyɨmə ə mùʼ a Bobo vəghəŋ Yesò Klistò, kəzhwì kə Ŋwoʼkə be nè la vəghəŋ ə̀ kòŋ təwen tə vəghəŋ. 
ROM.15.31	Ghə̀ŋ ə jɨ̀mə̀ la kə viʼi Jùdiyà vyi a və ko kɨ Nyìngòŋ nè yenə ngəʼ a mò. Ghə̀ŋ be ə njɨ̀mə̀ la Nyìngòŋ nè, viʼi və byɨməvə vyi a Jelusalèm ə saŋlə ə shi ə gyàmtə̀ yì ando mà dyʉ̀ nə̀ wenə ghə̀ a vəwenə. 
ROM.15.32	Ghə̀ŋ ə jɨ̀mə̀ ndi mà na sə vi a ghə̀ŋ, ghə̀ŋ saŋlə azhʉ̀ a Nyìngòŋ ə we kəvu, a ma be zhʉ̀tə̀ vəghəŋ. 
ROM.15.33	Ma jɨ̀mə̀ la Nyìngòŋ ə Tìʼ mbwaʼmə ə diʼ vye vəwenə. Amèyn.
ROM.16.1	Ma kəŋ la ghə̀ŋ ə kɨ Fobè, ə lèmə̀ vəghəŋ a ngə̀ŋ Nyìngòŋ a Senchilì. Ghə̀ diʼ wù ə shwèʼè tsu. 
ROM.16.2	Ghə̀ vì, ghə̀ŋ shɨtə shisə wen a zhiʼ ə Nyìngòŋ to no a ji yi a viʼi Nyìngòŋ ə diʼ ə shisə vəlemə fa tsu. Ghə̀ŋ shisə wen, ghə̀ŋ ku no tèbe ə gyàmtə̀ ə kò a ghə̀ kəŋ byìʼì ando ghə̀ gyàmtə̀ li viʼi, to kədə̀ŋ ə be gyàmtə̀ nkàyntə mò.
ROM.16.3	Ghə̀ŋ toŋtə Blisilyà wenə Akwilà a yo vəwenə ə shyèʼ a Yesò Klistò amuʼ. 
ROM.16.4	Vəwenə shisə li mò fa chʉ̀ ə pfʉ̀ ə sə boʼsə ə pfʉkə no fa vəwenə ngeŋsə. A ko ku to mo ku kəzòŋ a vəwenə, ntsèntə̀sə viʼi ətɨm viʼi və byɨməvə be ku. 
ROM.16.5	Ghə̀ŋ toŋtə ənòyn ə viʼi və byɨməvə vi a və tsèntə a vəwenə ngə̀ŋ. Ghə̀ŋ toŋtə Èbènetùs, ə wùndoŋ ghom ə jùŋ yì. Ghə̀ ə ndiʼ mbì wìʼ ə byɨmə a Yesò alòʼ ə Esìyà. 
ROM.16.6	Ghə̀ŋ toŋtə Mèli. Ghə̀ shyèʼ li no nə̀ kədyoʼkə a ghə̀ŋ. 
ROM.16.7	Ghə̀ŋ toŋtə Andɨ̀lonikùs nə̀ Junìyàs. Vəwenə diʼ to viʼi Jus to a nə̀ mò. Yo vəwenə ə ndiʼ a ngə̀ŋ nfɨŋ amuʼ. Vəwenə ə byɨmə li a Yesò a mo a mbì, viʼi ntɨm ə Yesò ə sə shɨtə kɨ vəwenə no akayn.
ROM.16.8	Ghə̀ŋ toŋtə Ambìlatùs a mò. Ghə̀ diʼ wùndoŋ ghom ə jùŋ, a tyi Bobo. 
ROM.16.9	Ghə̀ŋ toŋtə Obanùs a vəghəŋ vəwenə tsèntə shyèʼ a Yesò benə wùndoŋ ghom Sɨ̀takìs. 
ROM.16.10	Ghə̀ŋ toŋtə Abelès. Ghə̀ diʼi li la ghə̀ ti to wen əbyɨmə a Yesò. Ghə̀ŋ toŋtə viʼi ngwaʼ ə ngə̀ŋ ə Alìstobulùs a mò. 
ROM.16.11	Ghə̀ŋ toŋtə Hèlodìyòn, ə wù əloʼ ə yès yi nə̀ viʼi ngwaʼ ə ngə̀ŋ ə Nàsisùs vi a vəwenə diʼ viʼi və byɨmə və a Bobo. 
ROM.16.12	Ghə̀ŋ toŋtə Tìfenà wenə Tìfosà, ə viʼi ə shyèʼ ə Bobo, ə tòŋtə Besìs, ə lèmə̀ vəghəŋ ə jùŋ. Ghə̀ shyèʼ li a Bobo no nànto. 
ROM.16.13	Ghə̀ŋ toŋtə Lufùs. Ghə̀ diʼi li a mò la ghə̀ diʼ to no wù ə shwèʼè Nyìngòŋ. Ghə̀ŋ be toŋtə lì wen. Ghə̀ ə lyɨ li mò a wen a wàyn. 
ROM.16.14	Ghə̀ŋ toŋtə Asinkìlitùs, nə̀ Fìlegòn nə̀ Hemìs nə̀ Bàtɨ̀lobàs nə̀ Hemàs be nə̀ vəlemə vyi a wenə vəwenə diʼ amuʼ. 
ROM.16.15	Ghə̀ŋ toŋtə Fìlologùs nə̀ Jùliyà nə̀ Nelùs wenə lèmə̀ wen ə wùwì nə̀ Olimbàs nə̀ viʼi və byɨməvə no və tsèm a wenə vəwenə diʼ amuʼ. 
ROM.16.16	Ghə̀ŋ toŋtə təwen ə təŋtə no a ji ə diʼ əkòŋ ə viʼi və byɨməvə. Ənòyn ə viʼi Yesò a shèn no vətsèm ə toŋtə ghə̀ŋ.
ROM.16.17	Ma sensə ghə̀ŋ no nànto a vəlemə vwomə la ghə̀ŋ ə tuʼmə kumə viʼi vyi a və vì nə̀ kəgəsə kə a ghə̀ŋ a ntìntìn, nə̀ʼsə̀ əbyɨmə ə ghəŋə. Vəwenə ə fɨŋə əziʼi yi a və ə ziʼi ghə̀ŋ tsu. Ma ə gàʼa la kə ghə̀ŋ a zhɨmə vye vəwenə! 
ROM.16.18	Tənki tə viʼi na tèntə ə ko shyèʼ a Bobo vəghəŋ Yesò. Vəwenə kəŋ to ə nə̀ nè nyʉ̀ vyi a və nfwomə a vəwenə. Vəwenə gàʼa nyʉ̀ ə fwoməvə to ə lobtə viʼi vyi a və ko shɨtə kɨ nyʉ̀. 
ROM.16.19	Nò ndò zhʉ li ji yì a ghə̀ŋ zhʉ̀ ntɨm ə jùŋ fa tsù, no ma sə saŋlə no nànto kumə ghə̀ŋ. Ma kəŋ la ghə̀ŋ ntofə a nyʉ̀ vyi a və bòŋ, kə ghə̀ŋ a kiʼi kənyʉ̀ ə ne nə̀ mbyɨ. 
ROM.16.20	Ghə̀ŋ nè alə ndi Nyìngòŋ ghə̀ŋ a ghə̀ kù mbwaʼmə na ku kədyòʼ a ghə̀ŋ, ghə̀ŋ tsəʼsə Satan nə̀ aghʉ. Bobo vəghəŋ Yesò Klistò ə diʼi ətyɨm ə jùŋ ghə̀ ə wen a ghə̀ŋ. 
ROM.16.21	Timotì, a yo wen ə shyèʼ amuʼ ə tɨmə ətoŋtə a ghə̀ŋ. Lusìyùs nə̀ Jesɨ̀yn nə̀ Sòsìbatà ə viʼi lòʼ yès ə be tɨmə ətoŋtə a ghə̀ŋ. 
ROM.16.22	Nò mò Tesùs yi a ma gyàmtə̀ Bol ə nyòʼ ŋwàʼlə̀ ghèn ə toŋtə ghə̀ŋ a zhiʼ ə̀ Bobo. 
ROM.16.23	Gayòs ə be toŋtə ghə̀ŋ. Ma tsi a wen a ngə̀ŋ, viʼi və byɨməvə no vətsèm ə vi tsèntə tsu. Èlasɨtùs yi a ghə̀ tuʼmə nə̀ nyʉ̀ əko a ntə̀ʼ a shèn wenə lèmə̀ vəghəŋ Katùs ə be tɨmə ətoŋtə. 
ROM.16.24	(“Bobo vəghəŋ Yesò Klistò ə diʼi ətyɨm ə jùŋə a ghə̀ŋ no vətsèm. Amèyn.”)
ROM.16.25	Əkuʼsə ə dyʉ̀ a Nyìngòŋ. Ghə̀ kiʼi kədyòʼ ə ne la ghə̀ŋ ə tò a ghə̀ŋ əbyɨmə to ndə̀ŋndəŋ ando ntɨm ə jùŋ yì a ma shə̀ʼtə̀ kumə Yesò Klistò ə ngàʼa. Ghə̀ nè li vəghəŋ kiʼi ntɨm ə jùŋ na ghèn, mu ghə̀ ə nlyomtə li fa viʼi vətsenvə no fa kəgaf, 
ROM.16.26	luwen sə ə diʼ mù ghə̀ diʼi li kənyʉ̀ na kènkə a ndayn əchò fa nyʉ̀ yi a nshə̀ʼtə̀ sə ghoʼkəsə ə nyoʼo kumə Yesò. Ghə̀ ngaʼa li la viʼi vətsèm byɨmə ə zhʉtə, a diʼ wen yi a ghə̀ fàŋ li nəmwèʼè.
ROM.16.27	Əkuʼsə ə dyʉ̀ a Nyìngòŋ ə, chò fa Yesò Klistò to məzhʉ̀ ə tsèm! A diʼ to wen yi mùʼ a ghə̀ kiʼi ətof ə tsèm. Amèyn.
1CO.1.1	A nyòʼò mò Bol nyòʼò ŋwàʼlə̀ ghèn. A tsuʼ Nyìngòŋ ntsuʼ mo fa wen a kòŋ la mà ndiʼ wù ə ntɨm ə Yesò Klistò. Ma nyòʼò ŋwàʼlə̀ ghèn yo lèmə̀ vəghəŋ Sòstinìs.
1CO.1.2	Ma nyòʼò ŋwàʼlə̀ ghèn a ənòyn ə viʼi a və byɨmə li a Nyìngòŋ a və diʼ a ntə̀ʼ Kolìn, nə̀ viʼi a Nyìngòŋ ə tsuʼ li ə ne la vəwenə ndiʼ viʼi vəlaynəvə, diʼ mu ghə̀ lyɨ vəwenə chò fa Yesò Klistò. Ma nyòʼò a ghə̀ŋ, be nyòʼò a viʼi vətsèm no tèbe fè a vəwenə diʼ, dzàŋə zhiʼ ə Bobo vəghəŋ Yesò Klistò. Ghə̀ diʼ Bobo vəwenə be diʼ Bobo ə vəghəŋ.
1CO.1.3	Nyìngòŋ ə, Tìʼ vəghəŋ wenə Bobo Yesò Klistò diʼi ətyɨm ə jùŋə ghə̀ a ghə̀ŋ, ə be ku mbwaʼmə a ghə̀ŋ.
1CO.1.4	Ma kù kəzòŋ a Nyìngòŋ to məzhʉ̀ ə tsèm kumə ghə̀ŋ byìʼì ətyɨm ə jùŋə ghə̀ yi a ghə̀ diʼi a ghə̀ŋ chò fa Yesò Klistò. 
1CO.1.5	Yesò ne li la ghə̀ŋ ə nkiʼ əfo ə juŋəvə no tsèm, shɨtə kɨ ə shə̀ʼtə̀ ntɨm ə Nyìngòŋ, be kiʼi ətof no ə tsèm. 
1CO.1.6	Kənyʉ̀ ki a ghə̀ŋ zhʉ̀ kumə Yesò kiʼi li aghaŋ ghə̀ nto a ghə̀ŋ a ntìntìn 
1CO.1.7	Kə ne li la kə ghə̀ŋ ne wutə̀ no tèbe a kəku kə kò kì a kəzhwì kə Nyìngòŋ kə ku ando ghə̀ŋ kəʼtə la Bobo vəghəŋ Yesò Klistò bwenə vì. 
1CO.1.8	Ghə̀ a ne la ghə̀ŋ ə nkiʼi kədyòʼ ə zàʼa fa kəmwètə ndi kə wìʼ lù ghàm ghə̀ŋ a kətsi yi a Bobo vəghəŋ Yesò Klistò lu bwenə vì. 
1CO.1.9	Nyìngòŋ ə ghʉ̀ no tèbe ghò, ghə̀ ne to ando ghə̀ yi ghʉ. A diʼ wen a ghə̀ dzàŋ ghə̀ŋ la ghə̀ŋ ndiʼ vye və Wàyn wen ə Bobo vəghəŋ Yesò Klistò amuʼ.
1CO.1.10	Ma sensə ghə̀ŋ a vəlemə vwomə a zhiʼ Bobo vəghəŋ Yesò Klistò la ghə̀ŋ nti to əchʉ̀ ə mùʼ a nyʉ̀ vyi a ghə̀ŋ gàʼà ndi kə kəgəsə kə na diʼ a ghə̀ŋ a ntìntìn. Ghə̀ŋ diʼ ə mboŋsə diʼ to a kənyʉ̀ kə mùʼ, kiʼ to əkwoʼtə ə mùʼ, be ki nyʉ̀ to fa ji ə mùʼ. 
1CO.1.11	Ma gàʼà alə̀ a vəlemə vwomə byìʼì ando viʼi ngwaʼa ngə̀ŋ ə Kɨ̀lowè vətsenvə shə̀ʼtə̀ li a mò la kəngùmə̀ kə diʼ ghə̀ŋ a ntìntìn. 
1CO.1.12	Kənyʉ̀ kì a ma gàʼà diʼ la no ndò fa ghə̀ŋ a ntìntìn sə gàʼà to nə̀ nəkwoŋ. Viʼi vətsenvə ə gàʼa la, vəwenə dzɨ̀mtə̀ ziʼi Bol vətsevə gàʼà la, vəwenə dzɨ̀mtə̀ ziʼi Abolòs; vətsevə gàʼà la, vəwenə dzɨ̀mtə̀ ghə̀ Sefàs; vətsevə gàʼà la, vəwenə diʼ a ghə̀ Yesò. 
1CO.1.13	A lə diʼ la və gətə Yesò gətə mu? A diʼ Bol a və mbayntə a ghə̀ŋ a akəshi mu? Və ku mu a ghə̀ŋ a əzhiʼ ə Bol mu? Kə ko diʼ ali. 
1CO.1.14	Ma kù kəzòŋ kə Nyìngòŋ la ma ko tə ku mu a wìʼ fa ghə̀ŋ a bwen to a Kɨ̀lisibùs wenə Gayòs. 
1CO.1.15	Kə lə diʼi la wìʼ fa ghə̀ŋ zizi ko ghə̀ lu gàʼ la və kù mu a wen a mo a zhiʼ. 
1CO.1.16	Ma mbe ku mu to a viʼi ngwaʼ ngə̀ŋ Sɨ̀tèfanàs. Mà kwoʼtə ko ma mbe kɨ tebè wutsen a ma tə kù mu a wen a bwen to a viʼi a venə. 
1CO.1.17	Yesò ə ko ntɨm mo la mà vi əku mu a viʼi. Ghə̀ ntɨm la mà vi ə shə̀ʼtə̀ ntɨm ə jùŋ, shə̀ʼtə̀ ko ndiʼ nə̀ ətof ə viʼi. Ma nshə̀ʼtə̀ ali, ndi kə pfʉ ə wen a kəntò a le kədyòʼ kì a ghə̀ kiʼi.
1CO.1.18	Vəghəŋ kɨ la ntɨm byìʼì əpfʉ̀ ə Yesò a kəntò diʼ to kəkoyn kənyʉ̀ a viʼi vyi a və lèkə̀ dyʉ̀, ali a vəghəŋ vyi a Yesò ə bwòŋsə li, ghə̀ diʼi kədyòʼ kə Nyìngòŋ. 
1CO.1.19	Kə diʼ to ndə̀ŋndəŋ ando və nyoʼ li a Ŋwàʼlə̀ Nyìngòŋ la:
1CO.1.19	“Ma ne nyaŋ nyʉ̀ vyi a viʼi və tofəvə nə̀ lyɨ̀ la a diʼ nyʉ̀ ətof,
1CO.1.19	ə nè viʼi vyi a və kɨ kənyʉ̀ la ko və be kɨ no kənyʉ̀.”
1CO.1.20	Wù ə tofəvə lə ye? Ndìʼsə̀ əsoʼ ye? Nò wìʼ ə yi a ghə̀ kɨ ə kitə̀ nyʉ̀ ə mbi ghèn layn ye? A Nyìngòŋ ə ne li ətof ə viʼi mbyi ə kaʼkə ə sədiʼ to kəkoyn. 
1CO.1.21	Nyìngòŋ ə nyen li fa wen a tof la viʼi ko lu kɨ tebè wen nə̀ ətof ə ngəŋ ə vəwenə. Ghə̀ boŋsə ghʉ̀ la ghə̀ be lù bwòŋsə viʼi vyi a və zhʉ ntɨm yì a yès ə shə̀ʼtə̀ ə byɨmə no tèbe ando viʼi vətsenvə gàʼa la à diʼ kəkoynkə kənyʉ̀. 
1CO.1.22	Viʼi Jus nkəŋ nchwi nyʉ̀ kaynəvə, viʼi Gɨ̀lìs ə kəŋ kiʼi ətof, 
1CO.1.23	ali fa yès, yès boŋsə shə̀ʼtə̀ to kənyʉ̀ kumə Yesò a və mbayntə. Kənyʉ̀ na kènkə zàfə viʼi Jus, a diʼ kənyʉ̀ kə kəkoyn a viʼi ətɨm. 
1CO.1.24	Alì a viʼi vyi a Nyìngòŋ ə tsùʼtə li, kò à diʼ viʼi Jus kò à diʼ viʼi ətɨm, vəwenə kɨ la Nyìngòŋ diʼi kədyòʼ kə wen nə̀ ətof ə wenə chò fa Yesò. 
1CO.1.25	Kənyʉ̀ kì a kə kəʼə to nə̀ kənyʉ̀ kə kəkoynkə a viʼi kumə Nyìngòŋ ə chò kənyʉ̀ kə ətof ə viʼi, kikə a kə diʼi la Nyìngòŋ ko kiʼi kədyòʼ kə kiʼ kədyòʼ kə chò kədyòʼ kə viʼi.
1CO.1.26	Vəlemə vwomə, ghə̀ŋ bwensə kwòʼtə ando ghə̀ŋ ə ndiʼ mibu Nyìngòŋ ə dzàŋ ghə̀ŋ. Ghə̀ŋ sətsen ki a ghə̀ŋ a ntìntìn, ghə̀ŋ a yen la viʼi vyi a viʼi ə nlyɨ a viʼi və tofəvə ə nko ghoʼo, viʼi a və ə nyenə la à diʼ viʼi adyòʼ ə nko ghoʼtə, viʼi a və nyenə la və fʉ̀ fa ngwaʼ viʼi ə ko ə nko ghoʼtə. 
1CO.1.27	Alì Nyìngòŋ ə tsuʼ nyʉ̀ vyi a viʼi mbyi ə yenə la à diʼ nyʉ̀ kəkoyn ə ne la və diʼsə kətʉ kə viʼi vətofəvə, ə be tsuʼ nyʉ̀ vyi a viʼi yen la à diʼ nyʉ̀ ə bwaʼa və ə diʼsə kətʉ kə viʼi kədyòʼ tsu. 
1CO.1.28	Nyìngòŋ ə tsuʼ viʼi və bwaʼ və vi a və ko lyɨ tebè vəwenə a kənyʉ̀, be tsùʼtə əfo vi a viʼi ə yen la və ko diʼ kə fo ə byɨbsə vi a və nyenə la à diʼ nkàyntə̀ əfo, 
1CO.1.29	ndiʼ kə wìʼ ə kiʼ kənyʉ̀ ə ghaŋsə əwen fa tsu ashi Nyìngòŋ. 
1CO.1.30	Alì à ne Nyìngòŋ la ghə̀ŋ ə ntsi byìʼì Yesò Klistò. Ghə̀ tə ne la ghə̀ ndiʼ ətof ə vəghəŋ, ə ne la vəghəŋ ə diʼ viʼi kənyʉ̀ kətɨməkə chò fa wen, ə be nè la vəghəŋ ə̀ laynə, ə zen kətʉ kə vəghəŋ. 
1CO.1.31	A le kənyʉ̀ kì a diʼ mu və nyoʼo li a Ŋwàʼlə̀ Nyìngòŋ la, “No ndò a ghə ne sə nkəŋ saŋlə, ghə̀ ə saŋlə to byìʼì kənyʉ̀ kì a Bobo ne li.”
1CO.2.1	A ndiʼ to ando mà nvi ə yen ghə̀ŋ a vəlemə vwomə ə shə̀ʼtə̀ kənyʉ̀ kì a kə diʼ nəmwèʼè kumə Nyìngòŋ, ma nko ngàʼà ə gàʼà ə jùŋə ghə̀, ko andiʼ la ma ngàʼà tebè to nə̀ wù ə ŋwàʼlə̀. 
1CO.2.2	Ma ndiʼ mu ma nghʉ̀ li la mà ko ba ə kwoʼtə kənyʉ̀ kətsen kə ando ma diʼ a ghə̀ŋ a ntìntìn, a bwen to ə ngàʼà kumə Yesò Klistò, nə̀ əpfʉ̀ ə wenə a kəntò. 
1CO.2.3	Ma ndiʼ a ghə̀ŋ a ntìntìn, əwen ghomə bwaʼa, ma tsɨŋtə̀ fwàynə̀ no nànto. 
1CO.2.4	Ma ko nziʼi be shə̀ʼtə̀ ntɨm ə jùŋ nə̀ ətof ə mu ghə̀ lù fa wìʼ, a diʼ ətof ə ten wìʼ tenə la ghə̀ byɨmə kənyʉ̀, ali ma nshə̀ʼtə̀, kə diʼi mwetə kədyòʼ kə kəzhwì kə Kəŋwoʼkə. 
1CO.2.5	Ma gàʼa alə̀ ə nè la kə ghə̀ŋ ne ghʉ byɨmə ghəŋə a ətof ə viʼi, la ghə̀ŋ ghʉ to kədyòʼ Nyìngòŋ.
1CO.2.6	Nò tèbe ando ma gàʼà nyʉ̀ a venə no tsèm lə̀, yès ə ziʼi nyʉ̀ nə̀ ətof a nə̀ viʼi vyi a və kwi li a vəwenə a byɨmə. Ətof a yi ə ko diʼ ətof ə mbi ghenə kò ətof ə viʼi vyi a və soʼo mbyi ghèn, a diʼ viʼi le dyʉ̀ nə̀ kədyòʼ kə vəwenə. 
1CO.2.7	Ətof yì a yès gàʼà kumə lì diʼ ətof ə lyomtə ghə̀ Nyìngòŋ, mu və lyomtə li fa viʼi. Nyìngòŋ ə nghʉ̀ li mibu ghə̀ shətə mbyi ghèn la, ətof na yi ə lu nè vəghəŋ ə laynə to nə̀ Yesò. 
1CO.2.8	Nò wù ə soʼo ə mùʼ a mbyi a shèn ə nko kɨ ətof na ghenə. A tu ndiʼ la vəwenə nkɨ li, mu vəwenə nko ə bayntə Bobo yi a ghə̀ kiʼi kùʼsə. 
1CO.2.9	Yès ə ziʼi to kənyʉ̀ a və nyòʼò a Ŋwàʼlə̀ Nyìngòŋ la:
1CO.2.9	“Wìʼ ko təmə yen,
1CO.2.9	ko ndiʼ la wìʼ təmə zhʉ,
1CO.2.9	wìʼ ko təmə kwòʼtə kənyʉ̀ ki tèbe kwoʼtə
1CO.2.9	a Nyìngòŋ ə bàtə li a viʼi vyi a və kòŋ wen.”
1CO.2.10	Alì mu Nyìngòŋ ə ne li kəzhwì kə wen kə diʼi làynsə nyʉ̀ ə lyomtəvə ə wen a vəghəŋ. Kəzhwì kə Nyìngòŋ kə nə̀ yenə to nyʉ̀ ə tsèm, yenə no tèbe ghò, no tèbe kì kə a Nyìngòŋ ə lyomtə lyomtə. 
1CO.2.11	A diʼ to kəzhwì kəŋwoʼkə kì a kə diʼ a wìʼ a wèn a kə kɨ mwetə wìʼ ayi. Kə le diʼ to ndə̀ŋndəŋ ando wìʼ zizi ko ghə̀ lu kɨ kənyʉ̀ kì a kə diʼ a kwòʼtə Nyìngòŋ, a bwen to Kəzhwì kə Nyìngòŋ. 
1CO.2.12	Vəghəŋ ko shi kəzhwì mu kə lù fa mbyi, vəghəŋ boŋsə shi kəzhwì kì a kə lù fa Nyìngòŋ ndiʼ vəghəŋ ə̀ kɨ əfo vyi a ghə̀ kù li a vəghəŋ. 
1CO.2.13	Kə le diʼ la yès ə ko ziʼi, tebè nyʉ̀ nə̀ ətof ə mu ghə̀ lù fa viʼi. Yès ə ziʼi nyʉ̀ a diʼi Kəzhwì kə Nyìngòŋ ando yès ə ziʼi laynsə nyʉ̀ kəzhwì a viʼi vyi a vəwenə kiʼi kəzhwì na kènkə. 
1CO.2.14	Wìʼ yi a ghə̀ ko kiʼ kəzhwì kə Ŋwoʼkə ə tyenə əfo vyi a kəzhwì kə Nyìngòŋ əku, byìʼì ando à diʼ əfo kəkoyn a wen. Ghə̀ zizi ko ghə̀ lu ə kɨ əfo a venə byìʼì ando à zizi a ne to Kəzhwì kə Ŋwoʼkə la ghə̀ ə kɨ. 
1CO.2.15	Wìʼ yi a ghə̀ kiʼi kəzhwì kə Ŋwoʼkə ə yenə kɨ no nyʉ̀ ə tsèm, ali ko wìʼ ə tsen zizi ghə̀ yen əkɨ kənyʉ̀ kumə wen. 
1CO.2.16	Kə diʼ mu və nyòʼò li a Ŋwàʼlə̀ Nyìngòŋ la:
1CO.2.16	“Wìʼ ko nə̀ kɨ kənyʉ̀ kì a Bobo nə̀ kwoʼtə
1CO.2.16	ə tyɨftə wen.”
1CO.2.16	Alì vəghəŋ ə kɨ əkwoʼtə ə Klistò.
1CO.3.1	Ma ə zizi ko ma lù gàʼà a ghə̀ŋ a vəlemə vwomə a byɨmə ando ma gàʼa a viʼi vyi a və kiʼi kəzhwì kə Ŋwoʼkə. Ma ngàʼà a ghə̀ŋ to sə mà gàʼà a viʼi mbyi, a nə̀ voyndyə a əbyɨmə a Yesò. 
1CO.3.2	Kənyʉ̀ kì a ma ə̀ ziʼi a ghə̀ŋ ə ndiʼ to nə̀ zhwin a və kù a voyndyə və bwaʼvə, a ko diʼ əfo ə zhɨvə ə to və byìʼì ando ghə̀ŋ nko təmə bo ə kwi ə kwʉʼ. Nò tèbe luwen, ghə̀ŋ ko təmə kwi ə kwʉʼ. 
1CO.3.3	Ghə̀ŋ bo tsi to nə̀ viʼi mbyi. Ghə̀ŋ kɨli la kənghə̀ʼ kə ə diʼ ghə̀ŋ a ntìntìn, ghə̀ŋ nè nyʉ̀ to nə̀ viʼi mbyi be tsi to nə̀ vəwenə. 
1CO.3.4	A vì azhʉ̀ tseghə wìʼ ə mùʼ ə gàʼa la, “Ma dzɨ̀mtə̀ ziʼi Bol,” ghətsen gàʼa la, “Ma dzɨ̀mtə̀ ghə̀ Abolòs,” kə sə diʼi la ghə̀ŋ bo kumə diʼ to nə̀ viʼi mbyi.
1CO.3.5	Nò tèbe ali, Abolòs diʼ ndò, Bol diʼ ndò? A vəwenə ə diʼ to viʼi ə shyèʼ a Nyìngòŋ ə ku a ghə̀ŋ la vəwenə shə̀ʼtə̀ ntɨm ə jùŋ ghə̀ŋ zhʉ, ə byɨmə. Nò tèbe ndò ə ne to shwèʼ yì a Bobo ku la ghə̀ ə nè. 
1CO.3.6	Mà tə wè ngwaʼ, Abolòs chì, ali à nè Nyìngòŋ la ghə̀ kwi. 
1CO.3.7	Kə lə diʼ la wìʼ yì a ghə̀ wè nə̀ wìʼ yi a ghə̀ chì ə ko kwʉ̀ʼ tebe a kəfo kətsen, à kwʉ̀ʼ to Nyìngòŋ a ghə̀ nè ghə̀ŋ kwi. 
1CO.3.8	Wìʼ yi a ghə̀ we nə̀ wìʼ yi a ghə̀ chi diʼ to ndə̀ŋndəŋ, no ando diʼ lù kiʼi əmòʼtə wen ando ghə̀ tə nshwèʼè. 
1CO.3.9	Yès no və tsèm ə tsèntə shyèʼ to a Nyìngòŋ.
1CO.3.9	Ghə̀ŋ diʼ əsɨm Nyìngòŋ be diʼ ngə̀ŋ wen. 
1CO.3.10	Ma tə lyɨ̀ kəku kì a Nyìngòŋ ə tə kù a mò byìʼì kusə nshinsə wen ə we kəchɨ kə ngə̀ŋ a nə̀ wìʼ a ghə̀ shɨtə kɨ kəmbwom, wìʼ ə tsen ə sə ə bwòm ayi kwì. No ndò ə ntùʼmə̀ a ji yi a ghə̀ bwomə fa tsù. 
1CO.3.11	Nyìngòŋ ə sə diʼ mù ghə̀ ghʉ̀ li Yesò Klistò la à diʼ kəchɨ kə ngə̀ŋ kì a kə diʼ, wìʼ ko diʼ a ghə̀ zizi ghə̀ be we kəchɨ kətsen. 
1CO.3.12	Viʼi na bwòm a kwi kəchɨ kə ngə̀ŋ na ghèn. Viʼi vətsenvə na bwòm nə̀ gol, vətsevə bwòm nə̀ silvà, vətsevə bwòm nə̀ ngùʼsə jùŋsə, vətsevə bwòm nə̀ nkoʼ, vətsevə bwòm nə̀ nyɨŋsə. 
1CO.3.13	A lu ndiʼ a kətsi yi a Yesò lu bwenə vì və diʼi laynsə no tèbe shyèʼ no ndò a ndayn. Və mwomsə no tèbe shyèʼ ndò nə̀ zhiʼ, ghə̀ diʼi no tèbe nki əshyèʼ ə kò yi a wìʼ tə nshyèʼ. 
1CO.3.14	Nyìngòŋ ə lu ku əmoʼtə no a ndò yi a ghə̀ mwomsə shyèʼ ə wen nə̀ zhiʼi, ko ghə̀ lu fwi. 
1CO.3.15	Və sətsen lu mwomsə shyèʼè wìʼ ghə̀ fwi, ghə̀ a lè əmòʼtə wen ali ə bwòŋ, ə bwòŋ to nə̀ wìʼ a ghə̀ nyɨŋə chò fa zhìʼ.
1CO.3.16	A ghə̀ŋ kɨli la ghə̀ŋ diʼ ngə̀ŋ Nyìngòŋ, kəzhwì kə Nyìngòŋ kə tsi a ghə̀ŋ a ntìntìn? 
1CO.3.17	Wìʼ sətsen ə byɨbsə ngə̀ŋ Nyìngòŋ, Nyìngòŋ be a byɨbsə wen byìʼì ando ngə̀ŋ Nyìngòŋ kiʼi to Nyìngòŋ, no ndò a ghə̀ŋ a ntìntìn diʼ ngə̀ŋ Nyìngòŋ na yì.
1CO.3.18	Kə wìʼ na lobtə wen ə wen. Wìʼ sətsen ə ndiʼ a ghə̀ŋ ntìntìn kwoʼtə la ghə̀ tofə a ji yi a viʼi mbyi ashə nə̀ lyɨ fa tsù, ghə̀ boŋsə kaʼkə a kəkoyn ndiʼ ə̀ kiʼi nkàyntə̀ ətof. 
1CO.3.19	Ghə̀ diʼ ne alə byìʼì ando ətof yì a viʼi mbyi venə kiʼi diʼ to nə̀ kəkoyn a Nyìngòŋ. Və nyòʼò li a Ŋwàʼlə̀ Nyìngòŋ la, “Nyìngòŋ ə lyɨ ə tof ə viʼi və tofəvə a nə̀ kətamkə bwensə ghaʼa vəwenə tsu.” 
1CO.3.20	Və be ə nyoʼo a la, “Bobo ə kɨ təkwòʼtə̀ tə viʼi və tofəvə la tə ko shyèʼè tebè kənyʉ̀.” 
1CO.3.21	Alə, kə wìʼ nè nghaŋsə əwen gàʼà la ghə̀ diʼ wù wìʼ ə ghèn, byìʼì ando Nyìngòŋ ə ku li to əfo ə tsèm a ghə̀ŋ. 
1CO.3.22	Kə le diʼ la, kò à diʼ Bol, kò à diʼ Abolòs kò à diʼ no tèbe Sefàs kò à diʼ mbyi ghèn, kò à diʼ ə ntsi, kò à diʼ əpfʉ̀, kò à diʼ əzhʉ̀ ghèn luwen, kò zhʉ̀ yi a ghə̀ lu vì, əfo a venə no ə tsèm tsèntə kiʼi to ghə̀ŋ. 
1CO.3.23	Kə diʼ alə̀ a kiʼi Yesò kiʼ ghə̀ŋ, a kiʼ Nyìngòŋ kiʼ Yesò.
1CO.4.1	Viʼi ə diʼ ə̀ nlyɨ̀ mo Bol wenə Abolòs to nə̀ viʼi ə shyèʼ ə Yesò vyi a və ku li nyʉ̀ ə lyomtəvə vyi a və kùmə̀ Nyìngòŋ a vəwenə kəvu. 
1CO.4.2	Nò kənyʉ̀ kə tokə a viʼi ə venə diʼ la vəwenə diʼ ndiʼi, la vəwenə ə shyèʼ to no nəmwèʼè. 
1CO.4.3	A mò, à diʼ to no kənyʉ̀ kətyətəkə a zhʉ a soʼo ghə̀ŋ soʼo mò kò à soʼo viʼi vətsenvə. Nò tèbe nkàyntə̀ mò ə ko soʼo tebè wenə ghomə. 
1CO.4.4	Ma ko kwòʼtə̀ kɨ tebè kənyʉ̀ kə kəbyɨkə kətsenkə a mà ne, ali kə ko diʼ la ma ko byɨbsə kənyʉ̀. A diʼ to Bobo a ghə̀ soʼo mò. 
1CO.4.5	Ali, kə ghə̀ŋ tyinə nsòʼ ko ndiʼ la zhʉ̀ yi kʉʼʉ li. Ghə̀ŋ kəʼtə, Bobo vi. Ghə̀ a vi ə diʼ làynsə nyʉ̀ ə lyomtəvə vyi a və nyoʼtə ne a kəbəŋ kə fenəkə, ə shə̀ʼtə nyʉ̀ vyi a viʼi əkwoʼtə lyomtə a və wenə a tətyɨm. Nyìngòŋ ə mu bwomsə no ndò to ji a ghə̀ əshyèʼè.
1CO.4.6	Ma gàʼa nyʉ̀ a venə a vəlemə vwomə kumə wenə ghomə yo Abolòs to nə̀ nchwi ndi ghə̀ŋ ziʼi, ə nè to kənyʉ̀ kì a və nyoʼ a Ŋwàʼlə̀ Nyìngòŋ. Kə wìʼ fa ghə̀ŋ ne nghaŋsə əwen kumə wìʼ ə tsen, cho ghətsen. 
1CO.4.7	A gàʼ ndò a wù la wù chò viʼi vətsenvə a? A diʼ no ghò a wù kiʼi ko andiʼ la və ku ku a wù a? Wù sətsen ə̀ kiʼ kəfo mu və kù ku, wù a ghaŋsə əwen sə və ko kù ku byìʼì gho?
1CO.4.8	Ghə̀ŋ sə diʼ mù ghə̀ŋ kiʼi li no tèbe ghò a ghə̀ŋ kəŋə! Ghə̀ŋ sə diʼ mù ghə̀ŋ ghò li nkwʉʼ! Ghə̀ŋ ə laʼa la ghə̀ŋ diʼ təfòyn, yès ko diʼ təfòyn. Ndò ku la ghə̀ŋ diʼ to no təfòyn nəmwèʼè ndi vəghəŋ ə̀ soʼo amuʼ a? 
1CO.4.9	Kə kə̀ʼə̀ a mò la Nyìngòŋ ə ghʉ̀ li la yès ə viʼi ntɨm ko diʼ no kəfo, diʼ ə pfʉkə ashɨ viʼi. Kə kə̀ʼə̀ la yès ə diʼ viʼi a və soʼ li ə sə diʼ ə zhwi to ashɨ ə mbyi ə tsèm boʼsə nə̀ ətsɨŋsə Nyìngòŋ sə. 
1CO.4.10	Yès ə diʼ nkoyn a viʼi byìʼì Yesò, ghə̀ŋ diʼ viʼi və tofəvə a nyʉ̀ ə Yesò. Yès ə̀ bwaʼa ali ghə̀ŋ to. Viʼi ə kuʼsə ghə̀ŋ ali ko və lə lyɨ tebè yes a kənyʉ̀. 
1CO.4.11	Ə zàʼa fa luwen, jɨŋ nə̀ zàfə ə yès, ətoŋ mu be zɨmtə yès. Yès ə mòʼo to məsòʼsòʼ mə ndisə, və ghòmə yès, yès ə dzɨŋə, ko yes kiʼi kəshi ə tsi. 
1CO.4.12	Yès ə shyèʼè li shyèʼè to ghə to no nə̀ avu a yèsə. A zhʉ a viʼi telə yès, yès sə boŋsə jɨ̀mə̀ la Nyìngòŋ ə mbwàʼsə vəwenə bwàʼsə, a zhʉ a və ku ngəʼ a yès, yès ə sə wensə to wensə. 
1CO.4.13	A zhʉ a viʼi ə byɨbsə zhiʼ yèsə, yès ə sə gàʼà to nə̀ gɨ̀ bwaʼmə. Viʼi ə lyɨ yès a fo ə maʼa və mbyi, be lyɨ yès a kəməŋ.
1CO.4.14	Ma ko nyoʼo tebè nyʉ̀ venə alə̀ ndi diʼsə kətʉ kəŋkə̀, ma boŋsə nyòʼtə̀ ə ziʼi ghə̀ŋ to nə̀ vunə əkòŋ ə mò. 
1CO.4.15	Ghə̀ŋ nkiʼi tebe viʼi a və tuʼu, tyɨftə ghə̀ŋ kumə Yesò, və taŋtə lè ali ghə̀ŋ kiʼ to Tìʼ ə mùʼ. Mà sə diʼ mù ma vi li to nə̀ tìʼ a ghə̀ŋ a kənyʉ̀ ə Yesò Klistò chò fa ntɨm ə jùŋ ə wen yì a ma nziʼi ghə̀ŋ tsu. 
1CO.4.16	Ma sə sensə ghə̀ŋ la, ghə̀ŋ ə shəmə ntsìnə̀ ghom. 
1CO.4.17	A le kənyʉ̀ kì a mà tɨm Timotì a ghə̀ŋ. Ghə̀ diʼ wàyn ə koŋə ə mò, ma choʼsə wen byìʼì ando ghə̀ dzɨ̀mtə̀ Bobo no akayn. Ghə̀ a ne la ghə̀ŋ kwoʼtə ntsìnə̀ yì a ma tsi to nə̀ wù ə Yesò. Ma ziʼi ntsìnə̀ a ghèn a ntsèntə̀sə viʼi və byɨməvə to ashi ə tsèm.
1CO.4.18	Viʼi vətsenvə a ghə̀ŋ a ntìntìn sə ghaŋsə təwen, kwòʼtə̀ la ma ko be a vì ə yen ghə̀ŋ. 
1CO.4.19	Alì mu Bobo sətsen ə tomsə kəvu, ma laʼtə to alə ə vì yèn ghə̀ŋ. Ma ko vi zhʉ to kənyʉ̀ kì a vəwenə ghaŋsə əwen gàʼà, ali be yen to no kədyòʼ kì a vəwenə ə gàʼa la vəwenə kiʼ. 
1CO.4.20	Byìʼì kəshi kəfòyn ə Nyìngòŋ kə diʼ alə̀, a ko diʼ əchʉ̀ ə nkùmə̀, və yenə kədyòʼ a kì a nyʉ̀ yì a viʼi ə nè. 
1CO.4.21	Ghə̀ŋ kòŋ la mà sə vi a ghə̀ŋ, vi nə̀ ghò? Ghə̀ŋ kòŋ la mà vi nə̀ ngwàyn mu, mà vi nə̀ ə kòŋə bè nə̀ mbwaʼmə lo?
1CO.5.1	Ma zhʉ li to ando və gàʼà, kə diʼ to no nəmwèʼè la ghə̀ŋ vətsenvə ə tsi ətsìnə̀sə kəfwaʼlə. Ji yi a ghə̀ŋ tsi fa tsù ə fwàʼlə̀ chò ando viʼi vyi a və ko kɨ Nyìngòŋ ə tsi. Ma zhʉ li la wìʼ diʼ a ghə̀ŋ a ntìntìn, tsi nə̀ wi tìʼ wen. 
1CO.5.2	Ghə̀ŋ ə ghaŋsə wen byìʼì nki kənyʉ̀ alə byìʼì ghò? A ghə̀ŋ yi boŋsə diʼ ə weynə ə be ə dzɨ̀m ə shisə wìʼ a ghə̀ mwomə nki kənyʉ̀ a ghenə fa ghə̀ŋ ntìntìn 
1CO.5.3	No tèbè ando ma ko diʼ a ghə̀ŋ a ntìntìn, vəghəŋ diʼ to amuʼ a kəzhwì a əzhiʼ nə̀ Bobo vəghəŋ Yesò. Mà sə diʼ mù ma tyin li nsòʼ kumə wìʼ a ghèn a ghə̀ mwomə nki kənyʉ̀ a ghèn nə̀, to ndə̀ŋndəŋ ando vəghəŋ ə yi tu ndiʼ tèbe amuʼ, mu mà tyin. 
1CO.5.4	Ghə̀ŋ zhùŋtə̀ no zhʉ̀ko, kəzhwì ə kòmkə sə diʼ a ghə̀ŋ a ntìntìn. Ghə̀ŋ be zhùŋtə̀, ghə̀ŋ lyɨ̀ kədyòʼ kì a Bobo Yesò ə ku li a vəghəŋ, 
1CO.5.5	ghə̀ŋ diʼ ku wìʼ na ghèn a Satan, ghə̀ byɨbsə kətsoʼ kə əwèn ə wen, ndiʼ və lù bwoŋsə kəzhwì kə wen a kətsi yi a Bobo Yesò lu bwenə vì.
1CO.5.6	Əghaŋsə əwen ghə̀ŋ ə ko bòŋ. A ghə̀ŋ kɨli la fɨ̀shɨ̀ŋfə ə nə̀ tyɨftə tèbè a le, fə nè kəbayn kə məka kə kuʼ. 
1CO.5.7	Kə le diʼi la ghə̀ŋ diʼ ə maʼa mbyɨ fa ghə̀ŋ a ntìntìn ə bwenə ə ndiʼ ando əghɨf kəbayn ə fìghə kènə fɨ̀shɨ̀ŋfə tsu, a bwen ali a mbyɨ a kwi dyʉ̀ a ghə̀ŋ a ntìntìn to nə̀ fɨ̀shɨ̀ŋfə. Ma kɨli la ghə̀ŋ sə diʼ to nə̀ əghɨf kəbayn kye nə̀ fɨ̀shɨ̀ŋfə byìʼì ando Yesò yi à diʼi wàyn njɨ̀ kə zhɨ kə məzaʼsə ə vəghəŋ sə diʼ mù və shyə li wen a kəku. 
1CO.5.8	Vəghəŋ sə nzhɨ̀ li kəzhɨ kəməzaʼsə na kènkə, kə Vəghəŋ a zhɨ̀, nə̀ ətyɨm ə byɨghə kò nə̀ mbyɨ. Mbyɨ ə diʼ to nə̀ kəbayn nə̀ fəshɨŋfə, vəghəŋ boŋsə zhɨ̀ nə̀ kəbayn kì a ko kiʼ fəshɨ̀ŋ à diʼ ətyɨm ə ŋwoʼghə nə̀ kənyʉ̀ kì a kə diʼ nəmwèʼè.
1CO.5.9	Ma tə nyòʼò a ghə̀ŋ la kə ghə̀ŋ ne tsèntə vye viʼi vyi a və tsi ətsìnə̀sə kəfwaʼlə. 
1CO.5.10	Ma ko tə ngàʼ alə̀ boʼsə viʼi vyi a və ko byɨmə Nyìngòŋ a və tsi ntsìnə̀sə kəfwaʼlə be bàŋbàŋ, ko viʼi kənlem, ko və tsòŋ, ko nə̀ viʼi vyi a və kùʼsə nshəʼsə, byìʼì ando wìʼ mu ndiʼ ə nyɨŋ viʼi a venə, ghə a làynsə fʉ̀ fa mbyi a shèn. 
1CO.5.11	Ma tə boŋsə nyòʼ ə gàʼ la, kə ghə̀ŋ ə̀ ntsèntə̀ vye wìʼ a ghə̀ gàʼa la yi diʼ wu byɨmə ali tsi ntsìnə̀ kəfwaʼlə a nə̀ ə dzɨ̀mtə̀ ki kò lʉ̀mə, bàŋbàŋ, ghə̀ be kuʼsə nshəʼsə. Ma gàʼa la kə ghə̀ŋ ne ntsèntə̀ vye viʼi vyi a və ghamə, be nyʉ chòsə̀ məlyʉ̀ʼ bomə, ko və tsoŋ. Kə ghə̀ŋ a mwomsə tebè mwomsə zhɨ̀ vye nki viʼi a venə.
1CO.5.12	Nò tèbe fa mpfen, mò to nə̀ wu byɨmə ə̀ ko diʼ ə soʼo viʼi a vəwenə ko diʼ a vəghəŋ a nòyn. Ghə̀ŋ diʼ ə nsoʼo to viʼi vyi a və diʼi a vəghəŋ a nòyn. 
1CO.5.13	A lu soʼo to Nyìngòŋ soʼo viʼi vyi a və ko diʼ a vəghəŋ a nòyn. Və nyoʼo li a Ŋwàʼlə̀ Nyìngòŋ la, “Ghə̀ŋ dzɨ̀m shisə wu byɨ yì fa ghə̀ŋ a ntìntìn.”
1CO.6.1	Wìʼ fa ghə̀ŋ ə lyɨ nsoʼo wenə lèmə̀ wen ə wu əbyɨmə, ko ghə̀ nlyɨ̀ dyʉ̀ nə̀ wen a viʼi Nyìngòŋ, ghə̀ boŋsə dyʉ̀ nə̀ wen a viʼi, a və ko diʼ viʼi kənyʉ̀ kətɨməkə la vəwenə soʼo byìʼì ghò? 
1CO.6.2	Kə lə diʼ la ghə̀ŋ ko kɨ la à lu soʼo viʼi Nyìngòŋ soʼo mbyi mu? A sətsen a ndiʼ lù soʼo ghə̀ŋ soʼo mbyi, ghə̀ŋ ne ale ə nsoʼo mənsoʼtə mə bwaʼmə̀ a? 
1CO.6.3	Kə lə diʼ la ghə̀ŋ ko kɨ la à lu soʼo vəghəŋ soʼ ətsɨŋsə Nyìngòŋ mu? Vəghəŋ sətsen ə ndiʼ lù soʼo ə ətsɨŋsə, vəghəŋ ne a ale ə nsoʼ nyʉ̀ ə mbyi a? 
1CO.6.4	Kə lə diʼ ale, ghə̀ŋ bè lyɨ dyʉ̀ la viʼi ə soʼo, a və ko kʉʼʉ no to kənyʉ̀ kətsen a ngə̀ŋ Nyìngòŋ byìʼì ghò? 
1CO.6.5	Kətʉ kəŋ kə ko dìʼì? Kə lə diʼ la no wu tofə ko diʼ a ghə̀ŋ a ntìntìn a ghə̀ zì ghə̀ tyinə nsòʼ sə a ntìntìn vəlemə mu? 
1CO.6.6	Luwen sə diʼ wìʼ boŋsə lyɨ dyʉ̀ nə̀ lèmə̀ wen ə tsen akəshi kə nsòʼ la viʼi soʼo, a ko diʼ viʼi və byɨməvə.
1CO.6.7	Nsoʼ a sensə a ghə̀ŋ kiʼi a ghə̀ŋ a ntìntìn lə ə diʼi to no la ghə̀ŋ fəŋ li. Kə bòŋ la viʼi ə̀ boŋsə ne mbyɨ a ghə̀ŋ. Kə bòŋ la à boŋsə lu viʼi vi lobtə ghə̀ŋ, shi əfo ə vəŋə. 
1CO.6.8	Alì no ghə̀ŋ fa ghə̀ŋ a ngeŋ ə ne mbyɨ a vəlemə vəŋə be lobtə vəwenə, shitə əfo ə vəwenə. 
1CO.6.9	Kə le diʼ la ghə̀ŋ ko kɨ la viʼi vyi a və ko diʼ viʼi kənyʉ̀ kətɨməkə ko lu zhɨ̀ tebè kəshi kəfoyn ə Nyìngòŋ mu? Kə wìʼ na ə lobtə wèn ə wen. Viʼi vyi a və tsi nə̀ ki kò wenə lʉ̀mə, a ko kiʼi vəwenə, nə̀ viʼi a və kùʼsə nshəʼsə kò viʼi a və kwaʼ əsoʼ ə làm nə̀ lʉ̀mə vyi a və bwensə tsì nə̀ vətsevə, 
1CO.6.10	nə̀ və tsòŋ nə̀ viʼi kəmbàŋbàŋ, nə̀ viʼi a və nyʉ məlyʉ̀ʼ bomə nə̀ viʼi vyi a və byɨbsə əzhiʼ ə viʼi, nə̀ viʼi a və tsoŋ ə tsoŋ toghə ko lu zhɨ̀ kəshi kə əfòynə ə Nyìngòŋ. 
1CO.6.11	Viʼi vətsenvə fa ghə̀ŋ a ntìntìn ndiʼ to lə, ali luwen sə diʼ mù və shʉ li mbyɨ shəŋsə ə ne ghə̀ŋ sə laynə, ə be nè ghə̀ŋ sə diʼ viʼi kənyʉ̀ kətɨməkə a shɨ ə Nyìngòŋ. Ənyʉ̀ a venə ə̀ diʼ mu və fʉ̀ byìʼì kədyòʼ kə Bobo Yesò Klistò mu à nè Kəzhwì kə Nyìngòŋ a vəghəŋ.
1CO.6.12	Wu ə tsen zizi ghə̀ gàʼ la, “Mà zizi a mà ne no tèbe ghò.” Kə diʼ to no nəmwèʼè ali a ko a diʼ ənyʉ̀ ə tsèm a və zizi və gyamtə wìʼ. A diʼ a mò, mu mà zizi a mà ne no tèbe ghò, ali ko ndiʼ la ma diʼ ndiʼ kəkòs no a kənyʉ̀ kətsen. 
1CO.6.13	Wìʼ zizi ghə̀ gàʼà la, “Ghə̀ŋ zhɨ no tèbe ghò, kə kwenə to bèm, əbèm diʼ to kəshi kə fozhɨvə.” Kə diʼ to no nəmwèʼè, ali Nyìngòŋ ə diʼ lù byɨbsə ə bèm na yi boʼsə nə̀ ə fozhɨvə. Əwèn wìʼ ko diʼ la və ə̀ ne nyʉ̀ ə kəfwaʼlə tsu, və boŋsə diʼ ə nè shyèʼ a Bobo, a diʼ Bobo a ghə tuʼmə nə̀ əwèn a yi. 
1CO.6.14	Nyìngòŋ ə nlùsə li Bobo fa pfʉ̀, diʼ lù be lùsə nkàyntə̀ vəghəŋ chò fa wen a kədyòʼ.
1CO.6.15	Kə lə̀ diʼ la ghə̀ŋ ko kɨ la əwèn ə ghəŋə ə diʼ ə sho əwèn ə Yesò mu? A wu gàʼ la mà zizi mà lyɨ̀ ə sho əwèn ə̀ Yesò ə ne la à ndiʼ sho əwèn ə njèʼtə̀ a? Kə zizi ko kə lu ndiʼ ali! 
1CO.6.16	A sətsen wìʼ tsen kəshi wenə njèʼtə̀, mu wenə wen diʼ ndiʼ to a kəfo kə mùʼ! Kə diʼ to ndə̀ŋndəŋ ando və nyoʼo a Ŋwàʼlə̀ Nyìngòŋ la, “Vəwenə və bò a ndiʼ to kəfo kə mùʼ.” 
1CO.6.17	A diʼ a wìʼ yi a ghə̀ tsèntə wenə Bobo, ghə̀ diʼ ə kiʼ to ətyɨm ə mùʼ wenə wen.
1CO.6.18	Ghə̀ŋ nyɨŋsə wenə ghə̀ŋ fa bàm nyʉ̀ ə kəfwaʼlə. Wìʼ ne no tèbe kənyʉ̀ kə kəbyɨkə kə kò, ko ghə̀ a byɨbsə əwèn əwen, ali mu ghə̀ sətsen nè kənyʉ̀ kə fwaʼlə kə wenə wùwì kò wenə wulɨm, ghə̀ a byɨbsə əwèn ə wen. 
1CO.6.19	Kə lə diʼ la ghə̀ŋ ko kɨ la ghə̀ŋ ə diʼ ngə̀ŋ Nyìngòŋ ə ku la Kəzhwì kə Ŋwoʼkə ntsi a ghə̀ŋ a ntìntìn mu. Ghə̀ŋ ko bè diʼ fa ghə̀ŋ a ngeŋ. A kiʼi Nyìngòŋ kiʼ ghə̀ŋ. 
1CO.6.20	Nyìngòŋ sə diʼ mù ghə̀ zen li ghə̀ŋ ə lòʼ. Ghə̀ŋ lyɨ̀ li təwen ə təŋtə ə nè nyʉ̀ tsu a və ku əkuʼsə a Nyìngòŋ.
1CO.7.1	Ma gàʼà kənyʉ̀ luwen kumə nyʉ̀ vyi a ghə̀ŋ tə nyoʼ ə bèmtə̀ a mò. Kə bòŋ to no la kə wìʼ lam. 
1CO.7.2	Alì byìʼì ando mwòmsə ə zizi ghə̀ vi, a wìʼ ghə̀ kwen a ntsìnə̀ kəfwaʼlə, ma sə gàʼa la no tèbe wulɨm ə kò diʼ ə lam wi wen, no tèbe wùwì ə kò be diʼ lam lɨmə wen. 
1CO.7.3	Wulɨm diʼ ku wenə əwen a wi wen to ando əsoʼ ə̀ gàʼà, wùwì ə diʼ be ku ghə̀ wenə wèn a lɨmə ə wen. 
1CO.7.4	Kə diʼ alə̀ byìʼì ando wùwì ə ko kiʼi kədyòʼ a wen a kətʉ kə wèn, ali a kiʼi lɨmə ə wen, to ndə̀ŋndəŋ ando wulɨm ə ko kiʼi kədyòʼ a kətʉ kə wèn ə wen, ali a kiʼi wi wen. 
1CO.7.5	Kə wìʼ na tyenə ə tsen kəshi wenə wi wen ko lɨmə wen, a bwen to la à byɨmə ghə̀ŋ vətsèm byìʼì ando ghə̀ŋ kəŋ ə lyɨ̀ əzhʉ a yi ə ne əjɨ̀m. Alì əzhʉ a yi me, ghə̀ŋ bwensə ə ntsi ntsìnə̀ lam, a bwen ali, ə mwòmsə ə Satan a nè, ghə̀ŋ fəŋ byìʼì ando ghə̀ŋ zizi ko ghə̀ŋ lu kɨ ə ghaʼ təwen ə təŋtə. 
1CO.7.6	Ma gàʼà kənyʉ̀ a kèn to gàʼà a ghə̀ŋ, ma ko chòsə̀ a nə̀ əsoʼ. 
1CO.7.7	Ma zizi mà kòŋ la no viʼi vətsèm ə diʼ to nə̀ mò. Alì Nyìngòŋ ə sə diʼ mu ghə̀ ku li kəku, no tèbe ndò sə kiʼi kəwen kə, to nə̀ nəkwoŋ.
1CO.7.8	Ma gàʼà a viʼi vyi a və ko tɨmə lamkə, benə ki mpfʉ la, kə bòŋ la vəwenə faŋ kə vəwenə a lam to nə̀ mò. 
1CO.7.9	Alì vəwenə mu sətsen ə̀ diʼ mu vəwenə zizi ko və lu ghaʼa təwen tə vəwenə, vəwenə əlam, byìʼì ando kə bòŋ ə lam chò ə̀ ŋwʉ̀ʼ no zhʉ̀ko, kwoʼtə to kənyʉ̀ kə wùwì kò kənyʉ̀ kə wulɨm.
1CO.7.10	A viʼi vyi a və lam li, ma kù a əsoʼ, a ko diʼ əsoʼ ə ghomə, a diʼ əsoʼ ə Bobo la, wùwì ə ko diʼ ə fʉ̀ lɨmə wen. 
1CO.7.11	Alì ghə̀ sətsen ə fʉ̀, ghə̀ faŋ to wen nyɨŋ, a bwen ali ghə̀ bwenə dyʉ̀ shətə nyʉ̀ wenə lɨmə wen. Kə wulɨm ə wen be a dzɨ̀m əwen.
1CO.7.12	A viʼi vətsenvə, à sə diʼi gàʼa ghomə a ko diʼ gàʼ Bobo la, wù ə byɨmə sətsen ə nkiʼ wùwì, a ko diʼ wù ə byɨmə, wùwì ayi byɨmə ə ntsi wenə wen, kə ghə̀ a dzɨ̀m ə wen. 
1CO.7.13	Wùwì ə byɨmə sətsen ə̀ nkiʼ lɨm, a ko diʼ wù ə byɨmə, ghə̀ byɨmə ə ntsi wenə wen, kə wùwì ayì a tyen əwen. 
1CO.7.14	Kə diʼ alə̀ byìʼì ando Nyìngòŋ ə na ne wulɨm yi a ghə̀ ko byɨmə la ghə̀ laynə byìʼì wi wen, ə be nè wùwì yi a ghə̀ ko byɨmə la ghə̀ ə̀ laynə byìʼì lɨmə wen. A bwen a li ko vu vəwenə a ndiʼ nə̀ laynə, ali kə sə diʼ nəmwèʼè la vəwenə ne laynə. 
1CO.7.15	Wìʼ yi a ghə̀ ko byɨmə sətsen ə kòŋ ə moʼtə lɨmə wen kò wi wen, ghə̀ moʼtə to moʼtə. Kə yi fʉ̀ alə̀, ko əsoʼ ə lam ə ghaʼ wu ə byɨmə wùwì, kò wulɨm a yi. Nyìngòŋ ə ndzàŋ vəghəŋ la vəghəŋ vi ə tsi nə̀ mbwaʼmə. 
1CO.7.16	Wu ə wùwì ə byɨmə wù kɨ fa gho la wù zizi ko wù lu bwòŋsə̀ lɨmə wù a? Wu wulɨm ə byɨmə kɨ fa gho la wù zizi ko wù lu bwòŋsə̀ wi wù a?
1CO.7.17	Kə lə diʼ la no ndò ə̀ diʼ ə ə̀ tsi to a ji yi a Bobo ghʉ̀ la ghə̀ ə ntsi, be tsi to ando ghə̀ ntsì a tʉʼ a Nyìngòŋ ə dzàŋ wen. A lə kənyʉ̀ ki a ma ziʼi a loʼ Nyìngòŋ no a tsèm. 
1CO.7.18	No ndò a ghə̀ sətsen ndi mu və nshɨtə li ndyə̀ wen mibu ghə̀ byɨmə, kə ghə̀ a lyòmtə̀. Wìʼ sətsen ə diʼ mu ghə̀ sə byɨmə a Nyìngòŋ, ko andiʼ la və shɨtə li ndyə̀ wen, kə ghə̀ ba gàʼ la və shɨtə. 
1CO.7.19	Ə shɨtə ndyə̀ wìʼ ko ə faŋ ke shɨtə, kə ko kiʼi kənyʉ̀ ə nè. Kənyʉ̀ kə tokə diʼ to ə ghʉ̀ təsoʼ tə Nyìngòŋ. 
1CO.7.20	Nò ndò diʼ ə ndiʼ to a ji yi a və ə̀ sə dzàŋ wen, ghə̀ diʼ fa tsù. 
1CO.7.21	Wìʼ ndiʼ mù ghə̀ ndiʼ kəkòs a tʉʼ a Nyìngòŋ ə dzàŋ wen, kə ghə̀ a kwè kənyʉ̀, ali mu ghə̀ nkiʼ ji ə ndiʼ fa ngeŋ, ghə̀ nè ali. 
1CO.7.22	Wìʼ ndiʼ la ghə̀ ndiʼ kəkòs mibu Bobo dzàŋə wen mu ghə̀ sə diʼ fa ngeŋ, ndə̀ŋndəŋ ando ghə̀ sə dzàŋ wìʼ, ghə̀ diʼ fa ngeŋ, ghə̀ sə diʼ kəkòs a Yesò. 
1CO.7.23	Nyìngòŋ sə diʼ mù ghə̀ zen li ghə̀ŋ ə lòʼ. Kə ghə̀ŋ bè a kaʼkə ndiʼ əkòs a viʼi. 
1CO.7.24	Ma sə gàʼa a vəlemə vwomə la, ji a Nyìngòŋ ə sə dzàŋ wìʼ, ghə̀ diʼ no tèbe ale, ghə̀ faŋ to ali ə ndiʼ to wenə Nyìngòŋ.
1CO.7.25	Ma gàʼ kənyʉ̀ luwen kumə viʼi vyi a və ko tɨmə ə lamkə. Ma ko kiʼi əsoʼ mu ghə̀ lù fa Bobo, ma gàʼà to kənyʉ̀ kì a ma kwòʼtə to nə̀ wìʼ a Bobo kusə shinsə ə ne ghə̀ kʉʼʉ la və nchoʼsə̀ wen. 
1CO.7.26	Ma kwòʼtə̀ la, kə bòŋ la wìʼ faŋ to ali byìʼì ando mbyi diʼ luwen mu ghə̀ byif li. 
1CO.7.27	Wù sətsen ə nkiʼ wùwì, kə wu a dzɨ̀mə̀ wen. Wu faŋ ke tɨmə lam, kə wu a lam. 
1CO.7.28	Alì mu wù sətsen ə lam, ko kə andiʼ la wù nè li mbyɨ, mu wàyn ə wùwì sətsen ə lam, ko kə a ndiʼ la ghə̀ nè li mbyɨ. Ali viʼi a və lamkə li lu kiʼi ngəʼsə a mbyi ashə̀, a diʼ ngəʼ a sensə a ma mwomsə ə bʉʼsə ghə̀ŋ fa tsu.
1CO.7.29	Nò kənyʉ̀ kì a ma gàʼà a vəlemə vwomə, diʼ la, zhʉ̀ yi a və ghʉ̀ sə diʼ mù ghə̀ boʼsə li. Ə zìtə̀ fa luwèn ə dyʉ̀ nə̀ mbì, viʼi vyi a və kiʼi ki diʼ ə̀ ntsi to sə vəwenə ko kiʼ, 
1CO.7.30	viʼi a və dì ndiʼ to sə və ko dì tebè dì, viʼi vyi a və saŋlə ndiʼ to sə vəwenə ko saŋlə tebè saŋlə. Viʼi vyi a vəwenə ə̀ zen fo diʼ ə ndiʼ to sə vəwenə ə ko kiʼi ə əfo. 
1CO.7.31	Viʼi vyi a və shyèʼ nə̀ əfo nse diʼ ə ndiʼ to sə və ko kiʼ kənyʉ̀ kumə əfo a vyi. Ma gàʼà alə̀ byìʼì ando əfo vyi a və diʼi a mbyi luwen chò chò.
1CO.7.32	Ma kəŋ la kə kənyʉ̀ kə fɨŋsə ghə̀ŋ. Wìʼ yi a ghə̀ ko lam ə ghʉ̀ kətʉ̀ ə nè nyʉ̀ a Bobo, mwomsə ə ne la Bobo ə saŋlə. 
1CO.7.33	Alì wù ə lamə ghʉ kətʉ̀ kəwen to nyʉ̀ ə mbyi, a və a ne la wi wen ə nsaŋlə. 
1CO.7.34	Ghə̀ ne ko ghə̀ be ə kiʼ əkwoʼtə ə mùʼ. Wùwì yi a ghə̀ ko lam kò wàyn ə wùwì a ghə̀ ko lam ə lɨ̀mtə̀ a nyʉ̀ ə Bobo diʼ nə̀ laynə a wen a wèn be diʼ nə̀ laynə a kəzhwì, ali wùwì lamə ghʉ̀ kətʉ to nyʉ̀ ə mbyi a və a nè la lɨm ə wen ə nsaŋlə.
1CO.7.35	Ma gàʼà kənyʉ̀ na kènkə byìʼì ando ma kəŋ ə gyamtə ghə̀ŋ, a ko diʼ la ma kəŋ ə ku kəbyèʼè a ghə̀ŋ. Ma kəŋ ə nè la nyʉ̀ ə njèʼè to ji yi a və diʼ njèʼè fa tsù, ə be ə nè la ghə̀ŋ ku təwen ə təŋtə no tətsèm ə nshyèʼ to a Bobo.
1CO.7.36	Wìʼ sətsen ə yen la ghə̀ ŋwʉ̀ʼ no zhʉ̀ko, kwoʼtə to wàyn wùwì a wenə wen ghʉ̀ la və ko be a làm, ghə̀ bwensə yen la ghə̀ ə ko ne akayn, ə be koŋə ghə bwensə dyʉ̀ wenə wen lam. Wù sətsen nè alə, ko kə a ndiʼ la ghə̀ ne li mbyɨ. 
1CO.7.37	Alì mu wìʼ ə sətsen ghʉ̀ a wen a tyɨm la ghə̀ a ndiʼ to ali, ghaʼa wèn ə wen ko ghə̀ a lam, ko adiʼ la və tenlə wen tenlə, mu à ghʉ̀ to no wen a wen a tyɨm la ghə̀ ko lam wàyn wùwì ayì, a ndiʼ mù ghə̀ nè to kənyʉ̀ kə jùŋkə. 
1CO.7.38	Kə le diʼ la wìʼ yi a ghə̀ lam wàyn wùwì wen a ghèn diʼ mu ghə̀ ne to no kənyʉ̀ kə jùŋkə, yi a ghə̀ faŋ ke lam mu ghə ə nè li kənyʉ̀, kə bòŋ chò na kì kə.
1CO.7.39	Wùwì ə lamə ko be diʼ ə lam ə zàʼa to ando lɨmə wen bo tsi, mu lɨmə wen sətsen pfʉ, ghə̀ lam no ndò yi a ghə̀ kòŋ, ali a diʼ ə̀ ndi wìʼ a ghə dzɨ̀mtə̀ Bobo. 
1CO.7.40	A diʼ a mo kwòʼtə, mu wùwì ayi zizi ghə̀ a saŋlə chò azhʉ̀ a ghə̀ faŋə to ali. Ma kwòʼtə̀ la kəzhwì kə Nyìngòŋ kə tisə gàʼà ə ghomə.
1CO.8.1	Ma kəŋ ə gàʼa kənyʉ̀ luwen kumə əfo ə zhɨvə vyi a və moʼo a nshəʼsə. Vəghəŋ ə kɨ la vəghəŋ vətsèm ə kiʼ ətof. Ətof ə vì to nə̀ əghaŋsə ə wenə ali əkòŋ ə bwòm viʼi bwòmə. 
1CO.8.2	Wìʼ yi a ghə̀ kwòʼtə̀ la ghə̀ kɨli kənyʉ̀ diʼ ali ko ghə̀ ə kɨ ə zàʼa ando ghə̀ ndiʼ ə kɨ. 
1CO.8.3	Alì mu wìʼ sətsen ə̀ kòŋ Nyìngòŋ, Nyìngòŋ a nkɨ wen.
1CO.8.4	Ə gàʼ kənyʉ̀ kumə əfo ə zhɨvə vyi a və moʼo Vənyìngòŋ tsu, vəghəŋ ə kɨ la nshəʼsə ə ko diʼ tebè kəfo. Vəghəŋ ə kɨ la Nyìngòŋ yi a ghə̀ tsi diʼ to əmùʼ. 
1CO.8.5	Nò tèbe ando viʼi vətsenvə ə̀ kwòʼtə̀ la Vənyìngòŋ və tsenəvə diʼ, vətsenvə diʼ a nse, vətsevə be diʼ a akàŋ, to kədə̀ŋ, 
1CO.8.6	à diʼ a vəghəŋ, vəghəŋ kɨ la, Nyìngòŋ ə diʼ to əmùʼ, a diʼ Tìʼ. A shɨtə wen ə shɨtə no fo ə tsèm ə ne la vəghəŋ ə ntsi, gumlə wen. A be diʼ to Bobo ə mùʼ, a yi Yesò Klistò, mu və ə nshɨtə fo ə tsèm chò fa wen, vəghəŋ sə tsi to byìʼì wen.
1CO.8.7	Nò tèbè ali, à ko diʼ viʼi və tsèm a və kɨ kənyʉ̀ a kènkə. Viʼi vətsenvə sə diʼ mù kənyʉ̀ kə vənyìngòŋ na kènkə kɨŋtə li vəwenə, vəwenə sə ə zhɨ̀ əfo ə zhɨvə a və mòʼo Vənyìngòŋ tsu no zhʉ̀ko, vəwenə faŋ ə sə kwòʼtə̀ kənyʉ̀ a kì to kwòʼtə. A lə kənyʉ̀ kì a kə byɨbsə tə kwòʼtə̀ tə vəwenə byìʼì ando ghə̀ bwaʼa. 
1CO.8.8	Əfo ə zhɨvə zizi ko və lu ne la vəghəŋ və Nyìngòŋ ə diʼ a akayn. Vəghəŋ ə tyen kə zhɨ ko vəghəŋ lu le tebè kəfo, ə zhɨ tebe zhɨ ko və lu se tebè kəfo.
1CO.8.9	Ghə̀ŋ tuʼmə, kə ji yi a ghə̀ŋ nè nyʉ̀ fa ghə̀ŋ ngeŋ fa tsu a nè viʼi vyi a əbyɨmə ə vəwenə ə bwaʼa fəŋ a mbyɨ. 
1CO.8.10	Wu kɨ la wìʼ sətsen ə yen wù nə̀ ətof yì a wù kiʼi, wu ŋwʉ̀ʼ a ngə̀ŋ kəshəʼsəkə akəshi kə kəzhɨ, a kə a tenə wen azhʉ̀ a ghə̀ kiʼi kwòʼtə̀ ə bwaʼ ghə, la ghə̀ zhɨ̀ əfo ə zhɨvə mu və mòʼo li a Vənyìngòŋ. 
1CO.8.11	Kə sətsen fʉ̀ alə, a ndiʼ la ətof ə wu byɨbsə li lèmə̀ wù yi a kwòʼtə̀ ə wenə ə bwaʼa, mu Yesò ə mpfʉ li byìʼì wen. 
1CO.8.12	Ghə̀ŋ əkɨ la ghə̀ŋ ne ali, a nè ndiʼ mù ghə̀ŋ nè li mbyɨ a vəlemə vəŋə ando ghə̀ŋ byɨbsə li əkwòʼtə̀ bwaʼa ghə̀ ə vəwenə, a diʼ mbyɨ a ghə̀ŋ ne a Yesò. 
1CO.8.13	Kə le diʼi la nyàm sətsèn ə ndiʼ mu ghə̀ zizi ghə̀ ne la lèmə̀ ghom ne mbyɨ, ko ma bè lu phiʼ nyàm, ndi kə mà ne ghə̀ fəŋ.
1CO.9.1	Ma diʼ no wù ə ntɨm, diʼ fa mo a ngəŋ. Kə lə diʼ la ma nkò ə yen Yesò ə Bobo vəghəŋ mu? Ghə̀ŋ bwin kəvu kəshyèʼ mò ashɨ Bobo? 
1CO.9.2	Mà sətsèn ke ndiʼ tebè wù ə ntɨm a viʼi vətsenvə, a mà ndiʼ wù ə ntɨm a ghə̀ŋ, byìʼì ando ji yi a ghə̀ŋ diʼi fa tsù a Bobo diʼ byìʼì shwèʼ ə ghomə to nə̀ wù ə ntɨm. 
1CO.9.3	A lə ji yì a ma nè ma sə gàʼà fa tsù ə gyamtə wenə ghomə azhʉ̀ a viʼi ə ghàmə̀ mò. 
1CO.9.4	A lə diʼ la və ko diʼ ə nku əfo ə zhɨvə ko kəfo kənyʉkə a yès a əshyèʼ yi a yès nè mu? 
1CO.9.5	A lə diʼ la yès ko kiʼ kədyòʼ ə lyɨ̀ wùwì ə byɨmə a wùwì, ə njèʼè nə̀ wen to ando vəlemə və Bobo nə̀ Sefàs nə̀ viʼi ntɨm vətsenvə mu? 
1CO.9.6	Mu à diʼ to yo Bànabàs a yes diʼ ə nshyèʼ to shyèʼ mibu ə nzhɨ̀ lo? 
1CO.9.7	A diʼ sugyèʼ ə kò a ghə̀ shyèʼ be bwènsə̀ loʼ wen ə wen a? A zizi a nshyèʼ ndò shyèʼ əsɨm, ko diʼ ə lo ashɨ fo vyi a və fʉ̀ fa sɨm na ghèn a? A diʼi ntsɨ̀ŋ nyamsə ə kò a ghə̀ ko kamə ə zhwin ə nyàm ə nyʉ a?
1CO.9.8	Ma ko gàʼà tebè nyʉ̀ a venə to nə̀ wìʼ, no tebe Əsoʼ ə gàʼa to alì. 
1CO.9.9	Və nyòʼò li a ŋwàʼlə̀ Əsoʼ ə Mosìs la, “kə wù be lù kwiʼ əchʉ̀ ə nyàm a zhʉ a ghə̀ shyèʼè sɨm la kə ghə̀ pfiʼ asaŋ.” A Nyìngòŋ ə lə gàʼa kənyʉ̀ ken akəshi na ghèn kumə nyamsə mu? 
1CO.9.10	Kə diʼ nəmwèʼè la ghə̀ gàʼa kumə vəghəŋ byìʼì ando wù ə shwèʼè nə̀ we ghə̀ tsen pfì, vəwenə kɨ nəmwèʼè la vəwenə na kiʼi əfo ə zhɨvə ə zhɨ̀ a vəwenə a ntìntìn. 
1CO.9.11	Yès sətsen ə̀ ndiʼ mù və wè li ntɨm ə jùŋ a ghə̀ tətyɨm, ko a ndiʼ kənyʉ̀ kə kəbyɨkə ghə̀ŋ nku əfo ə zhɨvə a yès. 
1CO.9.12	Viʼi vətsenvə sətsen ə̀ kiʼ kədyòʼ ə nkiʼi əfo ə zhɨvə fa ghə̀ŋ, a ko yès andiʼ nkiʼ chò tèbè fa lì.
1CO.9.12	Alì yès sə diʼ ko andiʼ la yès ne kənyʉ̀ byìʼì kədyòʼ a kènkə a yès kiʼi ndiʼ nshi fo fa ghə̀ŋ. Yès ə boŋsə wensə to wensə byìʼì ando yès ə ko kòŋ ə ne kənyʉ̀ kə taʼsə ntɨm ə jùŋ ə Yesò la kə ghə̀ kwi. 
1CO.9.13	A ghə̀ŋ kɨli la viʼi vyi a və shyèʼè a ngə̀ŋ Nyìngòŋ nə̀ kiʼi əfo ə zhɨvə ə vəwenə, və fʉ̀ to fa tsu? Nò tèbe viʼi a və shyèʼè akwi kəbaŋ kə kəku nə̀ zhɨ̀ to no fa əfo yi a və kù tsu. 
1CO.9.14	Kə lə diʼ to ndə̀ŋndəŋ ando Bobo ə̀ kù li a soʼ la, viʼi vyi a və shə̀ʼtə̀ ntɨm ə jùŋ diʼ nzhɨ̀ byìʼì wen.
1CO.9.15	Ma sə diʼ ko andiʼ la ma nè kənyʉ̀ nə̀ kədyòʼ na kènkə, ko ma nyoʼtə tebè luwen la ghə̀ŋ ku kəfo kə tsenkə a mò. Kə bòŋ la mà boŋsə pfʉ pfʉ, azhʉ la wìʼ taʼsə la kə mà ə̀ saŋlə kumə ji yì a ma shə̀ʼtə̀ ntɨm ə jùŋ fa tsù. 
1CO.9.16	Ma ko diʼ ə nghaŋsə əwen kumə ando ma shə̀ʼtə̀ ntɨm ə jùŋ. A sə diʼ shwèʼ mu və ghʉ̀ li la mà nè, mu mà faŋ ke nè, a ngəʼ ə byɨ ne ndiʼ a mo kətʉ! 
1CO.9.17	Mà tə ndiʼ la ma ne shwèʼ a ghenə fa mò a kòŋ, a və ne diʼ ə lòʼò mò. Alì ma sə ne to byìʼì ando à diʼ kənyʉ̀, a ma diʼ ə ne, mu à gàʼ Nyìngòŋ la ma ə ne. 
1CO.9.18	Əmoʼtə ə ghomə lə diʼ no ghò? Əmoʼtə ə ghomə diʼ to la mà nshə̀ʼtə̀ ntɨm ə jùŋ, ko ma bèmə tebè kəfo, ko ma tuʼu ne tebè nə̀ adyòʼ yi a ma kiʼi to nə̀ wìʼ a ghə̀ shə̀ʼtə̀ ntɨm ə jùŋ.
1CO.9.19	Ma diʼ alə̀ ko ma lu ndiʼ kəkòs a wìʼ, alì ma ghʉ wenə ghomə a nə̀ kə kəkos kə a viʼi və tsèm ndiʼ mà nè, la viʼi və ghoʼo və be byɨmə. 
1CO.9.20	Ma dyʉ̀ a viʼi Jus, ma sədiʼ to nə̀ wù ə Jus, ə ne la vəwenə be byɨmə, ma sə dyʉ̀ a viʼi vyi a vəwenə ə̀ ghʉ̀ Əsoʼ, ma sədiʼ to nə̀ wìʼ a ghə̀ ghʉ̀ Əsoʼ no tèbe ando ma ko diʼ a tyi Əsoʼ. Ma ne ma sə ne alə̀ ndiʼ vəwenə be tuʼu byɨmə, to kədə̀ŋ. 
1CO.9.21	Ma dyʉ̀ a viʼi a və ko ghʉ̀ tebè əsoʼ, ma sədiʼ to nə̀ wìʼ a ghə̀ ko ghʉ̀ ə əsoʼ. Nakènkə ko diʼi la ma diʼ alə ko ma, ghʉ̀ əsoʼ ə Nyìngòŋ. Ma ghʉ̀ to no əsoʼ ə Yesò, ali ə dyʉ̀ a viʼi vyi a və ko ghʉ̀ tebè əsoʼ, ma sə ne to alə ndiʼ ə ne la vəwenə tuʼu byɨmə, to kədə̀ŋ. 
1CO.9.22	Ma dyʉ̀ a viʼi vyi a vəwenə ə̀ bwaʼa, ma sədiʼ to nə̀ wìʼ a ghə̀ bwaʼa, to ə nè la vəwenə be byɨmə. Ma kaʼkə li sədiʼ to ji sə tsèm to a viʼi vətsèm, ndiʼ mà ne, viʼi vətsenvə bwòŋ no tèbe a ji ə kò.
1CO.9.23	Ma ne nyʉ̀ a venə no ətsèm ndiʼ ə ne la ntɨm ə jùŋ kwi dyʉ̀ ambì mà boŋ ə kiʼi mbwaʼsə yì a ghə̀ diʼi tsu. 
1CO.9.24	A ghə̀ŋ kɨli la və shəmə kənyɨŋ, viʼi sə nyɨŋə, to kədə̀ŋ, ali a na nyɨŋə zhɨ̀ to wìʼ ə mùʼ ə kiʼi əmoʼtə yi. Kə le diʼi la ghə̀ŋ diʼ ə nshɨtə ə nyɨ̀ŋ a ji ə zhɨ̀ ə kiʼi əmòʼtə na yi. 
1CO.9.25	Nò ndò nə̀ zhʉsə shəmə kənyʉ̀, ghə̀ sə ziʼi ə nè kənyʉ̀ na kì, shɨtə ghaʼa wèn ə wen to ji sətsèm. Vəwenə nə̀ ne və sə ne ali ndiʼ kiʼi əmòʼtə, ko ghə̀ ndiʼ ə lu faŋ, ali vəghəŋ diʼ lù kiʼi əmòʼtə, a ghə̀ diʼ ə tsì ə faŋ. 
1CO.9.26	A lə kənyʉ̀ kyi a ma ko kumə nyɨŋə to nyɨŋə; ma ko pfènə̀ tebè fɨ̀nkàm to nə̀ wìʼ a ghə̀ ghomə to kəshi kə zɨmkə. 
1CO.9.27	Ma ghaʼa a wèn ə ghomə ndi ghə̀ kaʼkə ə zhʉ fa mò, bwen alì a mà shə̀ʼtə̀ ntɨm ə jùŋ, a lù ndiʼ a kəmwètə, Nyìngòŋ ə ghʉ̀ la ma ko kwʉ̀ʼ ə kiʼi əmòʼtə na yi.
1CO.10.1	Ma kəŋ a vəlemə vwomə la ghə̀ŋ be kwoʼtə ando vətiʼ vəghəŋ ə njèʼè tsi ə boʼsə a nse zɨm, mboʼsə sə diʼi ji a vəwenə no və tsèm, vəwenə lu jèʼ ə dyʉ̀ zàʼa a mù mə baŋə mə̀, mə tinə, vəwenə tɨm no vətsèm. 
1CO.10.2	Nyìngòŋ ə nku li mu a vəwenə a mboʼsə a yi no vətsèm ə be ku mu a mù mə baŋə mə̀, vəwenə sə diʼ ndzɨ̀mtə̀sə bàm Mosìs. 
1CO.10.3	Vəwenə no vətsèm nzhɨ̀ li kəfo kə zhɨkə kə mu à ku Nyìngòŋ, 
1CO.10.4	ə be nyʉ mu, mu à ku Nyìngòŋ. Mu na mèyn ə nfʉ fa əwu yi a ghə̀ njèʼè fa vəwenə a ntìntìn. Əwu na ghenə ə ndiʼ Klistò. 
1CO.10.5	Nyìngòŋ ə ne no tèbe alə̀, ko ghə̀ lə nsaŋlə a viʼi və ghoʼovə a vəwenə a ntìntìn, vəwenə sə pfʉkə, le dyʉ̀ a nse ə zɨm.
1CO.10.6	Ənyʉ̀ na venə diʼ nchwi ə ku kətyiftə a vəghəŋ la kə vəghəŋ na kòŋ nyʉ̀ ə byɨvə to nə̀ vəwenə, 
1CO.10.7	gumlə nshəʼsə to ando vəwenə vətsenvə ə ngumlə̀. Və nyoʼo li a ŋwàʼlə̀ Nyìngòŋ la, “Vəwenə ə nyʉ̀ʼmə li a nse ə zhɨ̀ ə be nyʉ, fa bàm a tsu vəwenə lù ə sə benə ku əkuʼsə a nshəʼsə.” 
1CO.10.8	Vəghəŋ ə ko diʼ ə nkwen a ntsìnə̀sə kəfwaʼlə yi a vəwenə vətsenvə ə ntsi, kənyʉ̀ a kì ə ne li, vəwenə pfʉ nkam məwumə mbò a njʉ̀sə̀ tàʼ to kətsi kə mùʼ. 
1CO.10.9	Vəghəŋ ə ko diʼ ə mwomsə Bobo ando vəwenə vətsenvə ə mwomsə, kənyʉ̀ na kì kə ne, zhusə lɨmlə ə zhwilə vəwenə. 
1CO.10.10	Vəghəŋ ə ko diʼ ə ndèmkə̀ to ando vəwenə vətsenvə ndèmkə̀, kənyʉ̀ na kì ne, ntsɨ̀ŋ Nyìngòŋ yì a ghə̀ nzhwilə̀ viʼi lì ə zhwilə vəwenə. 
1CO.10.11	Ənyʉ̀ na venə ə̀ nfʉ̀ a vəwenə a nchwi, və be nyòʼò ə ghʉ əku kətyiftə a vəghəŋ byìʼì ando əzhʉ̀ boʼsə li ə mbyi mè.
1CO.10.12	Kə le diʼi la no ndò yi a ghə̀ kwòʼtə̀ la ghə̀ ti a nkàyn diʼi tùʼmə̀, kə ghə̀ na fəŋ. 
1CO.10.13	Nò mwomsə ə tsen ghə̀ ko diʼ a ghə̀ vì a ghə̀ŋ ko andiʼ la ghə̀ tɨmə vì a wìʼ. Nyìngòŋ ə tuʼmə. Ghə̀ ko a moʼtə la mwòmsə̀ ə vi a ghə̀ to chò kədyòʼ ə kəŋkə̀. Əmwòmsə̀ ə sətsèn vì a ghə̀ŋ, ghə̀ a diʼ ji yì a ghə̀ŋ nyɨŋ fa tsù, ko mwòmsə̀ na yi a to ghoʼ ghə̀ŋ.
1CO.10.14	Alì, ghə̀ŋ nyɨŋsə təwen ə təŋtə fa gumlə nshəʼsə a doŋ shom sə jùŋsə. 
1CO.10.15	Ma gàʼà a ghə̀ŋ to nə̀ viʼi a və kiʼi ətof. Ghə̀ŋ kwoʼtə kənyʉ̀ ken a ma gàʼà no fa ghə̀ŋ a ngeŋsə. 
1CO.10.16	Vəghəŋ nə̀ nyʉ̀ʼ lyɨ ntaʼ ə kwòʼtə pfʉ ə Yesò, və jɨm a kwi ndoŋ məlyʉ̀ʼ ə nyʉ̀, kə diʼi la məmluŋ mə Yesò ne li vəghəŋ ntsentə vəghəŋ vəwen to kəfo kə mùʼ. Vəghəŋ nə̀ gə̀tə̀ əfo ə zhɨvə azhʉ̀ na ghèn ə zhɨ̀, kə nə̀ diʼi la ə wèn ə Yesò ə ne li vəghəŋ vəwenə ntsentə to kəfo kə mùʼ. 
1CO.10.17	Kə diʼ alə̀ byìʼì ando vəghəŋ nə̀ ndiʼ tèbe və ghoʼo, və tsèntə ə zhɨ̀ to kəbayn kə mùʼ, kə diʼ la vəghəŋ ə diʼ to ə wèn ə mùʼ. 
1CO.10.18	Ghə̀ŋ yen viʼi Islel a! Vəwenə ə ngə̀tə̀ kəfo kì a və kù a kwi kəbaŋ kəku ə zhɨ̀, kə sə diʼi la vəwenə tsentə li wenə və Nyìngòŋ. 
1CO.10.19	A ghə̀ŋ lə zhʉ̀ kɨ no tèbe kənyʉ̀ kì a ma gàʼà a? Ma gàʼà ə boʼ la əfo ə zhɨvə vyi a və moʼo a əse a nshəʼsə ə diʼ no kəfo kə tsenkə mu, la no nshəʼsə a vyi diʼ kəfo lo? 
1CO.10.20	Jòʼ. Ma gàʼà la, və mòʼo əse a əzhwi byɨvə, vəwenə ko mòʼo a Nyìngòŋ. Ma ko kòŋ la vye əzhwì byɨvə ə nzhɨmə̀. 
1CO.10.21	Ghə̀ŋ zizi ko ghə̀ŋ lu ə nyʉ̀ fa ndoŋ ə Nyìngòŋ be nyʉ̀ fa ndoŋ əzhwì byɨvə. Ghə̀ŋ zizi ko ghə̀ŋ lu zhɨ̀ akwi kəbaŋ ə Bobo be dyʉ̀ zhɨ̀ akwi kəbaŋ əzhwì byɨvə. 
1CO.10.22	Vəghəŋ kəŋ səʼ Bobo la ətin ə wen ə fwi mu? A vəghəŋ le kiʼi kədyòʼ chò wen a?
1CO.10.23	Viʼi vətsenvə nə̀ gàʼa la vəghəŋ ə kiʼi kədyòʼ ə ne no tèbe ghò, alì a ko diʼ nyʉ̀ ə tsèm a və gyàmtə̀ vəghəŋ. Viʼi vətsenəvə nə̀ gàʼa la vəghəŋ ə kiʼi kədyòʼ ə ne no tèbe ghò, ali a ko diʼ nyʉ̀ ə tsèm a və bòŋ. 
1CO.10.24	Kə wìʼ fa ghə̀ŋ a nshwèʼè ə gyàmtə̀ to wenə wen, ghə̀ŋ nshwèʼè ə gyàmtə̀ viʼi vətsenvə.
1CO.10.25	Ghə̀ŋ mpfiʼi no tèbe nki nyàm ə kò a və baʼlə a nguʼ ə nyàm. Ghə̀ŋ sə phiʼi, kə ghə̀ŋ a kayntə kənyʉ̀ kumə nyàm ayi, əghʉ̀ nyʉ̀ a ghə̀ŋ kwòʼtə. 
1CO.10.26	Ŋwàʼlə̀ Nyìngòŋ gàʼ la, “Nse ghèn diʼ alə̀, a kiʼi Bobo, nə̀ no tèbe nə̀ ghò yi a ghə̀ diʼi tsu.”
1CO.10.27	Wìʼ yi a ghə̀ ko tɨmə mbo byɨmə Yesò, sətsèn ə laʼa wù la wù vi zhɨ̀ a wen a ngə̀ŋ, wù dyʉ̀, wù zhɨ̀ no tebe ghò yì a və ku la wù zhɨ̀. Wù sə zhɨ̀, kə wu a moʼtə la kənyʉ̀ kətsen kə ə ku ngəʼ a wù kwòʼtə. 
1CO.10.28	Alì wù sətsen kəŋ zhɨ̀, wìʼ gàʼ mwetə a wù la, “və yi mòʼo əfo ə zhɨvə a venə a əse,” kə wu bè a zhɨ̀ byìʼì kənyʉ̀ ki zizi kə ku ngəʼ a wù a kwoʼtə̀ nə̀ ghə̀ wìʼ na ghèn a ghə̀ shə̀ʼtə̀ kənyʉ̀ na kènkə a wù lì. 
1CO.10.29	Ma gàʼà la wù shɨtə ki kwoʼtə ə wen, a ko diʼ yə̀, byìʼì ando ə kwoʼtə̀ ə wù ə kədyàŋ ə ko diʼ ə tàʼsə la kə ma ne ando ma kòŋ. 
1CO.10.30	Mà sətsèn ə zhɨ̀ əfo ə zhɨvə, ku kəzòŋ a Nyìngòŋ, ko və lu ə ndiʼ ə ghamə mo kumə kəfo kì a ma zhɨ, a diʼ ali ma zhɨ, ku kəzòŋ. 
1CO.10.31	Kə lə diʼ la, ghə̀ŋ sə nzhɨ̀ no tèbe ghò, kò ghə̀ŋ nyʉ nyʉ, kò ghə̀ŋ nè no tèbe ghò, ghə̀ŋ ne to ə ku kuʼsə a Nyìngòŋ. 
1CO.10.32	Kə ghə̀ŋ ə ntsi a ji ə ne la viʼi Jus kò viʼi Gɨ̀lìs kò viʼi və byɨməvə Nyìngòŋ fəŋ a mbyɨ. 
1CO.10.33	Ghə̀ŋ ə ne to ando ma mwomsə ə ne la viʼi vətsèm ə nsaŋlə̀, no tèbe a gho a ma nè. Ma ko kəŋ to njùŋ ghom, ma kəŋ jùŋ a viʼi və ghoʼo və ndi Nyìngòŋ ə bwoŋsə vəwenə.
1CO.11.1	Ghə̀ŋ ə shəmə ntsìnə̀ ghom ndə̀ŋndəŋ ando ma shəmə ghə̀ Yesò.
1CO.11.2	Ma bwomsə ghə̀ŋ byìʼì ando ghə̀ŋ ə ko lyesə mò no fa mpfen be shɨtə ghaʼ əziʼi yì a ma ə nziʼi ghə̀ŋ tsu, 
1CO.11.3	ali ma kəŋ la ghə̀ŋ ə kɨ la, Yesò diʼ kətʉ̀ kə lʉ̀mə vətsèm, wulɨm diʼ kətʉ̀ a wì wen, Nyìngòŋ ə diʼ kətʉ̀ a Yesò. 
1CO.11.4	Wùlɨm sətsèn ə chiʼtə kətʉ kə wen azhʉ̀ a ghə̀ jɨ̀mə̀ kò azhʉ̀ a ghə̀ shə̀ʼtə̀ ntɨm mu ghə̀ lù fa Nyìngòŋ, ghə̀ kɨ la ghə̀ diʼsə kətʉ kə Yesò, a ghə̀ diʼi kətʉ kəwen. 
1CO.11.5	A wùwì, mu ghə̀ sətsèn njɨ̀mə̀ kò ghə̀ shə̀ʼtə̀ ntɨm mu ghə̀ lù fa Nyìngòŋ ko andiʼ la ghə̀ chiʼtə li kətʉ kə wen, ghə̀ a diʼsə kətʉ kə lɨmə wen, a ghə̀ diʼi kətʉ a wen. Ghə̀ yi ne alə, ko nəkwoŋ na diʼ fa wen nə̀ wùwì yi a və kom li kətʉ̀ kə wen. 
1CO.11.6	Wùwì sətsèn faŋke ndiʼ ə chiʼtə kəfo a wen a kətʉ, a kə ne bòŋ la ghə̀ laynsə kom kətʉ na kì, ali à sətsèn ndiʼ kənyʉ̀ kə kətʉ kədiʼkə ə kom kətʉ, ghə̀ chiʼtə kəfo tsu. 
1CO.11.7	A wulɨm, ghə̀ ko diʼ ə chiʼtə kəfo a wen a kətʉ byìʼì ando Nyìngòŋ ə ne li la ghə̀ əfɨsɨ Nyìngòŋ, diʼi əbayn ə Nyìngòŋ, alì a wùwì, wùwì ne la lɨmə wen ə nkuʼmə̀. 
1CO.11.8	Ghə̀ŋ kɨli la və kò nlyɨ̀ kəkwoŋ kə shə wèn wùwì ə shɨtə wulɨm tsu, və mboŋsə lyɨ̀ kəkwoŋ kə shə ə wèn ə wulɨm ə shɨtə wùwì tsu. 
1CO.11.9	Kə le diʼ to ndə̀ŋndəŋ ando və nko shɨtə wulɨm a wùwì, və nə̀ shɨtə wùwì a wulɨm. 
1CO.11.10	A lə kənyʉ̀ ki a wùwì diʼ ə nchiʼtə kəfo a wen a kətʉ a nchwi ə diʼ la ghə̀ diʼ a tyi əsoʼ lɨmə wen, kə ətsɨŋsə Nyìngòŋ sə ne fwisə tin. 
1CO.11.11	Nò tèbè ali, a vəghəŋ vyi a və byɨmə a Bobo, wùwì ə ko ti fa wen a ngəŋ, a bwen fa wulɨm, ko wulɨm ə ti fa ngəŋ, a bwen fa wùwì. 
1CO.11.12	Və ə nlyɨ̀ kəkwoŋ kə əwen ə wulɨm ə shɨtə wùwì tsu, wùwì besə bwi wulɨm, alì mu à nshɨtə Nyìngòŋ shɨtə fo ə tsèm.
1CO.11.13	Ghə̀ŋ soʼtə̀ to no fa ghə̀ŋ a ngeŋsə la, kə lə diʼ a le la wùwì ə nti a ntìntìn ə viʼi, jɨ̀mə̀ a Nyìngòŋ ko andiʼ la ghə̀ chiʼtə kətʉ kə wen lo? 
1CO.11.14	A ji yi a mbyi diʼ fa tsu ə diʼi to no la, à diʼ kənyʉ̀ kə kətʉ kədiʼkə a wulɨm ghə̀ nkuʼsə kətʉ. 
1CO.11.15	Alì a wùwì, a diʼ ə ngòyn ə nkuʼsə kətʉ. Nyìngòŋ ə kù nyɨŋsə kətʉ sə dyefkəsə a wùwì, la ghə̀ ə chiʼtə kətʉ kə wen tsu. 
1CO.11.16	Sətsèn wìʼ nkəŋ ə ngwùmə̀ kənyʉ̀ na kèn a mà gàʼ lə̀, mu yès ko kiʼi ji tsen ə be lyɨ shə̀ʼtə̀ nyʉ̀ na venə fa tsù, ko andiʼ la no tèbe ngə̀ŋ Nyìngòŋ ə kiʼi.
1CO.11.17	Ənyʉ̀ ə tsenəvə ə diʼ a ma kəŋ ə gàʼ a ghə̀ŋ luwen, ma ko bwomsə tebè ghə̀ŋ byìʼì ando ghə̀ŋ vi zhùŋtə̀ no zhʉ̀ko ə kuʼsə Nyìngòŋ, ko ghə̀ŋ lu ə shɨtə nyʉ̀ shɨtə, ghə̀ŋ sə boŋsə byɨbsə to byɨbsə. 
1CO.11.18	Mbì kənyʉ̀ a ma kəŋ gàʼà diʼ la, viʼi shə̀ʼtə̀ li a mò la ghə̀ŋ vi zhùŋtə̀ to nə̀ ntsèntə̀ viʼi Nyìngòŋ, ghə̀ŋ sə kiʼ kəgəsə a ghə̀ŋ a ntìntìn, ma byɨmə la nyʉ̀ ə tsenəvə ə diʼ tsu a və gàʼà, a diʼ to no nəmwèʼè. 
1CO.11.19	Kəgəsə kə yi ndiʼ ndiʼ a ghə̀ŋ a ntìntìn, ndi və nshɨtə yenə kɨ nkàyntə̀ viʼi Nyìngòŋ. 
1CO.11.20	Ghə̀ŋ zhùŋtə̀ akəshi kə ntaʼ ə sə ne ali, ko a be andiʼ ntaʼ Bobo a ghə̀ŋ vi ə zhɨ̀. 
1CO.11.21	Byìʼàndo ghə̀ŋ zhʉ sə zhɨ̀, viʼi vətsenvə sə kwoʼtə to əfo ə zhivə ngeŋsə ə vəwenə, vətsenvə pfʉ kə jɨŋ sə, viʼi vətsenvə nyʉ məlyʉ̀ʼ, bomə̀. 
1CO.11.22	Ghə̀ŋ ko kiʼ aloʼ nzhɨ tsu be nyʉ mu? Ghə̀ŋ diʼ alə̀, chasə ngə̀ŋ Nyìngòŋ! Ghə̀ŋ kəŋ ə ndiʼsə kətʉ kə viʼi vyi a və ko kiʼ kəfo mu? A fʉ̀ no ghò nə̀ ghə̀ŋ a? Ghə̀ŋ kəŋ la mà ə bwomsə ghə̀ŋ a nyʉ̀ a venə mu? Mà zizi ko ma lu mwòm.
1CO.11.23	Kənyʉ̀ kì a ma zhʉ fa Nyìngòŋ a diʼ to kəwenkə ma ziʼi ghə̀ŋ tsu. Kə diʼ la, a ndiʼ nətʉʼ kətsi yi a və mbaʼlə̀ Bobo Yesò, ghə̀ lyɨ̀ li kəbayn kə məka, 
1CO.11.24	a sə diʼ ando ghə̀ ku kəzòŋ a Nyìngòŋ, ghə̀ byəʼlə ə gàʼ la, “Ghenə diʼ əwèn ghomə a ma kù byìʼì ghə̀ŋ. Ghə̀ŋ ne ə nè alə̀ kwoʼtə mò.” 
1CO.11.25	A sə diʼ ando və zhɨ li mwetə, ghə̀ ne to ali nə̀ ndoŋ, ə gàʼ la, “Ndoŋ ghèn diʼ ndoŋ məkàyn mə mfimə̀ ando və chiʼ nə̀ mənlyuŋ mwomə̀. Ghə̀ŋ lyɨ ə nyʉ. No zhʉ̀ko a ghə̀ŋ ə nyʉ ghə̀ŋ ə kwoʼtə mò.” 
1CO.11.26	Kə le diʼi la ghə̀ŋ sətsen ə zhɨ̀ kəbayn kènkə, nyʉ ndoŋ ghèn no zhʉ̀ko, a kə a ndiʼ la ghə̀ŋ shə̀ʼtə̀ ntɨm əpfʉ ə Bobo ə zaʼa ando ghə̀ lù bwenə vì.
1CO.11.27	Kə lə diʼ la, no ndo sətsen ə zhɨ̀ kəbayn kə Bobo na kènkə be nyʉ ndoŋ Bobo na ghèn a ji a ghə̀ ko ku kùʼsə a wen, ghə̀ nkɨ la ghə̀ ne mbyɨ kumə əwen Bobo nə̀ mənlyuŋ mə wen. 
1CO.11.28	Nò ndò ə nlye lì wèn ə wen mibu ghə̀ zhɨ̀ kəbayn na kì be nyʉ̀ fa ndoŋ na ghèn, 
1CO.11.29	byìʼì ando no ndò a ghə̀ sətsèn ə zhɨ̀ kəbayn na kènkə be nyʉ fa ndoŋ na ghèn, ko ghə̀ kwoʼtə kəfo kì a ghə̀ zhɨ, ghə̀ nkɨ la ghə̀ dzàŋ ngəʼ a wen kətʉ. 
1CO.11.30	A le kənyʉ̀ kì a kə ne viʼi sə bwaʼa vətsevə kwaʼa a ghə̀ŋ a ntìntìn no və ghoʼo, vətsevə be pfʉkə. 
1CO.11.31	Alì mu vəghəŋ sətsen ə nchò mbì ə lyè təwen tə vəghəŋ, ko Nyìngòŋ ə ba ə soʼ vəghəŋ. 
1CO.11.32	Nyìngòŋ sətsèn ə̀ soʼo vəghəŋ, a andiʼ jì ziʼi vəghəŋ ndi kə və lu soʼ ə byɨsə vəghəŋ nə̀ viʼi mbyi amuʼ.
1CO.11.33	Kə le diʼ a vəlemə vwomə la, Ghə̀ŋ ne zhùŋtə̀ no zhʉ̀ko ə zhɨ̀, ghə̀ŋ kəʼtə no viʼi vətsèm, ə vì. 
1CO.11.34	Wìʼ sətsen ə ndiʼ, jɨŋ ə zafə wen, ghə̀ zhɨ̀ mibu vì, bwen alì və vi tsentə̀, ghə̀ a ne Nyìngòŋ soʼ byɨbsə wen. Ma lu tisə nyʉ̀ ə tsenəvə vyi a ghə̀ŋ tə nyòʼ li azhʉ̀ a mà vi ə yen ghə̀ŋ.
1CO.12.1	Vəlemə və vwomə, ma kəŋ luwen la ghə̀ŋ ə kɨ kənyʉ̀ kumə kəku kikə a kəzhwì kə Ŋwoʼkə ə ku a viʼi. 
1CO.12.2	Ghə̀ŋ kɨli la a ndiʼ ando ghə̀ŋ bo bu ko ghə̀ŋ lu tɨmə diʼ viʼi və byɨməvə, və nlobtə ghə̀ŋ, lyɨ dyʉ̀ nə̀ ghə̀ŋ a nshəʼsə, a və ko gàʼà. 
1CO.12.3	A lə kənyʉ̀ kì a ghə̀ŋ ə kɨ la wìʼ zizi ko ghə̀ lu sə ngàʼ ə telə Yesò, a li kəzhwì kə Nyìngòŋ kə tisə wìʼ ayì. Wìʼ zizi ko ghə̀ lu sə ngàʼa ə gàʼa la, “Yesò diʼ Bobo,”a bwen la ghə̀ kiʼi kəzhwì kə Ŋwoʼkə.
1CO.12.4	Tə nkì tə kəku tə diʼ to kədə̀ŋ, alì a ku to Kəzhwì kə Nyìngòŋ. 
1CO.12.5	Tə nkì tə jisə shwèʼ sə diʼ to kədə̀ŋ, ali və shwèʼè to a Bobo Yesò na ghèn. 
1CO.12.6	Jisə shwèʼ sə diʼ to kədə̀ŋ, alì Nyìngòŋ yi a ghə̀ diʼi jisə na shisə sətsèm a viʼi vətsèm diʼ to əmùʼ 
1CO.12.7	Nyìngòŋ ə ku Kəzhwì kə wen no tèbè a ndò la kə gyàmtə̀ wen ghə̀ nè əshwèʼ jùŋ ghə to viʼi və tsèm. 
1CO.12.8	Kəzhwì na kènkə kə mùʼ nə̀ dyʉ̀ a wu ə tsen, kə ne la ghə̀ ngàʼà nə̀ ətofə, kə dyʉ̀ a wutsen kə ne la ghə̀ nkɨ ə shə̀ʼtə̀ nyʉ̀ vyi a kə diʼi a wen. 
1CO.12.9	Kəzhwì na kènkə kəmùʼ kə ne dyʉ̀ a wutsen, kə nè la əbyɨmə ə wenə ntotə̀, kə sə dyʉ̀ a wutsen, kə ku kədyòʼ la ghə̀ nchʉʼʉ təkwaʼa tə viʼi. 
1CO.12.10	Kəzhwì na kèn to kə mùʼ nə̀ dyʉ̀ a wu ə tsen, kə ne la ghə̀ nshwèʼè təshwèʼ tə kaynətə, ə dyʉ̀ a wutsen, kə ku kədyòʼ la ghə̀ nshə̀ʼtə̀ nyʉ̀ mu və lù fa Nyìngòŋ. Kə dyʉ̀ a wu ə tsen, kə nè la ghə̀ nkɨ nəkwoŋ yì a ghə̀ diʼ a ntìntìn nyʉ̀ yi a və lù fa Kəzhwì kə Ŋwoʼkə nə̀ vyi a və lù fa zhwì ə tsevə. Kəzhwì na kì ne sə dyʉ̀ a wutsen, kə ne la ghə̀ ə nkɨ ə gàʼ təgàʼ ko andiʼ la ghə̀ ziʼi fa wìʼ, ə dyʉ̀ a wìʼ ə tsen, kə ne la ghə̀ ə nzhʉ kɨ təgàʼ a titə, shə̀ʼtə̀ kənyʉ̀ ki a tə gàʼà titə gàʼà. 
1CO.12.11	Ənyʉ̀ na venə no ətsèm a ne to Kəzhwì na kènkə kə mùʼ lə. Kə kù no tèbe nki kəku kə kò, no tèbe a ndò, to ando kə kòŋ.
1CO.12.12	Vəghəŋ ə kɨ la ə wèn ə wìʼ ə diʼ to əmùʼ ali kiʼ bàs to kədə̀ŋ. Əbàs ə wèn a venə ə tsèntə diʼ to a wèn na ghèn ə mùʼ. Kə lə diʼ ndə̀ŋndəŋ to ali a Klistò. 
1CO.12.13	Vəghəŋ nkaʼkə li ə sə diʼ to əwèn ə mùʼ a tʉʼ a kəzhwì kə Ŋwoʼkə nku mu a vəghəŋ, kò a ndiʼ la, vəghəŋ diʼ viʼi Jus, kò vəghəŋ ə ndiʼ viʼi ətɨm, kò vəghəŋ ə ndiʼ əkòs a wìʼ, ko vəghəŋ ndiʼi fa vəghəŋ a ngeŋsə. Nyìngòŋ ə ku li Kəzhwì na kènkə kə mùʼ, to a vəghəŋ vətsèm.
1CO.12.14	Əwèn ə vəghəŋ ə diʼ alə̀ ko ghə̀ lu nkiʼi to kəbàs kə mùʼ, ghə̀ kiʼi əbàs, və diʼ to kədə̀ŋ. 
1CO.12.15	Kəghʉ̀ kə sətsèn gàʼ la, “Ma ko diʼ kəbàs kə wèn byìʼì ando ma ko diʼ kəvu,” Wu gàʼà wokenkə mu a ne la kə kə ndiʼi kəbàs kə wèn a? 
1CO.12.16	Kətiʼitiʼi kə ə sətsen ə gàʼà la, “Ma ko diʼ kəbàs kə wen byìʼì ando ma ko diʼ ashɨ,” Ko na kikə mu a nè la kə kə be diʼ kəbàs kə wèn. 
1CO.12.17	Əwèn no tsèm sətsen ə ndiʼ to ashɨ, ghə̀ ne zhʉ nyʉ̀ ale? Əwèn ə no tsèm sətsen ə ndiʼ to tiʼitiʼi, ghə̀ ne nlèmsə fo ale a? 
1CO.12.18	Əwèn wìʼ ədiʼ alə̀ mu Nyìngòŋ ə ne əghʉ̀ la no tèbe kəbàs kə kò kə ə ndiʼ to a ji yi a ghə̀ kòŋ fa tsù. 
1CO.12.19	Əbàs a venə ə yi ntsèntə̀ diʼ to kəbàs kə mùʼ, əwèn ə ne ndiʼ no le? 
1CO.12.20	Kə diʼ la, əbàs əwèn ə diʼ no ə ghoʼo ali, əwen diʼ to əmùʼ.
1CO.12.21	Əshɨ ə zizi ko ghə̀ lu gàʼ a kəvu kə la, “Wù ko kiʼ shwèʼ a mò,” ko kətʉ kə zizi kə gàʼ a ghʉ la, “Wù ko kiʼ shwèʼ a mò.” 
1CO.12.22	Əbàs əwen vi a və yenə la və ko tuʼ ə to ə boŋsə diʼ vyi a və ko yi ndiʼ wìʼ a pfʉ. 
1CO.12.23	Vəghəŋ nə̀ boŋsə tùʼmə̀ nə̀ bàs wèn vyi a vəghəŋ ə yenə la və ko tuʼ ə kuʼmə, vyi a və vi nə̀ diʼsəkətʉ diʼ vyi a və shɨtə tuʼmə̀ nə̀ wen və, 
1CO.12.24	chò no ando və tuʼmə nə̀ bàs vyi a və bòŋ. Alì Nyìngòŋ ə nshɨtə əwen a ji a ghə̀ na kuʼsə bàs vyi a vəghəŋ ə yenə la və ko tuʼ ə kiʼ əshyèʼ. 
1CO.12.25	Kə diʼ alə̀ byìʼì ando əwèn ə diʼ to a kəfo kə mùʼ, no tèbe kəbàs kə əwèn kə kò kə tùʼmə̀ nə̀ kətsen. 
1CO.12.26	Kəbàs kə əwèn kə mùʼ kə sətsen nə̀ kiʼ ngəʼ, a əbàs əwen ə tsèm ne ntsèntə̀ diʼ to a ngəʼ. Və sətsen ə bwomsə kəbàskə əwen kə mùʼ, a əbàs əwen ə tsèm ne saŋlə to saŋlə.
1CO.12.27	Ghə̀ŋ vətsèm diʼ alə̀ tsèntə diʼ əwèn ə Yesò, no ndò a ghə̀ŋ ntìntìn diʼ kəbàs kə mùʼ fa tsu. 
1CO.12.28	A diʼ a ngə̀ŋ Nyìngòŋ mu Nyìngòŋ ə gə̀sə̀ li viʼi ə ghʉ̀ a tə chʉ̀ tə shwèʼ to tənkì a tənkì. Ghə̀ ghʉ̀ li viʼi ambì, a diʼ viʼi ntɨm, ə kùmtə nə̀ nshə̀ʼtə̀sə. Fa yi abàm ghə̀ ghʉ̀ ndìʼsə̀sə ə be ghʉ̀ viʼi vyi a və ne nyʉ̀ ə kaynəvə ə ghʉ̀ vətsevə la və nə̀ chʉʼʉ viʼi nə̀ viʼi a və gyàmtə̀ viʼi vətsenvə. Ghə̀ ghʉ̀ li viʼi la və ə̀ tisə viʼi ə ghʉ̀ vətsevə la və nkɨ təgaʼ tə tsentə, ko andiʼ la à ziʼi wìʼ ə ziʼi vəwenə tsu. 
1CO.12.29	Ghə̀ŋ ko yen la à ko diʼ viʼi vətsèm à diʼi viʼi ntɨm? A ko diʼ viʼi və tsèm à diʼi nshə̀ʼtə̀sə kò ndìʼsə̀sə. Ko a ne tebè viʼi vətsèm ne nyʉ̀ ə kaynəvə. 
1CO.12.30	A ko kiʼ viʼi və tsèm kiʼ kəku ə nchʉʼʉ viʼi. Ko a kiʼ viʼi və tsèm kiʼ kəku ə ngàʼà təgaʼ ko andiʼ la à ziʼi wìʼ a vəwenə, ko a kiʼi viʼi və tsèm kiʼ kəku ə kɨ nyʉ̀ vyi a və gàʼà a təgàʼ na ghèn. 
1CO.12.31	Ghə̀ŋ ə soynə ə kiʼi kəku a kə kiʼ shwèʼ ghoʼoghə. Ma diʼ ji a ghə̀ŋ luwen, ghə̀ bòŋ kwʉʼʉ.
1CO.13.1	Mà sətsen ə nkɨ ə gàʼ təgàʼ tə viʼi to a tənkì a tənkì nə̀ tə gàʼà tə ətsɨŋsə Nyìngòŋ, alì ko andiʼ la ma kiʼi əkòŋ, a mà na nyaŋlə to tiʼitiʼi ə viʼi to nə̀ ngèm azhʉ̀ a və kumə buʼtə to buʼtə. 
1CO.13.2	Mà sətsen ə nkiʼ kəku ə nshɨtə kɨ ə shə̀ʼtə̀ kənyʉ̀ kə Nyìngòŋ, zhʉ kɨ nyʉ̀ ə lyomtəvə, no ə tsèm, kiʼi ətof kumə əfo ə tsèm be kiʼi əbyɨmə a ghə̀ zì ghə ne la mà ə məʼtə phènsə alì ko ndiʼ la ma kiʼi əkòŋ, ko mà na kwʉ̀ʼʉ̀ no kəfo no fa mpfen. 
1CO.13.3	Ma sətsen ku no tèbe ghò a ma kiʼi, be ku no əwen ghomə la və nyuʼ ali faŋke nkiʼi əkòŋ, ko mà na kwʉ̀ʼʉ̀ no to kəfo no fa mpfen.
1CO.13.4	Wìʼ ə sətsen ə nkòŋ viʼi, a ghə̀ ne wensə be tuʼmə, wìʼ ə sətsen ə nkòŋ viʼi, kò ghə̀ be a ghə̀ʼə̀ vəwenə, kò ghə̀ be nà kùmə kədyʉ̀ʼ, ko ghaŋsə əwèn. 
1CO.13.5	Wìʼ ə sətsen nkòŋ viʼi, ko ghə̀ be nà ne sə ghə̀ ki ko ghə̀ lu yenə vəwenə, kò ghə̀ be na kwòʼtə̀ kumə to wèn ə wen, ko ghə̀ be nà fwisə tin, kò ghə̀ be nà taŋtə nyʉ̀ vyi a və ne mbyɨbsə a wen. 
1CO.13.6	Wìʼ ə sətsen ə nkòŋ viʼi, kò ghə̀ be nà saŋlə kumə ənyʉ̀ byɨvə, ghə̀ ne saŋlə kumə to kənyʉ̀ kì a kə diʼ nəmwèʼè. 
1CO.13.7	Wìʼ ə sətsen ə nkòŋ viʼi, ko ntsìnə̀ wìʼ be na byɨf ə ghoʼo wen, ko ghə̀ be nlye mbyɨsə viʼi, ghə̀ ne tsi kɨ to kɨ la no tebe ghò yi a ghə̀ bo ki kəʼtə lu ndiʼ to alì. Wìʼ sətsen ə nkòŋ viʼi, a ghə̀ ne wensə nyʉ̀ tsèm to wensə.
1CO.13.8	Wìʼ ə sətsen ə nkòŋ viʼi, ko ghə̀ be a maʼa kòŋ wen. Ənyʉ̀ vyi a nshə̀ʼtə̀sə ə ngàʼa a diʼ kəku a və kù a vəwenə lu mè, tə gàʼà titə a və kù a kəku a viʼi mè, ətof yì a viʼi ə kiʼi a diʼ kəku ko be lu ndiʼ. 
1CO.13.9	Kə diʼ alə̀ byìʼì ando vəghəŋ ə tofə to kəbyəʼ kəbyəʼ, shə̀ʼtə̀ ntɨmə Nyìngòŋ to kəbyəʼ kəbyəʼ. 
1CO.13.10	Ənyʉ̀ ə tɨməvə lu vì, ə nyʉ̀ vyì a ko diʼ nyʉ̀ tɨməvə li mè.
1CO.13.11	A ndiʼ ando ma diʼ wàyn, ma ngàʼà to nə̀ wàyn, yenə ənyʉ̀ to nə̀ wàyn, kwoʼtə to nə̀ wàyn. Luwen ando mà sə diʼ wù ə to, ma moʼtə li nyʉ̀ ə voyndyə. 
1CO.13.12	Vəghəŋ ə yenə nyʉ̀ luwen tosə vəghəŋ yenə a məlaməlamə, yenə sə vəghəŋ yenə a zhʉ a kənkàʼtə̀ ko kə tuʼtə baynə. Kətsi kə lu vì, ə vəghəŋ shɨtə yen mwetə. Luwen diʼ, ma kɨ nyʉ̀ to kəbyəʼ kəbyəʼ, kətsi kə diʼ lù vì, ə mà shɨtə kɨ mwetə nyʉ̀ no tsèm to ndə̀ŋndəŋ ando Nyìngòŋ ə kɨ mò.
1CO.13.13	Luwen, nyʉ̀ venə ə tàʼ, à lə əbyɨmə nə̀ kənyʉ̀ kì a vəghəŋ ə ki kəʼtə kəwenkə, kɨ nəmwèʼè la və lu ndiʼ, nə̀ kòŋə ə diʼ mu və faŋ li to nəmwèʼè ali no kənyʉ̀ ki a kə to chò a ntìntìn nyʉ̀ a ghèn diʼ əkòŋ.
1CO.14.1	Ghə̀ŋ nkəŋ ji to məzhʉ̀ ə tsèm ə ndiʼi əkòŋ a viʼi. Ghə̀ŋ ə soynə ə kiʼi kəku kikə a kəzhwì kə Ŋwoʼkə ə ku, soynə no nəkwoŋ la kə ne, ghə̀ŋ nkɨ ə shə̀ʼtə̀ ntɨm ə Nyìngòŋ. 
1CO.14.2	Wìʼ yi a ghə̀ gàʼà təgaʼ tə tsentə ko ndiʼ la à ziʼi wìʼ a wen ko gàʼà a viʼi, ghə̀ boŋsə gàʼà a Nyìngòŋ byìʼì ando ghə̀ gàʼà nyʉ̀ ə lyomtəvə a kədyòʼ kə Kəzhwì, ko wìʼ lu zhʉ kɨ kənyʉ̀ kì a ghə̀ gàʼà. 
1CO.14.3	Alì a wìʼ yi a ghə̀ shə̀ʼtə̀ nyʉ̀ mu və lù fa Nyìngòŋ, ghə̀ gàʼà a viʼi ə gyàmtə̀ la vəwenə nə̀ kiʼi ətyɨm ə to ghə̀, be kiʼi tyɨm əzhʉtəghə. 
1CO.14.4	Wìʼ yi a ghə̀ gàʼà təgaʼ tə tsentə ə gyàmtə̀ to wenə wen, ali wìʼ yi a ghə̀ shə̀ʼtə̀ ntɨm mu ghə̀ lù fa Nyìngòŋ, no ndo ə zhʉ kɨ kənyʉ̀ kì a ghə̀ gàʼà kə gyàmtə̀ viʼi və byɨməvə. 
1CO.14.5	Ma kòŋ la ghə̀ŋ ngàʼà təgaʼ tə kədyàŋ ali tuʼtə kòŋ la ghə̀ŋ ə mbòŋsə̀ shə̀ʼtə̀ nyʉ̀ mu və lù fa Nyìngòŋ, a no ndò a zhʉ̀. Wìʼ yi a ghə̀ shə̀ʼtə̀ nyʉ̀ mu və lù fa Nyìngòŋ ə chò wìʼ yi a ghə̀ gàʼà to təgaʼ tə kədyàŋ, a bwen la ghə̀ sə ngàʼà, wìʼ sədiʼ ə nshə̀ʼtə̀ làynsə kənyʉ̀ kì a ghə̀ gàʼà, ndi viʼi və byɨməvə vyi a və diʼi a ntsentə nkwi, no vətsèm. 
1CO.14.6	Mà sətsèn vi a ghə̀ŋ luwen, a vəlemə vwomə ə ngàʼà a ghə̀ŋ a təgàʼ tə kədyàŋ, ko ghə̀ŋ zhʉ kɨ, se na ndiʼ no ghò? A bwen la mà vì nə̀ kənyʉ̀ kə a Nyìngòŋ diʼi laynsə a mò, kò mà vi ə ne la ghə̀ŋ nkiʼ ətof, kò mà vi ə shə̀ʼtə̀ ntɨmə Nyìngòŋ, kò ə ziʼi ghə̀ŋ.
1CO.14.7	Kə diʼ to ndə̀ŋndəŋ ando wù sətsèn ə lyɨ̀ fəndoŋ ndemə toŋ to toŋ, kò wù lyɨ̀ əluŋ ə ndemə buʼtə to buʼtə, ko wìʼ a zhʉ kɨ kəfo a wù buʼ. 
1CO.14.8	Wìʼ yi a ghə̀ ntu ə soŋ ə shə̀ʼtə la əghoŋ ə vì sətsen faŋ ke toŋ akayn, və a kɨ fa ghò ə baʼtə̀ əghoŋ a? 
1CO.14.9	A be diʼ to ndə̀ŋndəŋ kənyʉ̀ a ghə̀ŋ. Ghə̀ŋ sətsen nə̀ ngàʼà təgaʼ tə kədyàŋ, a və ko zhʉ kɨ, ko wìʼ a nkɨ la ghə̀ŋ gàʼà la ghò lo. Kə sətsen ə ndiʼ alə̀, a nyʉ̀ vyi a ghə̀ŋ gàʼà a nchò to nə̀ fwofə 
1CO.14.10	Tə gàʼà tə diʼ to kədə̀ŋ a mbyi, viʼi diʼ a və zhʉ̀ no ghə̀ ko. 
1CO.14.11	Mà sətsèn ə nzhʉ ko ma kɨ tebè kənyʉ̀ a wìʼ gàʼà, a mà ndiʼ wù kətɨm a wìʼ na yì, ghə̀ be diʼ wù kətɨm a mò. 
1CO.14.12	Ma gàʼà la, ando ghə̀ŋ lɨ̀mtə̀ ə kiʼi kəku kə kəzhwì kə Ŋwoʼkə, ghə̀ mwomsə no nə̀ kədyòʼ kə ə ne tə shwèʼ a tə gyàmtə̀ ə kwisə ngə̀ŋ ə Nyìngòŋ. 
1CO.14.13	Kə lə diʼi la wìʼ yi a ghə̀ kɨ ə gàʼà təgàʼ tə kədyàŋ ndiʼ ə jɨ̀mə̀ la kəzhwì kə ku kwʉ̀ʼsə kədyòʼ, ghə̀ kɨ ə shə̀ʼtə ə làynsə nyʉ̀ vyi a ghə̀ gàʼà. 
1CO.14.14	Mà sətsèn ə̀ jɨ̀mə̀ a gàʼà ə kədyàŋ, kə a ndiʼi la ma jɨ̀mə̀ a mò kəzhwì, ali ko kwòʼtə̀ ə ghomə kɨ kənyʉ̀ a ma gàʼà 
1CO.14.15	Kə sətsèn ndiʼ alə̀, ma ne a le? Kəzhwì ə kòmkə diʼ ə njɨ̀mə̀, kwoʼtə ə ghomə be jɨ̀mə̀, kəzhwì ə kòmkə ə zhɨmə ndzàŋ, kwoʼtə ə ghomə zhɨmə. 
1CO.14.16	Ghə̀ŋ sətsèn ə njɨ̀mə̀, ku kəzòŋ, a jɨ̀mə̀ to kəzhwì, wìʼ yi a ghə̀ bo ziʼi ziʼi ne nè ale ə tomsə kənyʉ̀ a kì ə gàʼ la, “Amèyn a” ko andiʼ la ghə̀ zhʉ kɨ nyʉ̀ vyi a ghə̀ŋ ə jɨ̀mə̀ a? 
1CO.14.17	Wù zi wù njɨ̀mə̀ ə ku kəzòŋ a Nyìngòŋ ə no nkayn, ali kò kə lə gyàmtə̀ viʼi vətsen və no fa mphen.
1CO.14.18	Ma kù kəzòŋ a Nyìngòŋ ando ma kɨli ə gàʼ təgàʼ tə kədyàŋ chò ghə̀ŋ no və tsèm. 
1CO.14.19	Alì mu mà yi ngàʼà a ngə̀ŋ ə Nyìngòŋ, mà ne kòŋ ə gàʼ to nyʉ̀ à tayn la viʼi zhʉ kɨ ə ziʼi kənyʉ̀ fa kənyʉ̀ a ma gàʼà chò ando mà yi gàʼà nyʉ̀ nkamsə əwùm a təgaʼ tə kədyàŋ, ko viʼi lu ə nzhʉ.
1CO.14.20	Kə ghə̀ŋ a nkwoʼtə to nə̀ voyndyə, a vəlemə vwomə, ghə̀ŋ ne boŋsə diʼ to voyndyə kumə mbyɨ ali kwoʼtə nyʉ̀ to nə̀ ə viʼi vətokəvə. 
1CO.14.21	Və nyòʼò li a ŋwàʼlə̀ Əsoʼ la:
1CO.14.21	“A gàʼà mò Nyìngòŋ la, Mà lu ne,
1CO.14.21	ə viʼi tɨm ə̀ nshə̀ʼtə̀ ntɨmə ghom a viʼi venə.
1CO.14.21	Mà lu ne,
1CO.14.21	ə və gàʼ a vəwenə a gàʼà kətɨm.
1CO.14.21	Və lu ne tèbe alə̀,
1CO.14.21	vəwenə tyen la və ko zhʉtə kənyʉ̀ kì a ma gàʼà.”
1CO.14.22	Kə diʼi la, təgaʼ tə kədyàŋ ə diʼ nchwi a viʼi vyi a və ko tɨmə ə byɨmə, a ko diʼ a viʼi vyi a və byɨmə li. Kəku ki a kə diʼi kəku ə nshə̀ʼtə̀ nyʉ̀ mu və lù fa Nyìngòŋ ə diʼ nchwi a viʼi və byɨməvə, a ko diʼ a viʼi vyi a və ko tɨmə ə byɨmə.
1CO.14.23	No tebe ali, ghə̀ŋ sətsen zhùŋtə̀ a ngə̀ŋ Nyìngòŋ, ə gàʼà to a tə gàʼà tə kədyàŋ, viʼi vyi a və ko tɨmə ə byɨmə kwen vi kò à kwen viʼi ghayn, a vəwenə a gàʼ la ghə̀ŋ bomə bomə. 
1CO.14.24	Alì mu ghə̀ŋ və tsèm sətsen ə shə̀ʼtə̀ ntɨm mu ghə̀ lù fa Nyìngòŋ, viʼi vyi a və ko tɨmə ə byɨmə kwen vi ə zhʉ, kò à kwen viʼi ə ghayn, a ntɨm ayi a nè, la vəwenə byɨmə no fa vəwenə ngeŋsə la vəwenə ə ne mbyɨ, a nyʉ̀ vyi a vəwenə zhʉ və ghaʼ vəwenə 
1CO.14.25	ə boʼtə nyʉ̀ ə lyomtəvə vi a və diʼ a vəwenə a tətyɨm, a vəwenə a shiʼ a vəwenə a nchiʼ sə lwi ə kuʼsə Nyìngòŋ gàʼa la, “Nyìngòŋ ə diʼ a ghə̀ŋ a ntìntìn no nəmwèʼè.”
1CO.14.26	Vəghəŋ zizi və gàʼà no la gho a vəlemə vwomə? Ghə̀ŋ zizi a ghə̀ŋ gàʼà la, ghə̀ŋ zhùŋtə̀ no zhʉ̀ko, wìʼ ə sə kiʼ dzàŋ ə zhɨm, ghə tsen ə kiʼi kənyʉ̀ a ziʼi, ghətsen kiʼi kənyʉ̀ a Nyìngòŋ ə diʼ làynsə a wen, ghətsen ə kiʼ kənyʉ̀ ə gàʼ a gàʼà ə kədyàŋ, ghətsen diʼ ə shə̀ʼtə̀ nyʉ̀ vyi a və gàʼa. Ghə̀ŋ ə ne nyʉ a venə ə no tsèm to gyamtə viʼi və byɨməvə. 
1CO.14.27	Viʼi sətsen ndiʼ ə gàʼ a gàʼà kə kədyàŋ, və gàʼ ə zàʼa və bò kò və tàʼ. Və sə ngaʼa, və moʼtə wìʼ ə mùʼ ə gàʼà mwetə, wìʼ ə tsen ə shə̀ʼtə kənyʉ̀ ki a ghə̀ gàʼa mibu ghətsen be gàʼ ndiʼ və zhʉ ə kɨ nyʉ̀ vyi a vəwenə ə gàʼa. 
1CO.14.28	Wìʼ sətsen faŋke ndiʼ ə shə̀ʼtə̀ kənyʉ̀ ki a və gàʼà, vəwenə chiʼ to kuʼ, no ndo ə ngàʼà to a wen a wèn, be gàʼà to a Nyìngòŋ. 
1CO.14.29	Nshə̀ʼtə̀ sə ngàʼa, sə ngàʼà to sə bò kò sə tàʼ. Vəwenə ngàʼà, viʼi vətsenvə nkìtə̀ kənyʉ̀ ki a vəwenə gàʼà. 
1CO.14.30	Nshə̀ʼtə̀ zìtə̀ ə gàʼ kənyʉ̀, Nyìngòŋ ə ku ntɨm ə fi a wìʼ ə tsen, nshə̀ʼtə̀ ə mbì ə chiʼ ndiʼ wìʼ ayi gàʼ. 
1CO.14.31	Nò ghə̀ŋ vətsèm zizi ghə̀ŋ a shə̀ʼtə̀ ntɨm mu ghə̀ lù fa Nyìngòŋ azhʉ̀ wìʼ ə mùʼ ə gàʼà chiʼ mibu ghətsen be gàʼ ndiʼ viʼi ziʼi nyʉ̀ fa yi tin be kɨ və gyamtə vəwenə. 
1CO.14.32	Viʼi vi a və kiʼi kəku nshə̀ʼtə̀ ntɨm mu ghə̀ lù fa Nyìngòŋ diʼ nshɨtə kɨ ə ghaʼ ntɨm ayi. 
1CO.14.33	Byìʼàndo Nyìngòŋ ə ko kòŋ la viʼi ənè nyʉ̀ to mpfen. Ghə̀ kəŋ la viʼi nə̀ tsi nə̀ mbwaʼmə. A diʼ to lə a ntsèntə̀sə viʼi Nyìngòŋ diʼi ndiʼ no tèbe fe. 
1CO.14.34	Ki na ndyʉ̀ a ntsèntə̀sə, kə və a gàʼa byìʼì ando və ko ku adyòʼ la vəwenə ngàʼa. Vəwenə ə diʼ ə ndi to a ti əsoʼ ə lʉ̀mə ando Əsoʼ ə gàʼa. 
1CO.14.35	Wìʼ fa tsu sətsen ə kòŋ ə kɨ kənyʉ̀, ghə̀ bèmə a lɨmə wen a ngə̀ŋ, byìʼì ando à diʼ kənyʉ̀ kə kətʉ kədiʼkə ə wùwì ngàʼà a ngə̀ŋ Nyìngòŋ.
1CO.14.36	Kənyʉ̀ kə Nyìngòŋ ə diʼ alə̀ ko andiʼ la kə zìtə̀ fa ghə̀ŋ! Kə ko vi to a ghə̀ŋ. 
1CO.14.37	Wìʼ sətsen ə kwoʼtə la ghə̀ diʼ nshə̀ʼtə̀ kò ghə̀ kiʼi Kəzhwì kə Ŋwoʼkə, ghə̀ kɨ la kənyʉ̀ ki a ma gàʼà a ghə̀ŋ diʼ mu à gàʼ Bobo. 
1CO.14.38	Wìʼ sətsen faŋke lyɨ̀ kənyʉ̀ na kènkə a kənyʉ̀, Nyìngòŋ ə mò ə wen.
1CO.14.39	Ghə̀ŋ ə nsoynə li no nə̀ kədyoʼkə, a vəlemə vwomə, ə nshə̀ʼtə̀ ntɨm yì a ghə̀ lù fa Nyìngòŋ. Kə ghə̀ŋ a ntensə la kə viʼi gàʼà təgaʼ tə kədyàŋ a ngə̀ŋ Nyìngòŋ. 
1CO.14.40	Alì, ghə̀ŋ sə ne no tèbe ghò, ghə̀ŋ ə ne to a ji ə tɨmə, be ne to akayn.
1CO.15.1	Ma kəŋ luwen a vəlemə vwomə ə dzɨŋtə ghə̀ŋ nə̀ ntɨm ə jùŋ yì a ma ə nshə̀ʼtə̀ a ghə̀ŋ, ghə̀ŋ zhʉ ə byɨmə ə sə ti to tsu. 
1CO.15.2	A diʼ ntɨm ə jùŋ na ghèn a ghə̀ zizi ghə̀ bwoŋsə ghə̀ŋ, azhʉ̀ a ghə̀ŋ shətə ghaʼa kənyʉ̀ ki a mà tə shə̀ʼtə̀ a ghə̀ŋ, bwen ali, əbyɨmə ə ghəŋə a lè to kədyàŋ.
1CO.15.3	Nò kənyʉ̀ kə tokə ki a ma tə nziʼi ghə̀ŋ diʼ to kəwenkə kə a və nziʼi a mò la, Yesò mpfʉ byìʼì nyʉ̀ əbyɨvə ə vəghəŋ to ando və nə̀ nyoʼo a Ŋwàʼlə̀ Nyìngòŋ, 
1CO.15.4	və bvɨmə wen, a sədiʼ a mətsi ə ntàʼ, ghə̀ lu fa pfʉ to ando və nyoʼo li a Ŋwàʼlə̀ Nyìngòŋ 
1CO.15.5	la, ghə̀ ndiʼi li wèn ə wen a Sefàs ə be diʼ a viʼi ntɨm vyi njʉ̀sə̀ bò. 
1CO.15.6	Ghə̀ ndiʼi li wèn ə wen a ndzɨ̀mtə̀sə wensə sə chò əghɨ ə tayn to ghayn ə mùʼ, viʼi fa vəwenə a ntìntìn bo diʼ ə zàʼa fa layn, və tsenəvə diʼ mù və pfʉkə li. 
1CO.15.7	Ghə̀ ndiʼi li wèn ə wen a Jems ə be diʼ a viʼi ntɨm, no və tsèm.
1CO.15.8	A kə mwetə ghə̀ mu diʼi ə mwetə wèn ə wen a mò no tèbe ando ma diʼ to nə̀ wìʼ a və mbwi a zhʉ̀ kədyàŋ. 
1CO.15.9	Byìʼàndo ma ko diʼi no tebe wìʼ a ntìntìn ə̀ viʼi ntɨm, ko ma kʉʼʉ li və ntoŋtə mò la wù ə ntɨm byìʼì ando ma ə nfaŋ li ə sə ku ngəʼ to ku a tsèntə̀sə viʼi Nyìngòŋ. 
1CO.15.10	Alì byìʼì ətyɨm ə jùŋə Nyìngòŋ, ma sə diʼ kəfo kì a ma diʼi kəwenkə luwen. Ətyɨm ə jùŋə na ghenə ko lè kədyàŋ. Ma boŋsə li shwèʼ no nə̀ kədyoʼkə, shwèʼ chò no ndò a ntìntìn ə̀ viʼi ntɨm no tèbe ando à ko tə nlaynsə shwèʼè mò, à tə nshwèʼè ətyɨm ə jùŋə Nyìngòŋ na yi a mò a wèn. 
1CO.15.11	Kə diʼ la, kò a nshə̀ʼtə̀ mò shə̀ʼtə̀ ntɨm ə jùŋ a ghə̀ŋ, kò à ə̀ shə̀ʼtə̀ viʼi vətsenvə na vyi, kənyʉ̀ kətokə diʼ to la, və nshə̀ʼtə̀ li, ghə̀ŋ byɨmə.
1CO.15.12	Ghə̀ŋ le ziʼi la Yesò nlù li fa pfʉ, viʼi vətsenvə fa ghə̀ŋ a ntìntìn njèʼ ale ə gàʼa la viʼi ko lu lù tebè fa pfʉ a? 
1CO.15.13	Nò tèbè ali, kə sətsen ndi nəmwèʼè la viʼi ko lu lù tebè fa pfʉ, a kə a ndiʼi la Yesò nko nlù fa pfʉ. 
1CO.15.14	Kə sətsen ə ndiʼ la və kò ə nlùsə Yesò fa pfʉ, a kə ne diʼi la əziʼi ə yesə le li to kədyàŋ, tèbe əbyɨmə ə ghəŋə be andiʼ to byɨmə zɨm ghə̀. 
1CO.15.15	Kə sətsen ə ndiʼ ali, a kə ne be diʼi la yès ə zhò to ndzɨŋ kumə Nyìngòŋ byìʼì ando yès ə gàʼ la Nyìngòŋ ə nlùsə Yesò fa pfʉ. Kə sətsen ndiʼ nəmwèʼè la viʼi ko lu lù fa pfʉ, a kə a ndiʼi la ghə̀ nko lùsə wen fa pfʉ. 
1CO.15.16	Kə sətsèn ə ndiʼ nəmwèʼè la və ko lu lusə viʼi fa pfʉ, a kə a ndiʼi la və ko nlùsə Yesò. 
1CO.15.17	Kə sətsen ə ndiʼ la və kò ə lùsə Yesò fa pfʉ, a əbyɨmə ə ghəŋə a diʼ to byɨmə zɨm ghə̀, mbyɨ shəŋsə bo a diʼ to a ghə̀ŋ a kətʉ. 
1CO.15.18	Kə yi ndiʼ alə, kə a diʼi la viʼi vyi a və tə sə pfʉ, mu və byɨmə li a Yesò, ə lè li to kədyàŋ. 
1CO.15.19	Vəghəŋ sətsen ə ndiʼ mu və kù li təwen tə vəghəŋ a Yesò la ghə̀ gyamtə vəghəŋ, ghə̀ diʼ ə gyàmtə̀ kumə to ntsìnə̀ yì a vəghəŋ ntsì a mbyi luwèn, a kə ne bòŋ la ghə̀ kusə shinsə a vəghəŋ chò ando və kusə no tèbè ando ə tsen a mbyi ashen.
1CO.15.20	Alì kə ko diʼ ali. Kə diʼ to no nəmwèʼè la və lusə li Yesò fa pfʉ, a diʼi wen yi a ghə̀ nlù fa pfʉ a ambì ə viʼi vətsèm ə diʼ la viʼi ə lu lù fa pfʉ. 
1CO.15.21	Byìʼàndo pfʉ ə nvi a nse mu à nè wìʼ, a be ne to wìʼ ə tsen la viʼi lu lù fa pfʉ. 
1CO.15.22	Kə le diʼ ndə̀ŋndəŋ ando viʼi və tsèm ə pfʉ byìʼì ando Adàm diʼ tìʼ vəwenə, viʼi vətsèm vyi a və byɨmə li a Yesò diʼ lu lù ə ntsi, to ndə̀ŋndəŋ ando ghə̀ nlù ə sə tsi. 
1CO.15.23	Nò ndò lu lù fa pfʉ to a wen azhʉ. Yesò ə ndiʼ mbì ə lù, diʼ lu be vì ə lùsə viʼi vyi à diʼ viʼi wen. 
1CO.15.24	Yesò lu to ə chò no əzhwi byɨvə no tsèm a və soʼo mbyi boʼsə nə̀ adyòʼ no tsèm. Sə chò fa yi abàm, ə mbyi mè, ghə̀ bwensə ku əfòynə ə wen a Nyìngòŋ ə Tìʼ. 
1CO.15.25	Kə diʼ alə̀ byìʼì ando Yesò zizi ko ghə̀ lu faŋ ke nsoʼo to soʼo ə zaʼa ando ghə̀ a mòʼ viʼi kəbayn wen no vətsèm a nse, ə tomtə aghʉ a vəwenə a kətʉ. 
1CO.15.26	Wù kəbàyn wen ə yi a ghə̀ lu byɨsə a kəmwetə a diʼ əpfʉ̀. 
1CO.15.27	Ŋwàʼlə̀ Nyìngòŋ gàʼ la, “Nyìngòŋ ə ghʉ̀ li əfo ə tsèm a wen a tì la ghə̀ nsoʼo.” Ghə̀ sətsèn gàʼ la, “Və ghʉ̀ li no əfò ə tsèm a wen ati” kə ko ə gàʼ ali boʼsə nə̀ Nyìngòŋ ə tsu, kə kə̀ʼə̀ to no a ndayn la à ghʉ̀ Nyìngòŋ ə nghʉ əfo na venə ati ə Yesò. 
1CO.15.28	Nyìngòŋ ə lu ghʉ̀ mwetə no əfo ə tsèm ati əsoʼ ə Yesò, ə Yesò fa wen a ngəŋ mu ghʉ̀ wèn ə wen ati əsoʼ wìʼ yi a ghə̀ ə nghʉ̀ fò ə tsèm a wen ati, ndiʼ Nyìngòŋ ə soʼo əfòyn ə wen to akwi əfò ə tsèm.
1CO.15.29	Viʼi sətsen ndiʼ lu faŋ kə lù fa pfʉ nəmwèʼè, viʼi və to və ne sə shi mu akəshi ə wìʼ mu və pfʉkə li, ətof na yi ə diʼ la ghò? Kə sətsen ə ndiʼ la və ko lu lùsə tebè viʼi fa pfʉ, viʼi sə shi mu akəshi ə̀ viʼi və pfʉkəvə na vyi byìʼì gho? 
1CO.15.30	Kə sətsen ndiʼ la və ko lu lusə viʼi fa pfʉ nəmwèʼè, a ne no ghò la yès ku təwen ə tyestə to mənzhʉ̀ ntsèm ko yès ə be fwaynə pfʉ a? 
1CO.15.31	Ma ti to kəʼ pfʉ no mətsi ə ntsèm a vəlemə vwomə! Ma gàʼà alə̀, naynə kumə ghə̀ŋ byìʼì ando vye Yesò, ə Bobo vəghəŋ diʼ to kənyʉ̀ kə mùʼ. 
1CO.15.32	Əse ghomə le ndiʼ no ghò? Ando mà tə nsoynə yo və viʼi a Efesùs a və ndiʼi to nə̀ nyamsə ətòʼ, azhʉ̀ a ghə̀ŋ sətsen nghʉ no nəmwèʼè la viʼi ko lu lù fa pfʉ a? Kə sətsen ə ndiʼ alə, a kə a ndiʼi la viʼi vətsevə ngàʼa to no nəmwèʼè la, “vəghəŋ nzhɨ̀ to zhɨ̀ be nyʉ byìʼì ando à lu ndiʼ a boʼòngə̀ŋ ə vəghəŋ phɨkə ə lè.”
1CO.15.33	Kə wìʼ na ə lobtə ghə̀ŋ. Ghə̀ŋ kɨ la, “Ndoŋsə byɨsə ə byɨbsə ntsìnə̀ ə jùŋ.” 
1CO.15.34	Ghə̀ŋ bwensə vi a ghə̀ŋ a tətof, əghʉ̀sə mbyɨ shi a ghə̀ŋ ə ne. Ma gàʼà alə la ndi diʼsə kətʉ kəŋ kə byìʼì ando ghə̀ŋ vətsevə ko kɨ Nyìngòŋ.
1CO.15.35	Wìʼ ə tsen zizi ghə̀ bèm la, “Və lə lu lùsə viʼi fa pfʉ a le? Vəwenə lə lu ə̀ kiʼi nki ə wèn ə kò?” 
1CO.15.36	Wù bèmə kənyʉ̀, a kə ko kiʼi ətof! Wù sətsen ə wè ashɨ kəfo, ghə̀ faŋ ke pfʉ, ko kə lu fʉ̀. 
1CO.15.37	Ngwaʼ yì a wù wè ko diʼ əwen kəfo yi a ghə̀ ne ghə̀ kwi kuʼu. Zhʉ tsenghə a sədiʼ to əshɨ kəfo to nə̀ ashɨ ə ngwaʼ kò ashɨ ə ngwaʼ ə tsen. 
1CO.15.38	A li Nyìngòŋ ku to əwèn yi a ghə̀ kòŋ no tèbè a nki ngwaʼ ə kò, a diʼ to əwèn yi a ghə̀ kwʉ̀ʼ a nki ngwaʼ na yi. 
1CO.15.39	Tə wèn təfo no tsèm ko diʼ ndə̀ŋndəŋ. Viʼi ə kiʼi to nki wèn ə vəwenə, nyamsə kiʼi ghə̀ vəwenə. Mənyinə kiʼi ghə̀ vəwenə wèn, shʉsə kiʼ ghə̀ vəwenə ə wèn. 
1CO.15.40+1CO.15.41	Əfo diʼ akàŋ, kiʼ əwenə nəkwoŋ, fo diʼ a nse, kiʼ əwen nə̀ nəkwoŋ. Əfo vyi a və diʼ akàŋ ə kiʼ to nki boŋ ə vəwenə, vyi a və diʼi a nse ə kiʼ to nki ə boŋ ə vəwenə. Əchʉ̀ əzhʉ ə kiʼ boŋ ə wen, sàŋ ə kiʼ ghə̀ wen, mədzɨ̀ŋ ə be kiʼ ə bòŋ ə vəwenə. Nò tèbe fədzɨ̀ŋ fə kò fə kiʼ to bòŋ ə nəkwoŋ.
1CO.15.42	A le ando kə lu ndiʼ azhʉ̀ a viʼi lu lù fa pfʉ. Əwen yi a və bvɨmə lu fùwè, ə yi a lù kò lə be ə fwè. 
1CO.15.43	A vi azhʉ̀ a və bvɨmə əwèn, ko ghə̀ lu ə boŋ, ko ghə̀ be ə kʉʼʉ tèbè a kə fo. Və nà lùsə fa pfʉ, ghə̀ sə boŋ, be kiʼ kədyòʼ. 
1CO.15.44	Və zhʉ sə mbvɨ̀mə̀, a sə diʼ kətsoʼ kəwen, və lu sə lùsə fa pfʉ, a ndiʼ əwen kəzhwì. To ando wen ə kətsoʼ diʼ, kə diʼi la əwen kəzhwì be diʼ. 
1CO.15.45	Və nyòʼò li a Ŋwàʼlə̀ Nyìngòŋ la, “Adàm ə wù mbì ndiʼ wìʼ a Nyìngòŋ ə ne, ghə̀ sə tsi” ali Adàm ə bàm, a diʼ Yesò tə vi sə diʼ kəzhwì kì a kə ne la viʼi nkiʼ ntsìnə̀. 
1CO.15.46	A ko vi əwen kəzhwì yi a Nyìngòŋ ə nku ambì, à vi əwen kətsoʼ, əwen kəzhwì ə dzɨ̀mtə̀. 
1CO.15.47	Wù mbì ndiʼ mu və shɨtə nə̀ kətsoʼ kə, wù bàm ə sə diʼ mu ghə̀ lu fa kaŋ. 
1CO.15.48	Viʼi vyi a və diʼi a nse diʼ to nə̀ viʼi vyi a və shɨtə nə̀ Kətsoʼ kə, viʼi vyi a və diʼ akàŋ diʼ lù ndiʼ to nə̀ wìʼ yi a ghə̀ ə lu fa kaŋ. 
1CO.15.49	Vəghəŋ ə fɨsə wìʼ yi a və nshɨtə nə̀ kətsoʼ kə luwen, a diʼ to li a vəghəŋ be lù fɨsə wìʼ yi a ghə̀ nlu fa akàŋ.
1CO.15.50	Kənyʉ̀ ki a ma gàʼà a vəlemə vwomə diʼ la, wìʼ ko lu yenə əfòynə Nyìngòŋ nə̀ kətsoʼ kə wèn kenkə, kəfo kì a kə fwè zizi ko kə lu kiʼi kəfo ki a kə ko lu fwè.
1CO.15.51	Ghə̀ŋ zhʉtə, mà shə̀ʼtə̀ kənyʉ̀, kəlyomtəkə wìʼ ə temə kɨ. Vəghəŋ ko lu pfʉ me tebè və tsèm, ali diʼ lù bvɨtə ə kwitə to vətsèm to zhʉ̀ ə mùʼ. 
1CO.15.52	Və lu toŋ əsoŋ ə mwetəghə, ə kənyʉ̀ na kènkə bvɨtə fʉ̀. Və lu toŋ əsoŋ na yi, ə viʼi və pfʉkəvə lù fa pfʉ to ghayn ə mùʼ. Ghə̀ŋ diʼ alə̀, diʼ lù kwitə, ə nkiʼ əwen ə fighə. 
1CO.15.53	Kə diʼ alə̀ byìʼì ando əwèn vəghəŋ ghenə a lu pfʉ lə, be fùwè ndiʼ ə kaʼkə a wen, a ghə̀ ko lu be lu fwè ko ghə̀ be lu pfʉ. 
1CO.15.54	A lu ndiʼ ando əwen ə vəghəŋ kwitə ə ko ghə̀ be ndiʼ ə fwè, ə kənyʉ̀ ki a və nyoʼo a Ŋwàʼlə̀ Nyìngòŋ kwʉ̀ʼ. Və nyòʼo la, “Və tem li zhɨ̀ pfʉ.” 
1CO.15.55	“Əpfʉ kədyòʼ ə kyəkə kì ye? Ə ncho ə wù ə ye?” 
1CO.15.56	Əncho pfʉ ə nə̀ fʉ̀ fa mbyɨ, kədyòʼ kə mbyɨ kə lu fa Əsoʼ. 
1CO.15.57	Alì kəzòŋ kə dyʉ̀ a Nyìngòŋ yi a ghə̀ ne la vəghəŋ tem ə zhɨ̀ pfʉ chò fa a Bobo vəghəŋ Yesò Klistò.
1CO.15.58	Ma sə gàʼà a ghə̀ŋ a vəlemə vwomə və juŋəvə la, ghə̀ŋ shɨtə ghaʼ əbyɨmə ə ghəŋə, kə ghə̀ a nə̀ʼkə̀. Ghə̀ŋ ə nghablə, shyèʼ a Bobo to məzhʉ̀ ə tsèm byìʼì ando ghə̀ŋ kɨli la shwèʼè ghəŋə a wen zizi ko ghə̀ lu ə lè to kədyàŋ.
1CO.16.1	Ma gàʼà kənyʉ̀ kumə əfo vi a zizi və zhùŋtə̀ ə ku ə gyàmtə̀ tsu a viʼi Nyìngòŋ. Ma tə gàʼ la ntsèntə̀sə viʼi və byɨməvə shisə a sə diʼi a Gàlesìyà ə nè kənyʉ̀, ghə̀ŋ diʼ be ə ne to ali. 
1CO.16.2	A mbì kətsi a tyi no ngàm kò, no ndo ə ntsuʼ kəfo fa ntìntìn əfo vi a ghə̀ kiʼi ə ghʉ̀, ndiʼ mà lù vì, ko və be diʼ ə mòʼo kəfo moʼo. 
1CO.16.3	A lu ndiʼ ando mà vì, ə mà tɨm viʼi vyi a ghə̀ŋ tsùʼtə nə̀ ŋwàʼlə̀, vəwenə lyɨ̀ dyʉ̀ nə̀ kəku na kènkə a Jelusalèm. 
1CO.16.4	Kə sətsen ə ndiʼ a akayn la mà dyʉ̀ tsu, yo vəwenə a dyʉ̀ amuʼ.
1CO.16.5	Mà lu chò ji fa Màsìdonìyà mibu vi ə ghàyntə ghə̀ŋ. 
1CO.16.6	Ma ne vi ə tsitə vəghəŋ zhʉ tseghə ə zàʼa ando lɨm na bayn, mà ne sə nlù ə dyʉ̀ no tèbe fè, ə ghə̀ŋ gyamtə ku fo vyi a mà lù nə̀ wenəvə. 
1CO.16.7	Ma ko kòŋ ə vì ə yen ghə̀ŋ to sə ma chò cho. Ma kɨli la Bobo sətsen tomsə vəghəŋ a tsitə. 
1CO.16.8	Ma kwòʼtə ali, diʼ ə tsi a Efesùs ashen ə zàʼa fa kətsi a Bentikòs, 
1CO.16.9	byìʼì ando ji kəʼli a mò la mà shɨtə ne shyèʼ ashen, no tèbe ando viʼi ə soynə mò, to kədə̀ŋ.
1CO.16.10	Timotì vi no zhʉ̀ko, kə ghə̀ŋ a ne la ghə̀ nki əfwàyn a ghə̀ŋ a ntìntìn byìʼì ando ghə̀ ne shyèʼ Bobo ndə̀ŋndəŋ to nə̀ mò. 
1CO.16.11	Kə wìʼ fa ghə̀ŋ a chasə ə wen. Ghə̀ŋ gyàmtə̀ wen, ghə̀ jeʼ to nə̀ mbwaʼmə ə bwenə vi byìʼì ando yo vəlemə vətsenvə ə kəʼtə wen.
1CO.16.12	A lèmə̀ vəghəŋ Abolòs, ma sensə li wen no nànto to aghayn aghayn la, wenə vəlemə vətsenvə vi ghàyntə ghə̀ŋ ali ko ghə̀ lu kòŋ ə vì luwen. Əzhʉ na kwʉ̀ʼ ghə̀ vi.
1CO.16.13	Ghə̀ŋ tsɨŋ təwen ətəŋtə əto a ghə̀ŋ a byɨmə. Ghə̀ŋ nkiʼ ətyɨm ə to ghə̀ kə ghə̀ŋ a fwaynə tebè kəfo. 
1CO.16.14	Ghə̀ŋ ə ne no tèbe gho, ghə̀ŋ ə ne koŋə.
1CO.16.15	Ghə̀ŋ kɨli Sɨ̀tèfanàs a vəlemə vwomə, wenə viʼi ngwaʼ ə wen diʼi mbìsə viʼi əbyɨmə Akayà. Vəwenə ku li təwen tə vəwenə sə gyamtə viʼi Nyìngòŋ. Ma sə sensə ghə̀ŋ la, 
1CO.16.16	ghə̀ŋ ə nzhʉ fa viʼi alə to nə̀ vəwenə no tèbe nə̀ ndò ə tsen yi a ghə̀ shwèʼè wenə vəwenə.
1CO.16.17	Ma saŋlə kumə ando Sɨ̀tèfanàs nə̀ Fòtùnatùs nə̀ Akaykùs tə vì a mò, byìʼì ando vəwenə tə ə vi ə lyɨ̀ kəshi ə kəŋkə̀. 
1CO.16.18	Vəwenə zhʉsə li ətyɨm ə ghomə ndə̀ŋndəŋ ando vəwenə tə ə̀ zhʉsə təŋtə. Ghə̀ŋ ə ngumlə̀ viʼi to nə̀ nki viʼi a venə.
1CO.16.19	Ntsèntə̀ sə viʼi Nyìngòŋ shisə a sə diʼi ashen a Esìyà gàʼ la mà toŋtə ghə̀ŋ. Akwilà wenə Bìsilà nə̀ ntsèntə̀ viʼi və byɨməvə vi a ghə̀ŋ ghaʼa a vəwenə a ngə̀ŋ gàʼ la mà toŋtə ghə̀ŋ no akayn a əzhiʼ ə Bobo. 
1CO.16.20	Nò vəlemə vəghəŋ no və tsèm ə tɨmə ətoŋtə a ghə̀ŋ. Ghə̀ŋ toŋtə təwen ə təŋtə no a ji ə diʼ əkòŋ ə viʼi və byɨməvə.
1CO.16.21	A nyoʼo to no mò Bol nyoʼtə ətoŋtə akəshi ghèn luwen a ghə̀ŋ nə̀ kəvu ə kòmkə.
1CO.16.22	Wìʼ sətsèn diʼ ke kòŋ Bobo, Ndòyn a wen a kətʉ. Bobo vi a yès!
1CO.16.23	Bobo Yesò ə ndiʼi ətyɨm ə jùŋə ə wen a ghə̀ŋ.
1CO.16.24	Ma kòŋ ghə̀ŋ no vətsèm byìʼì ando vəghəŋ ə tsèntə diʼ vəghəŋ və Yesò to kənyʉ̀ kəmùʼ. Amèyn.
2CO.1.1	A nyòʼò mo Bol ə wù ə ntɨm ə Yesò Klistò mu à ntsuʼ Nyìngòŋ ntsuʼ mo fa wen a kòŋ. Ma nyoʼo ŋwàʼlə̀ ghèn a ntsèntə̀sə viʼi Nyìngòŋ vyi no vətsèm a və tsi a Kolìn, be nə̀ a ghə̀ŋ viʼi Nyìngòŋ vyi a ghə̀ŋ tsi ashə Akayà no vətsèm. Ma diʼ yo Timotì ə lèmə̀ ə vəghəŋ a byɨmə. 
2CO.1.2	Nyìngòŋ ə, Tìʼ vəghəŋ wenə Bobo Yesò Klistò diʼi ətyɨm ə jùŋə ghə̀ a ghə̀ŋ, ə be kù mbwaʼmə a ghə̀ŋ.
2CO.1.3	Vəghəŋ ə nkuʼsə Nyìngòŋ ə Tìʼ Bobo vəghəŋ Yesò Klistò. Ghə̀ kusə shɨnsə a viʼi, be bwaʼsə tətyɨm tə viʼi. 
2CO.1.4	Ghə̀ wye tətyɨm tə vəghəŋ a zhʉ a vəghəŋ diʼi no ngəʼ ko a yi, ndi vəghəŋ ə be wye tətyɨm tə viʼi vətsevə a zhʉ̀ a vəwenə ə yenə ngəʼ, ndə̀ŋndəŋ ando Nyìngòŋ wye tətyɨm tə vəghəŋ. 
2CO.1.5	Ghə̀ŋ kɨli la, Yesò Klistò ə nyen li ngəʼ no nànto, yès mu be ə kwenə to ndə̀ŋndəŋ ə ngəʼ wen na yi, Nyìngòŋ sə be wye tyɨmə yèsə no nànto chò fa Yesò Klistò. 
2CO.1.6	Yès sə yenə ngəʼ no zhʉ̀ko, ndi kə gyàmtə̀ wye tyɨmə ghə̀ŋ, ə be ə gyàmtə̀ ghə̀ŋ la ghə̀ŋ bwòŋ. Byìʼì ando sətsen Nyìngòŋ wye tyɨm ə yèsə, yès be a wye ghəŋə. Kə be a ne la ghə̀ŋ to kuʼ ə ghaʼa tyɨm, wensə a ndə̀ŋndəŋ ngəʼ a yès yenə. 
2CO.1.7	Yès ə kɨ nəmwèʼè la əbyɨmə ə ghəŋə na nto tò to. Yès ə kɨ alə̀ byìʼì ando ghə̀ŋ kwen li a ndə̀ŋndəŋ ə ngəʼ yi a yès diʼ tsu, Nyìngòŋ ə sə wye ə tyɨm ghə̀ŋ ndə̀ŋndəŋ ando ghə̀ wye ə yèsə.
2CO.1.8	Yès ə kəŋ la ghə̀ŋ kɨ ngəʼ shisə a yès nyenə a Esìyà a vəlemə vyesə. Yès tə yenə ngəʼ byɨ tsu no nànto ghə̀ cho kədyòʼ kyeskə yès, sə yenə la yès a pfʉkə. 
2CO.1.9	Yès nko nkɨ la yès na bwoŋ. Alì na kèn kə tə fʉ̀ alə̀ ndi kə yès a ntsi a yès kədyòʼ ali boŋsə sə zhəʼtə a wen ə Nyìngòŋ, a diʼ Nyìngòŋ a ghə̀ lusə viʼi fa pfʉ. 
2CO.1.10	Ghə̀ ə bwoŋsə li yès fa chʉ̀ əpfʉ̀ ə, diʼ lù be ə bwoŋsə yes. Yès ə kɨ to no nəmwèʼè la ghə̀ lu bwòŋsə yès. 
2CO.1.11	Ghə̀ ne bwòŋsə yès byìʼì ando ghə̀ŋ ne ngyàmtə̀ əjɨ̀m a yès. Byìʼì na kenkə nghoʼo viʼi ne nku kəzòŋ byìʼì ando ghə̀ zhʉ li ə jɨ̀mə̀ viʼi no kədə̀ŋ la yès ə ndiʼi a nkàyn.
2CO.1.12	Yès ə saŋlə no nànto, kɨ no fa yès a tətyɨm la no tèbe ghò yi a yès tə nè a mbi a shen, nə̀ ji a yès tə tsi vəghəŋ fa tsu, la yès ə nè to nə̀ tətyɨm tə laynə, ti a Nyìngòŋ ə kʉʼʉ. Yès tə ne no tèbe ghò, nè to byìʼì ətyɨm ə jùŋə ghə̀ Nyìngòŋ, a nko diʼ byìʼì ətof ə mbyi. 
2CO.1.13+2CO.1.14	Yès ə nyoʼo to kənyʉ̀ ki a ghə̀ŋ ando ghə̀ŋ zì ghə̀ŋ dzàŋ kɨ. Ma kɨli la ghə̀ŋ shɨtə kɨ ntsìnə̀ yès luwen, ali diʼ ə na tuʼtə ə kɨ, ndi à lù ndiʼ a kətsi yi a Bobo vəghəŋ Yesò bwenə vi, ghə̀ŋ ə nsaŋlə̀ kumə yès to ndə̀ŋndəŋ ando yès be a saŋlə kumə ghə̀ŋ.
2CO.1.15+2CO.1.16	To ando mà tə nkɨ la ghə̀ŋ kɨli mò a ji na ghèn. A le kənyʉ̀ ki a mà tə ghʉ̀ la ma ghayntə ghə̀ŋ a ambì mibu dyʉ̀ a Màsìdonìyà ndi mà lù sə bwensə sə nvì ə be yèn ghə̀ŋ, ghə̀ŋ tuʼtə sàŋlə. Mà tə ghʉ̀ alə̀ ndi mà lù sə bwenə vì vəghəŋ be yemə, ghə̀ŋ gyamtə mò, mà dyʉ̀ a Jùdiyà. 
2CO.1.17	Kə lə diʼ la mà tə sə ghʉ la ma vì ghàyntə ghə̀ŋ, ko ma kwoʼtə li mu? A lə diʼ la ma baʼtə̀ nyʉ̀ to nə̀ viʼi mbyi mu? A Vəwenə ə byɨmə kənyʉ̀, və sə zhʉtə vəwenə be tensə. 
2CO.1.18	Nyìngòŋ ə gaʼa to nəmwèʼè. Ma gàʼa to ndə̀ŋndəŋ a ghə̀ŋ la, ma ko tə ngaʼa təchʉ̀ tə bò a ghə̀ŋ. 
2CO.1.19	Ghə̀ŋ kɨli la Wàyn Nyìngòŋ, ə Yesò Klistò yi a yo və Timotì nə̀ Silàs tə nshə̀ʼtə̀ kənyʉ̀ kə wen a ghə̀ŋ ə ko nə̀ gaʼa təgàʼ tə bò. Ghə̀ ngaʼa to kənyʉ̀ ki a kə diʼi nəmwèʼè a nə̀ Wàyn Nyìngòŋ. 
2CO.1.20	A diʼ wen a ghə̀ nè no ghò na yi a Nyìngòŋ ə nghʉ kə kwʉ̀ʼ. A lə kənyʉ̀ ki a vəghəŋ nə̀ ngàʼa la, “Amèyn” chò fa a wen azhiʼ, kuʼsə Nyìngòŋ. 
2CO.1.21	A ne Nyìngòŋ la vəghəŋ və tsèm ndiʼ ti to a kənyʉ̀ kə muʼ vəghəŋ və Yesò Klistò. A diʼ Nyìngòŋ a ghə̀ tsuʼ yès. 
2CO.1.22	Ghə̀ chʉtə li vəghəŋ a ji la ghə̀ ku li Kəzhwì kə Ŋwoʼkə ə Nyìngòŋ a vəghəŋ a tətyɨm ə diʼ nəmwèʼè la ghə̀ lu ku mwetə əfo vyi a ghə̀ ghʉ a vəghəŋ.
2CO.1.23	Mà tə faŋ ke be ə vi a Kolìn byìʼì ando ma ko tə ə kòŋ ə vi ə kəŋkə̀ ghə̀ŋ a kənyʉ̀. Nyìngòŋ ə kɨ la ma gàʼà to nəmwèʼè. 
2CO.1.24	Vəghəŋ ə kɨ to no nəmwèʼè la əbyɨmə ə ghəŋə to, ko yès ə lu kòŋ ə ntenlə wìʼ tenlə la ghə̀ ne kənyʉ̀ kumə əbyɨmə ə wen. Yès ə boŋsə kòŋ ə vi la vəghəŋ tsentə ə ne kənyʉ̀, kə vi to nə̀ saŋlə a ghə̀ŋ.
2CO.2.1	A lə kənyʉ̀ ki a mà tə ghʉ la, ma ko ba bwenə vi ə ghàyntə ghə̀ŋ, ndi kə ka ne la ghə̀ŋ nkwoʼ mbyi. 
2CO.2.2	A ne to ghə̀ŋ ma saŋlə. Sətsen ma be vi ne la kə ghə̀ŋ nsaŋlə̀, à be andiʼ ndò ə ne la mà nsaŋlə̀ a? 
2CO.2.3	A lə kənyʉ̀ ki a mà tə boŋsə nyòʼ ŋwàʼlə̀. Ndi kə ma ne sə vi, ghə̀ŋ a ghə̀ŋ yi ndiʼ boŋsə ne la ma nsaŋlə̀ boŋsə ne ma nkwoʼ mbyi. Ma kɨli nəmwèʼè la saŋlə ghə̀ŋ nè ma saŋlə. 
2CO.2.4	Mà tə nyoʼo ŋwàʼlə̀ a ghə̀ŋ, nyʉ̀ ə ku ngəʼ a mò no nànto, ko ma saŋlə, a shiʼi to məshɨ fa mo ashɨ. Ma ko tə kòŋ ə nè ə tyinə shəŋsə fwi, mà tə kòŋ ə diʼ la ma kòŋ ghə̀ŋ no nànto.
2CO.2.5	Kə diʼ to no nəmwèʼè la wìʼ tə nè kənyʉ̀, vəghəŋ sə diʼ ko və lu saŋlə. Ghə̀ ko tə tuʼtə nè kənyʉ̀ na kènkə to a mò, ghə̀ tə nè a ghə̀ŋ vətsèm. Mà gàʼ alə byìʼì ando ma ko kòŋ ə gàʼ ə wyetə kənyʉ̀ na ken. 
2CO.2.6	Ando viʼi və ghoʼovə sə diʼ mù və soʼ li wen ə ku ngəʼ a wen, kə kwʉ̀ʼ li to alì. 
2CO.2.7	Ghə̀ŋ lyesə ku wen luwen be bwaʼsə ə tyɨm ə wen a bwen alì, a ghə̀ a faŋ a kwoʼ mbyi ə fəŋ fa wen a byɨmə. 
2CO.2.8	A lə kənyʉ̀ ki a ma sensə ghə̀ŋ la ghə̀ŋ bwensə nè ghə̀ nkɨ la ghə̀ŋ bo kòŋ ə wen. 
2CO.2.9	Mà tə nyoʼo ŋwàʼlə̀ a yì a ghə̀ŋ ndi yen la, ghə̀ŋ zhʉ̀ mò to nyʉ̀ ə tsèm mu lo. 
2CO.2.10	Ghə̀ŋ yi lyesə ku wìʼ a kənyʉ̀ a ghə̀ byɨbsə, kə ne ndiʼ la ma be ə lyesə nku wen. Ma lyesə kù wìʼ azhʉ̀ a kənyʉ̀ kə diʼ ə və lyesə, a ndi mu mà lyesə, ne ghə̀ŋ a jùŋ, to ndə̀ŋndəŋ ando Yesò ə kəŋ. 
2CO.2.11	Ma nè alə̀ byìʼì ando ma ko kòŋ la Satan a kwen a kənyʉ̀ na yi, byìʼì a vəghəŋ ə kɨ li mɨ̀naŋ mə wen.
2CO.2.12	Andiʼ ando mà nvi zaʼa a Tɨ̀luwàs sə shə̀ʼtə̀ ntɨm ə jùŋ byìʼì Yesò, ma yen la Nyìngòŋ ə sə diʼ mù ghə̀ boʼtə li ji la mà shə̀ʼtə̀, 
2CO.2.13	ali ma nko yen lèmə̀ vəghəŋ Taytùs tsu, kənyʉ̀ na kì sə ku ngəʼ a mò tyɨm, ma mu toŋtə viʼi tsu, ə lù ə dyʉ̀ a shə Màsìdonìyà.
2CO.2.14	Alì, ma ku kəzòŋ kə Nyìngòŋ. Ghə̀ tisə yès to məzhʉ̀ ə tsèm, yès ə ndzɨ̀mtə̀ fa bàm ə Yesò zhɨ no gho na yì a yes ə nè. Ghə̀ ne yès ə gətə ntɨm ə Yesò, viʼi kɨ wen, ntɨm ayi saykə dyʉ̀ to shì ə tsèm to nə̀ kəlemtəkə kələŋkə. 
2CO.2.15	Kə diʼ la yès ə diʼ alə̀ diʼ to nə̀ kələŋ a Yesò ə nyuʼ a Nyìngòŋ a ji la yès ə̀ shə̀ʼtə̀ ntɨm ə jùŋ ə Yesò a viʼi vyi a Nyìngòŋ ə bwòŋsə, nə̀ a viʼi a və lèkə̀. 
2CO.2.16	A diʼ a viʼi vyi a və lèkə̀, a diʼ kəlemtə a kə zhwi. Alì a diʼ a viʼi a Nyìngòŋ ə bwòŋsə, kəlemtə na kì kə ə fwomə, ku əbwòŋ yì a ghə̀ ko lu mè. No wìʼ ko kwʉ̀ʼʉ̀ ə nè nki əshyèʼ a ghenə. 
2CO.2.17	Yès ko diʼ to nə̀ nghoʼo wìʼ a və lyɨ kənyʉ̀ kə Nyìngòŋ a fo wòŋ, baʼlə a əko. A tɨm Nyìngòŋ ntɨm yès la yès ə nè shwèʼ a ghenə, Yès sə shə̀ʼtə̀ to no nəmwèʼè a nə̀ viʼi shyèʼ ə Yesò, Nyìngòŋ ə lyè yès.
2CO.3.1	Ghə̀ŋ kwòʼtə̀ la yès be kaʼkə sə gaʼa bwomsə təwen ə tyestə ando viʼi vətsenvə nə̀ nè mu? Yès ko diʼ shi ŋwàʼlə̀ fa viʼi vətsenvə ə a ghə diʼi la yès diʼ viʼi ntɨm, ko yès nkəŋ tebè la ghə̀ŋ nyòʼ və ŋwàʼlə̀ a yès, yès njèʼè nə̀ vəwenə a və diʼi la yès diʼi viʼi ntɨm. 
2CO.3.2	Ghə̀ŋ diʼ to nə̀ ŋwàʼlə̀ yì a yès kiʼi mu və nyoʼo a yès a tətyɨm ndiʼ no ndo ndzaŋə, zhʉ kɨ kənyʉ̀ ki a və gaʼa. 
2CO.3.3	Ghə̀ŋ diʼ ŋwàʼlə̀ a Yesò nyoʼo to fa wen a ngəŋ, ghə̀ nchò fa yès a kəvu. Ghə̀ ko nyoʼ ŋwàʼlə̀ na ghèn nə̀ ntu ə ŋwàʼlə̀, ghə̀ boŋsə nyoʼ nə̀ Kəzhwì kə Nyìngòŋ yi a ghə̀ tsi. Ghə̀ ko nyoʼo a kwi ngùʼ, ghə̀ nyoʼo a tətyɨm ə viʼi.
2CO.3.4	Yès ə kɨ la nyʉ̀ a venə diʼ to no nəmwèʼè byìʼì ando yès ə choʼsə Nyìngòŋ, ə chò fa Klistò. 
2CO.3.5	Yès ə ko gàʼà la Yès ə kwʉ̀ʼʉ̀ li fa yès a ngeŋsə. A nè Nyìngòŋ la yès nkwʉ̀ʼ. 
2CO.3.6	A nè wen la yès kwʉ̀ʼʉ̀ ə nshə̀ʼtə̀ kənyʉ̀ kumə məkàyn mə mfimə̀ mì a ghə̀ zhɨ wenə viʼi. Məkàyn na mèyn ko diʼ a soʼ yì a və nyoʼo, à diʼ məkàyn mə Kəzhwì kɨ Ŋwoʼkə. Əsoʼ mughə yì a və nyoʼo ə nè viʼi pfʉ, kəzhwì kə Ŋwoʼkə nè la və ndiʼ.
2CO.3.7	Ghə̀ŋ kɨli la Əsoʼ ə ndiʼ a mbì a ŋwàʼlə̀ mu və nyoʼ a ngùʼ ali, ghə̀ diʼi baynə Nyìngòŋ. Əsoʼ ə nè li la əkə̀ʼ ə Mosìs ə nbàynə̀ no nànto, viʼi Islel ə gho ə ki, no tèbe ando ghə̀ baynə ali, lɨmə dyʉ̀ dyʉ̀. Əsoʼ ə sətsen ndiʼ mu ghə̀ diʼi li nki bayn na ghèn ali, vi nə̀ əpfʉ̀, 
2CO.3.8	ko kəzhwì kə Ŋwoʼkə a vi nə̀ baynə ghə̀ chò ghə̀ əsoʼ a? 
2CO.3.9	Əsoʼ ə sətsen ndiʼ mu ghə̀ ə nè la və nsoʼo byɨbsə viʼi ali kiʼ nki bayn alə, kənyʉ̀ ki a kə ne la viʼi ndiʼ nti a nkayn ashɨ ə Nyìngòŋ a faŋ ke kiʼi əbayn ghə̀ chò a? 
2CO.3.10	Kə le diʼi la əbayn mə məkàyn mə mfimə̀ ə vi li to chò ə baynə əsoʼ, a ghə̀ ko be kwʉ̀ʼʉ̀ a kənyʉ̀ kətsenkə. 
2CO.3.11	Əsoʼ ə ndiʼi əbayn ghə̀ lɨmə̀ dyʉ̀ dyʉ̀. Kə diʼi la əbayn kəzhwì kə Ŋwoʼkə ə chò ghə əsoʼ byìʼì ando kəzhwì kə Ŋwoʼkə ko lu mè.
2CO.3.12	Ando yès ə kɨ nəmwèʼè la kənyʉ̀ kə məkàyn mə mfimə̀ ə chò kə ə məkàyn mə mumə̀. A le kənyʉ̀ ki a yès ə shə̀ʼtə̀ ntɨm a ghèn, ko yèsə fwàynə̀. 
2CO.3.13	Yès ko diʼ to nə̀ Mosìs a ghə̀ nchiʼtə əkə̀ʼ wen nə̀ kəbàs kə ndisə la kə viʼi Islel yen ando əbayn ə Nyìngòŋ ə mè dyʉ̀ fa tsu. 
2CO.3.14	Nò fa mpfen, vəwenə nyenə ko andiʼ la və kɨ kənyʉ̀, à sə diʼ tèbe layn ghə̀ŋ bo diʼ to ali. Vəwenə ndzàŋə̀ ŋwàʼlə̀ məkàyn mə mumə̀, ko və lu zhʉ kɨ. Kə ndiʼ alə̀ byìʼì ando kəfo ki bo chiʼtə ə tof ə vəwenə to chiʼtə, a diʼ to Yesò a ghə̀ zizi ghə̀ lyisə kəfo na kì. 
2CO.3.15	Kə diʼ to no nəmwèʼè la à diʼ tèbè ə zàʼa fa layn, a zhʉ a vəwenə dzàŋə ŋwàʼlə̀ Əsoʼ ə Mosìs, ko və lu zhʉ kɨ tebè kɨ byìʼì ando kəfo kə bo chiʼtə ətof ə vəwenə to chiʼtə. 
2CO.3.16	Alì, no zhʉ̀ko a wìʼ ə bwenə vi a Bobo, ghə̀ lyisə kəfo na kì fa wen a shɨ. 
2CO.3.17	Kə diʼ alə̀ byìʼì ando Bobo wenə Kəzhwì kə Ŋwoʼkə diʼ to kənyʉ̀ kə mùʼ. No fe a kəzhwì kɨ Bobo kə diʼ, ko viʼi be diʼ əkòs. 
2CO.3.18	Vəghəŋ vi a və byɨmə a Yesò və tsuʼ li kəbàs kə ndisə na ki ko kə mbe chiʼtə tebè əkə̀ʼ ə vəghəŋ, vəghəŋ sə diʼ nyenə əbaynə Bobo. Ali Bobo a diʼi kəzhwì nè la vəghəŋ ə kwʉ̀ʼʉ̀ ando Bobo kəŋ, ndiʼi kuʼsə dyʉ̀ to dyʉ̀ nə̀ əbaynə wen na yi. A lə shwèʼè ə Bobo yi a ghə̀ diʼi a kəzhwì.
2CO.4.1	Ando Nyìngòŋ ə kusə li shinsə a yès nku shyèʼ ghənə la yès ə nè, yès zizi ko və lu be bwaʼ ə nè. 
2CO.4.2	Yès ə tensə li no nyʉ̀ ə kətʉ kədiʼkə nò tsèm vyi a və nyoʼtə nè. Yès ko lobtə wìʼ, ko yès kaʼsə kənyʉ̀ kə Nyìngòŋ. Yès ə boŋsə gaʼa to kənyʉ̀ kì a kə diʼ nəmwèʼè ashɨ Nyìngòŋ, ə diʼi nəmwèʼè a viʼi la yès diʼ tò nò viʼi və juŋəvə. 
2CO.4.3	Kə le yi ndiʼ tèbe la kəfo kə sətsèn be chiʼtə no tèbe ətof wìʼ la kə ghə̀ zhʉ̀ kɨ ntɨm ə jùŋ yì a yès ə shə̀ʼtə̀, à ne diʼ tò wìʼ a ghə̀ le le. 
2CO.4.4	Viʼi a və ko byɨmə ko zhʉ̀ kɨ kənyʉ̀ byìʼì ando Satan a ghə̀ soʼo mbyi ghèn kəŋtə li tətof tə vəwenə la kə vəwenə byɨmə. Ghə̀ nè alə̀ la kə vəwenə yen əbayn yì a ntɨm ə jùŋ Klistò a ghə̀ diʼ kənfɨsə kə Nyìngòŋ ə vi nə̀ wenə ghə̀. 
2CO.4.5	Ghə̀ŋ ə kɨ la, yès zhʉsə nshə̀ʼtə̀ ntɨm ə jùŋ a ghèn, ko yès nə nshə̀ʼtə̀ kumə təwen tyetə. Yès ə shə̀ʼtə̀ to la Yesò Klistò diʼ Bobo, yès ə be ku wenə yèsə a viʼi shyèʼ a ghə̀ŋ byìʼì wen. 
2CO.4.6	Nyìngòŋ ə nshɨtə mbyi ə gàʼ la, “Əbayn ə vi a ntìntìn kəbəŋ kə fenəkə.” Nyìngòŋ a ghèn ə nè li la əbayn ə vi a vəghəŋ a tətyɨm, ə diʼi əbayn ə wen a vəghəŋ, a diʼ yi a vəghəŋ ə yenə a kə̀ʼ ə̀ Yesò.
2CO.4.7	Alì yès vyi a və kiʼi əghoʼ kəzhwì a ghənə a yès a təwèn a tə diʼ to nə̀ vəntòyn və kətsoʼ a və zizi və pfʉkə, ə diʼ la kədyòʼ kə ghoʼokə kiʼi Nyìngòŋ, a ko kiʼi yès. 
2CO.4.8	Ngəʼ sə vi a yès to a jisə a jisə ali, ko sə zizi sə lu to chò yès, a vì zhʉ tsenə ghə yès sə fɨŋmə̀ no nànto ali ko yès zizi yès maʼa shwèʼè ə yèsə. 
2CO.4.9	Viʼi nə̀ ntsuʼ kəghʉ ə kyeskə ali ko Nyìngòŋ ə lu maʼa yès. Vəwenə nə̀ nyàblə̀ nə̀ yès ali ko vəwenə zizi və zhwi yès. 
2CO.4.10	Yès zi yès ə pfʉ̀ no zhʉ̀ko, to ndə̀ŋndəŋ ando Yesò mpfʉ̀, ndi viʼi ə yenə la yès ə kiʼi ntsìnə̀ Yesò. 
2CO.4.11	Yès ə tsi tèbe tsì, diʼ to chʉ̀ əpfʉ̀ byìʼì Yesò. Yès ə diʼ a ji na ghèn ndi viʼi ə yenə ntsìnə̀ Yesò a yès kətsoʼ kə wen a kə lu pfʉ̀ lə. 
2CO.4.12	A lə ando yès diʼ no zhʉ̀ko, nyʉ̀ʼ to chʉ̀ əpfʉ̀ ndi ghə̀ŋ nkiʼi ntsìnə̀ Yesò.
2CO.4.13	Və nyòʼò li a Ŋwàʼlə̀ Nyìngòŋ la, “Ando mà byɨmə, ma diʼ ə shə̀ʼtə.” Yès be byɨmə a Nyìngòŋ ə be sə shə̀ʼtə̀ kənyʉ̀ kə wen. 
2CO.4.14	Yès diʼ ə nshə̀ʼtə̀ alə byìʼì ando yès ə kɨ la, Nyìngòŋ yi a ghə̀ nlùsə Bobo Yesò fa pfʉ̀ ə be lu lùsə vəghəŋ vi a və diʼi viʼi Yesò ə lyɨ̀ tsèntə ghʉ vəghəŋ a wen ashɨ. 
2CO.4.15	Yès ə yenə ngəʼ a ghèn a ghə̀ŋ a jùŋ ndi Nyìngòŋ ə diʼi ətɨm ə jùŋə ghə̀ a viʼi kə ne viʼi to kədə̀ŋ nku kəzòŋ kuʼsə Nyìngòŋ.
2CO.4.16	A le kənyʉ̀ ki a yès ə ko bwaʼ ə nè shwèʼè a ghenə. Nò tèbe ando njòsə əwen ə yès sə bwaʼa dyʉ̀, Nyìngòŋ ə ku kədyòʼ a yès a tətyɨm to məzhʉ̀ ə tsèm. 
2CO.4.17	Ngəʼ shisə a yès ə yənə luwen diʼ to nfam, diʼ to fəshyinə fə zhʉ̀. Ngəʼ a sensə baʼtə̀ yès a jùŋ ə ghoʼo yi a ghə̀ vi, ko ndiʼ la ghə̀ lu mè, mu və zizi ko və lu ə shəʼmə ngəʼ a sensə nə̀ jùŋ ayi. 
2CO.4.18	A lə kənyʉ̀ a vəghəŋ ko ki tebè nyʉ̀ a və yenə. Vəghəŋ boŋsə ki dyʉ̀sə̀ nə̀ əfo, a və ko yenə. Ghə̀ŋ kɨli la ə nyʉ̀ vyi a vəghəŋ yenə lu me, ali əfo vyi a vəghəŋ ko yenə ko diʼ lù mè.
2CO.5.1	Vəghəŋ kɨ la və sətsen ə byɨbsə fəngə̀ŋ fə kətsoʼ kə wèn fenfə a kəzhwì kə vəghəŋ kə tsì tsu a nse ashə lə̀, Nyìngòŋ a ku ngə̀ŋ kəzhwì a vəghəŋ akàŋ ko ndiʼ la və bwom nə̀ avu, ghə̀ diʼ ə tsì ə faŋ. 
2CO.5.2	Vəghəŋ tsi a nse ashə̀, nyʉ̀ ə ku ngəʼ a vəghəŋ, vəghəŋ ə kòŋ la Nyìngòŋ ə zaŋsə ku ngə̀ŋ ə fi vəghəŋ akàŋ. 
2CO.5.3	Vəghəŋ ə kòŋ ə zàŋsə ə kiʼi əwèn ə fighə na ghenə ndi vəghəŋ lù faŋ kò və lə be ə gho əwèn no kətsi kə tsenkə. 
2CO.5.4	Vəghəŋ tsi a wen ashə̀, dì to dì byìʼì ngəʼ yì a vəghəŋ yenə. A ko diʼ la vəghəŋ kəŋ la Nyìngòŋ ə lyisə əwèn ghenə a vəghəŋ tsì tsu, vəghəŋ boŋsə kòŋ to la ghə̀ ku əwèn ə fighə a vəghəŋ a ghə̀ zizi ko ghə̀ lu pfʉ, ndi ghə̀ lyɨ̀ kəshi kə wèn ghenə.
2CO.5.5	A bàʼtə Nyìngòŋ la kə ndiʼ a ji a ghèn, ə ku kəzhwì kə wen a vəghəŋ ə diʼ nəmwèʼè la vəghəŋ lu kiʼi əwèn ə fighə a ghenə.
2CO.5.6	A le kənyʉ̀ ki a vəghəŋ to tò to. Vəghəŋ kɨ la vəghəŋ sətsèn ə nkiʼ əwèn ghenə a nse a shèn, mu vəghəŋ ko tɨmə diʼ a ben ə Bobo. 
2CO.5.7	Kə diʼ alə̀ byìʼì ando vəghəŋ ə tsì byìʼì ə byɨmə yì a vəghəŋ ə kiʼi, a ko diʼ byìʼì nyʉ̀ a vəghəŋ ə yenə. 
2CO.5.8	Nəmwèʼè, vəghəŋ to tò to a vəghəŋ a byɨmə, boŋsə kòŋ ə moʼtə əwen ghenə ə dyʉ̀ ə ntsi a ben ə Bobo. 
2CO.5.9	A le kənyʉ̀ ki a vəghəŋ ə mwomsə no nànto ə nè nyʉ̀ vyi a və bòŋ a Bobo, kò vəghəŋ diʼ a wèn ashə̀, kò vəghəŋ kə be kiʼ ə wèn a ghenə. 
2CO.5.10	Kə diʼ alə̀ byìʼì ando no vəghəŋ vətsèm lu tɨmə ashɨ ə Yesò ə ghə̀ soʼ vəghəŋ. Ghə̀ lu loʼ no ndò to nyʉ̀ yi a ghə̀ tə nè a nse, kò à tə ndiʼ nyʉ̀ ə byɨvə, kò à tə ndiʼ ə jùŋə və.
2CO.5.11	Yès ə fwaynə Bobo byìʼì ando və kɨli la kə bòŋ la və nfwaynə wen. A le kənyʉ̀ ki a yès ə sensə viʼi la və vi a wen. Nyìngòŋ kɨ no tèbe ghò kumə yès, ma be kwoʼtə la ghə̀ŋ be shətə kɨ yès a ghə̀ŋ a tətyɨm. 
2CO.5.12	Kə ghə̀ŋ a nkwoʼtə la yès be kəŋ ə diʼi a mfi la yès ə kwʉ̀ʼʉ̀ li ə ndiʼ viʼi ntɨm. Yès ə kòŋ la ghə̀ŋ nkɨ kənyʉ̀ ki a ghə̀ŋ diʼi ə nsaŋlə̀ kumə yès byìʼì kəwenkə ndiʼ ghə̀ŋ kɨ ji ə bwensə viʼi vyi a və kumə kədyʉ̀ʼ to byìʼì ji yì a və yenə wìʼ fa tsù, ko və kɨ ətyɨm ə wen. 
2CO.5.13	Ətof ə yèsə nlè tebe lè to ando viʼi vətsenvə ə gàʼa, ko ghə̀ nti to nkàyn a ndiʼ fambwo yèsə kù li təwen ə tyestə a Nyìngòŋ ə mwetə to mwetə. Alì yès diʼ to no a yès a ətof, yès diʼ alə a ghə̀ŋ a jùŋ. 
2CO.5.14	Yès nè shwèʼè ghenə mu yès zizi ko yès sə lu faŋ ke nè byìʼì ando Yesò ə kòŋ yès. Yès ə kɨ la ghə̀ mpfʉ̀ tò a viʼi vətsèm, kə diʼi la viʼi vətsèm ə lu ə pfʉ̀ boʼsə a wen. 
2CO.5.15	Yesò ə mpfʉ̀ to a viʼi və tsèm ndiʼ viʼi sə ntsi ko və be ntsi a ji yi a vəwenə kòŋ, ali ntsi to byìʼì Yesò. Kə diʼ alə̀ byìʼì ando Yesò mpfʉ̀ byìʼì vəwenə və bwensə lùsə̀ wen fa pfʉ̀.
2CO.5.16	Ə zìtə̀ fa luwen, yès ko be a nlyè wìʼ fa ji yi a viʼi mbyi lyè fa tsu. Kə diʼ to no nəmwèʼè la, yès ə nlyè Yesò a ji a ghèn, ali sə diʼ ko yès mbe nlye ali. 
2CO.5.17	Wìʼ sətsèn ndiʼ wenə Yesò a kənyʉ̀ kə muʼ, mu ghə̀ sə diʼ wu fi, mu ntsìnə̀ mu wen ə mè li, ghə̀ sə kiʼi ghə̀ fi. 
2CO.5.18	Ənyʉ̀ a venə no tsèm diʼ mu à nè Nyìngòŋ a vəghəŋ, ə bwensə bàtə ntsìnə̀ vəghəŋ, vəghəŋ və wen. Ghə̀ ne alə̀ chò fa Yesò. Ghə̀ ku li shwèʼè a ghenə ə mbaʼtə ntsìnə̀sə viʼi a yès. 
2CO.5.19	Kənyʉ̀ ki a yès gàʼa diʼ la Nyìngòŋ ə mbaʼtə ntsìnə̀sə viʼi mbyi wenə vəwenə byìʼì kənyʉ̀ ki a Yesò ə nè. Ghə̀ lyesə li nku mbyɨsə viʼi ə be ku ntɨm a ghèn a yès viʼi ntɨm la yès ə nshə̀ʼtə̀ la ghə̀ kəŋ la viʼi vətsèm baʼtə̀ ntsìnə̀sə vəwenə, wenə və Nyìngòŋ. 
2CO.5.20	A lə ji yì, a yès lyɨ kəshi kə Yesò, Nyìngòŋ sə gàʼà chò fa yès. Yès sensə ghə̀ŋ a əzhiʼ ə Yesò la ghə̀ŋ baʼtə̀ ntsìnə̀ shəŋsə wyè və Nyìngòŋ. 
2CO.5.21	Nò tèbe Yesò fa wen a ngeŋ ə ko ne mbyɨ ali Nyìngòŋ ə lyɨ̀ wen a wu mbyɨ ndiʼ vəghəŋ chò fa wen ə nti a nkàyn ashɨ Nyìngòŋ.
2CO.6.1	A nə̀ viʼi a və shwèʼè wenə və Nyìngòŋ amuʼ, yès ə sensə ghə̀ŋ la ando Nyìngòŋ ə diʼ li ə boŋ tyɨm ə wen a ghə̀ŋ lə, kə ghə̀ŋ a nè ə boŋ tyɨm ə wen a ghenə lè to kədyàŋ. 
2CO.6.2	A Nyìngòŋ ə gaʼa li la:
2CO.6.2	“A na ndiʼ ando əzhʉ̀ kwʉʼʉ li mà zhʉtə kənyʉ̀ ki a wù gaʼa
2CO.6.2	ə gyàmtə̀ wù,
2CO.6.2	Kətsi kə kwʉ̀ʼ la mà bwoŋsə wù,
2CO.6.2	ma bwoŋsə”.
2CO.6.2	Ghə̀ŋ zhʉtə! Luwen diʼ tò nò əzhʉ̀ yi a Nyìngòŋ ə ghʉ̀. Layn diʼ kətsi kì a zizi ghə̀ bwoŋsə ghə̀ŋ. 
2CO.6.3	Yès ə ko kòŋ ə nè no kənyʉ̀ kə mùʼ ə kə byɨbsə shyèʼ ə yèsə. Ndì kə wìʼ a yen no kənyʉ̀ kəbyɨkə a yès a tyi shwèʼè. 
2CO.6.4	Yès ə boŋsə diʼi to la yès diʼ viʼi shyèʼ ə Nyìngòŋ no a gho a yès ə nè. Yès ə wensə a tyi ngəʼ shisə a yès ə yenə, nə̀ a nyʉ̀ a və to, nə̀ a tənki tə nyʉ̀ a tovə ə tsenəvə və fʉ yès. 
2CO.6.5	Və ghòmə li yès ə nshwin yès a nfɨŋ, ə tɨm ənòyn ə viʼi la və tsɨblə nə yès. Və nè li yès shyèʼ chò kədyòʼ ə kyeskə; yès tsì li mətsi mətsenə nə̀ jɨ̀ŋ, ko mbʉ̀nə ə ku əshɨ yesə. 
2CO.6.6	Yès diʼi li la yès diʼ viʼi Nyìngòŋ byìʼì ando yès ə tsì ətsìnə̀sə laynəsə, kɨ kənyʉ̀ ki a kə diʼi nəmwèʼè, wensə, tuʼmə, kiʼ Kəzhwì kə Ŋwoʼkə be kòŋ viʼi vətsenvə nə̀ tyɨm ə yèsə no tsèm. 
2CO.6.7	Nyìngòŋ ə ku li kədyòʼ a yès, yès sə shə̀ʼtə̀ to kənyʉ̀ ki a kə diʼi nəmwèʼè a viʼi. Əfo ghòŋ vi a yès ə soynə nə̀ wenəvə be kɨŋtə təwen ə tyestə tsu diʼ ando yès ə tsi a jisə tɨməsə. 
2CO.6.8	Viʼi vətsenvə gumlə yès, vətsevə gàʼà nyʉ̀ ə byɨvə kumə yès. Viʼi vətsenvə ə bwomsə yès, vətsevə telə telə. Yès gàʼà to nəmwèʼè no tèbe ando və lyɨ yès a viʼi kəbaŋ. 
2CO.6.9	Və ki yès sə və ko kɨ, ali shɨtə kɨ yès. Viʼi yenə yès a viʼi və pfʉkəvə ali yès tsi dyʉ̀ to dyʉ̀. Və nyàblə̀ nə̀ yès, ali ko wìʼ zizi ghə̀ zhwi yès. 
2CO.6.10	Yès ə saŋlə to saŋlə no tèbe a tyi ngəʼsə. Və lyɨ yès a viʼi kəfem ali yès ne viʼi əghoʼ a vəwenə əbyɨmə. Yès diʼ tò sə yès əko kiʼi kəfo, ali kiʼi to əfò ə tsèm.
2CO.6.11	Yès ə gàʼà li a ghə̀ŋ a viʼi Kolìn to a ndayn, be kòŋ ghə̀ŋ no nànto. 
2CO.6.12	Yès ə kòŋ ghə̀ŋ no nànto. A diʼ ghə̀ŋ a ghə̀ŋ ko kòŋ tebè yès. 
2CO.6.13	Mà sə boŋsə gàʼà a ghə̀ŋ luwen a nə̀ vù vwomə a byɨmə la ghə̀ŋ ə boŋsə kòŋ yès tò ndə̀ŋndəŋ ando yès ə kòŋ ghə̀ŋ.
2CO.6.14	Kə ghə̀ŋ ne nyʉ̀ʼ, tsèntə̀ ghə̀ŋ və viʼi vyi a və ko byɨmə Nyìngòŋ, diʼ la wye vəwenə diʼ ndə̀ŋndəŋ. Ghə̀ŋ kɨli la njùŋ ə ko kiʼ tò kənyʉ̀ ə ne wenə mbyɨ, ko əbayn kiʼi kənyʉ̀ ə nè wenə kəbəŋ kəfenəkə. 
2CO.6.15	A lə diʼ gho a ghə̀ zizi ghə̀ ne Yesò wenə Deblə̀ ə diʼ a kənyʉ̀ kə mùʼ a? Wu byɨmə kiʼi gho a kənyʉ̀ kə mùʼ wenə viʼi a və ko byɨmə a Nyìngòŋ a? 
2CO.6.16	Ngə̀ŋ Nyìngòŋ ə ko kiʼi kənyʉ̀ ə nè wenə nshəʼsə. Ghə̀ŋ kɨli la vəghəŋ diʼ tò nə̀ ngə̀ŋ Nyìngòŋ yi a ghə̀ tsi, to ndə̀ŋndəŋ ando ghə̀ ngàʼa li la:
2CO.6.16	“Mà ne ntsi a vəwenə a ntìntìn,
2CO.6.16	diʼ yo vəwenə;
2CO.6.16	Mà na diʼ Nyìngòŋ ə vəwenə,
2CO.6.16	vəwenə diʼ viʼi vwomə.”
2CO.6.17	A le kənyʉ̀ ki a Bobo ə gàʼa la:
2CO.6.17	“Ghə̀ŋ fʉ̀ vi fa a ntìntìn ə viʼi və byɨvə
2CO.6.17	ə nti nəkwoŋ.
2CO.6.17	Kə ghə̀ŋ kumə kəfo kì a kə ko diʼ kəfo kə ŋwoʼkə,
2CO.6.17	ndi mà shisə ghə̀ŋ,
2CO.6.18	ə ndiʼ Tìʼ a ghə̀ŋ,
2CO.6.18	ghə̀ŋ diʼ vunə vwomə.
2CO.6.18	A gàʼà Bobo, ə Tìʼ adyòʼ no tsèm.”
2CO.7.1	Luwen ando Nyìngòŋ ə ghʉ̀ li nyʉ̀ a venə a vəghəŋ a doŋ shomsə jùŋsə, kə bòŋ la vəghəŋ mwomsə ə nyɨŋ ə bwenə fa abàm nyʉ̀ yi a və vi nə̀ kəməŋkə a njòsə wen, be nə̀ a vəghəŋ kəzhwì. Vəghəŋ boŋsə fwàynə̀ Nyìngòŋ, laynə kwʉ̀ʼ.
2CO.7.2	Ghə̀ŋ diʼ əkòŋ a yès. Yès ko nè shwe kənyʉ̀ a wìʼ, yès ko nè wìʼ ə le ji, yès ko lobtə wìʼ. 
2CO.7.3	Ma ko gàʼà nyʉ̀ a venə alə ə gàʼ la ghə̀ŋ ne li byɨbsə kənyʉ̀. Mà sə diʼ mù ma gàʼà li la yès ə kòŋ ghə̀ŋ no nànto, diʼ faŋ nkòŋ ghə̀ŋ to kòŋ, kò à vì tèbe əpfʉ̀. 
2CO.7.4	Ma shɨtə kɨ ghə̀ŋ, ma ko momə̀ ghə̀ŋ momə̀. Ma saŋlə no nànto kumə ghə̀ŋ, tyɨm ə ghomə zhʉ̀tə̀ no nànto byìʼì ghə̀ŋ, be boŋsə saŋlə to saŋlə a ntìntìn ngəʼ shisə a yès nyenə.
2CO.7.5	Byìʼì ando yès nvi a Màsìdonìyà ashə, ngəʼsə faŋ ə sə vi to vi a yès, to ji sətsèm. Yès nkiʼi kəngwùmə̀ yo viʼi be kiʼi əfwàyn a yès a tətyɨm. 
2CO.7.6	Alì Nyìngòŋ yi a ghə̀ bwaʼa sə tətyɨm tə viʼi a və kaynə mbyi li, wye tyɨm ə yèsə ando Taytùs nvi a yès. 
2CO.7.7	Yès ko tə nsaŋlə̀ to byìʼì məvì Taytùs, yès be tə nsaŋlə̀ ando yès ə tə zhʉ ji a ghə̀ŋ tə bwaʼa sə tyɨm ə wen fa tsu. Ghə̀ nshə̀ʼtə̀ li la ghə̀ŋ kòŋ ə yen mò nò nànto, benə ji a ghə̀ŋ ə kaynə mbyi fa tsu, be bvɨtə ə tomsə mo. Ma zhʉ̀ li nyʉ̀ a venə və be tuʼtə nè ma sə sàŋlə dyʉ̀ to nə̀ mbì.
2CO.7.8	Ŋwàʼlə̀ yì a ma nyoʼo a ghə̀ŋ sətsen ndiʼ mù ghə̀ŋ kù li tèbe ngəʼ a ghə̀ŋ, mu ma ko kwoʼtə la ma ko tə ndiʼ nyoʼo. Ma gàʼà li mu ma bo tə kwòʼtə̀ ali, byìʼì ando ma yen li la ghə̀ tə nè ghə̀ŋ sə diʼ nə̀ kənsù kə kətʉ to fəshinə fəzhʉ. 
2CO.7.9	Mà sə boŋsə saŋlə to sàŋlə luwen, a ko diʼ fa mbwo ma tə nyoʼo ŋwàʼlə̀, a ghə̀ŋ ghə̀ ne ghə̀ŋ sə diʼ nə̀ kənsù kə kətʉ. Ma saŋlə ando kənsù kə kətʉ ne li ghə̀ŋ kwitə ntsìnə̀ sə byɨsə ə ghə̀ŋ. Kə kə̀ʼə̀ la a tə ne Nyìngòŋ la ghə̀ŋ ndiʼ ali. Kə le diʼi la yès ko tə ne kənyʉ̀ shwè no fa mpfen. 
2CO.7.10	Wìʼ ə sətsen nsù kətʉ mu a nè Nyìngòŋ, a kə a nè ghə̀ kwitə ntsi ntsìnə̀ ə jùŋ ə bwòŋ. Alì wìʼ sətsen nsù kətʉ a ji viʼi mbyi, kə a ne la ghə̀ boŋsə pfʉ pfʉ.
2CO.7.11	Ghə̀ŋ yen li kənyʉ̀ ki a kə fʉ li a ghə̀ŋ a ntsìnə̀sə ando ghə̀ŋ tə nsù kətʉ mu a ne Nyìngòŋ a, ghə̀ŋ fwàynə̀ Nyìngòŋ! Ghə̀ŋ yen ando ghə̀ŋ lɨbtə ə taŋ əchʉ̀ ghəŋə a. Ghə̀ŋ yen li ando kənyʉ̀ na kì ə nzafə ghə̀ŋ a. Kənyʉ̀ a kì ə tə ə nè, ghə̀ŋ sə fwàynə̀ no nànto. Ghə̀ŋ tə nkòŋ ə yen mo no nànto. Ghə̀ŋ tə sə lɨ̀mtə̀ ə nè kənyʉ̀ kumə kənyʉ̀ na kì, be sə kòŋ ə ku ngəʼ a wìʼ yi a ghə̀ nè byɨbsə kənyʉ̀. Ghə̀ŋ diʼi li to ji sə tsèm la ghə̀ŋ ko tə əkɨ kənyʉ̀ na kènkə. 
2CO.7.12	Ma ko tə sə nyoʼ ŋwàʼlə̀ a ghə̀ŋ, a diʼ byìʼì wìʼ yi a ghə̀ ne kənyʉ̀ kəbyɨ kì, ko byìʼì wìʼ yi a ghə̀ ne kənyʉ̀ kəbyɨkə na kì a wen. Mà nyoʼo ə ndi Nyìngòŋ lutə sù diʼi ji a ghə̀ŋ a ghə̀ŋ kòŋ yès fa tsu. 
2CO.7.13	Ənyʉ̀ a venə ne li tətyɨm ə tyestə sə zhʉtə̀.
2CO.7.13	Yès tə mbe saŋlə no nànto ando yès nyènə Taytùs, ghə̀ saŋlə kumə ji yì a ghə̀ŋ tə gàʼ a wen fa tsù ə bwaʼsə tyɨm əwen kə ne ko ghə̀ be kwoʼ mbyi. 
2CO.7.14	Ma tə kùm kədyʉ̀ʼ a wen byìʼì ghə̀ŋ ali ghə̀ŋ kò tə diʼsə kətʉ komkə. Yès tə gaʼa to nəmwèʼè a ghə̀ŋ. Nò tèbe ghò yi a yès tə gàʼ a Taytùs kumə ghə̀ŋ, kə tə be fʉ to nəmwèʼè. 
2CO.7.15	A lə kənyʉ̀ ki a ghə̀ sə kwòʼtə̀ luwen ando ghə̀ŋ tə zhʉ wen be kwòʼtə̀ ando ghə̀ŋ nshisə wen tsəŋtə fwàynə̀, kòŋ ə wen a ghə̀ŋ ə sə kwi dyʉ̀ to nə̀ mbì. 
2CO.7.16	Ma saŋlə no nànto byìʼì ando ma kɨli la mà zizi mà nzhəʼtə̀ to a ghə̀ŋ wen to jisə tsèm.
2CO.8.1	Yès kəŋ a vəlemə la ghə̀ŋ kɨ kənyʉ̀ ki a Nyìngòŋ tə ne fa wen a kòŋ kə fʉ̀ a ntsèntə̀sə viʼi vəbyɨməvə a sə diʼi Màsìdonìyà. 
2CO.8.2	Vəwenə tə nyenə ngəʼ no nànto cho fa mwomsə ə kaynəghə a ghə̀ tə vi a vəwenə ali vəwenə sə bo kiʼi to saŋlə ə ghoʼo ghə̀ ə nku no nànto ə tomsə shyèʼ ə Nyìngòŋ. Vəwenə tə nku ali, sùtə̀ femə no nànto. 
2CO.8.3	Ma shə̀ʼtə̀ kənyʉ̀ a ghə̀ŋ, mu ma tə yen yenə. Vəwenə ko tə nku to kəfo kì a vəwenə nkiʼi, vəwenə ə kuli chò. Vəwenə tə ku to fa vəwenə a tətyɨm, 
2CO.8.4	ku ali sensə yès la yès ku ji, vəwenə ku be bòŋ gyàmtə̀ viʼi Nyìngòŋ vyi a və tsi a Jelusalèm. 
2CO.8.5	Vəwenə tə ku chò no ando yès tə kwoʼtə. Vəwenə tə sə ku mu vəwenə ku li təwen tə vəwenə a Nyìngòŋ a ambì ə sə be zhʉ to fa yès ando Nyìngòŋ kəŋ. 
2CO.8.6	A lə kənyʉ̀ ki a yès tə sensə Taytùs la ghə̀ gyamtə ghə̀ŋ ghə̀ŋ nè mwetə shyèʼ jùŋghə a ghenə a ghə̀ tə ne ghə̀ŋ zìtə̀ lə̀. 
2CO.8.7	Ghə̀ŋ diʼ mu ghə̀ŋ shə̀tə̀ li mbyɨmə ə sə be shə̀tə̀ shə̀ʼtə̀ kənyʉ̀ kə Nyìngòŋ be kiʼ ətof no nànto. Ghə̀ŋ shətə li ghʉ kətʉ ə kəŋkə̀ a kənyʉ̀ kə Nyìngòŋ ə sə be kòŋ yès no nànto. Ghə̀ŋ shətə li ghaʼ kəku na kenkə a diʼi shyèʼ ə jùŋghə na ghenə.
2CO.8.8	Ma ko gaʼa alə la ma ku a nə̀ əsoʼ. Ali ma kəŋ diʼ ji a wenə viʼi vətsevə fwomə vəwenə kəŋ gyàmtə̀, ndiʼ ma kɨ la əkòŋ ə ghə̀ŋ diʼ nəmwèʼè mu lo. 
2CO.8.9	Ghə̀ŋ kɨli kòŋ ə kaynəghə yì a Bobo vəghəŋ Yesò Klistò tə kòŋ vəghəŋ. Ghə̀ ndiʼ wu ə ghoʼo ə kaʼkə wù kəfem byìʼì ghə̀ŋ ndiʼ kəfem kəwen kə ne, ghə̀ŋ kiʼi əghoʼ ə Nyìngòŋ.
2CO.8.10	Ma kəŋ ə gàʼ kənyʉ̀ ki a ghə̀ŋ a ma kwòʼtə kumə kənyʉ̀ a kènkə. Ma kəŋ la ghə̀ŋ mwetə kənyʉ̀ ki a ghə̀ŋ tə zìtə̀ a ngwʉʼ a ghə̀ tə cho lə. Ghə̀ŋ tə ndiʼ mbìsə viʼi nkəŋ ə ku, ə be sə diʼ mbìsə ə zìtə̀ ə ku. 
2CO.8.11	Kə bòŋ la ghə̀ŋ ne mwetə shyèʼè jùŋghə a ghənə. Ghə̀ŋ ku to kəfo kì a ghə̀ŋ kiʼi. Ghə̀ŋ sə ku, əwenə ghəŋə be fwomə to ando ghə̀ tə fwomə ghə̀ŋ mu baʼtə̀ kəku a kì, 
2CO.8.12	byìʼì ando ghə̀ŋ sə nku kəfo, ghə̀ŋ ə nsaŋlə̀ ə ku ki kə a ghə̀ŋ kiʼi, Nyìngòŋ a shì kəku a kì, mu ghə̀ŋ sətsèn faŋ ke kiʼi kəfo, ko Nyìngòŋ a nki kəfo fa ghə̀ŋ. 
2CO.8.13	Ma ko gàʼà la ghə̀ŋ ku ne ənyʉ̀ ə bwaʼmə a viʼi vətsenvə ə tò a ghə̀ŋ. Ma bòŋsə̀ kəŋ to la nyʉ̀ ə ndiʼ to ndə̀ŋndəŋ a viʼi vətsèm. 
2CO.8.14	Ghə̀ŋ kiʼi fo luwen no ghoʼo, ma sə kəŋ la ghə̀ŋ ku a viʼi vətsenvə vyi a və ko kiʼi, ndiʼ vəwenə lù sə kiʼi be boŋ tomsə ghə̀ŋ azhʉ̀ a ghə̀ŋ gho. Kə yi ndiʼ alə ə nyʉ̀ a ndiʼ to ndə̀ŋndəŋ a ghə̀ŋ və tsèm, 
2CO.8.15	to ando və nyoʼo a Ŋwàʼlə̀ Nyìngòŋ la, “A ndiʼ ando və ndyʉ̀ boŋtə əfo ə zhɨvə a və ntoŋtə nə̀ mana lì, viʼi vyi a və nboŋtə və ghoʼo, kə byəʼkə nko faŋ, viʼi a və nboŋtə to ntèʼ ə mu sə kiʼi, ko və lù tyetə chòsə̀.”
2CO.8.16	Ma ku Kəzòŋ kə Nyìngòŋ ando ghə̀ ne Taytùs sə kiʼi əkòŋ a ghə̀ŋ ando ma kiʼi. 
2CO.8.17	Ghə̀ tə byɨmə ə vi ə yen ghə̀ŋ ando yès tə gàʼ, ə sə gàʼà ali mu ghə̀ tə sə kòŋ ə vi no to fa wen a ngeŋ. 
2CO.8.18	Yès ə be tɨmə lèmə̀ yès ə tsen wenə wen, a diʼ wìʼ viʼi kòŋ wen a ntsèntə̀ sə viʼi Nyìngòŋ ashə̀ no akayn byìʼì ando ghə̀ kɨli ə shə̀ʼtə̀ ntɨm ə jùŋ. 
2CO.8.19	Ə kwʉ̀ʼsə, ghə̀ diʼ mu a tsuʼ ntsèntə̀sə viʼi Nyìngòŋ ntsuʼ wen la yo vəwenə njèʼè ne shyèʼ jùŋ ghə̀ a ghenə, ku əkuʼsə a Nyìngòŋ ə be diʼi la yès ə kòŋ ə ngyàmtə̀.
2CO.8.20	Yès ə mwomsə ə shə̀tə̀ ghaʼa kəku a kènkə byìʼì ando yès ə ko kòŋ la wìʼ ə lù ghàm yès ə gàʼ la yès ko tə nshɨtə ghaʼa kəku na kì. 
2CO.8.21	Yès ə ne alə̀ byìʼì ando yès bàʼtə li ə ne to nyʉ̀ a və kwʉ̀ʼ ashɨ Nyìngòŋ benə ashɨ viʼi.
2CO.8.22	Yès a sə tɨmə vəwenə be tɨmə boʼsə nə̀ lèmə̀ yès ə tsen, ghə̀ diʼ mù yès mwomsə li wen, ghə̀ ndiʼi a yès to aghayn aghayn la ghə̀ kòŋ ə ngyàmtə̀, be ndiʼi mwetə luwen ando ghə̀ choʼsə ghə̀ŋ no nànto la ghə̀ kòŋ ə gyàmtə̀ ghə̀ŋ. 
2CO.8.23	A Taytùs, ghə̀ shyèʼè yo wen amuʼ nə̀ a kənyʉ̀ kə muʼ, ə gyàmtə̀ ghə̀ŋ. Vəlemə vətsenvə venə a wenə vəwenə diʼ amuʼ lyɨ kəshi kə ntsèntə̀sə viʼi Nyìngòŋ vyi a və diʼi ashə̀. Ə shyèʼ ə vəwenə ə nè, viʼi kuʼsə Yesò. 
2CO.8.24	Ghə̀ŋ ə diʼ lì a viʼi a venə la ghə̀ŋ kòŋ vəwenə, la nyʉ̀ vyi a yès gàʼa kumə ghə̀ŋ diʼ to no nəmwèʼè, ndiʼ ntsèntə̀sə viʼi Nyìngòŋ yen no vətsèm.
2CO.9.1	Ma kɨli la ma ko tə be diʼ ə nyòʼo a ghə̀ŋ kumə əgyàmtə̀ yì a ghə̀ŋ kiʼi ə tɨm a viʼi Nyìngòŋ a Jelusalèm, 
2CO.9.2	byìʼì ando ma kɨli la ghə̀ŋ sə bvɨtə ə gyàmtə̀. Ma tə sə zhʉ kənyʉ̀ a ki ando viʼi Màsìdonìyà gàʼ la, ghə̀ŋ viʼi Akayà tə sə bvɨtə ə ku no fa ngʉ̀sə a sə cho li. Vəwenə tə zhʉ̀ əwen vəwenə sə fwomə vəwenə sə be kòŋ no nànto ə ku. 
2CO.9.3	Luwen ma mu ntɨm, vəlemə venə la vəwenə vi ndiʼ ghə̀ŋ baʼtə̀ ando mà tə gàʼ la ghə̀ŋ ə baʼtə̀. Kə ko bòŋ la vəwenə vi yen la mà tə zhʉ̀ kənyʉ̀ a kì to kədyàŋ. 
2CO.9.4	Kə sətsen fʉ̀ la yo viʼi Màsìdonìyà vi, yo vəwenə ko andiʼ la ghə̀ŋ baʼtə̀ li, a yès a diʼsə kətʉ kumə nyʉ̀ vyi a yès tə gàʼ kumə ghə̀ŋ, nkàyntə̀ ghə̀ŋ be diʼsə kətʉ no nànto. 
2CO.9.5	A le kənyʉ̀ kì a mà tə yen la kə bòŋ la mà gaʼa vəlemə venə vi ə yèn ghə̀ŋ ambì, wye vəwenə nè mwetə baʼtə̀ kumə kəku ki a ghə̀ŋ tə mbaʼtə̀, ə diʼ la à kòŋ to no ghə̀ŋ ə ku ko andiʼ la və kwiʼi ghə̀ŋ kwiʼi.
2CO.9.6	Ghə̀ŋ diʼ kɨ la no ndò a ghə̀ wè to ntèʼ, a ghə̀ lù be pfì to ntèʼ, no ndò a ghə̀ wè no kə ghoʼo, a ghə̀ lù pfì to no kə ghoʼo. 
2CO.9.7	Nò tèbe ndo ə sə nku, ghə̀ nku to kəfo kì a ghə̀ ghʉ a wen tyɨm la ghə̀ a ku. Kə wìʼ na ku sə və kwiʼi wen kwiʼi. Kə wìʼ na sə ku nku sə ghə̀ kyemə kyemə byìʼì ando Nyìngòŋ kòŋ wìʼ yì a ghə̀ kù nə̀ saŋlə. 
2CO.9.8	Nyìngòŋ ə kiʼi kədyòʼ ə bwàʼsə ghə̀ŋ nə̀ əfo və ghoʼo chò vyi a ghə̀ŋ kəŋ ndiʼ ghə̀ŋ nkiʼi to kiʼi no məzhʉ̀ ə ntsèm be kiʼi kə kwʉ̀ʼʉ̀ nè nyʉ̀ ə jùŋə və tsu, 
2CO.9.9	ando və nyoʼo a Ŋwàʼlə̀ Nyìngòŋ la, “wu kənyʉ̀ kətɨməkə kə nə̀ kɨ ə ku əfo no ghoʼo a viʼi kəfem. Njùŋ wen faŋ li to ghayn ə mùʼ nəmwèʼè.”
2CO.9.10	A kù Nyìngòŋ ku ngwaʼ a viʼi la və we, a ku to wen ku əfo ə zhɨvə, a diʼ to wen ə ku ə kwʉ̀ʼsə ngwaʼ a ghə̀ŋ, a ghə̀ŋ a ntsìnə̀sə ndiʼ ghə̀ŋ we ə na pfì jùŋ no ghoʼo. 
2CO.9.11	Nyìngòŋ na bwaʼsə ghə̀ŋ ə ku tənki tə fo a ghə̀ŋ to tətsèm, a ghə̀ŋ a ngyàmtə̀ viʼi tsu. Ghə̀ŋ na ku a yès ə yès sə nku a viʼi, vəwenə nku kəzòŋ a Nyìngòŋ, 
2CO.9.12	byìʼì ando kəku a kènkə a ghə̀ŋ kù ko gyàmtə̀ to viʼi Nyìngòŋ. Ghə̀ŋ ne la vəwenə nku kəzòŋ a Nyìngòŋ no nànto. 
2CO.9.13	Əshyèʼè a ghenə a ghə̀ŋ ne lə̀ ə diʼi ətyɨm ə jùŋə ghə̀ yì a ghə̀ŋ kiʼi a viʼi, ə be diʼi mwetə la ghə̀ŋ zhʉ ntɨm ə jùŋ ə Yesò yì a ghə̀ŋ jèʼè shə̀ʼtə̀. Kənyʉ̀ na kì ə na ne, viʼi nkuʼsə Nyìngòŋ, to kədə̀ŋ. 
2CO.9.14	Viʼi na yen alə̀ ə nkòŋ ghə̀ŋ no nànto, jɨ̀mə̀ a ghə̀ŋ byìʼì ətuʼmə ə kaynəghə yì a Nyìngòŋ ə tuʼmə nə̀ vəwenə chò fa ghə̀ŋ. 
2CO.9.15	Kəzòŋ kə Nyìngòŋ byìʼì Wàyn wen yì a ghə̀ nku a vəghəŋ. A diʼ kəku kə kaynə kə.
2CO.10.1	A sensə to no mò Bol sensə ghə̀ŋ luwen a zhiʼ Yesò Klistò a ghə̀ tuʼmə be bwaʼmə. Ma kɨli la viʼi vətsenvə nə̀ gàʼa la ma zhʉ sə ə nyòʼ kənyʉ̀ nyoʼo, a ghə̀ŋ ma sə gaʼa to no nə̀ ətyɨm ə to ghə̀, ali na vì zaʼa a ghə̀ŋ ntìntìn, ma sə gaʼa to kəbwaʼ kəbwaʼ. 
2CO.10.2	Ma sensə ghə̀ŋ la kə ghə̀ŋ a nè, mà na vi ə fwàynsə fwàynsə a ghə̀ŋ. Ma kɨli la ma ne vi fwàynsə a viʼi vyi a və gaʼa la yès ə tsi to nə̀ viʼi mbyi. 
2CO.10.3	Kə diʼ to no nəmwèʼè la yès ə tsi a mbyi ali yes ə ko soynə a nə̀ viʼi mbyi. 
2CO.10.4	Əfo ghòŋ ə yès ko diʼ ə əfo a shɨtə wìʼ nə̀ kəvu kə, à kù Nyìngòŋ a yès la yès ə nsoynə zhɨ kədyòʼ kəbəŋ kəfenəkə tsu. 
2CO.10.5	Yès ə byɨbsə kəngùmə̀ kì a vi kuʼsə wen nè la kə viʼi kɨ Nyìngòŋ. Yès ə tisə təkwòʼtə̀ tə viʼi, ne la vəwenə kwoʼtə nyʉ̀ a ji yi a Yesò ə kəŋ la və nkwoʼtə fa tsu. 
2CO.10.6	Ghə̀ŋ ne diʼi a yès no zhʉ̀ko la ghə̀ŋ sə zhʉ, to fa Klistò, yès mu ku ngəʼ a viʼi a ghə̀ŋ a ntìntìn a və ko zhʉ fa Wen.
2CO.10.7	Ghə̀ŋ yen ənyʉ̀ to fa ji a və kə fa tsu a ghə̀ŋ ashɨ. Wìʼ ə mu sətsèn ə ngàʼa la ghə̀ diʼ wù ə Yesò, ghə̀ tuʼtə ə kwòʼtə ə kɨ la yès be boŋ diʼ to viʼi Yesò to nə̀ wen. 
2CO.10.8	Bobo ku li kədyòʼ a mò a ghə̀ŋ a kətʉ̀, mu mà sətsèn ə nkumə tebe kədyʉ̀ʼ kumə kədyòʼ na kì, ko ma diʼsə kətʉ byìʼì ando ghə̀ ku la mà kwisə ghə̀ŋ a ghə̀ŋ a byɨmə nə̀ kəwenkə, ghə̀ ko ku la ma mbyɨsə ghə̀ŋ byɨsə nə̀ kəwenkə 
2CO.10.9	Nò tebe ali ma ko kòŋ tebè la ghə̀ŋ nkwoʼtə la ma nyoʼo və ŋwàʼlə̀ vwomə ne la ghə̀ŋ ə mfwàynə̀. 
2CO.10.10	Byìʼì viʼi vətsenvə gàʼa la ma zhʉsə nyoʼo ŋwàʼlə̀, gaʼa yì ə sə to kiʼi kədyòʼ ali ma ne sə boŋsə vi a ghə̀ŋ ashɨ ma sə bwaʼsə gaʼa diʼ sə ma ko ki ə gàʼ a ntìntìn ə viʼi.
2CO.10.11	Ma kòŋ la nki ə viʼi a venə kɨ la kənyʉ̀ ki a yès nyʉ̀ʼmə nyoʼ ə tɨmə tɨmə diʼ to nə̀ kikə a yès ə vi tèbe vi a ghə̀ŋ a ntìntìn, yès be a gaʼa to kəwenkə.
2CO.10.12	Yès ə ko ghʉ wenə yèsə ko shəʼmə yo və viʼi vyi a və gàʼ diʼ təwen tə vəwenə. A diʼ a zhʉ a vəwenə shəʼmə be shəmə təwen tə vəwenə, vəwenə ne kənyʉ̀ kì a kə ko kiʼi ətof. 
2CO.10.13	Yès zizi ko yès ə lu nkùmə̀ kədyʉ̀ʼ kumə kənyʉ̀ a yès zizi ko yès ə lu nè. Yès ə kumə kədʉʼ to akwi kənyʉ̀ yi a Nyìngòŋ ə kù li la yès ə nè, ə shwèʼè yèsə a ghə̀ŋ a ntìntìn diʼ mùʼ fa tsu. 
2CO.10.14	Yès ko kumə kədyʉ̀ʼ a kənyʉ̀ a yès ə ko tə ne to ando kə yi ndiʼ ndiʼ a zhʉ a yès ə ko tə vì zaʼa a ghə̀ŋ a ntìntìn. Yès ə ndiʼ mbìsə viʼi ə vi nə̀ ntɨm ə jùŋ byìʼì Yesò Klistò a ghə̀ŋ. 
2CO.10.15	Yès ə ko kumə kədyʉ̀ʼ shi əkuʼsə a shwèʼè viʼi kədyàŋ. Yès ə kəŋ to la ghə̀ŋ kwi a ghə̀ŋ a byɨmə ndi shyèʼ yì a yès ne a ghə̀ŋ a ntìntìn boŋ kwi. 
2CO.10.16	Ghə̀ŋ sətsen ə ne alə̀, yès be shə̀ʼtə̀ dyʉ̀ nə̀ ntɨm ə jùŋ a təloʼ tə tsentə, a wìʼ ko tɨmə shə̀ʼtə̀ tsu ndiʼ kə yes lu kùm kədyʉ̀ʼ a kəshi viʼi kədyàŋ.
2CO.10.17	Və nyòʼò li a Ŋwàʼlə̀ Nyìngòŋ la, “no ndò a ghə̀ kə nkumə kədyʉ̀ʼ, ghə̀ nkumə byìʼì to kənyʉ̀ kì a Bobo ne li.” 
2CO.10.18	Kə diʼ alə̀ byìʼì ando wìʼ yi a ghə̀ diʼi la ghə̀ kwʉʼʉ li ko kwʉʼ no tebe a kəfo kətsen. A kwʉʼ to wìʼ yi a gàʼà Nyìngòŋ la ghə̀ kwʉʼʉ li.
2CO.11.1	Mà sensə ghə̀ŋ la ma sə ngàʼà dyʉ̀ luwen to nə̀ kəkoynkə, ghə̀ŋ ə bwaʼmə zhʉtə to zhʉtə. Ghə̀ŋ zhʉtə to ali! 
2CO.11.2	Ghə̀ŋ ə̀ kɨ la ma shɨmtə ghə̀ŋ no nànto ndə̀ŋndəŋ to ando Nyìngòŋ ə shɨmtə. Mà sə diʼ mù ma fas li ə ku ghə̀ŋ a lɨm, a diʼ Yesò, kəŋ la kə ghə̀ŋ ne nkiʼ əmbyɨ no fa mpfen azhʉ̀ a ma kù ghə̀ŋ a wen. 
2CO.11.3	Ma gaʼa alə̀ fwàynə̀ la viʼi zizi və vi lobtə ghə̀ŋ ko ghə̀ŋ be a nghʉ kətʉ nzhʉ fa Yesò nə̀ tyɨm ə ghə̀ŋ no tsèm ndə̀ŋndəŋ ando Satan nvi nə̀ mənàŋ mə wen ə lobtə Ivè. 
2CO.11.4	Ma fwàynə̀ alə̀ byìʼì ando mà yèn li la ndìʼsə̀ sə dzɨŋ sə sə̀ ziʼi ghə̀ŋ nə̀ nyʉ̀ kədyàŋ kumə Yesò ko andiʼ nyʉ̀ a yès tə ziʼi ghə̀ŋ kumə wen tsu, ghə̀ŋ moʼtə to moʼtə. Wìʼ ə vì, a ghə̀ŋ nə̀ kəzhwì kə, a ko diʼ kəzhwì kə Ŋwoʼkə kì a yès nku a ghə̀ŋ, ghə̀ŋ shi to shi, ə mbe byɨmə ntɨm yì to byɨmə a ghə̀ shə̀ʼtə̀, a ko diʼ ntɨm ə jùŋ yì a yès ə nshə̀ʼtə̀ a ghə̀ŋ.
2CO.11.5	Viʼi ntɨm a venə a ghə̀ŋ ghʉ la à diʼ no viʼi ntɨm və to və lə̀ ə ko chò mò no te kənyʉ̀ kətsen. 
2CO.11.6	Ma kɨli la ma ko kɨ ə gàʼ ashɨ viʼi ali, kɨ kənyʉ̀ ki a ma gàʼà. Yès sə diʼ mù yès ə diʼi li nakèn kə a ghə̀ŋ to ji sə tsèm.
2CO.11.7	Kə le diʼ la mà tə shiʼsə wen ghomə ne ghə̀ŋ, ghə̀ŋ sə kuʼmə ə nshə̀ʼtə̀ ntɨm ə jùŋ ə Nyìngòŋ a ghə̀ŋ, ko ma bèmə̀ tebè kəfo, a diʼ mbyɨ mu? 
2CO.11.8	Ma tə shyèʼè a ghə̀ŋ, diʼ to sə ma tsoŋə tsoŋ fa ntsèntə̀sə viʼi vəbyɨmə sə tsensə byìʼì ando ma tə shyèʼ a ghə̀ŋ ali lòʼ ghomə boŋsə lù fa vəwenə. 
2CO.11.9	Ma ndiʼ vəghəŋ, əzhʉ̀ ə tseghə vi kwʉ̀ʼʉ̀, ko ma lù ki kəfo fa ghə̀ŋ no fa mphen ali ko ma ku ngəʼ a wìʼ. A boŋsə tɨmə to vəlemə və vəghəŋ fa Màsìdonìyà tɨmə əfo a mò. Ma ko mbèmə kəfo a ghə̀ŋ no kətsi kətsenkə, ko andiʼ la ma lu bèm. 
2CO.11.10	Ma saŋlə la ma ko shì tebè kəfo kətsenkə fa ghə̀ŋ, ko kəfo kə zizi kə tàm mò la kə mà be nsaŋlə̀ to alə̀ ashə lòʼ ə Akayà. Yesò kɨ la mà gàʼà to nəmwèʼè, 
2CO.11.11	Ghə̀ŋ kwòʼtə la ma gàʼa alə̀ byìʼì ando mà ko kòŋ ghə̀ŋ mu? Nyìngòŋ ə kɨ la mà kòŋ ghə̀ŋ.
2CO.11.12	Mà faŋ ə nè tò kənyʉ̀ ki a ma nè, ndiʼi chiʼtə əchʉ ə viʼi vyi a və gàʼa la vəwenə diʼ viʼi ntɨm ə Yesò li, kə vəwenə nkumə kədyʉ̀ʼ gàʼà la yo vəwenə shyèʼ to ji mùʼ. 
2CO.11.13	Viʼi a venə nə̀ zhò to dzɨŋ la vəwenə diʼ viʼi ntɨm, vəwenə diʼ viʼi shyèʼè kənlobtə̀, bɨ̀lə̀ la vəwenə diʼ viʼi ntɨm ə Yesò. 
2CO.11.14	Nò tèbè fa mpfen, kə ghə̀ŋ ne ndiʼ nə̀ əkaynə byìʼì tèbe Satan nbɨ̀lə li nè la viʼi nyenə la ghə̀ diʼ ntsɨŋ ngə̀ŋ ə Nyìngòŋ ə baynə. 
2CO.11.15	Kə le diʼi la ghə̀ŋ ko diʼ ndiʼ nə̀ əkaynə ə la viʼi shyèʼ ə Satan ə bɨ̀lə̀ diʼi təwen tə vəwenə la vəwenə diʼ tò no viʼi shyèʼ və juŋəvə Nyìngòŋ. Ngəʼ yì a Nyìngòŋ ə lu ku a vəwenə a kəmwètə lu kwʉ̀ʼ a vəwenə a shyèʼè a ghèn.
2CO.11.16	Mà bo kùmtə̀ to kùmtə̀ la kə ghə̀ŋ a kwoʼtə la ma diʼ kəkoyn, ali ghə̀ŋ ndiʼ ə lyɨ̀ mo a nə̀ kəkoyn kə, ghə̀ŋ moʼtə ma boŋ gàʼ to kəkoyn a fəshinə fə əzhʉ̀ alə ndiʼ nkàyntə̀ mò nsaŋlə̀. 
2CO.11.17	Ma ghaŋsə gàʼa dyʉ̀ nə̀ kənyʉ̀ kə ashə̀ to nə̀ kəkoynkə, gàʼa ali gàʼa to fa mò ngəŋ. A ko gàʼ Bobo la mà gàʼ alə̀. 
2CO.11.18	Ando nghoʼo viʼi ghaŋsə wen byìʼì fo mbyi, nkàyntə̀ mò ə be a nghaŋsə wen. 
2CO.11.19	Ghə̀ŋ gàʼa la ghə̀ŋ tofə no nànto, ghə̀ŋ sə yenə nkoyn, ghə̀ŋ moʼtə to moʼtə la və ngaʼa a ghə̀ŋ! 
2CO.11.20	Ghə̀ŋ moʼtə li viʼi, və sə lyɨ ghə̀ŋ a əkòs, nyàblə̀ nə̀ ghə̀ŋ. Ghə̀ŋ moʼtə li vəwenə sə lobtə ghə̀ŋ, zəʼtə ghə̀ŋ be telə ghə̀ŋ. 
2CO.11.21	Ma diʼsə kətʉ ə gàʼ la ando yès ə ko tə nè nyʉ̀ a venə a ghə̀ŋ, və ghʉ la ma tə mbwaʼa bwaʼa!
2CO.11.21	Mà sə gàʼà luwen to a nə̀ kəkoynkə, ali mu viʼi vətsenvə mu ə ghaŋsə əwèn kumə tèbe ghò, nkàyntə̀ mo be a ne to ali. 
2CO.11.22	Vəwenə nə̀ kuʼsə əwèn gàʼa la vəwenə diʼ viʼi Hibùlù. Ma diʼ to wù ə Hibùlù. Vəwenə gàʼa la vəwenə diʼ viʼi Islel. Ma diʼ to wù ə Islel. Vəwenə vətsenvə gàʼa to la vəwenə diʼ viʼi ngwaʼ ngə̀ŋ Ablaham. Ma diʼ to wù ngwaʼ ngə̀ŋ Ablaham. 
2CO.11.23	Vəwenə ngàʼa la vəwenə diʼ viʼi və shyèʼè ə Yesò. Ma bòŋə shyèʼè a Yesò, chò tèbè vəwenə. Mà sə gàʼà dyʉ̀ to sə ma bomə bomə. Ma shyèʼè li nchò vəwenə. Və shwinə̀ li mò a nfɨŋ to aghayn aghayn chò ando və shwinə̀ vəwenə. Və ghòmə li mò to aghayn a kədə̀ŋ ə be shwe ə zhwi mo to aghayn aghayn. 
2CO.11.24	Viʼi Jus nghòmə li mò aghayn a tàyn, a diʼ no zhʉ̀ko a və ghomə, və ghòmə məkwinkwinə məwumə ə ntàʼ njʉ̀sə̀ abʉ̀muʼ. 
2CO.11.25	Və ghòmə li mò nə̀ mbàŋsə aghayn a tàʼ, ə temlə mò nə̀ nguʼsə əghayn ə mùʼ. Kəbaŋ kə buŋkə li nə̀ mò a mù aghayn a tàʼ. Ma lyəŋ li a mù ə zhʉsə a kətsi kɨ mpfen. 
2CO.11.26	Mənkuŋ mə nghoʼkəmə shwe li ə lyɨ̀ mo no aghayn a ghoʼo ando ma dyʉ̀ ajèʼ, ma be shwetə əpfʉ avù və tsoŋə. Ma shwetə li əpfʉ avù ə viʼi ə lòʼ yès, nə̀ a avu ə tɨmə. Ma shwetə li əpfʉ a ntə̀ʼ sə ghoʼsə, ə shwetə ashə ə viʼi ko diʼ tsu. Ma shwetə li əpfʉ̀ a mù mə ghoʼkə mə, shwetə əpfʉ avù ə̀ viʼi a və lobtə diʼi la və byɨmə li. 
2CO.11.27	Ma shyèʼè li nchwosə, à viʼi aghayn to kədə̀ŋ, ma tsì to a məkəʼ, ə vi zhʉ tseghə, ma tsì ko andiʼ la ma zhɨ̀ tebè kəfo ko ndiʼ la ma nyʉ̀ tèbè mu, ko ndiʼ la ma kiʼi no kəfo ə zhɨ̀, ko andiʼ la ma kiʼi ngə̀ŋ ə tsì tsu, ko ndiʼ la ma kiʼi no tèbe ndisə ə mòʼ. 
2CO.11.28	Jisə diʼ to kədə̀ŋ a mà yenə ngəʼ fa tsù ali diʼ tò kənyʉ̀ kə mùʼ a ma kwoʼ to məzhʉ̀ ə tsèm, a diʼ ji a viʼi vəbyɨməvə diʼ fa tsu to vətsèm. 
2CO.11.29	Ma yenə wìʼ ghə̀ bwaʼa kumə kənyʉ̀ kə Nyìngòŋ, kənyʉ̀ a kì sə ku ngəʼ a mò, ma sə diʼ to sə a diʼ mo. Və ne wìʼ ə fəŋ a mbyɨ, kənyʉ̀ a kì sə ku ngəʼ a mò no nànto.
2CO.11.30	Mà sətsen ndiʼ ə nghaŋsə tèbe əwen, a mà ne ghaŋsə kumə nyʉ̀ vyi a və diʼi la ma bwaʼa. 
2CO.11.31	Tìʼ Bobo Yesò, ə Nyìngòŋ yi a və diʼ nkuʼsə wen to məzhʉ̀ ə tsèm ə kɨ la ma ko zhò ndzɨŋ. 
2CO.11.32	A ndiʼ to ando ma ndiʼ a ntə̀ʼ Dàmasɨkùs, wìʼ yi a fòyn Aletàs ə ghʉ la ghə̀ nsoʼo ntə̀ʼ a yì ə gàʼ viʼi tɨmə kaʼ shì ə sə bvʉ̀ mò ə ghaʼ, 
2CO.11.33	ali və we mò a nkəm ə nyɨŋsə shìsə mò fa kəbʉʼ a kə ndiʼì a əwenə mbàyn a kəbəŋ na yi ə shiʼsə mò, ma nyɨŋ, kò ghə̀ lə ghaʼa mo.
2CO.12.1	Mà ne nsaŋlə to saŋlə no tèbe ando se ko diʼ ə tsu. Ma shə̀ʼtə̀ nyʉ̀ a ghə̀ŋ luwen a Bobo ə ne, və vi a mò to sə a tsi jòmsə, nə̀ kì kə a ghə̀ diʼi li nlaynsə a mò a mo kwòʼtə. 
2CO.12.2	Ma kɨli wu tsen a ghə̀ mbyɨmə li a Klistò, Nyìngòŋ, ə lyɨ̀ wen ghə̀ kuʼ akàŋ no a kəshi yi a kə ŋanŋtə li kuʼ. Ma ko nlaynsə kɨ la, ghə̀ nkuʼ to no nə̀ əwèn wen mu ghə̀ nku a kəzhwì lo. A tuʼtə ə kɨ tò Nyìngòŋ. Luwen sə diʼ ngʉʼsə njʉ̀sə̀ kàʼ a kənyʉ̀ na kènkə nfʉ̀. 
2CO.12.3	Ma kɨli to ando mà gàʼa li la Nyìngòŋ ə lyɨ̀ li wìʼ na ghèn, ghə̀ kuʼ akàŋ akəshi yi a ghə̀ diʼi tsu ali ko ma nlaynsə kɨ la, ghə̀ nkuʼ to no nə̀ əwèn wen mu, ghə̀ kuʼ a kəzhwì lò. A tuʼtə nkɨ to Nyìngòŋ. 
2CO.12.4	Ghə̀ kuʼ ə zàʼa tsu ə zhʉ nyʉ̀ chʉ̀ ə wen ə zɨm a wìʼ ko zì ghə shə̀ʼtə nə̀ chʉ̀. 
2CO.12.5	Mà tə saŋlə kumə wìʼ na ghèn, ko diʼ la ma saŋlə kumə əwenə ghomə. Kənyʉ̀ ki a mà zizi mà naynə kumə wenə ghomə byìʼì kəwenkə a diʼ tò a kənyʉ̀ a ma bwaʼa tsu. 
2CO.12.6	Ma tə saŋlə kumə tèbe wenə ghomə, ko ma lu a saŋlə a nə̀ kəkoyn kə byìʼì ando mà gàʼa to kənyʉ̀ kì a kə diʼi nəmwèʼè. Nò tèbè ali, mà ko saŋlə, ndi kə wìʼ a nkwoʼtə mò a bwen to nyʉ̀ vyi a ma nè nə̀ vyi a ma gàʼà.
2CO.12.7	Nyìngòŋ ə ko tə kòŋ la mà nsaŋlə̀ chòsə̀ kumə nyʉ̀ ə kaynə və vyi a ghə̀ diʼi a mò, və diʼ to kədə̀ŋ. A lə kənyʉ̀ ki a ghə̀ moʼtə əkwaʼa ghə̀ kwen a mo wèn ə sə ku ngəʼ a mò no nànto. Əkwaʼa na yi ə nvi to nə̀ wù ntɨm a Satan tɨmə la ghə̀ vi nku ngəʼ a mò, la kə mà nghaŋsə əwèn. 
2CO.12.8	Ma sensə Bobo aghayn a tàʼ la ghə̀ shisə əkwaʼa na ghenə fa mo wèn, 
2CO.12.9	sensə no zhʉ̀ko, ghə̀ gàʼ to la, “mətuʼmə yi a ma tùʼmə̀ nə̀ wù li kwʉ̀ʼʉ̀, byìʼì ando wìʼ sətsen mbwaʼa, ghə̀ mu yen to ando kədyòʼ ə kòmkə ə shə̀tə̀ shyèʼè a wenə a wèn.” Kə lə diʼi la mà na saŋlə no nànto byìʼì nyʉ̀ vyi a ma bwaʼa tsu ndi kədyòʼ kə ə Yesò nshwèʼè a mò. 
2CO.12.10	Ma nè ma sə saŋlə azhʉ̀ a ma bwaʼa, viʼi telə mò, nyʉ̀ ə to a mò, və ntsuʼ kəghʉ ə kòmkə, ngəʼ sə tsensə be vi a mò to byìʼì Yesò. Kə diʼ alə̀ byìʼì ando a vi azhʉ̀ a ma bwaʼa, ma sə boŋsə kiʼi kədyòʼ.
2CO.12.11	Ma yi gàʼa to nə̀ kəkoynkə mu a ndiʼ mu à ten ghə̀ŋ la mà ngàʼà alì. Ma bwomsə li wenə ghomə, mu a yi ndiʼ kəshi ə kəŋkə̀ ghə̀ŋ bwomsə mò, ghə̀ŋ faŋ kò ghə̀ lə bwomsə. Ma ko kwʉ̀ʼ ə tèbe a kənyʉ̀ ali viʼi ntɨm venə a və lyɨ la və kuʼmə no nànto ə ko chò tebè mò no fa mpfen. 
2CO.12.12	Ma tə bwaʼmə ə lyɨ̀ əzhʉ̀ ə diʼ nchwisə nyʉ̀ a ghə̀ŋ nə̀ tənki tə nyʉ̀ ə kaynəvə tə tsentə, nə̀ təshyèʼ tə kaynə tə, tə diʼi la ma diʼ to no nkàyntə̀ wù ə ntɨm. 
2CO.12.13	A diʼ gho ə jùŋ a mà tə ne a ənòyn ə viʼi və byɨməvə vətsenvə ə fàŋ ke nè a ghə̀ŋ a? Kənyʉ̀ kì a mà tə faŋ ke nè a ghə̀ŋ tə ndiʼ to la ma ko tə ku ngəʼ a ghə̀ŋ. A sə diʼ kənyʉ̀ kə kəbyɨkə a mà tə ne, ghə̀ŋ lyèsə li ku a mò!
2CO.12.14	Ghə̀ŋ kɨ la ma vi ə ghayntə ghə̀ŋ luwen andiʼ aghayn a tàʼ, diʼ vì ko andiʼ la ma bèm kəfo a ghə̀ŋ byìʼì ando ma kəŋ to ghə̀ŋ, a ko diʼ fo vəŋə. No fa mpfen a nə̀ boŋsə tuʼmə nə̀ vətìʼ və vunə nə̀ vəpfi tùʼmə̀ nə̀ vunə, a ko diʼ vunə ə ntùʼmə̀ nə̀ vəwenə. 
2CO.12.15	Ma saŋlə ə byɨbsə no tèbe ghò ə be ə ku wen ghomə ə gyamtə ghə̀ŋ. Byìʼì ghò a ma kòŋ ghə̀ŋ no nànto alə, ghə̀ŋ kòŋ mò to ntèʼ a?
2CO.12.16	Ghə̀ŋ yen li tò no nəmwèʼè la ma ko tə mbèmə kəfo fa ghə̀ŋ, ali ghə̀ŋ vətsevə be gàʼà la ma tə ə lobtə ghə̀ŋ ə zhò ndzɨŋ a ghə̀ŋ. 
2CO.12.17	Mà tə lobtə ghə̀ŋ a le? Wù ə tsen fa ntìntìn ə viʼi vyi a mà tə tɨm a ghə̀ŋ tə lobtə ghə̀ŋ mu? 
2CO.12.18	Ma tə sensə Taytùs la ghə̀ vi ə yèn ghə̀ŋ, wenə vəlemə vətsenəvə vi wenə wen. A le diʼ la Taytùs tə vi shi kəfo fa ghə̀ŋ mu? A kò yo Taytùs ti to a kənyʉ̀ kə mùʼ, tsi to ntsìnə̀ ə muʼ?
2CO.12.19	Ghə̀ŋ kwòʼtə la yès nyoʼtə nyʉ̀ venə alə byìʼì ando yès ə kəŋ ntaŋ ə chʉ̀ yèsə laynə a ghə̀ŋ ashɨ mu? Jòʼ! yès ə gaʼa to nə̀ viʼi Yesò ashɨ Nyìngòŋ. Yès sə gaʼa nyʉ̀ a venə a ghə̀ŋ no ətsèm alə̀ to byìʼì ando yès ə kòŋ ghə̀ŋ, kəŋ la ghə̀ŋ nkwi a jisə yi a Nyìngòŋ ə kəŋ fa tsu a vəlemə. 
2CO.12.20	Ma əfwanə la ma ne vì, ko ghə̀ŋ diʼ ando ma kəŋ la ghə̀ŋ ndiʼ, ə ghə̀ŋ boŋsə yèn mo, ko ma diʼ ando ghə̀ŋ kəŋ la mà ndiʼ. Mà zizi a mà sə vi, ə yen ghə kəngùmə̀ kə diʼ a ghə̀ŋ a ntìntìn, nə̀ kəghəʼ kə, nə̀ tinə fwi, nə̀ kənywi kə, nə̀ gàʼà əbyɨghə, nə̀ kùwòŋ nə̀ əghaŋsə ə wèn, be yen ghə̀ŋ, ghə̀ŋ tsi a kəngəsə kumə tsi to tsi. 
2CO.12.21	Ma fwàynə̀ la ma ne vì, ə Nyìngòŋ ə nè, a mà ə̀ diʼsə kətʉ kumə ghə̀ŋ, la ma ne vi ə yèn nghoʼ viʼi ko andiʼ la və kwitə li ntsìnə̀ byɨ yì a vəwenə tə ntsi, a yi viʼi vyi a və dzɨ̀mtə̀ ki no nànto nə̀ ki, a və jèʼtə̀ no nànto.
2CO.13.1	Mà ne sə vi ə ghayntə ghə̀ŋ alə a ndiʼ aghayn a tàʼ. Ŋwàʼlə̀ Nyìngòŋ gàʼ la, wìʼ diʼ sə gàʼ la wìʼ ne li byɨbsə kənyʉ̀, nchò nsòʼ ə wen diʼ ndiʼ viʼi və bò kò və tàʼ. 
2CO.13.2	A tə ndiʼ ando mà nvi yen ghə̀ŋ a sə diʼ aghayn a bò, ma nku li kətyiftə a viʼi vyi a və tə ne nyʉ̀ ə byɨvə, be ku no tèbe ando ə tsen. Ma ku kətyiftə na ki luwen, ko ma lu diʼ tèbe a ghə̀ŋ a ben. Ma gàʼà la mà sətsen be bwènə̀ vì, mà ku ngəʼ no tèbè a ndò yi a ghə̀ nè byɨbsə kənyʉ̀. 
2CO.13.3	Ma a vì ə diʼ a ghə̀ŋ la ma gàʼà no tèbe la ghò, mu à gàʼ Yesò byìʼì ando à diʼ kənyʉ̀ kì a ghə̀ŋ kəŋ ə zhʉ. Ma diʼ a ghə̀ŋ la Yesò ko bwaʼa, la ghə̀ boŋsə diʼi tò nò kədyòʼ kə wen a ghə̀ŋ a ntìntìn. 
2CO.13.4	Kə diʼ nəmwèʼè la ghə̀ ko kiʼ tebè kədyòʼ azhʉ̀ a və mbàyntə wen a kəntò ali, ə bwensə lu sə tsi byìʼì kədyòʼ kə Nyìngòŋ. Kə le diʼi la à diʼ ə ntsìnə̀ yi a yès ə̀ tsì və ghə̀ŋ, yès gho kədyòʼ to nə̀ wen ali be boŋ tsi to tsi byìʼì kədyòʼ kì a Nyìngòŋ ə nkù li a wen.
2CO.13.5	Ghə̀ŋ shə̀tə̀ lye təwen ə təŋtə la, ghə̀ŋ le tsi to nə̀ viʼi və byɨməvə lo. Ghə̀ŋ shə̀tə̀ lye təwen ə təŋtə. Kə lə diʼ la ghə̀ŋ ko yenə la Yesò Klistò tsi a ghə̀ŋ a ntìntìn mu? Ghə̀ŋ diʼ yen ali a bwen to la ghə̀ŋ ko tsi ntsìnə̀ viʼi və byɨməvə. 
2CO.13.6	Ma kɨli la a diʼ fa yès mu yès diʼi li la yès diʼ to no nkàyntə̀ viʼi ntɨm ə Yesò. Nkàyntə̀ ghə̀ŋ kɨli alì. 
2CO.13.7	Yès ə jɨ̀mə̀ la ghə̀ŋ ntsi ntsìnə̀ sə jùŋsə, ko ghə̀ŋ nè mbyɨ. Yès ə ko gàʼ alə ndiʼ ghə̀ŋ sə tsi, kə ndiʼ la yès diʼ viʼi ntɨm və juŋəvə. Yès ə boŋsə kəŋ to la ghə̀ŋ ə ne kənyʉ̀ ki a diʼ kənyʉ̀ kətɨməkə no tèbe azhʉ̀ a ghə̀ŋ kwoʼtə la yès ko nè tebè shwèʼ yèsə akàyn. 
2CO.13.8	Yès zizi ko yès lu shə̀ʼtə̀ kənyʉ̀ kì kə a ko diʼ kənyʉ̀ kə nəmwèʼè, yès ə shə̀ʼtə̀ to kənyʉ̀ kə nəmwèʼè. 
2CO.13.9	Yès ə saŋlə no zhʉ̀ ko a ghə̀ŋ ə to a kənyʉ̀ kə Nyìngòŋ no tebe ando və ko yenə adyòʼ yi a yès kiʼi. Yès jɨ̀mə̀ to la ghə̀ŋ nkwi a kənyʉ̀ kə Nyìngòŋ. 
2CO.13.10	Ma nyoʼo ŋwàʼlə̀ ghèn la ghə̀ vi a ghə̀ŋ a ambì mibu mà sə vi, ndi mà sə vi mu ghə̀ŋ kwitə li, ko ma be a diʼ kədyòʼ kòmkə a ghə̀ŋ. Ghə̀ŋ kɨli la kədyòʼ kì a Nyìngòŋ ə kù a mò diʼ la mà nkwisə ghə̀ŋ kwisə nə̀ kəwenkə, ghə̀ ko ku la mà byɨbsə ghə̀ŋ byɨbsə nə̀ kəwenkə.
2CO.13.11	Ə mwètə̀ a vəlemə vwomə, ma sə gàʼa la, ghə̀ŋ faŋ to akàyn. Ghə̀ŋ baʼtə̀ ntsìnə̀ shəŋsə. Ghə̀ŋ shə̀tə̀ ghaʼ kənyʉ̀ kì a mà gàʼa. Ghə̀ŋ ntsi tò kənyʉ̀ kə mùʼ, tsi nə̀ mbwaʼmə ndiʼ Nyìngòŋ ghə̀ŋ a ghə̀ kòŋ viʼi be ku mbwaʼmə a ghə̀ŋ, ndiʼ wye vəwenə. 
2CO.13.12	Ghə̀ŋ toŋtə təwenə ə təŋtə to no a ji ə diʼ əkòŋ ə viʼi və byɨməvə. 
2CO.13.13	Viʼi və byɨməvə a ashə̀ nò vətsèm ə toŋtə ghə̀ŋ. 
2CO.13.14	Bobo Yesò Klistò ndiʼi ətyɨm ə jùŋə ghə̀ a ghə̀ŋ, Nyìngòŋ be ndiʼi əkòŋ a ghə̀ŋ, kəzhwì kə Ŋwoʼkə faŋ to ghə̀ŋ no vətsèm.
GAL.1.1	A nyòʼò mò Bol nyòʼò ŋwàʼlə̀ ghèn. Ma diʼ wù ə ntɨm ko andiʼ la à ghʉ viʼi. A ko tsuʼ wìʼ tsuʼ mo. A tsuʼ Yesò Klistò wenə Nyìngòŋ ə Tìʼ yi a ghə̀ nlùsə wen fa pfʉ ntsuʼ mo la ma ndiʼ wù ntɨm. 
GAL.1.2	Yo və vəlemə və byɨmə vì a və diʼ ashen ə tɨmə ətoŋtə a ghə̀ŋ ntsèntə̀sə viʼi və byɨməvə vyi a və diʼi shə ə Gàlesìyà.
GAL.1.3	Nyìngòŋ ə Tìʼ vəghəŋ wenə Bobo Yesò Klistò ə diʼi ətyɨm ə jùŋə ghə̀ a ghə̀ŋ, ə be ku mbwaʼmə a ghə̀ŋ. 
GAL.1.4	Yesò ə nku li wen ə wen ə pfʉ byìʼì mbyɨsə vəghəŋ ə bwoŋsə vəghəŋ fa mbyi ghèn a mbyɨ ə ghoʼ tsu lə̀. A diʼ to kənyʉ̀ ki a Nyìngòŋ ə Tìʼ vəghəŋ ə nkəŋə. 
GAL.1.5	Ma jɨ̀mə̀ la viʼi Əkuʼsə Nyìngòŋ to məzhʉ̀ ə tsèm. Amèyn.
GAL.1.6	Ma diʼ nə̀ əkaynə la ghə̀ŋ zaŋsə li kaʼkə fa bàm ə Nyìngòŋ yi a ghə̀ ndzàŋ ghə̀ŋ byìʼì ətyɨm ə jùŋə ghə̀ ə Klistò, luwen ghə̀ŋ sə dzɨ̀mtə̀ dyʉ̀ nə̀ ntɨm ə kədyàŋ. 
GAL.1.7	Ma ko gàʼà tebè la ntɨm ə jùŋə tsen be diʼ. Ma gàʼà la viʼi vətsenvə sə boŋsə sàsə̀ ətof ə ghəŋə, mwomsə ə nkwitə ntɨm ə jùŋ byìʼì ə Yesò. 
GAL.1.8	Alì, no tèbe wìʼ fa yès kò ntsɨ̀ŋ Nyìngòŋ fa kàŋ sətsèn be shə̀ʼtə̀ ntɨm, ghə̀ diʼ nəkwoŋ fa yi a yès ə nshə̀ʼtə̀ li a ghə̀ŋ, Nyìngòŋ moʼ ngəʼ a kətʉ wìʼ ayi. 
GAL.1.9	Yès ə tə ə gàʼ a ghə̀ŋ, ma sə be gàʼà kwʉʼsə luwen la, wìʼ sətsen ə nshə̀ʼtə̀ ntɨm ə kədyàŋ a ghə̀ŋ, a kodiʼ yi a ghə̀ŋ ə nzhʉ̀ fa yès, Nyìngòŋ a moʼ ngəʼ a kətʉ wìʼ ayi.
GAL.1.10	Kə le diʼi luwen la, ma ne kənyʉ̀ ki a viʼi nkòŋ mò mu ki a Nyìngòŋ a kòŋ lo? A le diʼ la ma ne la viʼi ə nsaŋlə̀ mu? Mà sətsen ə nkəŋ ə ne la viʼi ə nsaŋlə̀, ko ma be a ndiʼ wù ə shwèʼè ə Klistò.
GAL.1.11	Vəlemə vwomə a byɨmə, ma kəŋə la ghə̀ŋ ə kɨ la ntɨm ə jùŋ yì a ma shə̀ʼtə̀ ə ko lù fa wìʼ. 
GAL.1.12	Ma ko tə zhʉ ntɨm na ghèn fa wìʼ, wìʼ ko tə ziʼi kənyʉ̀ a mò. A tə diʼ no nkàyntə̀ Yesò Klistò a ghə̀ tə diʼ nyʉ̀ na venə a mo no tsèm. 
GAL.1.13	Ma kɨli la ghə̀ŋ nzhʉ li ji yi a ma ə ntsi to ando ma mbo dzɨ̀mtə̀ ji shisə a viʼi Jus nkuʼsə Nyìngòŋ fa tsu. Ghə̀ŋ kɨli to ando ma ntsuʼ kəghʉ kə nòyn ə viʼi və byɨməvə no nànto be mwomsə ə myetə vəwenə. 
GAL.1.14	Ma ə nkɨli ə dzɨ̀mtə̀ ji shisə a viʼi Jus nkuʼsə Nyìngòŋ fa tsu chò tebe mbvòʼò ghom a ndiʼ viʼi Jus, ghʉ kətʉ tsu no nànto ntsi ntsìnə̀ a vətìʼ vwomə ntsi.
GAL.1.15	Alì, Nyìngòŋ a ghə̀ ntsuʼ mo mibu və bwi mò, ə dzàŋ mò byìʼì ətyɨm ə jùŋə ghə̀ wen la mà ə shyèʼè a wen. 
GAL.1.16	A ndiʼ ando Nyìngòŋ ə nkòŋ ə diʼ Wàyn wen a mò ndiʼ mà shə̀ʼtə̀ ntɨm ə jùŋ kùmə̀ wen, a viʼi a nko diʼ viʼi Jus, ma nko dyʉ̀ ə bèm kənyʉ̀ a wìʼ. 
GAL.1.17	Ma ko nkuʼ no tèbe a Jelusalèm ə bèm kənyʉ̀ a viʼi ntɨm vyi a və sə ndiʼ a mo ambì. Ma boŋsə lù to lù dyʉ̀ a loʼ Alabìyà ə lù fa tsu ə bwensə vi to a Dàmasɨkùs.
GAL.1.18	Ma ne kuʼ a Jelusalèm no abàm ə ngʉ̀ʼ sə tàʼ ə yen Bità, yo wen ə tsitə mətsi njʉ̀sə̀ tàyn. 
GAL.1.19	Ma ko be yen wù ə ntɨm ə tsen tsu a bwen to Jems, à ndiʼ lèmə̀ Bobo Yesò. 
GAL.1.20	Kənyʉ̀ kèn a ma nyòʼò a ghə̀ŋ lə diʼ to nə̀ nəmwèʼè. Nyìngòŋ ə kɨ la ma ko zhò ndzɨ̀ŋ! 
GAL.1.21	Ma ne lù fa Jelusalèm ə ndyʉ̀ ashə ə Silìyà nə̀ Sìlisìyà. 
GAL.1.22	A ndiʼ ali viʼi a və ndiʼ a ntsèntə̀sə viʼi vyi a və byɨmə Klistò a ashə Jùdiyà ə nko kɨ mo. 
GAL.1.23	Vəwenə ə nzhʉ̀ Nyʉ̀ to zhʉ̀ a viʼi ngàʼà kùmə̀ mò la, “Wìʼ yi a ghə̀ tə ntsuʼ kəghʉ kə vəghəŋ fa ambì lì ə bwensə li sə shə̀ʼtə̀ kənyʉ̀ kumə əbyɨmə yì a ghə̀ tə nkəŋə la ghə̀ mè.” 
GAL.1.24	Vəwenə mù sə bwomsə Nyìngòŋ byìʼì mò.
GAL.2.1	A ndiʼ abàm ə ngʉ̀ʼsə njʉ̀sə̀ kàʼ, ma be bwenə kuʼ a Jelusalèm yo Bànabàs. Ma mbe lyɨ Taytùs. 
GAL.2.2	Ma nkuʼ tsu byìʼì ando Nyìngòŋ ə diʼi a mò la ma diʼ ə kuʼ. A ndiʼ to ando ma diʼi tsu, ma nyoʼtə gàʼ to fa abàm fa abàm yo viʼi vyi a və ndiʼ tʉtʉ ntsèntə̀sə viʼi vəbyɨməvə a Jelusalèm, ə shətə shə̀ʼtə̀ ntɨm ə jùŋ yì a ma ə nshə̀ʼtə̀ a viʼi a nko diʼ viʼi Jus. Ma ə nshə̀ʼtə̀ ali ndiʼ shyèʼ yì a ma ne luwen nə̀ yi a mà tə nè, kə ghə̀ lə lè to kədyàŋ. 
GAL.2.3	Taytùs ndiʼ to yo wen ali kò və lu kàyn la və diʼ ə shətə ndyə̀ wen no tèbe ando ghə̀ ndiʼ wù ə Gɨ̀lìs. 
GAL.2.4	Kənyʉ̀ a kèn la və shətə ndyə̀ Taytùs ə fʉ mu à lùsə viʼi və byɨməvə kənlobtə vətsenvə tsu, a və vi nyoʼtə kwen a yès a ntìntìn ə sə mwòmsə ə yen la yes ə tsi ntsìnə̀ yi a yes ə tsi fa yes a ngəŋsə yo və Yesò Klistò a kənyʉ̀ kəmùʼ ale lo. Vəwenə ə kəŋ to ji ə bwensə nè yès ndiʼ əkòs a əsoʼ ə viʼi Jus. 
GAL.2.5	Yès ə nko ə byɨmə kənyʉ̀ na ki no tebe a fəshinə fəzhʉ no fa mpfen, byìʼì ando yès ə kəŋə la ntɨm ə jùŋ ə ghèn a diʼ nəmwèʼè lə faŋ to ghayn ə mùʼ a ghə̀ŋ.
GAL.2.6	Viʼi vi a və nlyɨ la a diʼ tʉtʉ tsu nko be kiʼ kənyʉ̀ ə kwʉ̀ʼsə akwi kənyʉ̀ yi a ma ziʼi. Ko vəwenə ndiʼ tèbe tʉtʉ ko vəwenə ko diʼ, na ki ə ko diʼi tebè kənyʉ̀ kə tsen kə a mò byìʼì ando Nyìngòŋ ə ko ki fa kəʼ la wìʼ diʼ ndo lo. 
GAL.2.7	Vəwenə ə mboŋsə li yen la Nyìngòŋ ə wè li shwèʼ a ghenə a mo a kəvu la mà shə̀ʼtə̀ ntɨm ə jùŋ a viʼi a ko diʼ viʼi Jus, ndə̀ŋndəŋ to ando ghə̀ ə mbe wè a kəvu a Bità la ghə̀ shə̀ʼtə̀ a viʼi Jus. 
GAL.2.8	Nyìngòŋ a ghə̀ ne la Bità ə ndiʼ wù ntɨm a viʼi Jus diʼ to wen yi a ghə̀ ne la mà ə ndiʼ wù ə ntɨm a viʼi a ko diʼi viʼi Jus. 
GAL.2.9	A sə diʼ to ando Jems wenə Bità nə̀ Joyn a ndiʼ no nàʼ tovə ghaʼ nyʉ̀ a ntsèntə̀sə ə viʼi vəbyɨməvə yen la Nyìngòŋ ə diʼi li ətyɨm ə jùŋə ghə̀ a mò ə ne ma sə be shə̀ʼtə̀ ntɨm ə jùŋ na ghèn, vəwenə ku kəvu a yo Bànabàs, ə diʼi la yo vəwenə sə diʼ to a kənyʉ̀ kəmùʼ. Yo vəwenə mù ghʉ la, yès a nshə̀ʼtə̀ ntɨm ə jùŋ a viʼi a ko diʼ viʼi Jus vəwenə shə̀ʼtə̀ a viʼi Jus. 
GAL.2.10	Vəwenə ə be gàʼ ə kwʉ̀ʼsə to la kə yès ne lyesə ə ngyàmtə̀ viʼi kəfem, a diʼ to kənyʉ̀ ki a ma kòŋ no nànto ə nè.
GAL.2.11	A ndiʼ ando Bità nvi a Antìyòk, ma nkəŋkə li ə wen to ashɨ ə̀ viʼi byìʼì ando kənyʉ̀ ki a ghə̀ ne nko diʼ kənyʉ̀ kətɨməkə. 
GAL.2.12	A ndiʼ mibu Jems ə tɨm viʼi la və vi tsu, Bità ə nzhɨ̀ wenə viʼi a nko diʼ viʼi Jus, ko və shətə li ndyə̀ vəwenə. Viʼi a vyi vì no zhʉ̀ko, Bità ə zìtə̀ sə kòtə̀ abàm ko ghə̀ be zhɨ̀ tebè wenə viʼi kətɨm na vi byìʼì ando ghə̀ ə fwàynə̀ viʼi vyi a vəwenə ndiʼ la, və diʼ ə shətə ndyə̀ viʼi ətɨm vyi a və byɨmə li. 
GAL.2.13	Viʼi Jus vətsenvə ə sə be ne to nə̀ wen, no tèbe Bànabàs ə shəmə kənyʉ̀ kə kəndzɨ̀ŋtə̀ na kènkə. 
GAL.2.14	A sə diʼ ando mà yen la vəwenə ne nyʉ̀, ko diʼ nyʉ̀ ə tɨməvə to ando ntɨm ə jùŋ yì a ghə̀ diʼi nəmwèʼè ə nziʼi, ma gàʼ a Bità to ashɨ ə viʼi və tsèm ə bèm la, “Wù jeʼ ale ə ndiʼ wù ə Jus, tsi to nə̀ wù kətɨm, boŋsə kaynə la viʼi kətɨm ə ntsi to nə̀ viʼi Jus a?
GAL.2.15	“Vəghəŋ no fa vəghəŋ a ngeŋ diʼ viʼi Jus to no ando və mbwi vəghəŋ, ko ndiʼ la vəghəŋ diʼ viʼi kətɨm vi a və gàʼà la à diʼ viʼi nyʉ̀ ə byɨvə, 
GAL.2.16	alì kɨ la və ko ghʉ tebè to la wìʼ diʼ nti a nkayn byìʼì ando ghə̀ ghʉ Əsoʼ viʼi Jus. Wìʼ diʼ nti a nkàyn azhʉ̀ a ghə̀ byɨmə a Yesò Klistò. Vəghəŋ ə sə diʼ mù vəghəŋ be byɨmə a Yesò Klistò ndiʼ vəghəŋ ə ndiʼ a ji tɨmə ashɨ Nyìngòŋ. Əsoʼ ə zizi ko ghə̀ lù ne la wìʼ ə nti a nkàyn ashɨ Nyìngòŋ. 
GAL.2.17	Alì vəghəŋ sətsen ə mwomsə ə nti a nkàyn a shɨ ə Nyìngòŋ byìʼì ando vəghəŋ və Yesò diʼ amuʼ, ə be yenə la vəghəŋ ne mbyɨ, kə a ndiʼi la Yesò ə nè la vəghəŋ ə ne mbyɨ mu? Kə ko diʼ alì no fa mphen! 
GAL.2.18	Mà sətsen kaʼkə be nè kənyʉ̀ mu ma tə tensə, a kə a diʼi la ma kwaʼa li Əsoʼ. 
GAL.2.19	Mà tə ntsi a tyi Əsoʼ alì ko ndiʼ la ghə̀ gyàmtə̀ mò. Luwen ma nghʉsə soʼ na yi ndi ə ntsi to kuʼsə Nyìngòŋ. 
GAL.2.20	Və bayntə li mò a kəntò yo Klistò. Mà sə diʼ luwen, ko ma be tsi fa mo a ngeŋ, à sə tsi Yesò a mò tyɨm. Ə ntsìnə̀ yì a ma tsi luwen diʼ byìʼì əbyɨmə yì a ma kiʼi a Wàyn Nyìngòŋ yi a ghə̀ nkòŋ mo ə pfʉ byìʼì mò. 
GAL.2.21	Mà zizi ko ma lu tensə ətyɨm ə jùŋə ghə̀ Nyìngòŋ. Wìʼ sətsen sə diʼ ndiʼ ti a nkayn wenə Nyìngòŋ byìʼì to ando ghə̀ ghʉ Əsoʼ, à ne ndiʼ la Yesò mpfʉ to kədyàŋ.”
GAL.3.1	Ghə̀ŋ nkoyn ə viʼi Gàlesìyà venə! Və lùʼ ghə̀ŋ lùʼu mu? A və tə diʼ mwetə to no ando və ə bayntə Yesò Klistò a kəntò a ghə̀ŋ! 
GAL.3.2	Ghə̀ŋ shə̀ʼtə̀ kənyʉ̀ kəmùʼ ken a mò. Ghə̀ŋ shə̀ʼtə̀ a mò la, Nyìngòŋ nku kəzhwì kə wen a ghə̀ŋ byìʼì ando ghə̀ŋ ghʉ Əsoʼ mu ghə̀ nku byìʼì ando ghə̀ŋ zhʉ̀ ntɨm ə jùŋ ə byɨmə lo? 
GAL.3.3	Ghə̀ŋ dzɨŋtə ghò alə a? Ghə̀ŋ tə zìtə̀ ə sə tsi byìʼì Kəzhwì kə Nyìngòŋ, ə sə kəŋ ə tsì ə mwetə nə̀ kədyoʼkə ngeŋsə ə ghə̀ŋ byìʼì ghò? 
GAL.3.4	Kə lə diʼ la ghə̀ŋ tə yenə ngəʼ no nànto alə to kədyàŋ mu? Ghə̀ŋ ə zizi ko ghə̀ŋ lu yen ngəʼ alì to kədyàŋ. 
GAL.3.5	Nyìngòŋ ə nku kəzhwì kə wen a ghə̀ŋ ə be nè nyʉ̀ ə kaynəvə a ghə̀ŋ a ntìntìn byìʼì ando ghə̀ŋ ghʉ Əsoʼ mu, mu byìʼì ando ghə̀ŋ nzhʉ̀ ntɨm ə jùŋ ə byɨmə lo?
GAL.3.6	Ghə̀ŋ yen li Ablaham a! Ŋwàʼlə̀ Nyìngòŋ gaʼa la “Ablaham mbyɨmə li a Nyìngòŋ, ghə̀ lyɨ̀ wen a wù kənyʉ̀ kətɨməkə.” 
GAL.3.7	A ghə̀ŋ yen li luwèn la no nkàyntə̀ vunə Ablaham ə diʼ viʼi vyi a və byɨmə li a Nyìngòŋ. 
GAL.3.8	Ŋwàʼlə̀ Nyìngòŋ sə diʼ mù ghə̀ nshə̀ʼtə̀ li la, Nyìngòŋ ə lu nè ə viʼi kətɨm ə vəwenə ndiʼ viʼi kənyʉ̀ kətɨməkə byìʼì əbyɨmə ə vəwenə. Byìʼì kənyʉ̀ a kenkə, Nyìngòŋ ə be mu shə̀ʼtə̀ ntɨm ə jùŋ a mbì a Ablaham la, “Ma lu bwaʼsə viʼi təloʼ tə tsèm chò fa wù”. 
GAL.3.9	Kə le diʼi la, no ndò yi a ghə̀ byɨmə ə kiʼi mbwàʼsə̀ to ndə̀ŋndəŋ to ando Nyìngòŋ mbwàʼsə Ablaham byìʼì əbyɨmə ə wen.
GAL.3.10	Viʼi vyi a və kəŋ ə ghʉ tə Əsoʼ ndi nti a nkayn wenə və Nyìngòŋ, ngəʼ Nyìngòŋ diʼ a vəwenə a kətʉ, byìʼì ando və nyoʼo li a Ŋwàʼlə̀ Nyìngòŋ la, “Nyìngòŋ ne nè ngəʼ ndiʼ a kətʉ no ndò yi a ghə̀ ko ghʉ təsoʼ no tətsèm a tə diʼi a ŋwàʼlə̀ Əsoʼ.” 
GAL.3.11	Kə lə kə̀ʼə̀ lì a ndayn luwen la, wìʼ zizi ko ghə̀ lu ndiʼ wu kənyʉ̀ kətɨməkə ashɨ Nyìngòŋ byìʼì ando ghə̀ ghʉ Əsoʼ, byìʼì ando və nyòʼò li a Ŋwàʼlə̀ Nyìngòŋ la, “Viʼi vyi a və diʼ viʼi kənyʉ̀ kətɨməkə byìʼì əbyɨmə ə vəwenə lu ə ntsi byìʼì ə byɨmə vəwenə” 
GAL.3.12	Əsoʼ ə ko kiʼi to kənyʉ̀ kùmə̀ ə byɨmə. Və boŋsə li nyòʼ a ŋwàʼlə̀ Nyìngòŋ la, “no ndò yi a ghə̀ ne ando Əsoʼ ə kəŋ, lu ə ntsi to byìʼì wen ghə̀”. 
GAL.3.13	Klistò mbwensə li zen kətʉ kə vəghəŋ fa ngəʼ yi a Əsoʼ ə nshiʼsə a vəghəŋ kətʉ. Ghə̀ ne alə a ji la ghə̀ shi li ngəʼ na yi a vəghəŋ a kəshi, byìʼì ando və nyoʼo li a ŋwàʼlə̀ la, “Ngəʼ Nyìngòŋ ne diʼ no tèbe a ndò yi a və sɨŋsə wen a fəkoʼ.” 
GAL.3.14	Klistò ə nè alə ndiʼ mbwàʼsə̀ yì a Nyìngòŋ ə ghʉ li a Ablaham, boŋ ə dyʉ̀ a viʼi a ko diʼ viʼi Jus. Ghə̀ ə nè alə ndiʼ əbyɨmə ə vəghəŋ nè vəghəŋ boŋ kiʼi Kəzhwì kə Ŋwoʼkə na kì a Nyìngòŋ ə nghʉ li.
GAL.3.15	Vəlemə vwomə a byɨmə, ma kù nchwi kənyʉ̀ a ghə̀ŋ, a və fʉ̀ to mətsi ə ntsèm. Viʼi və bò nə̀ byɨmə kənyʉ̀ ə zhɨ̀ məkàyn, ko wìʼ be ə diʼ ə tsuʼ kò ə kwʉ̀ʼsə kənyʉ̀ tsu. 
GAL.3.16	Nyìngòŋ ə nghʉ li kənyʉ̀ ken a Ablaham wenə ngwaʼ wen. Ŋwàʼlə̀ Nyìngòŋ ko gàʼ la və ku a wenə vunə və ghoʼo və. Ŋwàʼlə̀ Nyìngòŋ tòŋtə to wàyn ə mùʼ, wàyn na ghèn diʼ Klistò. 
GAL.3.17	Mà lə gàʼà ə diʼ la, Nyìngòŋ ə zhɨ̀ məkàyn mù ghʉ kənyʉ̀ fa ambì wenə Ablaham, ko ghə̀ zizi ghə̀ lu ə faŋ ke nè. Mibu və sə shɨtə Əsoʼ na ghenə, mu ngʉ̀ʼsə cho li əghɨ kàʼ nə̀ ngʉʼsə məwumə ə ntàʼ a və zhɨ məkàyn, Əsoʼ na yì ə zizi ko ghə̀ lu be tensə məkàyn na mèyn be tensə kənyʉ̀ ken a Nyìngòŋ ə nghʉ lə̀. 
GAL.3.18	Nyìngòŋ ə sətsèn ə nku fo wen a viʼi byìʼì ando və ghʉ Əsoʼ, mu a li ko be diʼ kənyʉ̀ a ghə̀ nghʉ̀. Nyìngòŋ nku li ə fo a Ablaham ando ghə̀ nghʉ̀. 
GAL.3.19	Əshyèʼ əsoʼ lə̀ diʼ no ghò? Nyìngòŋ ə nkù Əsoʼ ə kwʉ̀ʼsə a məkàyn mèyn ndiʼ wìʼ ne fəŋə, ghə̀ kɨ la ghə̀ nè li mbyɨ. Əsoʼ ndiʼ ə ndiʼ to diʼi ə zaʼa ando wàyn a Nyìngòŋ ə ghʉ kənyʉ̀ ken byìʼì wen vi. Nyìngòŋ ntɨm ə ntsɨŋsə wen la vəwenə ku əsoʼ a Mosìs la ghə̀ chòsə̀ a viʼi. Mosìs ndiʼ wìʼ a ghə̀ nti a ntìntìn Nyìngòŋ wenə viʼi. 
GAL.3.20	Wìʼ zizi ko ghə̀ lu ə tɨmə a ntìntìn, nchwosə nyʉ̀, a bwen la viʼi na vyi diʼ və bò. Nyìngòŋ diʼ fa wen a ngə̀ŋ. Ghə̀ nko chò fa a wìʼ mibu ghʉ kənyʉ̀ ken a Ablaham.
GAL.3.21	Kə le diʼi la Əsoʼ ə tensə kənyʉ̀ kə ghʉ kə kikə a Nyìngòŋ ə nghʉ li mu? Kə ko diʼ alì no fa mphen. Kə diʼ la Nyìngòŋ a sətsen ə ndiʼ mu ghə̀ nkuli əsoʼ mibu ghə̀ nè la viʼi ntsi, a na ndiʼ mù ghə̀ zizi nè la viʼi nti akayn ashɨ ə Nyìngòŋ. 
GAL.3.22	Alì Ŋwàʼlə̀ Nyìngòŋ gàʼa la kədyòʼ kə mbyɨ kə diʼ a kətʉ viʼi vətsèm a mbyi. Kə diʼi alə̀ ndiʼ Nyìngòŋ ə ghʉ kənyʉ̀ kə ghʉkə ki a ghə̀ nghʉ, a viʼi vyi a və byɨmə a Yesò Klistò.
GAL.3.23	A ndiʼ mibu ə zhʉ əbyɨmə a Klistò vì, Əsoʼ ne li və ghə̀ŋ sə tsi to ne viʼi mfɨŋ. Əsoʼ nghaʼa li a vəghəŋ zaʼa ando Nyìngòŋ ə ndiʼi làynsə əbyɨmə na ghenə a Klistò. 
GAL.3.24	Əsoʼ ə ntùʼmə̀ to tuʼmə nə̀ vəghəŋ ə zaʼa ando Klistò ə nvi ə nè la vəghəŋ diʼi viʼi kənyʉ̀ kətɨməkə byìʼì əbyɨmə. 
GAL.3.25	Luwen ando vəghəŋ sə kiʼ əbyɨmə lə̀, Əsoʼ ə kə be tùʼmə̀ nə̀ vəghəŋ.
GAL.3.26	Ghə̀ŋ vətsèm diʼ vunə a Nyìngòŋ byìʼì ando ghə̀ŋ byɨmə li a Yesò Klistò. 
GAL.3.27	Nò ghə̀ŋ və tsèm a ghə̀ŋ nshi mu, ə tsèntə vye və Yesò ə sə diʼ mù ghə̀ŋ lyɨ li ntsìnə̀ wen. 
GAL.3.28	Nəkwoŋ ko be diʼ fa wù ə Jus wenə wìʼ yi a ko diʼ wù Jus. Nəkwoŋ ko be diʼ fa wìʼ yi a ghə̀ diʼi fa ngeŋ wenə wìʼ yi a ghə̀ diʼi kəkòs, ko ghə̀ diʼ a wùlɨm nə̀ wùwì, byìʼì ando ghə̀ŋ və tsèm sə tsèntə diʼ to kənyʉ̀ kə mùʼ vye və Yesò Klistò. 
GAL.3.29	Ghə̀ŋ sətsen ndiʼ viʼi Yesò alə̀, a ghə̀ŋ ne diʼ vunə a Ablaham, diʼi la ghə̀ŋ be lu kiʼi əfo vì a Nyìngòŋ ə ghʉ a wen.
GAL.4.1	Kənyʉ̀ a ma gaʼa diʼ la, və sətsen ghʉ wàyndyə a njɨkəbəŋ, ghə̀ bo tyetə, ko ghə̀ lu zhɨ̀ kəfo a kəbəŋ ayì to nə̀ njɨkəbəŋ, ghə̀ a diʼ to sə ghə̀ lye əfo lye, no tèbe ando əfo na vyi kiʼi to no wen. 
GAL.4.2	Ghə̀ sə kiʼ viʼi a və tuʼmə nə̀ əfo ə wen, be tùʼmə̀ no tebe nə̀ wen, ə zaʼa ando ghə̀ kwi kwʉ̀ʼ ando tìʼ wen nkəŋ. 
GAL.4.3	Kə diʼ to ndə̀ŋndəŋ ando vəghəŋ ə mbo ndiʼ ko vəghəŋ kɨ nyʉ̀ vyi a və diʼi nəmwèʼè, vəghəŋ shyèʼ kəkòs a zhwì vyi a və soʼo mbi. 
GAL.4.4	Əzhʉ lu kuʼ kwʉ̀ʼ, Nyìngòŋ ə tɨm Wàyn wen. A mbwi wùwì bwi wen, ghə̀ kwi kuʼ a tyi Əsoʼ viʼi Jus, 
GAL.4.5	to ghə̀ ka zen kətʉ kə viʼi vyi a və ndiʼ ati Əsoʼ na yi, ə nè la vəghəŋ ə diʼ vunə ə Nyìngòŋ. 
GAL.4.6	Ando ghə̀ŋ sə diʼ vunə a Nyìngòŋ, ghə̀ wè li Kəzhwì kə Wàyn wen a vəghəŋ a tətyɨm, kə sə ne vəghəŋ dzàŋə Nyìngòŋ gàʼa la, “Bàba, Bàba ghom.” 
GAL.4.7	Kə le diʼi la ghə̀ŋ ko be diʼ əkòs. Ando ghə̀ŋ ə diʼ vunə Nyìngòŋ lə, Nyìngòŋ lu ku əfo vyi a ghə̀ kiʼi a nə̀ vunə wen.
GAL.4.8	A ndiʼ fa ambì ando ghə̀ŋ nko tɨmə ə bo kɨ Nyìngòŋ, ghə̀ŋ ndiʼ əkòs a fo ə tsenəvə, a ko diʼ tèbe Vənyìngòŋ. 
GAL.4.9	Alì ghə̀ŋ sə ə kɨ Nyìngòŋ luwen. Ma zì ma gaʼa la a diʼ Nyìngòŋ a ghə̀ kɨ ghə̀ŋ. Ghə̀ŋ zizi ghə̀ŋ be bwensə ə shyèʼ a nə̀ ə kəkòs a zhwì ə bwaʼvə kədyàŋ kədyàŋ venə a və soʼ mbyi lə? Byìʼì ghò a ghə̀ŋ kəŋ ə be ə kaʼkə əkòs a əzhwì bwaʼvə kədyàŋ kədyàŋ venə a? 
GAL.4.10	Ghə̀ŋ ghʉ li la mətsi mə tsèn, nə̀ və sàŋ və tsenəvə, nə̀ ngàm sə tsensə, nə̀ ngʉ̀ʼ sə tsensə sə diʼ boŋ nəkwoŋ. 
GAL.4.11	Ma ə fwàynə̀ la ma tə nghomə̀ to ə wèn a mò a shwèʼ yi a mà tə ne a ghə̀ŋ.
GAL.4.12	Vəlemə vwomə a byɨmə, ma sensə la ghə̀ŋ diʼ to nə̀ mò byìʼì ando mà sə diʼ to nə̀ ghə̀ŋ. Ghə̀ŋ ko nè kənyʉ̀ kəbyɨkə kətsen a mò. 
GAL.4.13	Ghə̀ŋ kɨli la ma ə nvi ə shə̀ʼtə̀ ntɨm ə jùŋ a ghə̀ŋ fa ambì zhʉ mu à nè kwaʼa a ma tə kwaʼa. 
GAL.4.14	Əkwaʼa ghomə na yi ə ndiʼ a ghə̀ŋ to nə̀ əmwòmsə̀ ə tsen ghə̀, ali ghə̀ŋ ko nyeʼsə mò ko ghə̀ŋ lu maʼa mò. Ghə̀ŋ ə nshisə mò ando ghə̀ŋ zi ghə̀ŋ shisə ntsɨŋ Nyìngòŋ. Ghə̀ŋ ə shisə mò ando ghə̀ŋ zi ghə̀ŋ shisə nkàyntə̀ Yesò Klistò. 
GAL.4.15	A tə fʉ ghò kumə saŋlə yì a ghə̀ŋ tə nkiʼ a? Ma gaʼa to no nəmwèʼè la, kə tu tə mbwaʼmə mu ghə̀ŋ ə ntsuʼtə li ashɨ à ghəŋə ə ku a mò. 
GAL.4.16	Mà lə kaʼkə li a wù kəbàyn luwen a ghə̀ŋ to byìʼì ando mà gàʼa nəmwèʼè mu? 
GAL.4.17	Viʼi na vi ə lɨmə to alə a ghə̀ŋ kənyʉ̀ ndi ghə̀ŋ byɨmə kənyʉ̀ a vəwenə gaʼa, ali kiʼ to əkwoʼtə ə byɨghə. Vəwenə ə kəŋ la ghə̀ŋ moʼtə mo ə lɨmə to nyʉ̀ a vəwenə gaʼa. 
GAL.4.18	Kə bòŋə to no ə lɨ̀mə̀ a nyʉ̀ a wù ne azhʉ a diʼ nyʉ̀ jùŋə və no zhʉ̀ko. Ghə̀ŋ ə lɨ̀mtə̀ to məzhʉ ntsèm a ko diʼ to azhʉ̀ a vəghəŋ diʼ to muʼ. 
GAL.4.19	Vunə vwomə və juŋəvə, ma zhʉ̀ lɨ̀m kumə ghə̀ŋ to no ando luwàyn nə̀ azhʉ̀ lɨm ə wàyn. Ma ne nzhʉ lɨ̀m to alə ə zaʼa ando ghə̀ŋ ne ntsi ntsìnə̀ to nə̀ Klistò. 
GAL.4.20	Ndò ku la vəghəŋ diʼ to a muʼ luwen ndiʼ mà kwitə ji yi a mà gàʼ fa tsù a ghə̀ŋ a? Ətyɨm ə ghomə ku ngəʼ a mò kumə ghə̀ŋ no nànto.
GAL.4.21	Ghə̀ŋ venə a ghə̀ŋ kəŋ ə ntsi ati Əsoʼ alə̀, ghə̀ŋ shə̀ʼtə̀ li a mò la, ghə̀ŋ ko kɨ kənyʉ̀ ki a Əsoʼ gàʼ mu lo? 
GAL.4.22	Və nyòʼo li a ŋwàʼlə̀ Nyìngòŋ la, Ablaham ə nkiʼi vunə və lʉmə və bò. Ghə̀ tsen diʼ mu à mbwi wùwì, a ndiʼ kəkòs a wen, ghətsen diʼ mu à mbwi wùwì, a kodiʼ kəkòs. 
GAL.4.23	Wàyn yi a lì wen ndiʼ kəkòs li ə sədiʼ mu və bwi to no ando və nə̀ bwi no ndò, ali yi a lì wen ko diʼ kəkòs diʼ mu və bwi byìʼì ando Nyìngòŋ nghʉ̀.
GAL.4.24	Vəghəŋ zizi və lyɨ nyʉ̀ na venə ə shəʼmə kənyʉ̀ tsu. Ki venə və bò lə̀ ndiʼ to nə̀ məkàyn na mèyn ə mbò. Ghə̀ muʼ ə lyɨ kəshi kə məkàyn mi a Nyìngòŋ ə zhɨ̀ wenə Mosìs a phèn ə Sinày, ghə̀ bwi li vunə, vəwenə ndiʼ ə ndiʼ əkòs. Əzhiʼ wùwì na ghèn ə ndiʼ Hagà. 
GAL.4.25	Hagà lyɨ kəshi kə phèn ə Sinày alòʼ ə Alabìyà. Ghə̀ lyɨ kəshi kə Jelusalèm yì a ghə̀ diʼi luwen. Wen wenə vunə wen diʼ əkòs. 
GAL.4.26	Sèla lyɨ kəshi kə Jelusalèm yì a ghə̀ diʼi akàŋ, ko ghə̀ diʼ kəkòs. Ghə̀ diʼ lì vəghəŋ. 
GAL.4.27	Və nyòʼò li a Ŋwàʼlə̀ Nyìngòŋ la:
GAL.4.27	“Wù nsaŋlə a wùwì yi a wù ko tɨmə bwi wàyn.
GAL.4.27	Wù zɨmə naynə a wù yi a wàyn ko tɨmə zaf ə wù,
GAL.4.27	byìʼì ando wùwì yi a və kyemə sə kiʼ vunə,
GAL.4.27	və ghoʼo chò vunə wùwì yì a ghə̀ kiʼi lɨm.”
GAL.4.28	Vəlemə vwomə a byɨmə, ghə̀ŋ diʼ to nə̀ Izìk byìʼì ando ghə̀ŋ diʼi vunə Nyìngòŋ ando ghə̀ nghʉ̀. 
GAL.4.29	A ndiʼ a tʉʼ na yì, wàyn wùlɨm yi a və mbwi wen to no ando və nə̀ bwi no tèbe wàyn kò, sə tsuʼ kəghʉ kə wàyn yi a və sə bwi mu à nè Kəzhwì kə ŋwoʼkə lì. Kə le be fʉ̀ to ali luwen. 
GAL.4.30	Alì Ŋwàʼlə̀ Nyìngòŋ ə gàʼa la ghò? Ghə̀ gaʼa la, “Saŋ ə wùwì kəkòs yi wenə wàyn wen, byìʼì ando wàyn kəkòs na ghèn ko lu zhɨ̀ tebè fa kəfo ə tiʼi vəwenə. A lu zhɨ to wàyn wùwì yi à ko diʼ kəkòs.” 
GAL.4.31	Ghə̀ŋ yen li a vəlemə vwomə a byɨmə la, vəghəŋ ko diʼ vunə wùwì kəkòs yì. Vəghəŋ ə diʼ vunə wùwì yi à ko diʼ kəkòs.
GAL.5.1	Klistò shisə li vəghəŋ fa əshyèʼ kəkòs, ndi vəghəŋ ə ndiʼ fa vəghəŋ a ngəŋ. Ghə̀ŋ nshɨtə lì ghaʼ təwen ə təŋtə, kə wìʼ be na bwensə ne ghə̀ŋ, ghə̀ŋ əshyèʼè kəkòs a soʼ.
GAL.5.2	Ghə̀ŋ zhʉtə! a gàʼa mò Bol a ghə̀ŋ la, ghə̀ŋ sətsen moʼtə la və shətə ndyə̀ ghə̀ŋ, a kə a ndiʼi la kənyʉ̀ ki a Klistò nè a ghə̀ŋ le li to kədyàŋ. 
GAL.5.3	Ma be shɨtə shə̀ʼtə̀ to no shə̀ʼtə̀ a ghə̀ŋ la, no ndò a ghə̀ byɨmə la və shətə ndyə̀ wen, ghə̀ ə kɨ la ghə̀ diʼ ə ghʉ no tə Əsoʼ tə tsèm. 
GAL.5.4	Ghə̀ŋ vyi a ghə̀ŋ kəŋ ə nti akayn ashɨ Nyìngòŋ ə byìʼì ando ghə̀ŋ ghʉ Əsoʼ ghenə, kɨ la ghə̀ŋ gə̀sə̀ li təwen ətəŋtə fa Klistò. Ghə̀ŋ tyenli ətyɨm ə jùŋə ghə̀ yi a Nyìngòŋ ə diʼi li a ghə̀ŋ. 
GAL.5.5	Kəzhwì kə Nyìngòŋ kə nè la vəghəŋ kɨ nəmwèʼè la vəghəŋ lu ətɨmə akayn ashɨ Nyìngòŋ byìʼì əbyɨmə ə vəghəŋ. 
GAL.5.6	Kə diʼ alə̀ byìʼì ando vəghəŋ sətsen ə ndiʼ vəghəŋ və Yesò Klistò, kò wìʼ shətə li ndyə̀ wen kò ghə̀ ko shətə, na kì kə ko kiʼi tebè kənyʉ̀ ə nè. Kənyʉ̀ kə tokə diʼ to la, wìʼ na ndiʼi əbyɨmə ə wen chò fa ji a ghə̀ ne koŋə viʼi fa tsu.
GAL.5.7	Ghə̀ŋ tə nè akayn. Ma ko kɨ la à tə be tàʼsə ghò tàʼsə ghə̀ŋ la kə ghə̀ŋ ghaʼ kənyʉ̀ kì a kə diʼ nəmwèʼè lo? 
GAL.5.8	Kənyʉ̀ kì a kə tə ne la kə ghə̀ŋ ghaʼa kənyʉ̀ ki a ko diʼ nə̀ nəmwèʼè ko tə lù fa Nyìngòŋ yi a ghə̀ dzàŋ ghə̀ŋ. 
GAL.5.9	Ngàyn tsen nə̀ diʼ la, fəshɨ̀ŋ fə nə̀ tyetə tèbe a le, fə ne makàlà mə kuʼ. 
GAL.5.10	Ma kɨli la ando vəghəŋ sə tsèntə diʼ to kənyʉ̀ kə mùʼ vəghəŋ və Bobo, la ghə̀ŋ ko a ndzɨ̀mtə̀ kənyʉ̀ kə wìʼ, a bwen to kənyʉ̀ ki a ma gàʼà, Nyìngòŋ ə na ku ngəʼ a wìʼ yi a ghə̀ nfɨŋsə ghə̀ŋ, kò à diʼ no tebè ndò.
GAL.5.11	Və le bè ə tsuʼ to kəghʉ komkə a gho, a vəlemə vwomə, azhʉ̀ a kə diʼ nəmwèʼè la, ma ziʼi la və diʼ ə shətə ndyə̀ ə viʼi a? Kə sətsen ə ndiʼ nəmwèʼè, mu ziʼi yì a ma ziʼi kumə Klistò a ghə̀ mpfʉ a kəntò ko be zafə viʼi Jus. 
GAL.5.12	Ma jɨ̀mə̀ la viʼi vyi a və kəŋ la və nshɨtə ndyə̀ ghə̀ŋ, vəwenə zoʼo təwen tə və wenə.
GAL.5.13	Vəlemə vwomə a byɨmə, Nyìngòŋ ntsuʼtə li ghə̀ŋ la kə ghə̀ŋ be andiʼ əkòs a əsoʼ ali, kə ghə̀ŋ ghʉ la ando ghə̀ŋ sə diʼ fa ngə̀ŋ la ghə̀ŋ zizi ghə̀ŋ ə nkwetə tèbe ghò yi a ghə̀ fwomə a ghə̀ŋ njòsə wen, ghə̀ŋ sə ne to ne. Ghə̀ŋ ə boŋsə kòŋ təwenə təŋtə. Ə kòŋ a yi ne ghə̀ŋ shyèʼè a vəlemə vəŋə vətsenvə. 
GAL.5.14	Nò təsoʼ tə tsèm tsèntə vi fʉ to a əsoʼ ə mùʼ la, “Kòŋ no ndò a wù yenə to ndə̀ŋndəŋ ando wù kòŋ wenə wù.” 
GAL.5.15	Alì mu ghə̀ŋ sətsen kaʼkə ə ne to nə̀ nyamsə ətòʼ ə mphiʼi təwen, ghə̀ŋ nkɨ la ntsèntə̀ ghə̀ŋ zizi ghə̀ na mè no ə tsèm.
GAL.5.16	Ma kəŋə gàʼ a ghə̀ŋ la, Ghə̀ŋ ə tsi ando kəzhwì kə Ŋwoʼkə ə tisə ghə̀ŋ. Ghə̀ŋ sətsen ə nè alə, ko ghə̀ŋ be na nè nyʉ̀ vyi a və fwomə a njòsə wen. 
GAL.5.17	Ənyʉ̀ vyi a və fwomə a njòsə wèn nkòŋə̀ la vəghəŋ ne, ko diʼ nyʉ̀ vyi a kəzhwì kə Nyìngòŋ kə kəŋə la vəghəŋ nè, ə vyi a kəzhwì kə Nyìngòŋ kə kəŋ la vəghəŋ ə ne a ko diʼ nyʉ̀ vyi a njòsə wen ə vəghəŋ kòŋə̀ ə nè. Ənyʉ̀ na venə diʼi to soyn diʼ la wù ə ne no tebe ghò na yi a wù kòŋə̀ nè. 
GAL.5.18	Alì mu kəzhwì kə Nyìngòŋ kə sətsen ə ntisə ghə̀ŋ, ko ghə̀ŋ be na ntsi atyi Əsoʼ.
GAL.5.19	Ənyʉ̀ vyi a njòsə wen sə kòŋ ə ne ə diʼ to a ndayn. Nyʉ̀ venə diʼ: Ə kòŋ la viʼi ntsi nə̀ ki kò nə̀ vəlɨm və viʼi, tsi ə ntsìnə̀sə kəməŋ, tsi to nə̀ bʉsə, 
GAL.5.20	gumlə nshəʼsə, shəŋə mənyoʼ, bàynə̀ viʼi, soynə, kiʼi kəghəʼ, zaŋsə fwisə tin, kwoʼtə kumə to tə wèn tə vəwenə, ə vi nə̀ kəgəsə kə, gə̀sə̀ viʼi a mənoyntə 
GAL.5.21	kiʼ ashɨ kəmbàŋbàŋ, nyʉ chòsə̀ məlyʉ̀ʼ bomə, kòŋ ə nzhùŋtə̀ ashi nyʉ məlyʉ̀ʼ ne to nə̀ bʉsə. Nki ənyʉ̀ a vyi diʼ to kədə̀ŋ. Ma kù kətyiftə a ghə̀ŋ luwen ndə̀ŋndəŋ ando ma tə ku fa ambì la, “Viʼi vi a və nè nyʉ̀ na venə ko lu kiʼi kəshi a akəshi kə əfòynə ə Nyìngòŋ.”
GAL.5.22	Alì kəzhwì kə Ŋwoʼkə kòŋ la: viʼi ə̀ nkòŋ vətsevə, saŋlə, kiʼ mbwaʼmə, wensə, kiʼi tyɨmə jùŋ ghə̀ be nè njùŋ a viʼi, choʼsə viʼi. 
GAL.5.23	Gumlə, kɨ ə ghaʼ təwen. Əsoʼ ə tsenə ghə̀ ə ko tensə tebè no kənyʉ̀ kə mùʼ fa ntìntìn nyʉ̀ a ghèn. 
GAL.5.24	Viʼi Yesò Klistò diʼ mu vəwenə bayntə li njòsə əwèn nə̀ vəwenə boʼsə nə̀ nyʉ̀ vyi a və fwomə la və nə̀ nè a kəntò. 
GAL.5.25	Luwen to ando vəghəŋ sə tsì byìʼì Kəzhwì kə Ŋwoʼkə lə, vəghəŋ diʼ ne to nyʉ̀ vyi a kə kəŋə la vəghəŋ ə nè. 
GAL.5.26	Kə vəghəŋ na ghaŋsə əwèn, kə vəghəŋ na tyinsə tyinsə vəlemə və vəghəŋ, kə vəghəŋ be lye vəwenə nə̀ ashɨ a byɨghə.
GAL.6.1	Vəlemə vwomə a byɨmə, wìʼ fa ghə̀ŋ sətsen nè no tèbe mbyɨ ə kò, ghə̀ŋ vətsenvə vi a kəzhwì kə Ŋwoʼkə tisə ghə̀ŋ, ghə̀ŋ mwomsə ə diʼ ji tɨmə. Ghə̀ŋ sə ne alə ghə̀ŋ to no nə̀ mbwaʼmə. Ghə̀ŋ sə diʼ, ghə̀ŋ tùʼmə̀ nə̀ təwen ə təŋtə abwen ali, ghə̀ŋ be fəŋ a mwomsə. 
GAL.6.2	Sətsen wìʼ ndiʼ a ngəʼ, ghə̀ŋ ə gyàmtə̀ wen. Ghə̀ŋ sətsen ə nè alə̀, mu ghə̀ŋ ə ghʉ li soʼ a Klistò nkù a vəghəŋ. 
GAL.6.3	No ndò a ghə̀ sətsen kwoʼtə la ghə̀ diʼ kəfo, ali ko ghə̀ diʼ kəwenkə, mu ghə̀ lobtə to wen ə wen. 
GAL.6.4	Nò ndò shɨtə lye nyʉ̀ a ghə̀ ne. Sətsen nyʉ̀ vyi mbù, ghə̀ a kumə kədyʉ̀ʼ kə wen, ko diʼ ghə̀ shəʼmə wenə wìʼ tsen, 
GAL.6.5	byìʼì ando no ndò diʼ ne ghə̀ wenə əshyèʼ a Nyìngòŋ kəŋ la ghə̀ nè.
GAL.6.6	Wìʼ yi a və ziʼi wen nə̀ gaʼa Nyìngòŋ diʼ ngə̀tə̀ ku ndìʼsə̀sə ə wen nə̀ əfo ə jùŋ vi a ghə̀ kiʼi, no ə tsèm.
GAL.6.7	Kə wìʼ na lobtə wèn ə wen. Wìʼ ə zizi ko ghə̀ lu chəʼ Nyìngòŋ. Wìʼ ə wè no tèbe ghoʼ, ghə̀ lù pfì to kəwenkə. 
GAL.6.8	Wìʼ ə sətsen ə wè to kəfo kì a kə fwomə a njòsə wèn ə wen, a ghə̀ lù pfì əpfʉ̀. Wìʼ ə sətsen ə wè kəfo kì a kəzhwì kə ə kəŋə la ghə̀ nè, ghə̀ lu pfì ntsìnə̀ yì a ghə̀ ko lu mè. 
GAL.6.9	Kə vəghəŋ a bwaʼ ə nè jùŋ, byìʼì ando vəghəŋ sətsen faŋ ke bwaʼ, kətsi kə tsen lù kwʉ̀ʼ, a vəghəŋ pfi nyʉ̀ jùŋ və to kədə̀ŋ. 
GAL.6.10	Kə lə diʼi la, no zhʉ̀ko a vəghəŋ kiʼ ji nè jùŋ, vəghəŋ nè to a viʼi və tsèm, be nè no nəkwoŋ a viʼi vyi a vəghəŋ və vəwenə ə kiʼi əbyɨmə ə mùʼ.
GAL.6.11	Ghə̀ŋ yen ji a ma lyɨ kəvu komkə ə nyòʼo, ŋwàʼlə̀ ghèn a ghə̀ŋ nə̀ ashɨ ŋwàʼlə̀ ghoʼkə ghə̀.
GAL.6.12	Viʼi vyi a və soʼ ghə̀ŋ la və shətə ə ndyə̀ ghə̀ŋ diʼ viʼi a və kəŋə ə ndiʼi əwen la vəwenə diʼ a nkayn. Vəwenə ne alə byìʼì ando vəwenə ə fwàynə̀ la vəwenə sətsen ə ziʼi la viʼi diʼ bwòŋ byìʼì əpfʉ̀ ə Klistò a kəntò, viʼi a ntsuʼ kəghʉ kə vəwenə. 
GAL.6.13	No tèbe viʼi a vyi a və gaʼa la və diʼ ə shətə ndyə̀ viʼi li ko ghʉ tebè Əsoʼ, ali kəŋ to la və shətə ndyə̀ ghə̀ŋ ndiʼ vəwenə nə̀ jèʼe kùmə̀ kədyʉ̀ʼ, gàʼa la ghə̀ŋ nè li kənyʉ̀ kì a vəwenə ə kəŋ. 
GAL.6.14	Alì fa mò, mà ko na kumə kədyʉ̀ʼ kumə tebè kənyʉ̀ kə tsen kə, a bwen to byìʼì kənyʉ̀ a Bobo vəghəŋ Yesò Klistò nè a mò a kəntò. A diʼ kənyʉ̀ kəwenkə a kə nè, fo ə mbyi ə sə diʼ to a mò to nə̀ əfo ə pfʉkəvə, no tèbe nkàyntə̀ mò diʼ to nə̀ kəfo kə pfʉkə kùmə̀ fo ə mbyi. 
GAL.6.15	Ko və shətə li ndyə̀ vəghəŋ kò və ko shətə, na ki ə ko kiʼi kənyʉ̀ kə tsen ə nè. Kənyʉ̀ kə tokə ə diʼ to la, Nyìngòŋ ə nè li vəghəŋ bwensə sədiʼ viʼi və fi və. 
GAL.6.16	Nyìngòŋ ne viʼi vyi a və tsi to ando ma gaʼa, no tebe a viʼi Nyìngòŋ no və tsèm. Ntsìnə̀ mbwaʼmə, be kusə shinsə a vəwenə,
GAL.6.17	Ə mwetə, ma sə gàʼa la, kə wìʼ be ku ngəʼ a mò, byìʼì ando əlas diʼ a mo wèn a və diʼi la ma diʼ wù Yesò.
GAL.6.18	Vəlemə vwomə a byɨmə, ma jɨ̀mə̀ la Bobo vəghəŋ Yesò Klistò diʼi ətyɨm ə jùŋ ghə̀ ə wen a ghə̀ŋ. Amèyn.
EPH.1.1	A nyòʼò mò Bol nyòʼò ŋwàʼlə̀ ghèn a ghə̀ŋ viʼi Nyìngòŋ vyi a ghə̀ŋ ti a ghə̀ŋ əbyɨmə a Yesò Klistò, tsi a Efesùs. Ma diʼ wù ə ntɨm ə Yesò Klistò mu à tsuʼ Nyìngòŋ fa wenə kòŋ.
EPH.1.2	Nyìngòŋ ə Tìʼ vəghəŋ wenə Bobo Yesò Klistò diʼi ətyɨm ə jùŋə a ghə̀ŋ, ku mbwaʼmə a ghə̀ŋ.
EPH.1.3	Vəghəŋ ə nkuʼsə Nyìngòŋ, ə Tìʼ Bobo vəghəŋ Yesò Klistò. Ghə̀ mbwàʼsə li vəghəŋ a kəzhwì no nə̀ əfo ə juŋəvə ə tsèm vyi a və fʉ̀ fa kàŋ wenə Klistò. 
EPH.1.4	Nò tèbe mibu Nyìngòŋ nsə shɨtə mbyi mu ghə̀ ntsuʼ li vəghəŋ byìʼì ando vəghəŋ ə ndiʼ a kənyʉ̀ kə mùʼ vəghəŋ və Klistò la vəghəŋ lu ndiʼ viʼi vəlaynəvə, ko andiʼ la və kiʼi ə mbyɨ ashɨ Nyìngòŋ. 
EPH.1.5	Nyìngòŋ ə sə diʼ mù ghə̀ nghʉ li la ghə̀ be lù lyɨ vəghəŋ a wen a vunə chò fa a Yesò Klistò, mu à kòŋ to wen nə̀ saŋlə ə ghʉ la kə ə ndiʼ a li. 
EPH.1.6	Kə lə diʼi la vəghəŋ diʼ ə nku kùʼsə a Nyìngòŋ byìʼì ətuʼmə ə kaynəghə yì a ghə̀ diʼi li a vəghəŋ chò fa a wàyn ə kòŋ ə wen. A kòŋ to wen ə nè alə. 
EPH.1.7	Yesò zen li kətʉ kə vəghəŋ nə̀ mənlyuŋ mə wen mì a ghə̀ nshʉ̀ʼ ando ghə̀ mpfʉ̀, Nyìngòŋ ə mu lyesə ə ku mbyɨsə vəghəŋ. Nakènkə diʼi ətyɨm ə jùŋ ghə̀ kaynə ghə̀ wen yi a ghə̀ kiʼi a vəghəŋ. 
EPH.1.8	Ghə̀ ku li a vəghəŋ no ghoʼ ghoʼ. Ghə̀ nku li ətof ə be nè la vəghəŋ ə nkɨ no nyʉ̀ tsèm. 
EPH.1.9	Nyìngòŋ ə nè li la vəghəŋ kɨ nyʉ̀ mu ghə̀ baʼtə̀, a sə kɨ to wen. Ghə̀ mbaʼtə nyʉ̀ a venə la və fʉ̀ chò fa a Yesò, mu à nkòŋ to wen la kə ə̀ ndiʼ a ji a ghèn. 
EPH.1.10	Nyìngòŋ ə ghʉ li la zhʉ lu kwʉ̀ʼ, ə ghə̀ tsentə əfo ə tsèm a kaŋ be boʼsə nə̀ və nse ə ghʉ to a ti əsoʼ ə Yesò.
EPH.1.11	Nyìngòŋ ə ntsuʼ li vəghəŋ la və ndiʼ viʼi wen byìʼì ando vəghəŋ ə diʼ a kənyʉ̀ kə mùʼ vəghəŋ və Yesò Klistò to ndə̀ŋndəŋ ando ghə̀ mbaʼtə ə ghʉ mibu ə shətə mbyi. Nò tèbe ghò ə fʉ to a ji yi a Nyìngòŋ ə kəŋ la kə fʉ̀ fa tsu. 
EPH.1.12	Ghə̀ ntsùʼ alə ndiʼ yès vyi a yes ə mbyɨmə Yesò a ambì nə̀ ji yi a yes tsi nè viʼi və tsevə bwomsə Nyìngòŋ byìʼì kədyòʼ kì a ghə̀ kiʼi li.
EPH.1.13	Nyìngòŋ ə shisə li ghə̀ŋ viʼi Efesùs ə bwòŋsə̀ ghə̀ŋ chò fa a Yesò ando ghə̀ŋ zhʉ ntɨm ə jùŋ yì a ghə̀ diʼi nəmwèʼè ə byɨmə. A ndiʼ ando ghə̀ŋ mbyɨmə, ghə̀ chʉ̀tə̀ ghə̀ŋ nə̀ Kəzhwì kə Ŋwoʼkə kì a ghə̀ ə nghʉ̀, 
EPH.1.14	Kəzhwì kə ŋwoʼkə a ki kə diʼ nchwi ə diʼ la zhʉ ə lu kwʉ̀ʼ, a vəghəŋ a kiʼi kəfo kì a Nyìngòŋ əghʉ a viʼi wen, ali nakènkə nè yes kɨ la Nyìngòŋ ne nè no a ndò a diʼ wù wen ntsentə diʼ to fa wen ngəŋ. Vəghəŋ kuʼsə Nyìngòŋ byìʼì kədyòʼ kə wen.
EPH.1.15+EPH.1.16	A lə kənyʉ̀ ki a ma sə ku kəzòŋ a Nyìngòŋ, byìʼì ghə̀ŋ a mò a jɨ̀m to məzhʉ̀ ə tsèm fa chʉʼ a mà nzhʉ əbyɨmə a ghə̀ŋ kiʼi a Bobo vəghəŋ Yesò Klistò, nə̀ kòŋ yì a ghə̀ŋ kiʼi a viʼi Nyìngòŋ no vətsèm. 
EPH.1.17	Ma zhʉ sə jɨ̀mə̀ no zhʉ̀ko, ma sə sensə la Nyìngòŋ yi a diʼ Nyìngòŋ ə Bobo vəghəŋ Yesò Klistò. Nyìngòŋ diʼ Ti yi a ghə̀ kiʼi kədyòʼ a ghə̀ a ku kəzhwì kə wen kì a kə kù ətof be diʼi laynsə nyʉ̀ ə kaynə və wen ndiʼ kə ne ghə̀ŋ ə nshɨtə kɨ wen. 
EPH.1.18	Ma be jɨ̀mə̀ la Nyìngòŋ ə nè tə tof ə tyəŋtə boʼmə̀, ghə̀ŋ nkɨ la ghə̀ŋ be lù kiʼi əfo ə juŋəvə vi a ghə̀ baʼtə̀ a ghə̀ŋ byìʼì ando ghə̀ ntsuʼ li ghə̀ŋ nə̀ əghoʼ ə ŋwoʼghə yì a ghə̀ nghʉ̀ a viʼi wen no vətsèm, 
EPH.1.19	Ma be jɨ̀mə̀ a ghə̀ŋ la ghə̀ŋ yen ə kɨ kədyòʼ kə kaynə kə kì a Nyìngòŋ ə kiʼi, a diʼ kəwenkə a kə gyàmtə̀ vəghəŋ ə viʼi və byɨməvə. A diʼ to kə kədyòʼ kə ghoʼkə, 
EPH.1.20	a diʼ kədyòʼ kə ghoʼkə a kenkə a kə mbwensə lùsə Yesò fa pfʉ, ə ghʉ wen a wenə kwoŋ ə toghə akàŋ. 
EPH.1.21	Ghə̀ sə ə nyʉ̀ʼ tsu luwen, soʼo adyòʼ vyi a və diʼ a kàŋ no ə tsèm, vyi a və soʼo. Ghə̀ soʼo adyòʼ no tsèm nè ə fo no tsèm. Ghə̀ kiʼi zhiʼ a chò no tèbe zhiʼ ə kò a viʼi a və soʼo kiʼi a mbyi luwen nə̀ mbyi yì a ghə̀ lu vi. 
EPH.1.22	Nyìngòŋ ə kuli fo ə tsèm a wen kəvu ə be ghʉ wen la ghə̀ ndiʼ kətʉ kə nyʉ̀ ə tsèm a ngə̀ŋ Nyìngòŋ. 
EPH.1.23	Ngə̀ŋ Nyìngòŋ na ghèn diʼ to nə̀ əwenə Yesò. Ngə̀ŋ Nyìngòŋ a ghèn diʼ no nkàyntə̀ Yesò, a ne wen la no tèbe gho ndiʼ, no tèbe fè.
EPH.2.1	Ghə̀ŋ diʼ alə̀ mu ghə̀ŋ ndi sə ghə̀ phɨkə li a ghə̀ŋ kəzhwì byìʼì mbyɨ nə̀ nyʉ̀ ə byɨvə vyi a ghə̀ŋ nè. 
EPH.2.2	Ghə̀ŋ ə ntsi to a mbyɨsə a sensə ando ghə̀ŋ mbo dzɨ̀mtə̀ nyʉ̀ ə mbyi, zhʉ to fa fòyn yi a ghə̀ soʼo əzhwì byɨvə vyi a və chò fa kàŋ, a diʼ kəzhwì kì a kə tisə viʼi vyi a və ko zhʉtə fa Nyìngòŋ. 
EPH.2.3	Vəghəŋ vətsèm ə ntsi to nə̀ viʼi və byɨvə a venə fa ambì, ne to nyʉ̀ ə byɨvə vyi a njòsə əwen ə vəghəŋ sə kòŋ, a fwomə tèbe ghò a vəghəŋ, vəghəŋ ne to ne ando əkwoʼtə ə̀ vəghəŋ kəŋ. Mbyɨ a sensə ndiʼ nè Nyìngòŋ kù ə ngəʼ a vəghəŋ ando ghə̀ ndiʼ ə kù a viʼi mbyi.
EPH.2.4	Alì, Nyìngòŋ ə nkusə li nshinsə a viʼi no nànto be kòŋ viʼi no nànto. 
EPH.2.5	No tebe ando yes ə ndiʼ sə vəghəŋ ə mpfʉ li byìʼì mbyɨsə vəghəŋ, ghə̀ nku li ntsìnə̀ a vəghəŋ ando vəghəŋ ndiʼ vəghəŋ və Yesò Klistò. Nyìngòŋ ə bwoŋsə ghə̀ŋ byìʼì ətyɨm ə jùŋə yi a ghə̀ kiʼi. 
EPH.2.6	Ando vəghəŋ diʼ vəghəŋ və Klistò, Nyìngòŋ ə lusə li vəghəŋ və wen ə ghʉ̀ vəghəŋ və wen a kəkɨ kə təfòyn akàŋ ndiʼ ghə̀ nsoʼo. 
EPH.2.7	Nyìngòŋ ne alə ndiʼ lu diʼ tùʼmə̀ ə kaynəghə wen a ghə̀ ə ko kiʼi ə shəʼmə, nə̀ kòŋ wen a vəghəŋ chò fa Yesò Klistò no tʉʼ ko a ghə̀ lu vì. 
EPH.2.8+EPH.2.9	A diʼ byìʼì ə tyɨm ə jùŋ ghə̀ ə Nyìngòŋ a ghə̀ kiʼi a ghə̀ŋ a ghə̀ ə mbwòŋsə̀ ghə̀ŋ chò fa ghə̀ŋ a əbyɨmə. Ghə̀ŋ nko ne kənyʉ̀ fa ghə̀ŋ a ngeŋsə a kə nè la ghə̀ŋ əbwòŋ. Əbwòŋ ghenə a ghə̀ŋ kiʼi lə diʼ kəku fa Nyìngòŋ. Kə lə diʼi la wìʼ ə zizi ko ghə̀ lu kùm kədyʉ̀ʼ byìʼì kəwenkə. 
EPH.2.10	Vəghəŋ diʼ alə̀ a diʼ kəvu kə shwèʼ ə Nyìngòŋ. A ndo vəghəŋ diʼ a kənyʉ̀ kə mùʼ vəghəŋ və Yesò Klistò, ghə̀ nshɨtə vəghəŋ la vəghəŋ ntsi ntsìnə̀ ə jùŋ yì a ghə̀ nsə diʼ mù ghə̀ ə baʼtə̀ li ghʉ̀ la vəghəŋ ntsi.
EPH.2.11	Ghə̀ŋ vyi a ghə̀ŋ ko diʼ viʼi Jus fa bwi, kə ghə̀ŋ lyesə viʼi a ghə̀ŋ ndiʼ vəwenə fa ambì. Ghə̀ŋ diʼ viʼi ətɨm fa bwi, viʼi Jus toŋtə ghə̀ŋ la, “Viʼi vyi a və ko shɨtə ndyə̀ ə vəwenə,” toŋtə təwen tə vəwenə la, viʼi vyi a və shɨtə li ndyə̀ ə vəwenə. Vəjew ə ngàʼà tebe alə̀ ko andiʼ la a shɨtə Nyìngòŋ, a shɨtə to viʼi nə̀ avu. 
EPH.2.12	Kə ghə̀ŋ lyesə la a ə ndiʼ a tʉʼ a yi, ghə̀ŋ nko kiʼ to kənyʉ̀ ə ne nə̀ Yesò, ko ghə̀ŋ diʼ a nòyn nə̀ viʼi Islel, ko andiʼ la ghə̀ŋ kiʼ to kəvu a nyʉ̀ yi a Nyìngòŋ ə ghʉ a vəwenə. Ghə̀ŋ ə tsi to tyi mbyi, ko ghə̀ŋ kwòʼtə̀ tebè njùŋ ə tsen akəshi, ko ghə̀ŋ kɨ kənyʉ̀ əkùm Nyìngòŋ. 
EPH.2.13	Ghə̀ŋ tə ti no kəghaf, ko ghə̀ŋ boʼsə tebe Yesò Klistò, ali luwen ghə̀ŋ sə diʼ a kənyʉ̀ kə mùʼ ve vəwenə, ghə̀ŋ vi li ə boʼsə wen luwen, byìʼì mənlyuŋ mə Klistò.
EPH.2.14	Byìʼe no nkàyntə̀ Klistò ne wèn ə wen vi li ne mbwaʼmə a vəghəŋ, ə ne la viʼi Jus nə̀ viʼi ətɨm ndiʼ to a kənyʉ̀ kə mùʼ. Ghə̀ tsəʼsə li ghomə yì a ghə̀ tə ə gə̀sə̀ vəghəŋ ne la vəwenə əbyɨfə lì to no nə̀ ə wèn ə wen. 
EPH.2.15	Ghə̀ ntsəʼsə li no təsoʼ tə viʼi Jus nə̀ nyʉ̀ a vəwenə ghʉ no tə tsèm ndi ə fʉsə̀ fa viʼi və bò na venə to wù fi mùʼ a kənyʉ̀ kə mùʼ wenə vəwenə, a ji ghèn nə̀ mbwaʼmə. 
EPH.2.16	Əpfʉ ə wen a yì a kəntò ne li əbyɨf ə vəwenə mè, byìʼì nyʉ̀ a və fʉ a kəntò ə ne li ghə̀ tsentə viʼi məshò bò a wèn ə mùʼ bwensə vì nə̀ vəwenə a Nyìngòŋ. 
EPH.2.17	Kə lə diʼi la Yesò nvi ə shə̀ʼtə̀ ntɨm ə mbwaʼmə a viʼi ə tɨm a və nko boʼsə Nyìngòŋ, nə̀ a viʼi Jus a və boʼsə wen. 
EPH.2.18	A diʼ cho fa Yesò a vəghəŋ vətsèm, və Jus nə̀ ətɨmə ə kiʼi Kəzhwì kə mùʼ mu və zizi və dyʉ̀ ashɨ ə Bobo, to vətsèm.
EPH.2.19	Kə le diʼi la ghə̀ŋ viʼi ətɨm ko be diʼ viʼi və vi və, ghə̀ŋ sə diʼ to viʼi loʼ ə mùʼ vye viʼi Nyìngòŋ, be diʼ viʼi ngwaʼ ngə̀ŋ ə Nyìngòŋ. 
EPH.2.20	Ghə̀ŋ diʼ ngə̀ŋ mu və bwom a ntsìnə̀ yì nə̀ əziʼi yì a viʼi ntɨm ə Yesò, nə̀ nshə̀ʼtə̀sə ghoʼkəsə ə ziʼi kùmə̀, ngùʼ bù ə ngə̀ŋ a ghèn adiʼ to no Yesò Klistò nə̀ wèn ə wen. 
EPH.2.21	A diʼi wen yi a ghə̀ ghaʼa ngə̀ŋ a ghèn, Ghə̀ŋ ne kuʼu a kaŋ a ngə̀ŋ ə ghoʼo ə Bobo. 
EPH.2.22	Ghə̀ŋ və viʼi vətsenvə lu tsèntə diʼ a ntìntìn ə Klistò, ghə̀ shɨtə ghə̀ŋ la ghə̀ŋ ə diʼ kəshi kì a kəzhwì kə Nyìngòŋ kə ə tsi tsu.
EPH.3.1	A diʼ to byìʼì ntsèntə̀ ə vəghəŋ a ghèn a ma jɨ̀mə̀ a Nyìngòŋ ə kùmə̀ ghə̀ŋ. Ma diʼ wù ə nfɨŋ byìʼì shwèʼ yì a Yesò Klistò kù a mò la mà ə shə̀ʼtə̀ ntɨm ə jùŋ a ghə̀ŋ viʼi ətɨm. 
EPH.3.2	Ma kɨli la ghə̀ŋ zhʉ̀ li ando Nyìngòŋ ə ndiʼ ətyɨm ə jùŋə a mò ə ku shwèʼ a ghenə la mà ne a ghə̀ŋ, a ghə̀ŋ njùŋ. 
EPH.3.3	Ənyʉ̀ a venə diʼ ə nyʉ̀ lyomtəvə vyi a Nyìngòŋ ə mbaʼtə li ə ghʉ̀, a sə kɨ to wen, ə diʼi làynsə a mò, mà sə nyòʼ a ghə̀ŋ to kətemə. 
EPH.3.4	Ghə̀ŋ a dzàŋ nyʉ̀ a venə no zhʉ̀ko ə yenə kɨ la ma kɨli nyʉ̀ ə lyomtəvə a vyi a Nyìngòŋ ə baʼtə̀ kumə Klistò a wìʼ kò kɨ. 
EPH.3.5	A diʼ nyʉ̀ ko andiʼ la Nyìngòŋ ndiʼi li a viʼi ambì. Nyìngòŋ ə lyɨ kəzhwì kə Ŋwoʼkə ə wen ə nè la kə diʼ laynsə nyʉ̀ venə a viʼi ə ntɨm ə wen nə̀ nshə̀ʼtə̀sə. 
EPH.3.6	Kənyʉ̀ kə kaynəkə a kì a və ə mo fa ambì ə diʼ la, viʼi ə ətɨm vyi a və byɨmə ntɨm ə jùŋ lu tsèntə zhɨ̀ fòyn ə Nyìngòŋ wenə viʼi Islel ə be tsèntə diʼ əbàs to a ntìntìn əwèn ə mùʼ, be diʼ lù tsèntə ə kiʼi mbwaʼsə yì a Nyìngòŋ ə ghʉ li chò fa a Yesò Klistò. 
EPH.3.7	Ma ə nzìtə̀ shə̀ʼtə̀ ə ntɨm ə jùŋ a ghèn mu à ku Nyìngòŋ əku kədyòʼ kə wen la mà nè. Nyìngòŋ ne alə̀ byìʼì ətyɨm ə jùŋə ghə̀ ə wen. 
EPH.3.8	No tebe ando ma nko kwʉ̀ʼ ə nzaʼ a diʼ nə̀ viʼi vətsevə a ntìntìn viʼi Nyìngòŋ, Nyìngòŋ mbe kù ji a mò ə ne la mà ngàʼà a viʼi ətɨm, shə̀ʼtə̀ ə mbwaʼsə yì a Yesò Klistò ə ku a viʼi, 
EPH.3.9	be shə̀ʼtə̀ diʼ laynsə ji yì a shwèʼ ə kaynə ghə̀ Nyìngòŋ a ghenə nə̀ jèʼe fa tsù a no ndò. Nyìngòŋ yi a ghə̀ shɨtə əfo ə tsèm ə nko ndiʼi a no wìʼ fa viʼi ambì. 
EPH.3.10	Nyìngòŋ ə ne alə ndi kəzhwì nə̀ adyòʼ vyi a və tàynkə̀ chò fa kaŋ ə yenə ətof ə Nyìngòŋ yì a ghə̀ diʼi to a jisə a jisə. 
EPH.3.11	Nyìngòŋ ə nè ali to ndə̀ŋndəŋ ando ghə̀ mbaʼtə li əghʉ la kə fʉ̀ ali ə chò fa Bobo vəghəŋ Yesò Klistò mibu ghə̀ shɨtə mbyi. 
EPH.3.12	Əbyɨmə ə vəghəŋ ə̀ tsentə yì a vəghəŋ ə kiʼi vəghəŋ və Klistò ne li la vəghəŋ ə diʼ mù və zizi və sə dyʉ̀ a Nyìngòŋ ko və lu fwàynə̀ tebè kəfo, kɨ nəmwèʼè la ghə̀ a shisə vəghəŋ. 
EPH.3.13	A lə kənyʉ̀ kì a ma gaʼa a ghə̀ŋ la kə ghə̀ŋ a bwaʼ byìʼì ngəʼ yì a ghə̀ŋ zhʉ̀ la ma yenə byìʼì ghə̀ŋ. Ghə̀ŋ diʼ ə kɨ la nyʉ̀ a vyi ə diʼ to ghə̀ŋ a njùŋ.
EPH.3.14	A le kənyʉ̀ kì a kə tə ne ma gwuʼtə̀ alwi ə ghomə ashɨ ə Tìʼ ə sə jɨ̀mə̀ to jɨmə a ghə̀ŋ, 
EPH.3.15	a diʼ wen yi diʼ Tìʼ ə ngwaʼa ngəŋsə yi a sə diʼ akàŋ be diʼ a nse no sətsèm. 
EPH.3.16	Nyìngòŋ kiʼi mbwaʼməsə no nànto. A le kənyʉ̀ kì a ma jɨ̀mə̀ la ghə̀ ku kədyòʼ a ghə̀ŋ ə tətyɨm chò fa wen a kəzhwì, 
EPH.3.17	ndi əbyɨmə ə ghəŋə nè Klistò ə nshɨtə tsi a ghə̀ŋ tətyɨm. Ma jɨ̀mə̀ la əkòŋ ghəŋə a Nyìngòŋ ne ghə̀ŋ kòŋ təwen ə təŋtə kwi ə to tò nə̀ fəkoʼ a ghaŋ yi dyʉ̀ li a nse be diʼ to nə̀ ngə̀ŋ a kəchɨ ki ə to a nse. 
EPH.3.18	Ma jɨ̀mə̀ ndi ghə̀ŋ ə̀ tsèntə tofə kwʉ̀ʼʉ̀ vye viʼi Nyìngòŋ vətsenəvə kɨ la əkòŋ ə Klistò ə ghoʼo to jisə tsèm a ghə̀ ko lu mè. 
EPH.3.19	Ghə̀ŋ kɨ la əkòŋ wen ghenə cho li ətof, ndi ghə̀ŋ lywin ə kwʉ̀ʼ ə ntsi ntsìnə̀ Nyìngòŋ to ətsèm. 
EPH.3.20	Luwen əkuʼsə ə dyʉ̀ a Nyìngòŋ yi a ghə̀ kiʼi kədyòʼ ə ku fo, və ghoʼo no nànto, chò vyi a vəghəŋ loyn li a jɨ̀m, nə̀ vi a vəghəŋ zizi ko və lu kwòʼtə̀ ə loyn. A diʼ shwèʼ, nə̀ kədyoʼkə wen kì a kə diʼi a vəghəŋ a tyi wen. 
EPH.3.21	Əbayn ə ghoʼo ghə̀ Nyìngòŋ sə vi faŋ to faŋ a viʼi və byɨməvə vyi a və diʼ wenə və Yesò Klistò to məzhʉ̀ ə tsèm! Amèyn.
EPH.4.1	Ma sensə ghə̀ŋ byìʼì shwèʼ a ghenə a Bobo ne li a vəghəŋ la, ghə̀ŋ ntsi ntsìnə̀sə, a ji yi a Nyìngòŋ ə kəŋ ando ghə̀ dzàŋ shisə ghə̀ŋ fa mbyi. Ghə̀ŋ kɨli la ma diʼ alə̀, diʼ wù ə nfɨŋ byìʼì shwèʼ yì a ma ne a Bobo. 
EPH.4.2	Ghə̀ŋ ə ngumlə̀ təwen ə tyəŋtə, bwaʼmə be wensə, lyesə ku ənyʉ̀ shweləvə byìʼì kòŋ. 
EPH.4.3	Ghə̀ŋ mwomsə no nə̀ kədyoʼkə ə faŋ to a kənyʉ̀ kə mùʼ kì a kəzhwì kə Ŋwoʼkə ku a ghə̀ŋ ə cho fa mbwaʼmə yi a ghə̀ tsèntə ghə̀ŋ. 
EPH.4.4	Ghə̀ŋ diʼ bàs əwèn ə mùʼ, kəzhwì kə Nyìngòŋ kì a kə shwèʼè a wèn a yi ə diʼ to kə kəmùʼ, to ndə̀ŋndəŋ ando Nyìngòŋ ə ndzàŋ shisə ghə̀ŋ fa mbyi ə ne ghə̀ŋ sə ki to kənyʉ̀ kə mùʼ kɨ la ghə̀ŋ lu bwòŋ. 
EPH.4.5	Vəghəŋ kiʼi to Bobo ə mùʼ, vəghəŋ əbyɨmə to kənyʉ̀ kə mùʼ, vəghəŋ nshi mu to a kwi kənyʉ̀ kə mùʼ. 
EPH.4.6	Nyìngòŋ ə vəghəŋ ghèn diʼ to əmùʼ diʼ Tìʼ ə viʼi vətsèm, diʼ Bobo to a viʼi və tsèm, soʼo to viʼi və tsèm, shwèʼè chò fa viʼi və tsèm, diʼ to a tyi ə viʼi və tsèm.
EPH.4.7	Alì no ndò fa vəghəŋ a ntìntìn ə shəʼmə kəku kə wen to ndə̀ŋndəŋ ando Klistò kòŋ li ə ku. 
EPH.4.8	To ando və nyoʼ li a Ŋwàʼlə̀ Nyìngòŋ la:
EPH.4.8	“Andiʼ ando ghə̀ bwensə kuʼu akəshi yi a kə ŋaŋtə kwʉʼ,
EPH.4.8	Ghə̀ mphwo nè viʼi a ghə̀ temə zhɨ̀ a ghòŋ, və diʼ to kədə̀ŋ,
EPH.4.8	ghə̀ be gətə məku a viʼi.”
EPH.4.9	Sə ə gàʼa la ghə̀ ə “kuʼu akəshi yi a kə ŋaŋtə kwʉ̀ʼ” diʼ la ghə̀ ə nshiʼi ə mwetə to no a nse ashə? 
EPH.4.10	Wìʼ yì a ghə̀ ə nshiʼi a nse le diʼ ndə̀ŋndəŋ yi a ghə̀ ə bwensə kuʼ akəshi yi a kə ŋanŋtə kwʉ̀ʼ akàŋ ə ndiʼ to kətʉ kə əfo ə tsèm a kaŋ nə̀ a nsə. 
EPH.4.11	A ndiʼi wen yi a ghə̀ ə ku məku. Ghə̀ ntsuʼ viʼi vətsenvə ə ghʉ̀ a viʼi ntɨm, ə tsuʼ vətsevə ə ghʉ̀ a nshə̀ʼtə̀sə ghoʼkəsə, ghə ntsuʼ vətsevə ə ghʉ̀ la və ə nshə̀ʼtə̀ kənyʉ̀ kə Nyìngòŋ to ashi ashi ə be tsuʼ vətsevə la və ə ndiʼ nshə̀ʼtə̀sə ngə̀ŋ Nyìngòŋ ə tsuʼ vətsevə a ndìʼsə̀sə. 
EPH.4.12	Ghə̀ ə ne alə ə baʼtə̀ viʼi və byɨməvə la vəwenə kɨ ə ne shwèʼ ə Nyìngòŋ ndi ngə̀ŋ Nyìngòŋ ə nkwi, a diʼ əwènə Klistò. 
EPH.4.13	Ə zàʼa ando vəghəŋ vətsèm lù tsèntə ndiʼ to a kənyʉ̀ kə mùʼ a vəghəŋ əbyɨmə ə be kɨ byìʼì wàyn Nyìngòŋ. Ndi vəghəŋ ə kwʉ̀ʼ mwetə a ji a Klistò diʼ. 
EPH.4.14	Kə sətsen ndiʼ alə̀, ko vəghəŋ be a diʼ to nə̀ vwondyə a və diʼ to nə̀ nkanuʼ a əfwof ə̀ tenlə cho a mù. Kə vəghəŋ be a ne nyʉ vi a viʼi lobtə vəghəŋ nə̀ ndzɨŋsə diʼ to nə̀ tofə kəŋ tasə a diʼ nəmwèʼè 
EPH.4.15	vəghəŋ ə boŋsə gaʼa to nəmwèʼè diʼi kòŋ a viʼi vətsèm, vəghəŋ a kwi to ji sə tsèm ə ndiʼ ando Yesò Klistò yi a ghə̀ diʼi kətʉ kə vəghəŋ. 
EPH.4.16	Klistò tsentə li viʼi a kənyʉ̀ kə mùʼ ando əbàs wen ə tsèm ə diʼ a kənyʉ̀ kə mùʼ, no tèbe zhuŋ ə kò a wen ə gyamtə ə ghaʼ to əwen ə tsèm. No tèbe əshyə ə kò ne shwèʼè to ando ghə̀ diʼ ə nshwèʼè, əwèn ə tsèm ə sə kwi be shɨtə totə. Adiʼ ji a ntsèntə̀sə viʼi vəbyɨməvə diʼi ndiʼ a zhʉ a vəwenə ə kòŋmə təwentə vəwenə.
EPH.4.17	Ma gaʼa a ghə̀ŋ a əzhiʼ ə Bobo be kumtə la kə ghə̀ŋ be tsì to nə̀ viʼi ətɨm. Vəwenə kiʼi to təkwòʼtə̀ tə zɨmtə. 
EPH.4.18	Vəwenə zhʉ ko andiʼ la və kɨ kənyʉ̀, ko və kɨ kənyʉ̀ kumə ntsìnə̀ Nyìngòŋ byìʼì kəkoyn kə vəwenə mu à vi nə̀ kətʉ̀kə ə tokə kì a vəwenə ə kiʼi. 
EPH.4.19	Vəwenə maʼa li təwen tə vəwenə ə sə tsi to nə̀ bʉ̀sə, ko andiʼ la və be diʼsə kətʉ, kwetə tèbe nki nyʉ̀ fwaləvə kò ne dyʉ̀ to dyʉ̀, ntsìnə̀ ayi ə fwomə dyʉ̀ to ambì. 
EPH.4.20	Alì nakèn kə ko diʼ ə nyʉ̀ vyi a və nziʼi a ghə̀ŋ kumə Klistò! 
EPH.4.21	Kə diʼ to no nəmwèʼè la ghə̀ŋ ə nzhʉ li nyʉ̀ kumə Klistò, və be ziʼi ghə̀ŋ nə̀ nyʉ̀ vyi a və diʼi nəmwèʼè kumə Klistò. 
EPH.4.22	Və ə nziʼi la ghə̀ŋ maʼa ntsìnə̀ ə mu ə ghə̀ŋ byìʼì ando təkwòʼtə̀ tə byɨtə ə ghə̀ŋ titə a tə tə nè ghə̀ŋ nè to ənyʉ̀ byɨvə li ə ntenə ghə̀ŋ a kù. 
EPH.4.23	Və ə mbe nziʼi la ghə̀ŋ maʼa ntsìnə̀ ə mu na yì ə boŋsə kwoʼtə a ji ə fi. 
EPH.4.24	Luwen ghə̀ŋ lyɨ̀ ntsìnə̀ ə fi yi a ghə̀ diʼi to nə̀ ghə̀ Nyìngòŋ. Ntsìnə̀ əfi ghèn diʼi ndiʼ no nkàyntə ə ntsìnə̀ ətɨmə nə̀ ntsìnə̀ laynə.
EPH.4.25	Kə le diʼ luwen la ghə̀ŋ diʼ ə maʼa ndzɨ̀ŋsə, no ndo ə ngàʼà to nəmwèʼè a lèmə̀ wen byìʼì ando vəghəŋ və tsèm diʼi to nə̀ viʼi a və tsèntə sə diʼ to əwènə mùʼ. 
EPH.4.26	Kənyʉ̀ kə zaf ə wìʼ, kə ghə̀ a moʼtə kə ne ghə̀ nè mbyɨ. Kə kənyʉ̀ kə lu zaf ə wìʼ, ghə̀ ŋwʉʼmə nə̀ kəwenkə a wen bèm ə tʉʼ layn. 
EPH.4.27	Kə wìʼ ə lu kù ji la Deblə̀ kwen a wen a ntsìnə̀. 
EPH.4.28	A tə ndiʼ mù wìʼ tə tsoŋ, kə ghə̀ bè tsoŋ. Ghə̀ boŋsə diʼ ə shwèʼ kəfo nə̀ avù wen, ə kiʼi kəfo ə gyamtə viʼi vətsenvə vi a və ko kiʼ. 
EPH.4.29	Kə əgaʼa byɨkə ə lu fʉ̀ fa wìʼ chʉ̀. Ghə̀ŋ ə boŋsə gàʼa to kənyʉ̀ ki a ghə̀ŋ zizi ghə̀ŋ gyamtə viʼi və tò a vəwenə byɨmə ndiʼ no ndo a ghə̀ əzhʉ əgàʼ ə ghəŋə, ghə̀ a sè kənyʉ̀. 
EPH.4.30	Kə ghə̀ŋ a nə̀ nyʉ̀ a və a nè ko kəzhwì kə Ŋwoʼkə a saŋlə. Kəzhwì kə Ŋwoʼkə ken diʼ to nə̀ kənchʉtə kə a və ə nchʉ̀tə ghə̀ŋ nə̀ kəwenkə kəʼtə kətsi a, Nyìngòŋ lu mwetə zen kətʉ̀ ə kəŋkə̀. 
EPH.4.31	Ghə̀ŋ maʼa kwoʼtə ə əbyɨghə no ə tsèm nə̀ ətoŋ ə fwi ghə̀ nə̀ tinə fwi nə̀ kəŋkə̀ nə̀ telə mbaʼsə nə̀ əgaʼa bàm a bàm no tèbe nə̀ əbyɨf ə kò. 
EPH.4.32	Ghə̀ŋ ə̀ tùʼmə̀ be kusə nshinsə a viʼi vətsenvə, lyesə ku viʼi vətsenvə ando Nyìngòŋ ə nlyèsə ku ghə̀ŋ chò fa a Klistò.
EPH.5.1	Ghə̀ŋ diʼ alə̀ diʼ vunə Nyìngòŋ, ghə̀ kòŋ ghə̀ŋ no nànto. Kə le diʼi la ntsìnə̀ ghə̀ŋ diʼi ndiʼ to nə̀ ghə̀ Nyìngòŋ. 
EPH.5.2	Ghə̀ŋ diʼ ə kòŋ viʼi vətsenvə to məzhʉ̀ ə tsèm to ndə̀ŋndəŋ ando Klistò ə nkòŋ vəghəŋ ə ku wèn ə wen a vəghəŋ akəshi. Ghə̀ nku wenə wen a Nyìngòŋ to ne kəkukə benə offiliŋ a kə nè Nyìngòŋ sə saŋlə no nànto. 
EPH.5.3	Ghə̀ŋ diʼ alə̀ diʼ viʼi Nyìngòŋ. Və ko be diʼ zhʉ̀ tèbe kənyʉ̀ kumə ə ndzɨ̀mtə̀ ə ki kò ndzɨ̀mtə̀ ə lʉmə nə̀ ashɨ a bàŋ ghə nə̀ nyʉ̀ ə kəfwaʼlə ə tsenəvə a ghə̀ŋ a ntìntìn. Nki nyʉ̀ a venə, və ko diʼ ə zhʉ a ghə̀ŋ a ntìntìn. 
EPH.5.4	Kə ko bòŋ la gàʼà a ghə̀ fʉ̀ fa ghə̀ŋ əchʉ̀ ndiʼ gàʼà ə fwaʼlə ghə, gàʼa nyʉ̀ kəkoyn be gàʼà gàʼa demə byɨghə a viʼi. Ghə̀ŋ ə̀ boŋsə ku to kəzòŋ a Nyìngòŋ. 
EPH.5.5	Ghə̀ŋ kɨ nəmwèʼè la viʼi vyi a və dzɨ̀mtə̀ ki kò viʼi a və dzɨ̀mtə̀ lʉ̀mə nə̀ viʼi a və ne nyʉ̀ ə kəfwaʼlə ə tsenəvə nə̀ viʼi a ashɨ ə vəwenə bàŋ (a diʼ ji ə tsen ə nkuʼsə nshəʼsə) ə ko lu kwen akəshi kə əfòyn ə Klistò wenə Nyìngòŋ.
EPH.5.6	Kə wìʼ ə lu lobtə ghə̀ŋ nə̀ gàʼà ə zɨmghə. A diʼ byìʼì nyʉ̀ a venə a Nyìngòŋ ə fwisə tin a viʼi vyi a və ko zhʉ wen. 
EPH.5.7	Kə le diʼi la ghə̀ŋ ko diʼ ə kiʼi no tə kənyʉ̀ ənè wenə viʼi venə. 
EPH.5.8	Ghə̀ŋ diʼ alə̀ mu ghə̀ŋ ə ndiʼ ati kəbəŋ kə fenəkə to nə̀ viʼi a venə, ali ando ghə̀ŋ sə diʼ vye və Nyìngòŋ luwen, ghə̀ŋ sə diʼ a tyi kəbəŋ kə baynəkə. Ji a ghə̀ŋ ə tsi luwen diʼi ndiʼ to nə̀ vunə kəbəŋ kəbaynəkə. 
EPH.5.9	Ma gàʼà alə̀ byìʼì ando no fè a əbayn ə diʼ tsu, ə nyʉ̀ ə jùŋə və ə fʉ̀ kuʼu tsu, viʼi tsi ətsìnə̀sə tɨməsə be ne to ə nyʉ̀ vyi a və diʼi nəmwèʼè. 
EPH.5.10	Ghə̀ŋ mwomsə ziʼi ə kɨ be ne nyʉ̀ vyi a və nè Bobo ə saŋlə. 
EPH.5.11	Kə ghə̀ŋ kwen a ntsìnə̀ kəbəŋ kə fenəkə, a kənyʉ̀ kə jùŋkə zizi ko kə lu fʉ̀ fa tsù. Ghə̀ŋ ne boŋsə shisə viʼi vyi a və nə̀ nyʉ̀ a venə a ndayn. 
EPH.5.12	A diʼ nyʉ̀ ə kətʉ̀ kədiʼkə ə̀ ngàʼà no tèbe gaʼa kumə nyʉ̀ vyi a viʼi nyʉ̀ ə byɨvə a venə ə nè a kənlyomtə. 
EPH.5.13	A zhʉ və shisə li ənyʉ̀ a vyi a dayn. Və mu kɨ nki kəfo a kəfo kə diʼ kəwenkə. 
EPH.5.14	Kə diʼ alə̀ byìʼì ando à nè əbayn nè ənyʉ̀ byɨvə və kə̀ʼə̀ a ndayn. A le kənyʉ̀ ki a kə ne və ə gàʼ la:
EPH.5.14	“Wu bʉnə lù fa mbinsə. Lu fa pfʉ̀
EPH.5.14	ndi əbaynə Klistò əbayn a wù.”
EPH.5.15	Ghə̀ŋ ə ntùʼmə̀ li a ji yi a ghə̀ŋ tsi fa tsù. Kə ghə̀ŋ nè ntsi to nə̀ nkoynə, ghə̀ŋ ə̀ ntsi to nə̀ viʼi və tofəvə. 
EPH.5.16	Wìʼ fa ghə̀ŋ yen ji ə nè jùŋ, ghə̀ zaŋsə nè to nè byìʼì ando à ghoʼ to mbyɨ luwen. 
EPH.5.17	Kə ghə̀ŋ ne ntsi to nə̀ nkoynə. Ali ghə̀ŋ mwomsə ə kɨ nyʉ̀ vyi a Bobo ə kəŋ la ghə̀ŋ ə nè. 
EPH.5.18	Kə ghə̀ŋ nyʉ məlyʉ̀ʼ moʼtə mə ghaʼ ghə̀ŋ byìʼì ando məlyʉ̀ʼ ne viʼi tsi ntsìnə̀ nyamsə. Ghə̀ŋ boŋsə moʼtə kəzhwì kə Ŋwoʼkə lywinsə ghə̀ŋ. 
EPH.5.19	Ghə̀ŋ ne zhɨmə ndzàŋsə a ghə̀ŋ a ntìntìn. Ghə̀ŋ ə̀ zhɨmə dzaŋsə Nyìngòŋ nə̀ dzaŋsə shisə a sə fʉ̀ fa ŋwàʼlə̀ Nyìngòŋ nə̀ shisə a kəzhwì kə Ŋwoʼkə ə̀ ne la ghə̀ŋ ə zhɨmə, ə zhɨmə ndzàŋsə Nyìngòŋ nə̀ ndzàŋsə a sə fʉ̀ fa ŋwàʼlə̀ Nyìngòŋ ə, kuʼsə Nyìngòŋ nə̀ ətyɨm ə ghəŋə no tsèm. 
EPH.5.20	Ghə̀ŋ ə̀ ku kəzòŋ a Nyìngòŋ ə Tìʼ no mənzhʉ̀ ntsèm kùmə̀ no tèbe ghò a ghə̀ fʉ̀. Ghə̀ŋ nku kəzòŋ a wen a zhiʼ Bobo vəghəŋ ə Yesò Klistò.
EPH.5.21	Ghə̀ŋ ne gumlə təwenə tyəŋtə byìʼì ando ghə̀ŋ kuʼsə Klistò. 
EPH.5.22	Ki, ghə̀ŋ ə̀ nshiʼsə̀ təwenə tyəŋtə a vəlɨm ə vəŋə ndə̀ŋndəŋ ando ghə̀ŋ shiʼsə̀ a Bobo. 
EPH.5.23	Byìʼì ando wulɨm diʼ alə̀ diʼ kətʉ a wi wen to ndə̀ŋndəŋ ndo Klistò ə diʼ kətʉ a ngə̀ŋ Nyìngòŋ a diʼi əwèn ə wen, a diʼ bwòŋsə viʼi. 
EPH.5.24	Kə le diʼi la ki diʼ ə ngumlə̀ lyʉmə ə vəwenə to nyʉ̀ ə tsèm ndə̀ŋndəŋ ando ngə̀ŋ Nyìngòŋ ə gumlə Klistò. 
EPH.5.25	Ghə̀ŋ kòŋ ki ə vəŋə a lʉmə ndə̀ŋndəŋ ando Klistò ə nkòŋ ngə̀ŋ Nyìngòŋ ə ku wenə wen a pfʉ̀ byìʼì wen. 
EPH.5.26	Ghə̀ ə mpfʉ̀ ə shʉ̀ viʼi və byɨməvə la və laynə ə ku a Nyìngòŋ, chò fa a ntɨm ə jùŋ ə wen. 
EPH.5.27	Ghə̀ ə nè alə ndi ghə̀ sə lyɨ̀ ngə̀ŋ Nyìngòŋ a nə̀ wùwì əfi ə lam ə wen, ghə̀ ndiʼ ko və ghamə wen, laynə, ko ndiʼ la ghə̀ kiʼi kəməŋ, ko ndiʼ la ghə̀ kiʼi kəlas, ko ndiʼ la ghə̀ kiʼi əmbyɨ ə tsèn. 
EPH.5.28	Kə diʼ la wulɨm diʼ ə kòŋ wì wen to ndə̀ŋndəŋ ando ghə̀ kòŋ wèn ə wen. Wulɨm sətsen ə kòŋ wùwì wen, kə a ndiʼ la ghə̀ kòŋ əwèn ə wen. 
EPH.5.29	Wìʼ ə ko ntəmə ə bàynə̀ əwènə wen. Ghə̀ ne shɨtə zhɨ, be tùʼmə̀ nə̀ əwenə wen to ndə̀ŋndəŋ ando Klistò ə tùʼmə̀ nə̀ ngə̀ŋ Nyìngòŋ. 
EPH.5.30	Kə diʼ alə byìʼì ando, vəghəŋ ə tsèntə diʼ to bàs əwen ə Klistò. 
EPH.5.31	Ŋwàʼlə̀ Nyìngòŋ gàʼ la, “A le kənyʉ̀ ki a wulɨm lu moʼtə tìʼ wen nə̀ lì wen, ə dyʉ̀ ə tsèntə̀ wenə wì wen, vəwenə və bò ə tsentə ə diʼ to a kənyʉ̀ kə mùʼ.” 
EPH.5.32	Əziʼi ə kaynə ghə ə diʼ a kənyʉ̀ a ghèn a wìʼ zi ko ghə̀ lə kɨ. Alì, ənyʉ̀ venə a ma gaʼa akəshi ghèn diʼi byìʼì Klistò wenə ntsèntə̀ viʼi və byɨməvə, 
EPH.5.33	Luwen le no wulɨm ko kòŋ wi wen ndə̀ŋndəŋ ando ghə̀ kòŋ wèn ə wen. No wùwì ko be gumlə lɨmə wen.
EPH.6.1	Voyndyə, ghə̀ŋ ə̀ nzhʉ to fa vətiʼi vəŋə nə̀ vəlì vəŋə byìʼì ando à diʼ kənyʉ̀ ki a kə diʼ kənyʉ̀ kətɨməkə. 
EPH.6.2	Kə diʼ ali byìʼàndo a diʼ əmbì Əsoʼ a Nyìngòŋ ə nku nə̀ kənyʉ̀ kə ghʉ kə a yi bàm ə gàʼa la, “Gumlə tiʼi wù nə̀ lì wù, 
EPH.6.3	ndiʼ nyʉ̀ ə tsèm ə̀ jèʼè to akayn a wù, wù be tsitə a nse ashə.” 
EPH.6.4	Vətiʼi və vunə, kə ghə̀ŋ ə̀ ne vù vəŋə fwisə tin. Ghə̀ŋ ə̀ mboŋsə pfàntə̀ vəwenə be tisə vəwenə a ji yi a Bobo ə kəŋ fa tsù.
EPH.6.5	Əkòs, ghə̀ŋ ə̀ zhʉ to fa vətiʼ və əshwèʼ ə ghə̀ŋ, shɨtə gumlə vəwenə to nə̀ tətyɨm təŋtə tə tsèm. Ghə̀ŋ ə̀ shwèʼè to sə ghə̀ŋ shwèʼè a Klistò. 
EPH.6.6	Kə ghə̀ŋ a zhʉ fa vəwenə to azhʉ̀ a və yenə ghə̀ŋ byìʼì ando ghə̀ŋ kəŋ la və ə kɨ la ghə̀ŋ shwèʼè akàyn. Ghə̀ŋ ə̀ zhʉ to fa vəwenə to nə̀ viʼi shwèʼ ə Klistò, to ndə̀ŋndəŋ ando Nyìngòŋ ə kəŋ. 
EPH.6.7	Ghə̀ŋ ə̀ shwèʼè a vəwenə nə̀ tyɨmə ghə̀ŋ no tsèm to sə ghə̀ŋ shwèʼè a Bobo, a ko diʼ a viʼi. 
EPH.6.8	Ghə̀ŋ kɨli la wìʼ ə sətsen nè no tèbe jùŋ ə kò, kò ghə̀ diʼ kəkòs kò ghə̀ ko diʼ, Nyìngòŋ ə lù ku əmòʼtə wen. 
EPH.6.9	Vətiʼ və əshwèʼ, ghə̀ŋ mbe boŋ shɨtə ghaʼa əkòs ə vəghəŋ akàyn. Kə ghə̀ŋ ə̀ nkàyntə̀ nyʉ̀ a vəwenə. Ghə̀ŋ ə kɨ la wìʼ yi a ghə̀ diʼi tìʼ shwèʼ a ghə̀ŋ nò və tsèm diʼ akàŋ, lyɨ no ndò to ndə̀ŋndəŋ.
EPH.6.10	Ə mwetə, ma sə gàʼa la ghə̀ŋ ə zhəʼtə to əwen Nyìngòŋ, ghə̀ ku kədyòʼ a ghə̀ŋ byìʼì ando ghə̀ kiʼi kədyòʼ kə kaynə kə. 
EPH.6.11	Ghə̀ŋ lyɨ̀ əfo ghòŋ vyi a Nyìngòŋ ə ku a ghə̀ŋ no ə tsèm ndi kɨ ə sòyn mənàŋ myimə a Deblə̀ ə baʼtə̀. 
EPH.6.12	Ghə̀ŋ ne alə byìʼì ando vəghəŋ ko ə soynə tebè viʼi. Vəghəŋ ə boŋsə soynə əzhwì byɨvə vi a və diʼ a akàŋ nə̀ adyòʼ vi a və soʼo mbyi ghèn no ə tsèm nə̀ Vənyìngòŋ və mbyi a vəghəŋ diʼ tsu le, a və diʼ to nə̀ kəbəŋ kə fənəkə lə. 
EPH.6.13	Ghə̀ŋ lyɨ̀ əfo əghòŋ Nyìngòŋ ə no tsèm ndiʼ mətsi mə mbyɨ sə vi kwʉʼ ghə̀ŋ temə zhɨ̀ Deblə̀, ndi əghoŋ ne sə mè, ghə̀ŋ mbo nti tò to tò.
EPH.6.14	Ghə̀ŋ kwiʼ li kənyʉ̀ kì a kə diʼi nəmwèʼè a ghə̀ŋ kənaʼ to nə̀ kətəŋkə, ə̀ ntsi ntsìnə̀ ətɨmə yi a ne kəkəŋtə kəŋkə̀ a ghə̀ŋ kədyʉ̀ʼ ə mbvʉtə. 
EPH.6.15	Ghə̀ŋ lyɨ̀ ntɨm ə jùŋ yì a ghə̀ kù mbwaʼmə ə wèsə a ghə̀ŋ aghʉ to nə̀ gʉsə aghʉ̀ ə mbvʉtə. 
EPH.6.16	Ghə̀ŋ lyɨ̀ əbyɨmə ə ghəŋə ə ghaʼa to nə̀ nkɨ̀ ghòŋ a ghə̀ nə̀ nkəŋtə aghoŋ yi a Deblə̀ ə̀ tèmlə ghə̀ bole to nə̀ zhiʼ. 
EPH.6.17	Ghə̀ŋ lyɨ̀ əbwoŋə yì a Nyìngòŋ ə bwoŋsə ghə̀ŋ a nə̀ əsòʼ ghòŋ ə lyɨ̀ fənyì fifə a kəzhwì kə əku. Fənyì a fifə diʼ to ə̀ əgaʼa Nyìngòŋ.
EPH.6.18	Ghə̀ŋ sə ne nyʉ̀ a venə, ghə̀ŋ ə njɨ̀mə̀ a Nyìngòŋ to məzhʉ̀ ə tsèm, ando kəzhwì kə wen kə ə tisə ghə̀ŋ. Jɨ̀mə̀ la Nyìngòŋ gyamtə ghə̀ŋ no gho a ghə̀ŋ kəŋ. Ghə̀ŋ ə̀ tùʼmə̀, kə wìʼ ne ə lyesə ə jɨ̀m. Ghə̀ŋ mbe ə njɨ̀mə̀ a viʼi Nyìngòŋ no və tsèm. 
EPH.6.19	Ghə̀ŋ ə njɨ̀mə̀ a mò la Nyìngòŋ əku kənyʉ̀ ə ma shə̀ʼtə̀ a zhʉ a ma kəŋ ə gaʼa, ma kɨ kənyʉ̀ ki a ma zi mà gàʼ, la ma sə shə̀ʼtə̀ ntɨm ə jùŋ yi a viʼi ko kɨ ma nshə̀ʼtə̀ ko ma fwàynə̀ kəfo. 
EPH.6.20	Ma diʼ mu və tɨm la mà vi ə shə̀ʼtə̀ ntɨm ə jùŋ a ghèn no tèbe ando, ma diʼi luwen a nfɨŋ. Ghə̀ŋ njɨ̀mə̀ la mà ə̀ shə̀ʼtə̀ to ando ma diʼi ə̀ nshə̀ʼtə̀, ko ma fwàynə̀ tebè kəfo.
EPH.6.21	Ma tɨmə Tikikùs, ghə̀ a shə̀ʼtə̀ no tèbe ghò a ghə̀ŋ ando ghə̀ŋ kiʼi soʼgho kumə mò nə̀ kənyʉ̀ ki a ma ne. Yès ə kòŋ wen no akàyn. Ghə̀ diʼ to no lèmə̀ vəghəŋ a byɨmə, shwèʼè a Bobo to no nə̀ ətyɨm ə wen ə tsèm. 
EPH.6.22	A diʼ kənyʉ̀ kikə a ma tɨmə wen a ghə̀ŋ alə ndi ghə̀ vi ə shə̀ʼtə̀ soʼgho a ghə̀ŋ kumə yès, be lɨ̀msə̀ ghə̀ŋ a ghə̀ŋ əbyɨmə. 
EPH.6.23	Nyìngòŋ ə, Tìʼ wenə Bobo Yesò Klistò ə ku mbwaʼmə a ghə̀ŋ ə ne la ghə̀ŋ əkòŋmə̀ təwen ə tyəŋtə be mbyɨmə to Klistò. 
EPH.6.24	Nyìngòŋ ə diʼi ətyɨm ə jùŋə ghə̀ a ghə̀ŋ vyi a ghə̀ŋ sə kòŋ Bobo vəghəŋ Yesò Klistò to kòŋ.
PHP.1.1	A nyòʼò mò Bol yo Timotì nyoʼo ŋwàʼlə̀ ghèn, yes diʼ viʼi əshwèʼ ə Yesò Klistò. Yes nyòʼò a ghə̀ŋ vyi a ghə̀ŋ kù li təwenə tyəŋtə a Nyìngòŋ a Filìbay no və tsèm ə sədiʼ ghə̀ŋ və Yesò Klistò. Yes ə nyoʼo tamə a ghə̀ŋ ə tʉtʉ ngə̀ŋ Nyìngòŋ nə̀ viʼi və shyèʼ və. 
PHP.1.2	Nyìngòŋ ə Tìʼ vəghəŋ wenə Bobo Yesò Klistò diʼi ətyɨm ə jùŋə ghə̀ a ghə̀ŋ, ə kù mbwaʼmə a ghə̀ŋ.
PHP.1.3	Ma kù kəzòŋ a Nyìngòŋ a ma kuʼsə no zhʉ̀ko a mà kwòʼtə ghə̀ŋ, 
PHP.1.4	Ma diʼ nə̀ saŋlə a zhʉ ma jɨ̀mə̀ a ghə̀ŋ no zhʉ̀ko. 
PHP.1.5	Ma kù kəzòŋ alə̀ byìʼì ando ghə̀ŋ gyàmtə̀ li mò ə shə̀ʼtə̀ ntɨm ə jùŋ ghèn ə zìtə̀ fa kətsi yi a ghə̀ŋ zhʉ ntɨm na ghèn ə zàʼa fa layn. 
PHP.1.6	Ma be ku alə̀ byìʼì ando ma kɨli nəmwèʼè la shyèʼ ə jùŋghə ghenə a Nyìngòŋ ə zìtə̀ a ghə̀ŋ a ntìntìn lə dyʉ̀ to nə̀ mbì ə zàʼa fa kətsi yi a Yesò Klistò lù bwenə vì. 
PHP.1.7	Mà zizi ko ma lu faŋ ke ə̀ ku to alə kumə ghə̀ŋ və tsèm byìʼì ando ma kòŋ ghə̀ŋ nəkwoŋ. Nyìngòŋ ə tom li kəvu, vəghəŋ sə ə̀ shyèʼ to muʼ, kò ma diʼ a nfɨŋ, kò ma ti nchwò nsòʼ kumə ntɨm ə jùŋ. Nyìngòŋ diʼi li ətyɨm ə jùŋ ghə̀ ə wen a vəghəŋ no vətsèm ando vəghəŋ ə shwèʼ a wen. 
PHP.1.8	Nyìngòŋ zi ghə̀ tɨmə a nə̀ ncho nsoʼ la ma kòŋ ghə̀ŋ no nə̀ tyɨm ə ghomə no tsèm nə̀ kòŋ yì a Yesò Klistò ə diʼi fa wen ngə̀ŋ.
PHP.1.9	Ma jɨ̀mə̀ la əkòŋ ghə̀ŋ a Nyìngòŋ nə yi ghə̀ŋ kiʼ a ghə̀ŋ təwen ə tò dyʉ̀ to nə̀ mbì be jɨ̀mə̀ la ghə̀ŋ kɨ ənyʉ̀ Nyìngòŋ, be kɨ nəkwoŋ fa nyʉ̀ byɨvə benə nyʉ̀ jùŋvə. 
PHP.1.10	Ma jɨ̀mə̀ alə̀ ndiʼ ghə̀ŋ kɨ kənyʉ̀ ki a kə bòŋ kwʉ̀ʼʉ̀ ə lu ndiʼ ə̀ laynə a kə̀ʼə̀ Nyìngòŋ, ko ndiʼ la ghə̀ŋ kiʼi ə mbyɨ, ko wìʼ ə ghamə tebè ghə̀ŋ a kənyʉ̀ a kətsi yi a Yesò lə bwenə vì. 
PHP.1.11	Kə sətsen ə ndiʼ alə̀ Yesò Klistò a nè, ghə̀ŋ ne ntsi ntsìnə̀ ə tɨmə, ndi viʼi yen ə ku əkuʼsə a Nyìngòŋ ə, be bwomsə wen.
PHP.1.12	Vəlemə, ma kəŋ la ghə̀ŋ kɨ la nyʉ̀ venə a və fʉ̀ a mò boŋsə gyamtə ə ne la ntɨm ə jùŋ ə dyʉ̀ nə̀ mbì. 
PHP.1.13	Nò vəsugyèʼ vyi a və ntsɨŋ ntuʼ no və tsèm, nə̀ viʼi ashə no və tsèm ə kɨ la ma diʼ a ngə̀ŋ nfɨŋ byìʼì ando ma shyèʼ a Yesò. 
PHP.1.14	Ngə̀ŋ nfɨŋ ghèn a ma diʼi tsu nè li viʼi və byɨməvə be tuʼ ku tətyɨm tə vəwenə a Bobo. Vəwenə sə shə̀ʼtə̀ ntɨmə Nyìngòŋ luwen nə̀ ətyɨm ə toghə, ko və fwàynə̀ tebè wìʼ.
PHP.1.15	Viʼi vətsenvə əshəʼtə ntɨm ə jùŋ Yesò byìʼì kənghə̀ʼ ə be diʼ la vəwenə ə chò mo ando vəwenə yènə ando shyèʼ ə ghomə əshɨtə dyʉ̀, ali, vətsevə shə̀ʼtə̀ ntɨm a ghèn no nə̀ ətyɨm ə jùŋə̀ ghə̀. 
PHP.1.16	Viʼi a venə a və shə̀ʼtə̀ ətɨm ə jùŋə nə̀ tyɨmə jùŋ ghə̀ lə̀, əshəʼtə byìʼì ando vəwenə kòŋ mo, kɨ la və shwin mò a ngə̀ŋ nfɨŋ byìʼì ando ma ti nchwò nsòʼ kumə ntɨm ə jùŋə ghə̀ Nyìngòŋ la ghə̀ diʼ nəmwèʼè. 
PHP.1.17	Viʼi vyi a və shə̀ʼtə̀ kənyʉ̀ kə Yesò, kiʼ kənghə̀ʼ, vəwenə shə̀ʼtə̀ ndi kiʼi əfò. Vəwenə kəŋ ə kwʉ̀ʼsə ngəʼ ə shomsə ando ma diʼ a ngə̀ŋ nfɨŋ ashə̀. 
PHP.1.18	Alì ngəʼ ko diʼ! Ko wìʼ nshə̀ʼtə̀ ntɨm ə Yesò zhuŋsə ne tèbe nè, kò ghə̀ ne nəmwèʼè, ma saŋlə byìʼì ando vəwenə shə̀ʼtə̀ ntɨm ə jùŋ Yesò ghə̀ kwi dyʉ̀ to ambì. 
PHP.1.19	Ma saŋlə byìʼì ando ma kɨli la əjɨ̀m ə ghəŋə nə̀ gyamtə kəzhwì kə Yesò Klistò kə gyàmtə̀ mà nè bwòŋ ə fʉ̀ fa nfɨŋ ashə. 
PHP.1.20	Nò kənyʉ̀ kə ghoʼokə ki a kə diʼ a mo kwòʼtə nə̀ kikə a ma kəʼtə diʼ la kə mà lù ne kənyʉ̀ kə diʼsə kətʉ. No mənzhʉ̀ ntsèm ə zìtə̀ fa luwen ma kəŋ ə nè shyèʼ ə Yesò nə̀ ətyɨm ə toghə to ando mà tə ne, kòŋ la ntsìnə̀ ghom ə nvi to nə̀ əkuʼsə a wen, kò ma pfʉ pfʉ, kò ma faŋ ə ntsi. 
PHP.1.21	A diʼ a mò, ma tsi ə nshyèʼè a Klistò, mu mà sətsen pfʉ, kə a boŋsə diʼ akayn. 
PHP.1.22	Kə sətsen ə kuʼ la mà faŋ ə ntsi a wen kətsoʼ ashə̀, mà kiʼi ji ə tuʼtə ə nè shyèʼ ə jùŋghə. Ma ko kɨ la à bòŋ kəko a mò lo, pfʉ mu ə ntsi lo. 
PHP.1.23	Mà sə fɨŋmə fa ntìntìn nyʉ̀ a ghèn, kòŋ ə moʼtə nse ghèn ə dyʉ̀ ə ndiʼ yo Klistò, a diʼ kənyʉ̀ ki a kə bòŋ kwʉʼʉ a mò. 
PHP.1.24	Ali yen la à diʼ no kənyʉ̀ kə tokə la mà faŋ ə ntsi a kətsoʼ kə wèn ken byìʼì ando ma kəŋ ə gyamtə ghə̀ŋ. 
PHP.1.25	A le kənyʉ̀ ki a kə ne ma sə diʼ ə faŋ vəghəŋ ndiʼ mà gyamtə ghə̀ŋ kwi ə nə̀ saŋlə a ghə̀ŋ a byɨmə. 
PHP.1.26	Ma ne alə̀ ndiʼ mà sə bwenə ə vi a ghə̀ŋ, ghə̀ŋ be tuʼtə kùm kədyʉ̀ʼ kùmə̀ kənyʉ̀ ki a Yesò Klistò ne a mò chò fa a ghə̀ŋ.
PHP.1.27	Ko a fʉ no te ghò, ghə̀ŋ tsi ando ntɨm ə jùŋ ə Klistò ə kəŋ ndi mà sətsen vi tèbe vi ə yen ghə̀ŋ, kò zhʉ byìʼì ghə̀ŋ a zhʉ a ma ko diʼ, mà ə kɨ la ghə̀ŋ ə ko kwitə fa kiʼi kwoʼtə ə mùʼ, tsi to a kənyʉ̀ kə mùʼ, shyèʼ no nə̀ kədyoʼkə be soynə ə ghaʼa əbyɨmə yì a ntɨm ə jùŋ ə ziʼi. 
PHP.1.28	Kə ghə̀ŋ nè fwàynə̀ viʼi vyi a və tamə ghə̀ŋ. Ghə̀ŋ nè kiʼ ətyɨm ə to ghə̀. Ghə̀ŋ sətsen ə nè alə, ghə̀ŋ diʼi a vəwenə la Nyìngòŋ a byɨbsə vəwenə ə bwoŋsə ghə̀ŋ. A diʼ shyèʼ Nyìngòŋ. 
PHP.1.29	Ma gàʼà alə̀ byìʼì ando Nyìngòŋ ə diʼi li ə tyɨmə jùŋə ghə̀ a ghə̀ŋ ə ne la ghə̀ŋ byɨmə Klistò ə be yènə ngəʼ byìʼì wen. 
PHP.1.30	Ghə̀ŋ ə̀ soynə to soynə. Ghə̀ŋ kɨli la nakèn kə diʼ əsoyn yì a ghə̀ŋ nzhʉ̀ la ma nsoynə, luwen sə diʼ ma bo soynə to soynə.
PHP.2.1	Ghə̀ŋ ndìʼ a kənyʉ̀ kəmùʼ Ghə̀ŋ və Klistò, nakènkə ku tətyɨm tə totə à ghə̀ŋ. Klistò ə kòŋə̀ ghə̀ŋ, ə kòŋ a ghenə bè ku tətyɨm tə zhʉtə tə à ghə̀ŋ. Ghə̀ŋ və Kəzhwì kə ŋwoʼkə diʼ a kənyʉ̀ kəmùʼ. Ghə̀ŋ ə nkìʼ tətyɨm tə bwaʼmətə bènə̀ kusə nshinsə à ghə̀ŋ ə ntìntìn. 
PHP.2.2	Ando ənyʉ̀ avenə diʼ nəmwèʼè lə̀, mà sensə̀ ghə̀ŋ la ghə̀ŋ be ə nè ənyʉ̀ tsenəvə venə ndi saŋlə ghomə kwʉʼ ə̀ mè. Ghə̀ŋ ə nkiʼ tò kwòʼtə̀ mùʼ, kòŋmə̀ təwen ə təŋtə be shyèʼè tò nè ə tyɨmə mùʼ. 
PHP.2.3	Kə ghə̀ŋ a nkwòʼtə̀ tò byìʼì təwen ə təŋtə, kə wìʼ a ə nè kənyʉ̀ ə kuʼsə wèn ə wen. Ghə̀ŋ ə mbòŋsə̀ kiʼ ə shiʼsə wèn à ghə̀ŋ ə ntìntìn be lyɨ̀ la viʼi vətsenvə chò ghə̀ŋ. 
PHP.2.4	Kə ghə̀ŋ a ə nè tò ənyʉ̀ a və ku əsè tò à ghə̀ŋ. Ghə̀ŋ ə nè vi a və bè a ku əsè à viʼi vətsenvə. 
PHP.2.5	Ghə̀ŋ ə nkiʼ tò ntsìnə̀ yì a Yesò Klistò ə̀ nkìʼ lì. 
PHP.2.6	Ghə̀ ə̀ mbè ndiʼ Nyìngòŋ alì kò ghə̀ lù kwòʼtə̀ əlyɨ̀ əwen ə wen ndə̀ŋndəŋ wenə Nyìngòŋ. 
PHP.2.7	Ghə̀ bòŋsə̀ ghʉ̀sə no tè ghò ə̀ wen və bwi wen ə nə̀ Wùmə̀nsòŋ, Ghə̀ kaʼkə sə̀ diʼ wù shwèʼ. 
PHP.2.8	Ghə̀ mbè shiʼsə wen ə wen a nse ə̀ byɨmə ə pfʉ ə pfʉ byɨghə a kəntò. 
PHP.2.9	Byìʼì nakènkə, Nyìngòŋ kuʼsə wen a kəshi a kə ŋaŋtə chò no shì tsèm ə̀ kù zhiʼ à wen a ghə̀ chò no təzhiʼ tə tsèm. 
PHP.2.10	Nyìngòŋ ə nè ali ndi no tè ghò yì a ghə̀ diʼì a kàŋ ko a nse ko a loʼ vəmpfʉ və nse ə gʉtə nchiʼsə a lwi a nse ə ngumlə̀ əzhiʼ ə Yesò. 
PHP.2.11	No tè ndò be ə ngàʼà a ndayn la Yesò Klistò dìʼ Bobo gàʼà a lì, ghoʼsə̀ Nyìngòŋ a diʼì Nyìngòŋ ə̀ Tìʼ.
PHP.2.12	Luwen a vəlèmə̀ və kòŋ ə̀ mò, ando ghə̀ŋ tə zhʉ gɨ̀ ghom, ando mà ndiʼ vəghəŋ, kə a mbòŋsə̀ bòŋə̀ no nkàyn la ghə̀ŋ ntùʼtə̀ zhʉ gɨ̀ ghom ando mà ko bè diʼ vəghəŋ. Ghə̀ŋ myetə nè əshyèʼ yi a ghə̀ faŋə̀ nə̀ gumlə ghə bènə̀ fwàyn ə Nyìngòŋ ndi Nyìngòŋ myetə li bwoŋsə̀ ghə̀ŋ. 
PHP.2.13	Kədiʼ a li byìʼàndo Nyìngòŋ diʼ wenə vəwenə no məzhʉ tsèm, ku kədyòʼ la ghə̀ŋ ə nkòŋ ənè nyʉ̀ a ghə̀ kəŋə la ghə̀ŋ ə nè.
PHP.2.14	Ghə̀ŋ ə nè ənyʉ̀ tsèm tò achi achi, kə ghə̀ŋ ə dèmkə̀ ko ə ntaŋmə̀. 
PHP.2.15	Sətsen ghə̀ŋ ne alə ko wìʼ lù ghàm ghə̀ŋ a kənyʉ̀. Ghə̀ŋ be ə ndiʼ viʼi kənyʉ̀ kə tɨməkə bè kwʉ̀ʼ mè a nə vunə və juŋəvə Nyìngòŋ a və tsi a tyì mbyi mbyɨsə nə̀ viʼi mbyɨsə. Ghə̀ŋ diʼi ə ndiʼ à vəwenə ntìntìn alì diʼ əbayn à vəwenə to nə mədzɨ̀ŋ. 
PHP.2.16	Ghə̀ŋ ə ntsi ando ntɨm ə̀bwòŋ ghèn ə ziʼì la və ntsi ndi à lu ndiʼ a kətsi a Klistò ə bwènə̀ vì, mà ə nsaŋlə̀ la mà ko nshwèʼè kwàʼtə̀ əwen ə ghomə tò kədyàŋ.
PHP.2.17	Mà ne saŋlə̀ be nàynə̀ vəghəŋ a muʼu. Və sətsèn ə̀ zhwì tè mò luwèn mənlyuŋ ə̀ mwomə̀ à dyʉ̀ kwʉ̀ʼsə̀ kəku kì a ghə̀ŋ ə ku à Nyìngòŋ byìʼì əbyɨmə ghəŋə. 
PHP.2.18	Ghə̀ŋ diʼ be ə nsaŋlə̀ be nàynə̀ vəghəŋ a muʼu to ndə̀ŋndəŋ.
PHP.2.19	Sətsen Bobo Yesò a tomsə mo ə mà tɨm Timotì à ghə̀ŋ to mətsi ghèn ndi ghə̀ bwenə vì ə̀ shyə̀ʼtə̀ soʼgho à mò byìʼì ghə̀ŋ ə̀ nè ma ə nsaŋlə̀. 
PHP.2.20	A dìʼ tò wen a ghə̀ kiʼì əkwoʼtə a mà kiʼì byìʼì ghə̀ŋ be kòŋə̀ ə ngyàmtə̀ ghə̀ŋ. 
PHP.2.21	No tè ndò ə nè tò kənyʉ̀ kə ngəŋ ə wen kò vəwenə lu nkòŋə̀ ənè ənyʉ̀ vyi a Yesò Klistò ə kəŋə. 
PHP.2.22	No nkàntə̀ ghə̀ŋ ə kɨ əshwèʼ Timotì. Ghə̀ shyèʼè li yo wen ənè la viʼi byɨmə ntɨm ə jùŋ to ndə̀ŋndəŋ ji a wàyn nə̀ shyèʼè à tìʼ wen. 
PHP.2.23	Mà kwòʼtə̀ ətɨm ə wen à ghə̀ŋ no zhʉ̀ kò a mà kɨ kənyʉ̀ a kə a fʉ̀ à mò. 
PHP.2.24	Mà choʼsə̀ à Bobo la kəghaf kə ko be a dyə̀fə ə nkàntə̀ mò vi ə̀ yèn ghə̀ŋ.
PHP.2.25	Mà yen li kə be bòŋə̀ la mà be bwensə ə̀ tɨ̀m lèmə̀ vəghəŋ ə Èbàfàlòditùs à ghə̀ŋ. Yo wen ə shyèʼè əsoyn be ntem əghoŋ ghenə a muʼu. A dìʼ wù ntɨm a ghə̀ŋ ə ntɨm li la ghə̀ vi ə̀ ngyàmtə̀ mò. 
PHP.2.26	Ghə̀ kòŋə̀ no nkàyn əvi yen ghə̀ŋ Ghə̀ ko tə nsaŋlə̀ byìʼàndo ghə̀ŋ tə zhʉ̀ la ghə̀ tə nkwaʼa. 
PHP.2.27	Ghə̀ tə nkwaʼa no nəmwèʼè ə̀ shwètə̀ to a lə̀ mu ghə̀ əpfʉ alì Nyìngòŋ kusə nshinsə à wen. Nyìngòŋ ko tə kùsə nshinsə tò à wen, Ghə̀ be tə kùsə nshinsə à mò ndi kə mà yèn ə ngəʼ ə̀ chò ando mà yenə. 
PHP.2.28	A lè kənyʉ̀ a kə ne mà sə lutə̀ kəŋ ətɨm wen à ghə̀ŋ kɨ la ghə̀ŋ ə nsaŋlə̀ ə be yenə wen, ko əkwoʼtə ghomə be a ku ngəʼ à mò. 
PHP.2.29	Ghə̀ŋ shisə wen a nə̀ lèmə̀ ghə̀ŋ a ghə̀ŋ kiʼi Bobo muʼ. Ghə̀ŋ ə ngumlə̀ nki viʼi venə to nə̀ wen lə̀, 
PHP.2.30	byìʼàndo ghə̀ tə shwètə̀ əpfʉ byìʼì əshyèʼ Klistò ando ghə̀ tə gyàmtə̀ mò ənè shwèʼ yi a ghə̀ŋ ko zi ghə̀ŋ nè.
PHP.3.1	Ə myètə̀ a vəlèmə̀ vwomə, ghə̀ŋ ə nsaŋlə̀ la ghə̀ŋ dìʼ a kənyʉ̀ kə mùʼ wenə və Bobo. Kə ko ku ngəʼ à mò ə mà be ə̀ zòmtə nyòʼ ənyʉ̀ à ghə̀ŋ a mà sə̀ diʼ mu mà nyòʼò li. Ə nyʉ̀ avenə be a ntsɨ̀ŋə̀ ghə̀ŋ. 
PHP.3.2	Ghə̀ŋ tuʼmə wen və viʼi nè ənyʉ̀ byɨvə venə a vəwenə diʼ to nə̀ bʉsə lə̀. Vəwenə ghʉ tò la və diʼ shɨtə ndyə̀ ə̀ wìʼ. 
PHP.3.3	A dìʼ nə yes a yes ə kuʼsə to a ji kəzhwì kə Nyìngòŋ kə tisə yes fa tsu, à diʼ yes a və shətə li ndyə̀ yes nəmwèʼè. Yes ə tsi to kənyʉ̀ a Yesò Klistò ə ne li a yes. Kèn la yes ə choʼsə la wìʼ zi ghə̀ gyamtə yes.
PHP.3.4	No tè ando mà zì mà choʼsə ə viʼi, ma kiʼi kənyʉ̀ a kə nè, no a ndò a kwòʼtə̀ la ghə̀ kiʼi kənyʉ̀ a kə nè la ghə̀ choʼsə viʼi, mu mà zì mà kiʼi ə̀ chò wen. 
PHP.3.5	Və mbwì mo, à sə ndiʼ mətsi fwomə və shɨ̀tə̀ ə̀ ndyə̀ ghom. Mà diʼ wù Islel mu mà fʉ fa ngwàʼa ngə̀ŋ ə̀ Benjamìn. Tìʼ ghom nè lì ghom ndìʼ no kayntə viʼi Hibùlù. Mà ndìʼ wù nòyn ə̀ Və Falàsi, ghʉ ə̀soʼ ə Mosìs no nkàyn. 
PHP.3.6	Na ki kə nè tyɨmə ghomə sə lɨmə, ma sə tsuʼu kəghʉ kə ntsèntə̀sə viʼi vəbyɨməvə Yesò Klistò. A kənyʉ̀ kə tɨməkə, ma nghʉ təsoʼ no tə tsèm to nkayn.
PHP.3.7	Ənyʉ̀ avenə no tsèm ndiʼ sə a ndiʼ sè, mà lyɨ̀ luwèn la a dìʼ kənlè byìʼì əshwèʼ Klistò. 
PHP.3.8	A ko diʼ to Wokèn. Mà yenə luwèn la ənyʉ̀ avenə tə nsù diʼ kənlè byìʼàndo kənyʉ̀ kə tokə à mò dìʼ la mà diʼi kɨ Yesò Klistò ə Bobo ə̀ ghom. Mà maʼà li no tè ghò a mà tə nè. Ma yen li luwen la a diʼ kəmɨ̀ŋ ndi ə ndiʼ wù Klistò 
PHP.3.9	Mà kəŋə la yo wen ə ntsèntə̀ diʼ a kənyʉ̀ kə mùʼ, ko ndiʼ la a dìʼ byìʼì kənyʉ̀ kə tɨməkə ə ngəŋ mo byìʼàndo ma ghʉ ə̀soʼ. Ali, mà sə̀ diʼ wù kənyʉ̀ kə tɨməkə byìʼì byɨmə ghomə à Klistò. Ali kənyʉ̀ kətɨməkə a kenkə vi fa Nyìngòŋ a diʼ byìʼì choʼsə a Klistò. 
PHP.3.10	Mème kənyʉ̀ a mà kəŋə dìʼ la mà kəŋə kɨ Klistò ə be kiʼ kədyòʼ kì a Nyìngòŋ ə̀ nku à wen ghə̀ lù fa pfʉ, mà kəŋə yen ə ngəʼ to nè wen ə be pfʉ to nè wen. 
PHP.3.11	Ndi Nyìngòŋ lə lusə mo fa pfʉ.
PHP.3.12	Mà ko gàʼà la mà kwʉʼʉ̀ li a kənyʉ̀ akènkə, ko la ma tɨmə ə nkwʉʼ alì la mà mwòmsə̀ no nə̀ kədyòʼ kə əkɨ Yesò Klistò ə be ə ndiʼ to nə̀ wen byìʼàndo à dìʼ kənyʉ̀ a ghə̀ ntsuʼ mo la ə ma ndiʼ wù wen. 
PHP.3.13	Vəlèmə̀ vwomə, mà ko lyɨ̀ la mà mwetə li kənyʉ̀ akènkə, alì kənyʉ̀ kə diʼ tò kə mùʼ a ma nè à diʼ la mà ko be ghʉ kətʉ a ənyʉ̀ chovə, mà shyèʼè dyʉ̀ tò nə̀ mbì. 
PHP.3.14	Mà shwèʼè dyʉ̀ tò nə̀ mbì ndi ə kiʼi zhùʼtə̀ yi a Nyìngòŋ ə dzàŋə̀ mò fa kaŋ ə chò fà Yesò Klistò.
PHP.3.15	Mà sə kəŋə la vəghəŋ vətsèm a vəghəŋ ə to li ə nkwʉʼ à vəghəŋ ə byɨmə a nyʉ̀ venə nkiʼ tò kwòʼtə̀ aghenə. A sətsèn ghə̀ŋ vətsenvə nkiʼ əkwoʼtə kədyàŋ a nyʉ̀ venə mu Nyìngòŋ a nè ə ghə̀ŋ ə nzhʉ kɨ ənyʉ̀ avenə no nkàyn. 
PHP.3.16	No tè be ali, vəghəŋ diʼ ə nè tò a ənyʉ̀ vyi a Nyìngòŋ ə ndiʼì li à vəghəŋ, vəghəŋ sə̀ nè fa ambì.
PHP.3.17	Vəlèmə vwomə ghə̀ŋ nè tò ə ndzɨ̀mtə̀ ənyʉ̀ a ma nè. Ghə̀ŋ ə ntùʼtə̀ lyè viʼi vyi a və jèʼè a jisə jùŋə sə shì a yès tə̀ dìʼ la ghə̀ŋ ə njèʼè fa tsu. 
PHP.3.18	Ando ma ngaʼa li a ghə̀ŋ to ghaynə ghayn ə be sə gyisə gàʼà luwèn nə̀ məshɨ à mo ashɨ la viʼi no vəghoʼ a ma tə ngaʼa ghə̀ŋ byìʼì ji a vəwenə ətsi ədiʼ la vəwenə diʼ viʼi ə kəbàyn ziʼi yi a ghə̀ gaʼa byìʼì əpfʉ Klistò a kəntò. 
PHP.3.19	Nyìngòŋ ə ne byɨsə vəwenə byìʼàndo Nyìngòŋ ə̀ vəwenə dìʼ njòsə wèn ə̀ vəwenə kəŋ. Vəwenə bòŋsə̀ kuʼsə̀ wen byìʼì ənyʉ̀ ə kətʉ kə diʼikə be kwòʼtə̀ tò byìʼì ə̀fo mbyi venə. 
PHP.3.20	Alì fà vəghəŋ, vəghəŋ ə kɨ la ə̀ loʼ ə vəghəŋ ə diʼ akàŋ. Adìʼ fa tsu a vəghəŋ ə kə̀ʼtə̀ mbwòŋsə̀ vəghəŋ ə Bobo Yesò Klistò. 
PHP.3.21	Ghə̀ nè ə lyɨ kədyòʼ kì a kə nè la ə̀fo ə̀ tsèm ə ndiʼ à wen ə tyi əsoʼ ə kwitə wèn ə vəghəŋ ghenə a ghə̀ diʼ ə lu pfʉ lə̀, ghə̀ kaʼkə ndiʼ tò nə̀ əwèn ə̀ ŋwoʼghə wen.
PHP.4.1	Vəlèmə vwomə mà gàʼà à ghə̀ŋ a la, mà kòŋə̀ ghə̀ŋ no nkàyn be kòŋə̀ əyen ghə̀ŋ. Ghə̀ŋ ə nè mà saŋlə̀ no nkàyn. Ghə̀ŋ dìʼ əmoʼtə shyèʼ ə̀ mò. Mà kuʼsə̀ əwen ə ghomə byìʼì ghə̀ŋ. Vəlèmə vwomə ma kòŋ Luwen ghə̀ŋ diʼi tɨmə tò a ghə̀ŋ əbyɨmə a Bobo. 
PHP.4.2	Ma sensə la Euodiyà wenə̀ Syntychè ə ndiʼ a kənyʉ̀ kə mùʼ byìʼàndo ghə̀ŋ dìʼ vəlèmə̀ a byɨmə. 
PHP.4.3	Mà gaʼa à wù a ma ghʉ ə tyɨmə ghomə a wù a yowù tsentə̀ ə̀ shyèʼ a muʼu, Mà kəŋ la wù gyamtə ki venə byìʼe yo vəwenə nshə̀ʼtə̀ ntɨm ə jùŋ amuʼ əboʼsə nə̀ Clemèn bènə̀ viʼi vətsenvə a təzhiʼ tə vəwenə sə̀ diʼ a ŋwàʼlə̀ əbwòŋ. 
PHP.4.4	Ghə̀ŋ ə saŋlə̀ a Bobo no mənzhʉ̀ tsèm. Mà gàʼà be kùmtə̀ la ghə̀ŋ ə nsaŋlə̀. 
PHP.4.5	Ghə̀ŋ ə ntsi ntsìnə̀ bwaʼmə à viʼi vətsèm. Əzhʉ boʼsə ə Bobo bwenə vì. 
PHP.4.6	Kə tətyɨm ə təŋtə a lɨmə kənyʉ̀ kətsenkə, alì ghə̀ŋ ə njɨ̀mə̀ tò jɨ̀mə̀ loynə no tè ghò a ghə̀ŋ ə kəŋə fà Nyìngòŋ. Ghə̀ŋ sə nloynə ghə̀ŋ ə nku kəzòŋ à Nyìngòŋ. 
PHP.4.7	Ghə̀ŋ sətsen ənè alə̀, Nyìngòŋ a ku əbwaʼmə a ghə̀ŋ a diʼ mbwaʼmə a ghə̀ cho no ghò, ko no wìʼ zi ghə̀ kwoʼtə. Əbwaʼmə ghèn a nè tətyɨm təŋtə nə̀ təkwòʼtə̀ təŋtə əzhʉtə byiʼə ghə̀ŋ diʼ wenə və Yesò Klistò.
PHP.4.8	Vəlèmə̀ vwomə ə kəmwetə, ghə̀ŋ ghʉ təkwòʼtə̀ təŋtə no tè a ghò yì a ghə̀ bòŋə̀ be diʼ və nghoʼsə̀,nyʉ venə diʼ ənyʉ̀ vyi a diʼì ənyʉ̀ nəmwèʼè, ənyʉ̀ vyi a və diʼì ə və jùŋvə, ənyʉ̀ vyi a diʼ ənyʉ̀ ə̀ tɨməvə, ənyʉ̀ vyi a diʼ ənyʉ̀ ŋwoʼvə, ənyʉ̀ a viʼi diʼ ə nkòŋə̀ bènə̀ ənyʉ̀ a və diʼì ə və ntemə təpfem tsu. 
PHP.4.9	Ghə̀ŋ ə nè ənyʉ̀ vyi a ghə̀ŋ ziʼì fà mò, vyi a ghə̀ŋ shi fà mò, vi a ghə̀ŋ zhʉ ando mà gàʼà bènə̀ vi a ghə̀ŋ yenə ando mà nè. Sətsen ghə̀ŋ ə nè alə Nyìngòŋ a ku mbwaʼmə̀ a ghə̀ŋ mbe ndi və̀ vəwenə.
PHP.4.10	Ando mà diʼi yo Bobo, ma saŋlə̀ no nkàyn byìʼàndo ghə̀ŋ ə be dìʼ à mò luwèn la ghə̀ŋ tuʼmə nè mò no tèbe ando kəghaf kə dyʉ̀ li. Mà kɨ li la ghə̀ŋ tə nkiʼ ə tyɨmə tuʼmə nè mò alì jì ə ko tə ndiʼ. 
PHP.4.11	Mà ko gàʼà nakènkə luwèn byìʼàndo ma gho kəfo. Mà ziʼi li ə ntsi tò nə̀ kikə a mà kiʼì 
PHP.4.12	Mà nkɨ li ji a wìʼ ətsi tè a zhʉ a ghə̀ gho kəfo ə be ə nkɨ ji a wìʼ ətsi tè a zhʉ a ghə̀ kiʼì ə̀fo no ghoʼo. Mà ziʼi li ə ntsi tò nə̀ kikə a mà kiʼì. Ma myəʼsə li ndiʼ to a kayn a zhʉ ma kiʼi no əghoʼ mbe myəʼsə əndiʼ nè jɨŋ. Ma myəʼsə li ndiʼ to a kayn a zhʉ a ma kiʼi cho to ando ma kəŋ mbe myəʼsə ndiʼ to kayn te azhʉ ma ko kiʼi tè kəfo a ma kəŋ. 
PHP.4.13	No kənyʉ̀ kə ko a kə fʉ̀ a mò, ma tɨmə ə tò byìʼì kədyòʼ ki kə a Yesò Klistò ə ku à mò.
PHP.4.14	Alì, ghə̀ŋ ə tə nè a nkàyn ando ghə̀ŋ tə gyàmtə̀ mò à mo tì ngəʼsə. 
PHP.4.15	No nkàyntə̀ ghə̀ŋ ə viʼi Fìlìbày ə kɨ la ando mà nzìtə̀ shə̀ʼtə ntɨm ə jùŋ ando ma əlù fa Macedonia, no ntsèntə̀ viʼi və byɨməvə tsen nko gyamtə mo ə chò tò ghə̀ŋ, 
PHP.4.16	Tə̀ ando mà ə̀ ndìʼ a Tèsàlonikà, ghə̀ŋ bè tɨ̀m ə gyamtə à mò to aghayn aghayn. 
PHP.4.17	Mà ko gàʼà a lə̀ la mà be kəŋə la ghə̀ŋ ku kəfo à mò, mà bòŋsə̀ kəŋə la Nyìngòŋ kwʉʼsə̀ mòʼtə̀ ə ghəŋə. 
PHP.4.18	Mà gàʼà à ghə̀ŋ la mà kiʼi li əfo a ghə̀ŋ tɨmə a mo no tsèm ə mbe nkiʼi ə ncho. Èbàfàlòditùs tə vì ə̀ kù no ə̀fo tsèm a ghə̀ŋ tə̀ tɨm la ghə̀ vi ə̀ kù à mò, mà ko bè gho kəfo. Ə̀fo avenə lèmtə̀ fwomə no nkàyn, à diʼ nə̀ kəku à Nyìngòŋ shi li ə sə saŋlə̀ no nkàyn. 
PHP.4.19	Nyìngòŋ ghom kìʼ no ə̀fo tsèm. Ghə̀ ne ku no tè ghò yì a ghə̀ŋ ə kəŋə chò fa Yesò Klistò. 
PHP.4.20	Əghoʼsə ndiʼ à Nyìngòŋ ə Tìʼ vəghəŋ ə zaʼa no tè fa ze. Amèyn.
PHP.4.21	Ghə̀ŋ toŋtə viʼi və byɨməvə à Yesò Klistò a və diʼì afì no vətsèm. Vəlèmə̀ və vəghəŋ a və diʼì yo vəwenə toŋtə̀ ghə̀ŋ. 
PHP.4.22	Viʼi və byɨməvə no vətsèm a shə əbè toŋtə̀ ghə̀ŋ. Ali no vi a və shwèʼè a ntuʼ ə̀ fòyn əghoʼo ə be tɨmə toŋtə à ghə̀ŋ.
PHP.4.23	Əboŋə tyɨm ə̀ Bobo Yesò Klistò ə ndiʼ à ghə̀ŋ vətsèm.
COL.1.1	A nyòʼò mò Bol nyòʼò ŋwàʼlə̀ ghèn. Ma diʼ wu ə ntɨm ə Yesò Klistò mu à tsuʼ Nyìngòŋ ando ghə̀ nghʉ. Yo Timotì lèmə̀ vəghəŋ a byɨmə toŋtə ghə̀ŋ.
COL.1.2	Ŋwàʼlə̀ ghèn diʼ a ghə̀ŋ viʼi Nyìngòŋ vi a və diʼ a loʼ Kòlosè. Ghə̀ŋ diʼ vye və Klistò a kənyʉ̀ kə mùʼ, dzɨ̀mtə̀ wen no akayn.
COL.1.2	Nyìngòŋ ə Tìʼ vəghəŋ diʼi ətyɨm ə jùŋə wen a ghə̀ŋ, ə kù mbwaʼmə a ghə̀ŋ.
COL.1.3	Yès sə ku kəzòŋ a Nyìngòŋ Tìʼ Bobo vəghəŋ Yesò Klistò no zhʉ̀ko a yes ə jɨ̀mə̀ kumə ghə̀ŋ. 
COL.1.4	Yès ə ku kəzòŋ a Nyìngòŋ byìʼì ando yès əzhʉ li la ghə̀ŋ byɨmə li a Yesò Klistò be sə kòŋ viʼi Nyìngòŋ no və tsèm. 
COL.1.5	Ghə̀ŋ ne alə̀ byìʼì ando ghə̀ŋ kəʼtə kɨ əfo vi a Nyìngòŋ ə ghʉ̀ a ghə̀ŋ akàŋ. A ndiʼ ando viʼi nshə̀ʼtə̀ ntɨm ə jùŋ nəmwèʼè a ghə̀ŋ a ambì, ghə̀ŋ zhʉ kənyʉ̀ kumə fo a vyi a ghə̀ŋ kəʼtə lə. 
COL.1.6	Ntɨm ə jùŋ ghèn ə dyʉ̀ no shì ə tsèm a mbi, ghə̀ be vi nə̀ kwitə a viʼi a ntsìnə̀sə. Ntɨm ayi nvi li nə̀ kwitə a ghə̀ŋ ə zìtə̀ fa achʉʼ yi a ghə̀ŋ ə nzhʉ əkɨ nəmwèʼè kumə ətyɨm ə jùŋə Nyìngòŋ. 
COL.1.7	Ghə̀ŋ nziʼi ntɨmə jùŋə na ghèn fa Èbafàlàs. Yès əkòŋ wen no nànto yo wen tsentə shwèʼè a Yesò. Ghə̀ shwèʼè a Klistò nə̀ tyɨmə wenə no tsèm. Ghə̀ shwèʼè ə shwèʼ a yès tə ndiʼ nshwèʼè. 
COL.1.8	Ghə̀ shə̀ʼtə̀ li a yès la kəzhwì kə ŋwoʼkə ne li ghə̀ŋ sə kòŋ viʼi.
COL.1.9	Kənyʉ̀ na kènkə ənè li, yès sə jɨ̀mə̀ to jɨ̀mə̀ a ghə̀ŋ fa achʉʼ a yès əzhʉ, loynə la Nyìngòŋ ə ku ətof ə be ne ghə̀ŋ nzhʉ kɨ nyʉ̀ ə tsèm vi a kəzhwì kə Ŋwoʼkə ne viʼi kɨ ndiʼ ghə̀ŋ kɨ mwetə kənyʉ̀ ki a ghə̀ kəŋ. 
COL.1.10	Kenkə a ne ghə̀ŋ əntsi ntsìnə̀ yì a Bobo kəŋ, a diʼ yi a ghə̀ ne nsaŋlə to jisə tsèm, ntsìnə̀ na ghèn ne la ghə̀ŋ ne tənki tə shwèʼè tə jùŋ tə tò tətsèm be tuʼtə kɨ wen ə dyʉ̀ nə̀ mbì. 
COL.1.11	Yès ə jɨ̀mə̀ la Nyìngòŋ ə ku kədyòʼ kə kaynə kə wen a ghə̀ŋ no kə tsèm ndi ghə̀ŋ tuʼtə, kwiʼ ətyɨm akayn, be əwensə, be saŋlə, 
COL.1.12	ku kəzòŋ a Tìʼ ando ghə̀ ne li ghə̀ŋ, nkwʉʼʉ ə gətə əfò vì a ghə̀ ghʉ̀ a viʼi wen a kəshi kə baynə kə. 
COL.1.13	Ghə̀ bwoŋsə li vəghəŋ fa tì kədyoʼkə kəbəŋ kəfenəkə ə lyɨ̀ vi nə̀ vəghəŋ akəshi kə əfòyn ə Wàyn əkòŋ əwen. 
COL.1.14	Wàyn wen na yì nzen li kətʉ̀ kə vəghəŋ nə̀ mənlyuŋ mə wen ə be lyesə ku mbyɨsə vəghəŋ.
COL.1.15	Wìʼ zizi ko ghə̀ lu yen Nyìngòŋ. Wàyn wen diʼ kədèmdèm kə wen. Ghə̀ diʼ kənfɨsə kə Nyìngòŋ. Mibu Nyìngòŋ nsə nè no ghò mu ghə̀ nsə diʼ. Ghə̀ di Wàyn mbì ə Nyìngòŋ. 
COL.1.16	Nyìngòŋ ncho fa wen ə shɨtə no tèbe ghò yi a ghə̀ diʼi akàŋ nə̀ əfo ə tsèm vi a və diʼi a nse. Nyìngòŋ ə nshɨtə əfo vi a wìʼ zi ghə̀ yenə nə̀ vi a wìʼ zi ko ghə̀ lə yenə. Ghə̀ ə nshɨtə zhwi vi a və kiʼi kədyòʼ nə̀ vi a və soʼo nə̀ vi a və tisə. Nyìngòŋ ə nshɨtə fo ə tsèm chò fa a wen. Ghə̀ nshɨtə fo na vyi a wen. 
COL.1.17	Wàyn Nyìngòŋ ə nsə diʼ mibu və shə̀ʼtə̀ no tèbe ghò. A diʼi wen yi a ghə̀ ne la no tèbe gho ə ndiʼ akəshi yi a kə diʼ tsu. 
COL.1.18	Ghə̀ diʼ kətʉ̀ kə viʼi və byɨməvə no və tsèm a diʼ to wenə wen. Ghə̀ ndiʼi mbì ə bwensə lù fa pfʉ, ə sə soʼo no gho yi. 
COL.1.19	Kə diʼ alə̀ byìʼì ando Nyìngòŋ ə nkòŋ ə ghʉ̀ wen la ghə̀ ndiʼ to nə̀ wen. 
COL.1.20	Nyìngòŋ ə bwensə li ə vìsə̀ nə̀ əfo tsèm a kaŋ nə̀ a nse a wenə wen la wenə vəwenə ndiʼi a kənyʉ̀ kə muʼ əcho fa Wàyn wen byìʼì mənlyuŋ mì a ghə̀ nshiʼsə a kəntò. Luwen əfo venə no ətsèm ə sə diʼ nə̀ mbwaʼmə wenə və Nyìngòŋ.
COL.1.21	Ghə̀ŋ kɨli la à ndiʼ fa ambì, ghə̀ŋ ti kəghaf fa Nyìngòŋ, ka wè vəwenə fʉ a kayn byiʼə ghə̀ŋ ə kiʼ əkwoʼtə ə əbyɨghə be ne nyʉ̀ ə byɨvə, 
COL.1.22	ali Nyìngòŋ ə sə diʼ luwen mu ghə̀ ne li ghə̀ŋ bwensə vi a wen, byìʼì əpfʉ̀ ə kətsoʼ kə wen yì a Wàyn wenə əpfʉ ndi ghə̀ŋ tɨmə ashɨ Nyìngòŋ laynə, ko ghə̀ŋ le kiʼ ə mbyɨ ə tsèn ko wu ki kənyʉ̀ a wìʼ zi ghə̀ gham wu tsu. 
COL.1.23	Kə ne ndiʼ ali a zhʉ ghə̀ŋ tuʼtə ghaʼ əbyɨmə a yi la ghə̀ ntò to tò. Kə ghə̀ŋ moʼtə kənyʉ̀ kə nə̀ʼsə̀ kwoʼtə yi a ghə̀ŋ kiʼi byìʼì ntɨm ə jùŋ yi a ghə̀ŋ tə zhʉ li. Nò mò Bol diʼ wù ə shwèʼè Klistò, shə̀ʼtə̀ to ntɨm jùŋ na ghèn, a diʼ wen yì a və sə diʼ mù və nshə̀ʼtə̀ li no a viʼi və tsèm a mbi.
COL.1.24	Ma saŋlə luwen ando ma yenə ngəʼ byìʼì ghə̀ŋ. Ngəʼ na ghèn diʼ a mò wen alə byìʼì ando ma kəŋ ə myetə kənyʉ̀ ki a Klistò ə ndzɨŋ əyen a wenə wen a diʼi viʼi və byɨməvə. 
COL.1.25	Nyìngòŋ be tsuʼ mo a wù ə shwèʼ a viʼi və byɨmə ə Klistò. Əshwèʼè a ghənə diʼ la mà shə̀ʼtə̀ mwetə ntɨmə Nyìngòŋ na ghèn a ghə̀ŋ. 
COL.1.26	Ntɨm ə jùŋə yi a Nyìngòŋ ə ndiʼ mu ghə̀ lyomtə li fa viʼi fa ambì no vətsèm, ali ndiʼi luwen a viʼi wen. 
COL.1.27	Nyìngòŋ ə kəŋ la viʼi wen kɨ la kənyʉ̀ kə lyomtəkə kə kaynəkə ken be diʼ a viʼi ə tɨm. Kənyʉ̀ kèn diʼ la Klistò ne diʼ to no a ghə̀ŋ tətyɨm, ədiʼ la ghə̀ŋ kɨli nəmwèʼè la ghə̀ŋ lu ə tsi vye vəwenə a ntìntìn əghoʼ wen. 
COL.1.28	A le kənyʉ̀ ki a yes ə shə̀ʼtə̀ ntɨm kumə wen, ku kətyiftə be ziʼi viʼi və tsèm nə̀ ətof ə tsèm ə, ndiʼ yès ne vəwenə nə̀ diʼ wenə Klistò amuʼ ə vi ashɨ Nyìngòŋ to nə̀ viʼi a və ti a kayn. 
COL.1.29	A diʼ byìʼì ənyʉ̀ a venə a ma taŋkə, shwèʼè nə̀ kədyoʼkə kì a ghə̀ kù a mo.
COL.2.1	Ma kəŋ la ghə̀ŋ kɨ ando ma ntaŋkə li ne shwèʼè no nə̀ kədyoʼkə a ghə̀ŋ viʼi və byɨməvə və, ə be ə shwèʼè a viʼi vyi a və tsi a loʼ Làdisìyà no vətsèm nə̀ vi a nkàyntə̀ vəwenə ko tɨmə yen mò. 
COL.2.2	Ma ne alə̀ ndi vəwenə kiʼ tətyɨm tə totə, ndiʼ to kənyʉ̀ kə mùʼ, kòŋ tə wen tyəŋtə. Ma kəŋ la ghə̀ŋ shɨtə kɨ nyʉ̀ vyi a Nyìngòŋ ə lyomtə ndi ghə̀ŋ tuʼ tə ghaʼ nyʉ̀ na venə ə kiʼ əbwaʼmə ə ghoʼo. Ənyʉ̀ na venə a Nyìngòŋ ə nlyomtə sə diʼ luwen mu ghə̀ diʼi li làynsə a vəghəŋ a diʼ Klistò. 
COL.2.3	Ətof no tsèm diʼi mu ghə̀ lyomtə li a ti Klistò. Ghə̀ bù no nànto.
COL.2.4	Ma gaʼa nyʉ̀ venə a ghə̀ŋ, ndiʼ və ne kə no to wìʼ lù lobtə ghə̀ŋ nə̀ gaʼa ə fwomə ghə̀. 
COL.2.5	Ma ŋwʉ̀ʼ no məzhʉ̀ ə ntsèm ətɨmə ghomə diʼi to ghə̀ŋ no tèbe ando ma ko diʼ vəghəŋ amuʼ. Ma saŋlə ando ghə̀ŋ shɨtə tsì be saŋlə kumə ji yì a ghə̀ŋ tuʼtə ghaʼa əbyɨmə ə ghəŋə fa tsù a Klistò.
COL.2.6	Ando ghə̀ŋ sə diʼ mù ghə̀ŋ ə byɨmə li Yesò Klistò la à diʼ Bobo ghə̀ŋ, ghə̀ŋ ntsi li to nə̀ viʼi vyi a və diʼi wenə wen a kənyʉ̀ kə mùʼ. 
COL.2.7	Ghə̀ŋ we aghaŋ, be bwom wenə ghə̀ŋ ghə̀ to a wen. Ghə̀ŋ bwòm ntsìnə̀ ə ghəŋə a wen a wen ando və bwomə ngə̀ŋ akwi kəchɨ kə ngə̀ŋ kə jùŋə kə, shɨtə ghaʼ byɨmə yi a və tə ziʼi a ghə̀ŋ, ghə̀ŋ a to dyʉ̀ to nə̀ mbì. Ghə̀ŋ a lwin ne ku kəzòŋ a Nyìngòŋ no nànto.
COL.2.8	Ghə̀ŋ tuʼmə kə wìʼ ne lobtə ghə̀ŋ nə̀ ətof ə zɨmghə ə lyɨ̀ ghə̀ŋ a əkòs. Tənki tə ətof tèntə kiʼi kənyʉ̀ kumə to ətsìnə̀sə lòʼ viʼi di əzhwi vi a və soʼo mbi. Ətof na yi ko kiʼi kənyʉ̀ kumə Klistò. 
COL.2.9	Nyìngòŋ ndiʼ li wenə wen no tsèm əcho fa Klistò a wenə wìʼ. 
COL.2.10	Ghə̀ŋ ko be gho no kənyʉ̀ kətsenkə a tyi ə Klistò. Ghə̀ diʼ kətʉ̀kə ə zhwi ə tsèm vi a və soʼo be kiʼi kədyòʼ. 
COL.2.11	Və nshɨtə li ghə̀ŋ ando ghə̀ŋ nsə diʼ a kənyʉ̀ kə mùʼ vye vəwenə. Əshɨtə na ghenə ko diʼ yi a viʼi nə̀ shɨtə ne kəvu kə. A diʼ yi a Klistò ə shɨtə, ə shisə ətyɨm ə byɨghə fa ghə̀ŋ wen. 
COL.2.12	A ndiʼ ndo ghə̀ŋ shi mu, və bvɨmə li ghə̀ŋ və Klistò, vye vəwenə mbwensə li lù fa pfʉ a amuʼ əcho fa byɨmə yi a ghə̀ŋ kiʼi a kədyòʼ Nyìngòŋ ki a kə nlùsə Klistò fa pfʉ. 
COL.2.13	A ndiʼ fa ambì, ghə̀ŋ ndiʼ mù ghə̀ŋ phɨkə li a ghə̀ŋ a mbyɨsə, be diʼ ko andiʼ la və shisə ətyɨm ə byɨghə yi a ghə̀ŋ nkiʼi. Nyìngòŋ ə nè li ghə̀ŋ və Yesò ə bwènsə̀ lù ə sə tsi. Ghə̀ lysə li ku nyʉ̀ ə byɨvə ə vəghəŋ to ə tsèm, 
COL.2.14	mbe tsəʼsə kəfo kì a vəghəŋ tə ə diʼ ə lòʼ. A ndiʼ ndo vəghəŋ kwaʼ əsoʼ, kə ndiʼ la vəghəŋ ə kiʼ kəfo ə lòʼ. Luwen ə sə diʼ mù Nyìngòŋ ə lyɨ̀ li kəfo na ki ə bàyntə a kəntò. 
COL.2.15	A ndiʼ ando Klistò mpfʉ a kəntò, Nyìngòŋ ə nè əzhwi vyi a və soʼo nə̀ vyi a və tisə la kə və be kiʼ kədyòʼ, ə diʼsə kə tʉ kə zhwi na vyi ashɨ ə mbi ə tsèm. A le ji yì a ghə̀ ə̀ nzhɨ̀ əzhwi a venə fa tsù.
COL.2.16	Kə le diʼi la kə ghə̀ŋ moʼtə wìʼ ə tɨmə to nə̀ wìʼ ə soʼo əku təsoʼ a ghə̀ŋ kumə kəfo kì a ghə̀ŋ zhɨ kò vi a ghə̀ŋ nyʉ̀. Kə ghə̀ŋ moʼtə wìʼ ghaʼa ghə̀ŋ la ghə̀ŋ gumlə Nyìngòŋ nəkwoŋ a mətsi mə ghoʼo mə mətsenə a ngʉ̀ʼ kò a və sàŋ və tsenəvə kò a mətsi mə chʉʼ lòʼ Vəjus mətsen. 
COL.2.17	Əfo na venə diʼ to ndèmdèm nyʉ̀ a və diʼ lù vi, ali nəmwèʼè yi a ghə̀ diʼi a ntìntìn nyʉ̀ a ghèn diʼ to Klistò. 
COL.2.18	Kə ghə̀ŋ moʼtə wìʼ gàʼ a ghə̀ŋ la ghə̀ŋ shiʼsə təwenə təŋtə a nse be gumlə ətsɨŋsə Nyìngòŋ, a bwen ali a ghə̀ŋ a gho əmòʼtə ə ghenə. Vəwenə nə̀ kumə gàʼa la nyʉ̀ ə venə ə fʉ a vəwenə alə to sə a tsi jòmsə, kwòʼtə̀ ə vəwenə diʼ to əkwoʼtə ə byɨghə ne vəwenə ghaŋsə əwen to kədyàŋ. 
COL.2.19	Vəwenə ko be tsèntə tebè wenə Klistò yi a ghə̀ diʼ kətʉ. A diʼi wen yi a ghə̀ kù kədyòʼ a əwen ə tsèm la ghə̀ nkwi a ji yi a Nyìngòŋ ə ne la ghə̀ kwi fa tsù. Yesò ghaʼa əwen wen na ghèn ə tsèm to ndə̀ŋndəŋ ando məghaŋ nə̀ tsèntə ghaʼa əwen wìʼ a kəfo kə muʼ
COL.2.20	Ghə̀ŋ sə diʼ to sə ghə̀ŋ və Klistò pfʉ li amuʼ zhwi vi a və soʼo mbi li ko be kiʼi kədyòʼ a ghə̀ŋ kətʉ. Kə le diʼ alə̀, ghə̀ŋ sə bo ghʉ̀ to təsoʼ tə mbi to nə̀ viʼi mbyi byìʼì ghò? 
COL.2.21	Təsoʼ tentə əgàʼa to la, kə ghə̀ŋ ghaʼ kəfo kènkə, kə ghə̀ŋ mwom kəfo kəzhɨkə kènkə, kə ghə̀ŋ nkumə kəfo kènkə. 
COL.2.22	Təsoʼ tentə əgaʼa kumə to əfo, a və diʼ ə byɨf. A diʼ to nyʉ̀ ə viʼi a və ghʉ ə sə jèʼe ziʼi. 
COL.2.23	Təsoʼ tentə kəʼə to sə tə fɨsə ətof. Tə kəʼə to sə tə ne la wu kòŋ Nyìngòŋ no nànto əbe gumlə, be kiʼi kədyòʼ a wu kwi wen. Ali ko ghə̀ le kiʼi no kənyʉ̀ kətsen ə gyamtə wìʼ la ghə̀ ə nghaʼa əwen wen kumə nyʉ̀ ə njòsə wen a Nyìngòŋ ko kòŋ.
COL.3.1	Ando ghə̀ŋ sə diʼ mù Nyìngòŋ ə lùsə li ghə̀ŋ və Yesò fa pfʉ amuʼ, ghə̀ŋ ghʉ tətyɨm təŋtə a nyʉ̀ yi a və diʼi akàŋ, akəshi yi a Yesò ŋwʉ̀ʼ tsu ashə kwoŋ ə toghə Nyìngòŋ. 
COL.3.2	Ghə̀ŋ ghʉ təkwòʼtə̀ təŋtə a nyʉ̀ yi a və diʼi a kàŋ, a kodiʼ nyʉ̀ vyi a və diʼi a nse, 
COL.3.3	byìʼì ando ghə̀ŋ sə diʼ mù ghə̀ŋ pfʉ li, və lyomtə ə ntsìnə̀ ghə̀ŋ vye və Yesò yi a ghə̀ diʼi wenə Nyìngòŋ amuʼ. 
COL.3.4	Yesò a diʼ ə ntsìnə̀ shəŋsə. A lu ndiʼ ando ghə̀ bwenə vi a ndayn, ghə̀ŋ ndiʼ vye vəwenə ati əghoʼ ə wen.
COL.3.5	Ghə̀ŋ maʼa nyʉ̀ ə byɨvə no ətsèm. Kə wìʼ ə tsi nə̀ wùwì a kodiʼ wi wen kò nə̀ wulɨm a kodiʼ lɨmə wen. Ghə̀ŋ maʼa ətsìnə̀sə kəfwaʼlə. Kə ghə̀ŋ kiʼi əkwoʼtə a ghə kòŋə̀ ə nè mbyɨ. Ghə̀ŋ maʼa ashɨ bòghə byìʼì ando ashɨ bòghə diʼi la ghə̀ŋ gumlə əfo ə nse, a kodiʼ Nyìngòŋ. 
COL.3.6	Nyìngòŋ fwisətin, diʼ lù ku ngəʼ ə ghoʼo a viʼi vyi a və ko zhʉ̀ byɨmə wen, nè ənyʉ̀ a venə. 
COL.3.7	Ghə̀ŋ tə ə nè nyʉ̀ ə byɨvə a venə a ji yi a ghə̀ŋ tə tsi fa tsù. 
COL.3.8	Alì ma sə gàʼa a ghə̀ŋ luwen la ghə̀ŋ maʼa nyʉ̀ na venə no ətsèm to nə̀ fwisətinə. Kə ghə̀ŋ baʼtə̀ ə ne mbyɨ a viʼi kò zhò ndzɨŋ ə byɨsə əzhiʼ ə wìʼ. Kə gaʼa ə fwaʼləghə ne nfʉ̀ fa ghə̀ŋ chʉ̀. 
COL.3.9	Kə wìʼ fa ghə̀ŋ nə̀ zhò ndzɨŋ a wù ə tsen, byìʼì ando ghə̀ŋ moʼtə li ətsìnə̀sə mu sə nə̀ nyʉ̀ vyi a ghə̀ŋ tə nè, 
COL.3.10	ə boŋsə ghaʼa ntsìnə̀ ə fi. Ghə̀ŋ diʼ viʼi və fi və a Nyìngòŋ bwom ə sə ne la ghə̀ŋ fɨsə wen a nyʉ̀ yi a ghə̀ŋ ne ndi ghə̀ŋ tuʼ kɨ wen akayn. 
COL.3.11	Ali, ə nəkwoŋ ko diʼ ko ghə̀ lu ndiʼ a wìʼ, kò à diʼ wù ə Jus kò à diʼ wù ə Glek, kò və shɨtə li wen kò və ko shɨtə, kò à diʼ wù kətɨm. Ə nəkwoŋ kodiʼ a viʼi vi a diʼi əkos nə̀ viʼi vyi a və diʼ fa ngəŋ, ali kənyʉ̀ kə tokə diʼ to Yesò. Ghə̀ diʼ a ntìntìn viʼi wen və tsèm.
COL.3.12	Ando ghə̀ŋ sə diʼ viʼi a Nyìngòŋ ə tsuʼ li a viʼi wen ə sə koŋə, ghə̀ŋ moʼ ntsìnə̀ ə jùŋ, tùʼmə̀ nə̀ viʼi, ə nshiʼsə təwenə təŋtə a nse, bwaʼmə, be wensə. 
COL.3.13	Ghə̀ŋ kiʼ ətyɨm ə zhʉ̀təghə a ghə̀ŋ təwenə, ghə̀ŋ mbe lyesə ku no zhʉ̀ ko a wìʼ kiʼi ngəʼ wenə lèmə̀ wen. Ghə̀ŋ lyesə ku təwen tyəŋtə to ndə̀ŋndəŋ ando Bobo lyesə li kù ghə̀ŋ. 
COL.3.14	Ghə̀ŋ boʼsə kòŋ a tʉ nyʉ̀ venə no tsèm. A diʼ kòŋ a ghə̀ kwiʼi no tèbe ghò to a kəfo kə mùʼ, nè kə boŋ kwʉ̀ʼ. 
COL.3.15	Ghə̀ŋ moʼtə mbwaʼmə yì a Yesò ku ghə̀ tisə təkwòʼtə̀ təŋtə, ə dzàŋ ghə̀ŋ la ghə̀ŋ fʉ̀ vi ə diʼ a wenə ə mùʼ, kiʼi mbwaʼmə be ku kəzòŋ a wen. 
COL.3.16	Əgaʼa ə Yesò ndiʼ a ghə̀ŋ tətyɨm. Ghə̀ŋ lyɨ̀ ətof ə tsèm ə ziʼi be ku kətyiftə a ghə̀ŋ təwen. Ghə̀ŋ zhɨmə dzaŋsə Nyìngòŋ nə̀ dzaŋsə laynəsə shisə a kəzhwì kə Ŋwoʼkə nè la ghə̀ŋ zhɨmə. Ghə̀ŋ zhɨmə, ku kəzòŋ a Nyìngòŋ a ghə̀ŋ tətyɨm. 
COL.3.17	Ghə̀ŋ nè no tèbe ghò, kò ghə̀ŋ gaʼa gaʼa, ghə̀ŋ gàʼa to a azhiʼ Bobo Yesò, ku kəzòŋ a Nyìngòŋ, ə Tìʼ chò fa wen.
COL.3.18	Ghə̀ŋ diʼi ə gumlə lʉmə vəŋə a ki və lamkəvə. A diʼ kənyʉ̀ a viʼi vyi a və dzɨ̀mtə̀ Bobo diʼ ənè. 
COL.3.19	Ghə̀ŋ diʼ ə kòŋ ki vəŋə a lʉ̀mə və lamkəvə. Kə ghə̀ŋ ə fwàynsə a vəwenə. 
COL.3.20	Voyndyə, ghə̀ŋ zhʉ to fa vətiʼi vəŋə no a nyʉ̀ ə tsèm byìʼì ando nakèn kə na nè la Nyìngòŋ ə saŋlə. 
COL.3.21	Vətiʼi və vunə, kə ghə̀ŋ nə̀ tsɨblə nə̀ vunə vəŋə, ndiʼi kò vəwenə nə̀ ə yenə la kə vəwenə kə ko be diʼ.
COL.3.22	Ghə̀ŋ viʼi vi a ghə̀ŋ shwèʼè to ne əkosə, ghə̀ŋ zhʉ fa vətìʼ və əshwèʼè ghə̀ŋ vi a və diʼi a nse no nyʉ̀ ə tsèm. Kə ghə̀ŋ ne kənyʉ̀ azhʉ̀ a ghə̀ŋ kəŋ la vəwenə yen ə kòŋ ghə̀ŋ. Ghə̀ŋ nshwèʼè nə̀ tyɨm ə ghəŋə no tsèm to nə̀ viʼi vyi a və əfwaynə Nyìngòŋ. 
COL.3.23	Ghə̀ŋ nshwèʼè no tèbe ghò, ghə̀ŋ shwèʼè to nə̀ ətyɨm ə ghəŋə no tsèm, sə ghə̀ŋ shwèʼè a Nyìngòŋ, kə a ndiʼ sə ghə̀ŋ shwèʼè a wìʼ, 
COL.3.24	kɨ la Nyìngòŋ ə na ku moʼtə ghə̀ŋ nə̀ fo vi a ghə̀ ghʉ̀ a viʼi wen. Byìʼì ghə̀ŋ shwèʼè to Bobo. 
COL.3.25	Ghə̀ lu bwensə loʼ no tèbe wù byɨ ə kò to nə̀ ndə̀ŋndəŋ mbyɨ yi a ghə̀ nè. Ghə̀ ko lyɨ tebè wìʼ ə tsen nəkwoŋ.
COL.4.1	Ghə̀ŋ ghaʼa viʼi vyi a və shwèʼè a ghə̀ŋ a jisə jùŋsə a vətiʼ və əshwèʼ, be ku əfo vi a vəwenə diʼ ə kiʼ. Ghə̀ŋ kɨ la ghə̀ŋ be kiʼi tìʼ shwèʼè akàŋ.
COL.4.2	Ghə̀ŋ ne njɨ̀mə̀ to jɨ̀mə̀, kə ghə̀ŋ a bwaʼ, ku kəzòŋ a Nyìngòŋ. 
COL.4.3	Ghə̀ŋ be njɨ̀mə̀ a yes la, Nyìngòŋ ə nè yes kɨ jisə ə shə̀ʼtə̀ ntɨm ə jùŋ kumə ənyʉ̀ ə tò və vi a Nyìngòŋ ə diʼi làynsə a yes kumə Yesò. Ma diʼ a ngə̀ŋ nfɨŋ byìʼì ntɨm ə jùŋ na ghèn a ma shə̀ʼtə̀ lə. 
COL.4.4	Ghə̀ŋ ne njɨ̀mə̀ la mà shə̀ʼtə̀ làynsə ntɨm na ghèn a ji yi a ma diʼ ə shə̀ʼtə̀ fa tsù.
COL.4.5	Ghə̀ŋ nə̀ tofə a ji yi a ghə̀ŋ tsi fa tsù ghə̀ŋ və viʼi vyi a və ko təmə byɨmə, kə ghə̀ŋ byɨbsə ə zhʉ̀ yi a ghə̀ŋ kiʼi vye vəwenə. 
COL.4.6	Əgàʼ ə ghəŋə ndiʼ ə nə̀ mbwaʼmə be fwomə to məzhʉ̀ ə tsèm, ndi ghə̀ŋ kɨ ə shɨtə ə bwensə no ndo.
COL.4.7	Lèmə̀ əkòŋ vəghəŋ Tikikùs a əshəʼtə əsoʼgho ə tsèm a ghə̀ŋ kumə mò. Yès ə tsèntə shwèʼè a Bobo amuʼ, ghə̀ shwèʼè to no nə̀ ətyɨm ə wen ə tsèm. 
COL.4.8	Ma a tɨm to no wen a ghə̀ŋ alə ndiʼ ghə̀ vi ə shə̀ʼtə̀ soʼgho a ghə̀ŋ kumə yes, be lɨ̀msə̀ ghə̀ŋ a ghə̀ŋ əbyɨmə. 
COL.4.9	Ghə̀ vi wenə Onesimùs ə lèmə̀ vəghəŋ yi à diʼ tamə wù ənòyn nə̀ ghə̀ŋ. Ghə̀ diʼ tamə wù ə byɨmə ə jùŋə, yes ə kòŋ wen no nànto. Vəwenə ne shə̀ʼtə̀ no tèbe ghoʼ yi a ghə̀ nfʉ̀ ashə.
COL.4.10	Alìstakùs a yo wen diʼ a ngə̀ŋ nfɨŋ gàʼ la mà toŋtə ghə̀ŋ, Mak ə lèmə̀ Bànabàs gàʼ tamə ali. Ghə̀ŋ sə diʼ mù və gaʼa li a ghə̀ŋ kumə Mak. Ghə̀ vi, ghə̀ŋ shisə wen akayn. 
COL.4.11	Joshùwà yi a və be toŋtə wen la Justùs li, gàʼ la mà toŋtə ghə̀ŋ. A diʼ to vəwenə viʼi Jus və byɨməvə vi a və shwèʼè yo vəwenə. Ma shwèʼè yo vəwenə ne la viʼi yen əfòynə ə Nyìngòŋ. Vəwenə nè li ma sə diʼ to akayn.
COL.4.12	Èbafàlàs yi a ghə̀ diʼi tamə wù ənòyn ə ghə̀ŋ, be diʼ wù ə shwèʼè a Yesò Klistò gaʼa li la mà toŋtə ə ghə̀ŋ. Ghə̀ zhʉsə jɨm no zhʉ̀ko, ghə̀ sə kwoʼtə ghə̀ŋ a wen a jɨ̀m no akayn, sensə la Nyìngòŋ ə nè ghə̀ŋ faŋ to ati əbyɨmə ghə̀ŋ, ə kwi tsù, ə shɨtə kɨ be ne nyʉ̀ ə tsèm vi a ghə̀ kəŋ. 
COL.4.13	Ma ti to no a nchwò nsòʼ a ghə̀ shwèʼè li a ghə̀ŋ nə̀ kədyòʼ kə be shwèʼè a viʼi vyi a və tsi a Làdisìyà nə̀ viʼi a və tsi a Hìlabolìs. 
COL.4.14	Luk, ə wù chʉʼ viʼi yi a yès ə kòŋ no akayn li wenə Demàs gàʼ la mà toŋtə ghə̀ŋ.
COL.4.15	Ghə̀ŋ toŋtə vəlemə və vəghəŋ vi a və diʼ a Làdisìyà a yes ə be tòŋtə Nimfà nə̀ ənòyn ə viʼi və byɨməvə vyi a və tsèntə a wen a ngə̀ŋ. 
COL.4.16	Ghə̀ŋ dzàŋ ŋwàʼlə̀ ghèn a ghə̀ŋ a ntìntìn, ghə̀ŋ nè və dyʉ̀ dzàŋ a ənòyn ə viʼi və byɨməvə vi a və diʼ a Làdisìyà. Ghə̀ŋ bè dzàŋ yi a mà nyoʼo, ghə̀ diʼ ə lù fa Làdisìyà ə vi a ghə̀ŋ. 
COL.4.17	Ghə̀ŋ gàʼ a Akibùs la ghə̀ kɨ la ghə̀ diʼ ə mwetə shyèʼ ə Bobo yì a və kù a wen la ghə̀ ne.
COL.4.18	A nyoʼo to no mò Bol nyoʼtə ətoŋtə akəshi ghèn luwen a ghə̀ŋ nə̀ kəvu ə kòmkə. Kə ghə̀ŋ lyesə la ma diʼ a ngə̀ŋ nfɨŋ. Nyìngòŋ ə ndiʼi ətyɨm ə jùŋə ghə̀ wen a ghə̀ŋ.
1TH.1.1	A nyòʼò mò Bol nə̀ Silàs nə̀ Timotì nyòʼtə̀ ŋwàʼlə̀ ghèn a ghə̀ŋ nòynə ə viʼi və byɨməvə vi a və diʼi a ntə̀ʼ Tèsàlonikà. Ghə̀ŋ diʼ viʼi Nyìngòŋ ə Tìʼ vəghəŋ nə̀ Bobo Yesò Klistò. Nyìngòŋ ə diʼi ətyɨm ə jùŋ ghə̀ a ghə̀ŋ ə nè la ghə̀ŋ ə tsi nə̀ mbwaʼmə.
1TH.1.2	Yès sə ku kəzòŋ a Nyìngòŋ to məzhʉ̀ ə tsèm be jɨ̀mə̀ toŋtə təzhiʼ təŋtə. 
1TH.1.3	Yes ə zhʉsə njɨ̀mə̀ a Nyìngòŋ ə, Tìʼ vəghəŋ, yes ə sə kwoʼtə ando ghə̀ŋ nè shyèʼ ə jùŋ ghə̀ byìʼì ando ghə̀ŋ byɨmə a Bobo vəghəŋ Yesò Klistò be kwoʼtə ando ghə̀ŋ tə nshyèʼ no nə̀ kədyoʼkə byìʼì ando ghə̀ŋ kòŋ wen. Yes be kwoʼtə ando ghə̀ŋ kəʼtə wen, kɨ kɨ la ghə̀ lu bwenə vi. 
1TH.1.4	Vəlemə vyomə yes ə kɨ la Nyìngòŋ ə kòŋə̀ li ghə̀ŋ, ə tsuʼ ghə̀ŋ la ghə̀ŋ diʼ viʼi wen, 
1TH.1.5	byìʼì ando yes ə ko ə ziʼi ntɨm ə jùŋ kumə Yesò Klistò a ghə̀ŋ to fa chʉ̀. Yes ə diʼi nyʉ̀ ə kaynə və vi a kəzhwì kə Ŋwoʼkə nè a ghə̀ŋ. Ghə̀ ngaʼa kənyʉ̀, kɨ to no la kə diʼ nəmwèʼè. Ghə̀ŋ kɨli ando yes ə ntsi a ghə̀ŋ a ntìntìn. Ntsìnə̀ a ghèn ndiʼ ə nè la ghə̀ŋ ziʼi kənyʉ̀. 
1TH.1.6	Nò tèbe ghə̀ŋ ə shəmə ntsìnə̀ yes be shəmə ntsìnə̀ Bobo. Nò tèbe ando ghə̀ŋ ə yen nə̀ ngəʼ no nànto, kəzhwì kə Ŋwoʼkə ə vi li ə nè ghə̀ŋ shisə ntɨm na yi nə̀ saŋlə. 
1TH.1.7	Ali, ghə̀ŋ bwensə ə sə diʼ to nə̀ nchwi a viʼi və byɨməvə a Màsìdonìyà nə̀ Akayà. 
1TH.1.8	Ghə̀ŋ nè li viʼi shɨtə zhʉ̀ ntɨmə Bobo a Màsìdonìyà nə̀ Akayà be zhʉ̀ to shì ə tsèm la ghə̀ŋ byɨmə li a Nyìngòŋ, kò yes ə be a kiʼi kənyʉ̀ ə be ə gàʼ a wìʼ. 
1TH.1.9	Yes ə kɨ la viʼi na venə ə zhʉ li byìʼì ando vəwenə ə gaʼa kumə ando ghə̀ŋ nshisə yes no a ji ə jùŋ ando yes nvi ə gyàmtə̀ ghə̀ŋ, be shə̀ʼtə̀ ando ghə̀ŋ əwʉ̀sə li nshəʼsə ə sə shyèʼ to a Nyìngòŋ yi a ghə̀ tsi be diʼ nəmwèʼè. 
1TH.1.10	Vəwenə be ə shə̀ʼtə̀ ando ghə̀ŋ kəʼtə la Wàyn Nyìngòŋ lù bwenə vi fa akàŋ. Wàyn Nyìngòŋ na ghèn diʼ Yesò mu ghə̀ ə nè li ghə̀ lù fa pfʉ. Ghə̀ bwoŋsə li vəghəŋ la kə Nyìngòŋ lù kù ngəʼ a vəghəŋ a kətsi kə nsòʼ.
1TH.2.1	Vəlemə, no ghə̀ŋ fa ghə̀ŋ a ngeŋ diʼ ə kɨ la məvi yì a yes ə nvi ə gyàmtə̀ ghə̀ŋ li nko lè kədyàŋ. 
1TH.2.2	Ghə̀ŋ kɨ li la a ndiʼ mibu yès vi a Tèsàlonikà mu yès ə yen li ngəʼ no nànto, və be telə yès no nànto a ntə̀ʼ Filìbay. Nyìngòŋ ə vəghəŋ nè la yès shə̀ʼtə̀ ntɨm ə jùŋ a ghə̀ŋ mu ghə̀ lù fa Nyìngòŋ no nə̀ ətyɨm ə to ghə̀, no tèbe ando viʼi ə ko ə kòŋ ə zhʉtə. 
1TH.2.3	Kənyʉ̀ a yes ə nshə̀ʼtə̀, yes ə nko shə̀ʼtə̀ nè nə̀ kənlobtə kə no faphen ko nə̀ əkwoʼtə byɨ ghə̀. 
1TH.2.4	Yes ə mbòŋsə̀ gaʼa to ando Nyìngòŋ ə kəŋ byìʼì ando ghə̀ tə ə tsuʼ yes la yes shə̀ʼtə̀ ntɨm ə jùŋ ghèn, ko yes lu shə̀ʼtə̀ tebè fa ji yi a viʼi kəŋ. Yes ə shə̀ʼtə̀ ə nè la Nyìngòŋ ə saŋlə byìʼì ando ghə̀ kɨli tətyɨm təŋtə. 
1TH.2.5	Ghə̀ŋ kɨli la yes əko vi a ghə̀ŋ ə gàʼa gaʼa kənlobtə no faphen. Nyìngòŋ ə kɨ no nəmwèʼè la yes ə nko shə̀ʼtə̀ ntɨm ə jùŋ a ghə̀ŋ la ghə̀ŋ ku kəfo kətsenkə a yes. 
1TH.2.6	Yes ə ko ə nè kənyʉ̀ la wìʼ fa ghə̀ŋ, kò no ndo bwomsə yes. 
1TH.2.7	Yes nzizi yes bèmə əfo fa ghə̀ŋ a nə̀ viʼi ntɨm ə Yesò ali yes bwaʼsə chiʼ to chiʼi. Yes ə ndiʼ a ghə̀ŋ alə to nə̀ lùwàyn a ghə̀ nyòŋsə̀ vunə wen. 
1TH.2.8	Yes ə shə̀ʼtə̀ ntɨm ə jùŋ a ghə̀ŋ mu à ku Nyìngòŋ, be ku təwen ə tyetə a ghə̀ŋ, byìʼì ando yes ə kòŋ ghə̀ŋ no nànto. 
1TH.2.9	Vəlemə, ghə̀ŋ kɨli ando yes ə nshyèʼ no nə̀ kədyoʼkə. Yes ə nshyèʼ nə̀nchwì shyèʼ nətʉʼ ndi kə ghə̀ŋ faŋ nlè kəfo a yes a kətʉ ando yes ə shə̀ʼtə̀ ntɨm ə jùŋ na ghèn a ghə̀ŋ a Nyìngòŋ ə ku la yes ə shə̀ʼtə̀. 
1TH.2.10	Ghə̀ŋ diʼi nchwò nsòʼ nyʉ̀ yi a yes tə nè, no Nyìngòŋ ə kɨ. Yes tə nè nyʉ̀ a ghə̀ŋ to nə̀ viʼi və byɨməvə, və diʼ to nyʉ̀ tɨməvə ne nyʉ̀ laynə və. 
1TH.2.11	Yes tə ə ghaʼa ghə̀ŋ to ando tiʼi wàyn nə̀ gaʼa a vunə wen, 
1TH.2.12	sensə ghə̀ŋ la ghə̀ŋ ə nkiʼ ətyɨm ə to ghə̀, tsi ntsìnə̀ yì a Nyìngòŋ ə kòŋ. Ghə̀ dzàŋ ghə̀ŋ la ghə̀ŋ vi tsèntə akəshi kə əfòyn ə wen,be nkiʼ əbayn ə ghoʼoghə.
1TH.2.13	Yes ə ku kəzòŋ a Nyìngòŋ to məzhʉ̀ ə tsèm byìʼì ando à ndiʼ ando yès nvi ə shə̀ʼtə̀ ntɨm ə yì a Nyìngòŋ ə gàʼa la yes vi shə̀ʼtə̀ a ghə̀ŋ, ghə̀ŋ zhʉ̀ ə byɨmə la à diʼi ntɨm mu ghə̀ lù to no fa Nyìngòŋ, a kodiʼ fa wìʼ. Ntɨm na ghèn ə shyèʼ a ghə̀ŋ a ntìntìn ə viʼi və byɨməvə. 
1TH.2.14	Vəlemə, nyʉ̀ vyi a və ə nfʉ a ənòyn ə viʼi vyi a və mbyɨmə a Yesò Klistò a Jùdiyà fʉ̀ li to mə a ghə̀ŋ. Viʼi lòʼ ə ghə̀ŋ nku li ngəʼ a ghə̀ŋ, a diʼ to ndə̀ŋndəŋ ngəʼ sisə a viʼi Jus ə nku a viʼi və byɨməvə na vi. 
1TH.2.15	Viʼi Jus vətsenvə ə zhwilə nshə̀ʼtə̀ sə ghoʼkəsə, sətsensə be zhwi Bobo Yesò, ə sə be dzɨ̀mə̀ shisə yes fa ntə̀ʼsə. Vəwenə ə nè la tinə Nyìngòŋ ə fwi, be diʼ viʼi kəbàyn no tèbe a ndò, 
1TH.2.16	a ji la vəwenə tə ə mwomsə ə tàʼsə la kə yès shə̀ʼtə̀ ntɨm ə jùŋ a viʼi kətɨm ndi ghə̀ nè Nyìngòŋ ə bwoŋsə vəwenə. Vəwenə nè li to mbyɨsə alə sə kuʼ nkwʉʼ. Tinə Nyìngòŋ ə fwi li, ghə̀ sə diʼi ə diʼ kənyʉ̀ a vəwenə luwen!
1TH.2.17	Yes ə kəŋ ə gàʼ a vəlemə vyesə la, a ndiʼ ndo viʼi vətsenvə nè la yes ə lù əwʉ̀sə ghə̀ŋ a fəshinə fə zhʉ̀ alə, yes ə lù to nə̀ wenə ə yes ə ali tətyɨm tyetə faŋ ə sə kwoʼtə to ghə̀ŋ. Tətyɨm ə tyetə ə ko ə diʼ a akayn byìʼì ghə̀ŋ, yes ə mwomsə no nə̀ kədyoʼkə ə bwenə ə vi ə yen ghə̀ŋ. 
1TH.2.18	Yes tə ə ndiʼ ə bwenə ə vi ə yen ghə̀ŋ, no tèbe mò ə Bol mwomsə ə zàʼa aghayn à bò ali, Satan əko əwʉ̀sə la yès vi. 
1TH.2.19	Ma ə kəŋ ə vi a ghə̀ŋ byìʼì ando à diʼ ghə̀ŋ a ghə̀ŋ nè la yes ə kiʼ əkwoʼtə be nè yes saŋlə, diʼ lù fʉ naynə kumə kəfo kì a yes ə lu ə kiʼi azhʉ̀ a Bobo vəghəŋ Yesò bwenə li nvi. A kəfo na kì kə ə diʼ to no ghə̀ŋ? 
1TH.2.20	Nəmwèʼè, ghə̀ŋ ne la yes ə naynə be saŋlə.
1TH.3.1	A ndiʼ ando yès ə yèn la yes zizi ko yes lu be kwiʼ ətyɨm ə nkaʼkə kye be nyenə ghə̀ŋ, yes mu ghʉ̀ la ma a faŋ to mo nyɨŋ a ntə̀ʼ Atèns, 
1TH.3.2	ə tɨm lèmə̀ yes Timotì yi a ghə̀ shwèʼè a Nyìngòŋ yo wen, shə̀ʼtə̀ ntɨm ə jùŋ kumə Yesò. Yes ə tɨm Timotì la ghə̀ vi ə nè ghə̀ŋ kiʼ ətɨm ə to ghə̀, tuʼ choʼsə Yesò, 
1TH.3.3	be nè la kə wìʼ fa ghə̀ŋ na faŋ ko ghə̀ be ə choʼsə Yesò byìʼì ngəʼ yì a viʼi ə ku a wen. Nò ghə̀ŋ ə kɨ la ngəʼ na sensə diʼ vi a vəghəŋ. 
1TH.3.4	Ghə̀ŋ nkɨli nyʉ na vyi byìʼì ando à ə ndiʼ ando vəghəŋ ə mbo diʼ to a muʼ, yes ə shə̀ʼtə̀ a ghə̀ŋ to fa chʉʼ na ghèn la, və be lù ku ngəʼ a vəghəŋ, kə tə jèʼ ə kwʉʼ to ando ghə̀ŋ ə kɨ. 
1TH.3.5	A le kənyʉ̀ ki a ghə̀ŋ tə nè ma tensə Timotì. Mà tə tensə la ghə̀ vi yen la, ghə̀ŋ le tuʼ ə choʼsə Yesò lò byìʼì ando ma zizi ko ma be kwiʼ ətyɨm ə ntsi, ko ma kɨ la à fʉ ghò fʉ ghə̀ŋ lo. Mà tə sə kwoʼtə to la Deblə̀ zizi ghə̀ ə ndiʼ mù ghə̀ mwomsə li ghə̀ŋ, shwèʼè ə yesə əle to kədyàŋ.
1TH.3.6	Timotì bwensə li vi luwen ə shə̀ʼtə̀ ntɨmə ə jùŋ a yes la ghə̀ŋ bo choʼsə to Yesò, be kòŋ viʼi vətsenvə. Ghə̀ be ə gàʼ la ghə̀ŋ kwòʼtə̀ yes no zhʉ̀ko, a ghə̀ŋ saŋlə to alə, kòŋ ə yen yes tamə ando yo wen ə kòŋ ə yen ghə̀ŋ. 
1TH.3.7	Yes ə saŋlə to alə a ghə̀ŋ byìʼì ntɨm ə jùŋ na ghèn a vəlemə vyesə no tèbe ando yo wen ə yenə ngəʼ no ghə̀ byɨ. Ji yi a ghə̀ŋ choʼsə Yesò fa tsu ə nè yes saŋlə to alə. 
1TH.3.8	Yes ə saŋlə ə tsì luwen ko yes fwaynə tebè byìʼì ando ghə̀ŋ faŋ li sə tsi to wè və Bobo a kənyʉ̀ kə mùʼ. 
1TH.3.9	Yo wen ə ku kəzòŋ a Nyìngòŋ ə vəghəŋ byìʼì ghə̀ŋ, be ku byìʼì saŋlə yì a ghə̀ nè la yes kɨ byìʼì ghə̀ŋ. 
1TH.3.10	Yes ə loynə fa Nyìngòŋ no məzhʉ̀ ə tsèm nə̀ ətyɨm ə yes ə tsèm la ghə̀ nè yo wen yen ghə̀ŋ ə ku kənyʉ̀ ki a ghə̀ŋ ko ə kiʼi a ghə̀ŋ əbyɨmə a Yesò. 
1TH.3.11	Yes ə jɨ̀mə̀ la Nyìngòŋ ə vəghəŋ, ə Ti fa wen a ngeŋ wenə Bobo vəghəŋ Yesò nè la kə kənyʉ̀ kə taʼsə la kə yo wen vi yen ghə̀ŋ. 
1TH.3.12	Bobo na nè ə ghə̀ŋ tuʼ kòŋ təwen ə tyəŋtə be kòŋ viʼi və tsèm ndə̀ŋndəŋ ando yes ə kòŋ ghə̀ŋ. 
1TH.3.13	Ghə̀ŋ sətsen ə nə̀ nè alə̀, ghə̀ a nè tətyɨm təŋtə totə ndiʼ ko ghə̀ŋ nə̀ kiʼi mbyɨ, ko wìʼ lu kiʼ kənyʉ̀ ə gàʼ kumə ghə̀ŋ ashɨ Nyìngòŋ, ə Ti vəghəŋ, azhʉ̀ a Bobo vəghəŋ Yesò bwenə li vi wenə viʼi wen.
1TH.4.1	Vəlemə, à le faŋ nyʉ̀ venə ndi mà gàʼ mwetə a ghə̀ŋ. Yes əziʼi li ghə̀ŋ, ghə̀ŋ sə ə kɨ ji yì a ghə̀ŋ diʼ ə nə̀ tsi fa tsu ə nè Nyìngòŋ ə saŋlə, a diʼ nyʉ̀ mu ghə̀ŋ sə nè. Yes ə sensə ghə̀ŋ luwen no nànto, a kədyòʼ Bobo Yesò la ghə̀ŋ be nè chò no fa li. 
1TH.4.2	Yes ə sensə alə̀ byìʼì ando ghə̀ŋ sə kɨ nyʉ̀ vyi a yes ə ziʼi a ghə̀ŋ. Ənyʉ̀ na venə diʼ mu və lù fa Bobo vəghəŋ Yesò. 
1TH.4.3	Nyìngòŋ ə kəŋ la ghə̀ŋ ntsi ntsìnə̀ yì a ghə̀ kəŋ, ghə̀ le kəŋ la, kə wìʼ fa ghə̀ŋ nə̀ tsi nə̀ wì wìʼ kò wenə lɨmə wìʼ no faphen, 
1TH.4.4	be kòŋ la no tèbe ə wùlɨm ə kò nə̀ kɨ ə shɨtə ə ghaʼ wenə wen a ji yi a Nyìngòŋ ə na koŋə, viʼi be boŋ koŋə. 
1TH.4.5	Kə Wìʼ a ku wenə wen a nyʉ̀ njòsə wèn to nə̀ viʼi vyi a və ko kɨ kənyʉ̀ ki a Nyìngòŋ əkəŋ la kə və lu nè. 
1TH.4.6	Ma gaʼa la kə wìʼ na nè kənyʉ̀ kəbyɨkə a lèmə̀ wen no faphen. Yes sə diʼ mù yesə ngaʼa li nyʉ̀ venə a ghə̀ŋ ə sə be gàʼa luwen no nə̀ kədyòʼ kə la, Bobo lu ku ngəʼ a viʼi vyi a və tsi ntsìnə̀ ə byɨ na ghèn, 
1TH.4.7	byìʼì ando Nyìngòŋ ə ko tə dzàŋ vəghəŋ la vəghəŋ fʉ vi ə kumə tsi to tsì nə̀ ki ko nə̀ lʉmə to mphen. Ghə̀ boŋsə dzàŋ la vəghəŋ fʉ vi ntsi to nə̀ viʼi Nyìngòŋ. 
1TH.4.8	A sətsen a tensə no ndo tensə kənyʉ̀ ki a yes ə ziʼi, ghə̀ tensə Nyìngòŋ a ghə̀ ku kəzhwì kə Ŋwoʼkə a ghə̀ŋ.
1TH.4.9	Ma yenə la yes kodiʼ ə be nyoʼtə kənyʉ̀ a ghə̀ŋ kumə ə kòŋ a viʼi və byɨməvə vətsenvə diʼ ə nkiʼ. Nò Nyìngòŋ ə ziʼi li ji yì a ghə̀ŋ diʼ ə nə̀ kòŋ təwen ə tyəŋtə fa tsu. 
1TH.4.10	Ghə̀ŋ sə diʼ mù ghə̀ŋ diʼi li kòŋ na yənə a vəlemə vəŋə və tsèm alòʼ ə Màsìdonìyà, yes sə sensə ghə̀ŋ a vəlemə la, ghə̀ŋ ə koŋə chò no fa li. 
1TH.4.11	Ghə̀ŋ mwomsə no nə̀ kədyòʼ kə ə wʉ̀ la wìʼ fa ghə̀ŋ ko lu se tebè a ntaŋ akəshi. Kə ghə̀ŋ ne nkwensə əchʉ a nyʉ̀ viʼi. Ghə̀ŋ shyèʼ nə̀ avu ghəŋə ə kiʼi fo vi a ghə̀ŋ kəŋ. Ghə̀ŋ nè to ando yes ə ngàʼa la ghə̀ŋ ə nè. 
1TH.4.12	Ghə̀ŋ sətsen ə nè alə viʼi vi à ko diʼ viʼi və byɨməvə nə̀ gumlə ghə̀ŋ, ghə̀ŋ nə̀ zhɨ̀ to byìʼì kəzhʉʼsə ə kəŋkə̀, ko wu a nki tebè wìʼ.
1TH.4.13	Vəlemə, yes ə kəŋ la ghə̀ŋ kɨ kənyʉ̀ ki a kə diʼi nəmwèʼè kumə viʼi vyi a və pfʉkə li. Yes ə kəŋ la ghə̀ŋ kɨ kənyʉ̀ na kènkə ndi kə ghə̀ŋ na di to nə̀ viʼi vətsenvə vyi a və ko kiʼ kwoʼtə la viʼi lu lù fa pfʉ. 
1TH.4.14	Vəghəŋ ə byɨmə la Yesò ə mpfʉ ə bwensə lù fa pfʉ, be byɨmə la Nyìngòŋ ə lu nè Yesò lyɨ̀ viʼi vyi a və ə tə pfʉ byɨmə ə vəwenə bwenə kuʼ a akàŋ, wenə vəwenə tsèntə diʼ to muʼ.
1TH.4.15	Kənyʉ̀ ki a yes ə ziʼi a ghə̀ŋ diʼ to kənyʉ̀ ki a Bobo ə ziʼi. Vəghəŋ vi a və bo tsì a mbi ko lə yen Yesò ambì ə viʼi vyi a və pfʉkə li a kətsi yi a ghə̀ bwenə vi. 
1TH.4.16	A lu ndiʼ a kətsi na yi, Bobo no fa wen ngeŋ shiʼi vi fa kàŋ, ə ku əsoʼ, ntsɨŋ Nyìngòŋ ə ghoʼo gàʼ, viʼi be zhʉ̀ ando və toŋ soŋ ə Nyìngòŋ, viʼi vyi a və mpfʉ choʼsə Yesò bwènsə̀ lù fa pfʉ a ambì. 
1TH.4.17	Nyìngòŋ ə lu lyɨ vəwenə nə̀ vəghəŋ və tsèm vi a və bò tsì, və dyʉ̀ bumtə nə̀ Bobo a boʼsə akàŋ, vəghəŋ nə̀ wen faŋ to amuʼ to məzhʉ̀ ə tsèm. 
1TH.4.18	Ghə̀ŋ shə̀ʼtə̀ nyʉ̀ na venə a yès ə nyoʼo lə ə nè la tətyɨm tə vəlemə vəŋə ə saŋlə.
1TH.5.1	Ghə̀ŋ ko kiʼi no tèbe ə shyèʼ tsen ghə̀ mibu yes nyòʼ ə shə̀ʼtə̀ a ghə̀ŋ a vəlemə la à le kətsi kò əzhʉ̀ yi a Bobo lu bwenə vì. 
1TH.5.2	Yes ə gàʼa alə̀ byìʼì ando ghə̀ŋ ə kɨ fa ghə̀ŋ ngeŋsə la, kətsi kì a Bobo lu bwenə vi lu kwʉ̀ʼ, ko wìʼ ə kɨ, ghə̀ lu vi ndə̀ŋndəŋ ando tsòŋ nə̀ vi nətʉʼ. 
1TH.5.3	Viʼi lu ə gàʼa la, “Mbwaʼmə diʼ, ngəʼ ko diʼ,” ngəʼ ne bvɨtə vi a vəwenə fwàynsə to alə ndə̀ŋndəŋ ando ə wùwì ne bvɨtə zhʉ əzaf ə wàyn azhʉ̀ ə bwi. Nò wìʼ fa tsu ko ne nyɨŋ. 
1TH.5.4	Ghə̀ŋ diʼ alə̀ a vəlemə vyomə ko ghə̀ŋ diʼ to nə̀ viʼi vyi a və tsi a ntìntìn nfɨnə diʼ kətsi kə ə Bobo na kènkə lù bvɨtə vi a ghə̀ŋ to nə̀ tsòŋ. 
1TH.5.5	Byìʼì ando no ghə̀ŋ və tsèm ə tsi ntsìnə̀ ə jùŋə to nə̀ viʼi a və nè nyʉ̀, chwìchwì ə baynə. Vəghəŋ ə ko nè tebè nyʉ̀ alə ando və nè a kəlyomtə kò a kəbəŋ kə fenəkə. 
1TH.5.6	Ando kənyʉ̀ na ki ə sə diʼ alə, vəghəŋ ə kodiʼ ə nə̀ dèmə̀ bʉnə to nə̀ viʼi vətsenvə, vəghəŋ ə diʼ ə nə̀ boŋsə nyʉ̀ʼ, bvɨtə be ghaʼa təwen tə vəghəŋ, 
1TH.5.7	byìʼì ando viʼi nə̀ nè və sə bʉnə to nətʉʼ, viʼi a və nyʉ məlyʉ̀ʼ əbe nyʉ bomə to nətʉʼ. 
1TH.5.8	Vəghəŋ ə boŋsə nè nyʉ̀, chwìchwì ə baynə. Kə le diʼi la vəghəŋ diʼ ə nə̀ ghaʼa təwen tə vəghəŋ. Vəghəŋ diʼ ə nə̀ choʼsə Nyìngòŋ, kòŋ Nyìngòŋ be kòŋ viʼi ndiʼ kə ne diʼi la vəghəŋ mòʼo li kòŋ nə̀ byɨmə ghenə to nə̀ kəfòkə ə sə kɨŋtə əwen ə vəghəŋ tsu, la kwoʼtə yì a vəghəŋ kiʼ la Nyìngòŋ ə lu bwòŋsə vəghəŋ diʼ to nə̀ kəfòkə a vəghəŋ chiʼi ə kɨŋtə kətʉ kə vəghəŋ nə̀ kəwenkə. 
1TH.5.9	Vəghəŋ diʼ ə nə̀ alə byìʼì ando Nyìngòŋ ə ko wʉ vəghəŋ ashə ə ku ngəʼ a vəghəŋ. Ghə̀ nè alə ndiʼ Bobo vəghəŋ Yesò Klistò bwoŋsə vəghəŋ. 
1TH.5.10	Ghə̀ npfʉ̀ byìʼì vəghəŋ ndi vəghəŋ nə̀ vəwenə lu ndiʼ to muʼ azhʉ̀ a ghə̀ bwenə vi, kò vəghəŋ ndiʼ və to, ko və pfʉkə li. 
1TH.5.11	Ali ma sə gàʼa la, ghə̀ŋ ku ətyɨm ə to ghə̀ a vəlemə vəŋə, gyàmtə̀ vəwenə no tèbe ando ghə̀ŋ sə gyàmtə̀ to no luwen.
1TH.5.12	Vəlemə, yes ə sensə la, ghə̀ŋ shɨtə gumlə viʼi vyi a və shwèʼè a ghə̀ŋ a ntìntìn alə̀ to nə̀ əchʉ̀ ənòyn nə̀ viʼi və byɨməvə. Vəwenə tisə ghə̀ŋ be tùʼmə̀ nə̀ ghə̀ŋ. 
1TH.5.13	Ghə̀ŋ kòŋ vəwenə be gumlə vəwenə no akayn byìʼì nyʉ̀ ə tsèm vi a vəwenə nè a ghə̀ŋ. Ghə̀ŋ ə nyʉ̀ʼmə nə̀ mbwaʼmə to məzhʉ̀ ə tsèm.
1TH.5.14	Yes ə sensə tamə ghə̀ŋ a vəlemə la, ghə̀ŋ ku kətyiftə a viʼi vyi a və ko kòŋ tebè ə nə̀ shyèʼ, ə nè la viʼi və fwàynkəvə ə nkiʼ tətyɨm tə totə, ə gyàmtə̀ viʼi vyi a vəwenə ə kəŋ ə gyamtə. Ghə̀ŋ ə kiʼ əkwiʼ ətyɨm no tèbe a ndò. 
1TH.5.15	Kə wìʼ fa ghə̀ŋ nə̀ bwensə mbyɨ nə̀ mbyɨ, ghə̀ŋ mwomsə ə nè nyʉ̀ ə jùŋə və a ghə̀ŋ təwen, be nè a viʼi və tsèm. 
1TH.5.16	Ghə̀ŋ mwomsə ə nə̀ saŋlə to məzhʉ̀ ə tsèm, 
1TH.5.17	jɨ̀mə̀ a Nyìngòŋ ə to məzhʉ̀ ə tsèm. 
1TH.5.18	A nə̀ fʉ̀ no tèbe ghò, ghə̀ŋ ə ku to kəzòŋ a Nyìngòŋ. A le nyʉ̀ vyi a Nyìngòŋ ə kəŋ la ghə̀ŋ ə nè byìʼì ando ghə̀ŋ və Yesò Klistò diʼ to muʼ.
1TH.5.19	Kə ghə̀ŋ ne taʼsə shwèʼè yì a kəzhwì kə Ŋwoʼkə ə nè a ghə̀ŋ a ntìntìn, 
1TH.5.20	kò tensə ntɨm yì a viʼi shə̀ʼtə̀ a ghə̀ŋ mu ghə̀ lù fa Nyìngòŋ. 
1TH.5.21	Ghə̀ŋ boŋsə kaʼtə no nyʉ̀ ə tsèm ə yen la, və le lù to no fa Nyìngòŋ ə lo. Ghə̀ŋ yen to kə nəmwèʼè kə ghə̀ŋ a byɨmə, 
1TH.5.22	ə yen nə̀ ki a kodiʼ nəmwèʼè, ghə̀ŋ tensə. 
1TH.5.23	Nyìngòŋ yi a ghə̀ kù mbwaʼmə a vəghəŋ na nè ghə̀ŋ ndiʼ nə̀ laynə ə no tèbe a ji ə kò, ə wʉ̀ ntsìnə̀ ə ghəŋə nə̀ kəzhwì ə kəŋkə̀ nə̀ əwen ghenə, ko wìʼ lu ghàm ghə̀ŋ a kənyʉ̀ no fa mphen a kətsi yi a Bobo vəghəŋ Yesò Klistò bwenə vi. 
1TH.5.24	Nyìngòŋ ə dzàŋ li ghə̀ŋ la ghə̀ŋ nə̀ diʼ viʼi wen, yès kɨ la kə na diʼ to ali byìʼì ando ghə̀ ko tɨmə gàʼ kənyʉ̀, ə faŋ ke nè. 
1TH.5.25	Vəlemə, ghə̀ŋ nə̀ jɨ̀mə̀ a yès.
1TH.5.26	Ghə̀ŋ toŋtə vəlemə no və tsèm to no a ji ə diʼ ə kòŋ ə viʼi və byɨməvə. 
1TH.5.27	Ma sensə ghə̀ŋ a kədyòʼ ə Bobo la ghə̀ŋ dzàŋ ŋwàʼlə̀ ghèn a viʼi və byɨməvə no və tsèm.
1TH.5.28	Bobo vəghəŋ Yesò Klistò ə diʼi ətyɨm ə jùŋ ghə̀ wen a ghə̀ŋ.
2TH.1.1	A nyòʼò mò Bol yo Silàs nə̀ Timotì nyoʼtə ŋwàʼlə̀ ghèn a ghə̀ŋ nòynə ə viʼi və byɨməvə vi a və diʼi a ntə̀ʼ Tèsàlonikà. Ghə̀ŋ diʼ viʼi Tìʼ vəghəŋ ə Nyìngòŋ, be diʼ viʼi Bobo Yesò Klistò. 
2TH.1.2	Nyìngòŋ ə, ə Ti wenə Bobo Yesò Klistò ə ndiʼi ətyɨm ə jùŋə ghə̀ a ghə̀ŋ, be kù mbwaʼmə a ghə̀ŋ.
2TH.1.3	Vəlemə, yès nə̀ ku kəzòŋ a Nyìngòŋ to məzhʉ̀ ə tsèm byìʼì ghə̀ŋ. A diʼ to no kənyʉ̀ kə jùŋ kə a yès ə nè alə byìʼì ando əbyɨmə ə ghəŋə a Yesò ə kwi dyʉ̀ to ambì, ə kòŋ ə ghəŋə be kwi dyʉ̀ to ambì. 
2TH.1.4	A le kənyʉ̀ ki a yès ə zhʉsə ngaʼa a nòynə viʼi və byɨməvə vətsenvə, yès sə naynə kumə ghə̀ŋ. Yès nə̀ nè alə̀ byìʼì ando ghə̀ŋ timə li to a ghə̀ŋ a byɨmə no tèbe ando viʼi ə tsuʼ kəghʉ ə kəŋkə̀, ghə̀ŋ be yenə ngəʼ sə tsensə ali wensə to wensə. 
2TH.1.5	Əwensə ə ghəŋə ə diʼi to ndayn la Nyìngòŋ ə nə̀ soʼo viʼi to ji tɨmə, diʼ ə nè la ghə̀ŋ ə kwʉ̀ʼ li ə ndiʼ akəshi kə əfòynə ə Nyìngòŋ yi a ghə̀ŋ nyenə ngəʼ byìʼì kəwenkə. 
2TH.1.6	Nyìngòŋ ə lu ku ngəʼ a viʼi vyi a və tə ə ku ngəʼ a ghə̀ŋ byìʼì ando ghə̀ nè to kənyʉ̀ ki a kə diʼ kənyʉ̀ kətɨməkə. 
2TH.1.7	Ghə̀ lu nè, ghə̀ŋ viʼi a ghə̀ŋ nyenə ngəʼ luwen ghə̀ŋ kiʼi nzhʉtə, yes boŋ kiʼi. Ghə̀ ə lu nè kənyʉ̀ na kènkə azhʉ̀ a Bobo Yesò bwensə shiʼi vi fa akàŋ ə diʼi wenə wen wenə ə ntsɨŋsə wen a sə kiʼi kədyòʼ. 
2TH.1.8	A lu ndiʼ ando ghə̀ shiʼi vi wenə ə ntsɨŋsə wen na shisə, kəlwàŋ kə əzhiʼ kə ə bolə, ghə̀ bwensə lòʼ viʼi vyi a və tə mò Nyìngòŋ ə be tensə la və ko zhʉ̀ tebè kənyʉ̀ ki a ntɨm ə jùŋ kumə Bobo vəghəŋ Yesò ə gàʼa. 
2TH.1.9	Nyìngòŋ ə lu byɨbsə vəwenə ə nè vəwenə kiʼi ngəʼ yì a ghə̀ ko lu mè, ə faŋke ndiʼ tebè akəshi yi a Bobo nə̀ diʼ tsu, ko ghə̀ŋ lu yenə kədyòʼ kə kaynə kə ə wen. 
2TH.1.10	A lu ndiʼ ando ghə̀ vi a kətsi na yi, viʼi Nyìngòŋ və tsèm ndiʼ nə̀ əkaynə, ku əkuʼsə a wen. No ghə̀ŋ lu bè boŋ diʼ a ntìntìn ə viʼi na venə byìʼì ando ghə̀ŋ byɨmə li nyʉ̀ vyi a yès tə ə shə̀ʼtə̀ a ghə̀ŋ. 
2TH.1.11	A le kənyʉ̀ ki a yès nə̀ jɨ̀mə̀ a ghə̀ŋ to məzhʉ̀ ə tsèm la Nyìngòŋ ə vəghəŋ nè la ghə̀ŋ ə tsi ntsìnə̀ yì a ghə̀ kwʉ̀ʼ a diʼ yi a ghə̀ dzàŋ ghə̀ŋ la ghə̀ŋ vi ə ntsi. Yès nə̀ jɨ̀mə̀ la ghə̀ ku kədyòʼ ghə̀ŋ ə nè nyʉ̀ ə jùŋ və vi a ghə̀ŋ kòŋ ə nə̀ nè ə be nè mwetə shwèʼ ə ghəŋə to nə̀ viʼi və byɨməvə. 
2TH.1.12	Ghə̀ŋ sətsen ə nè alə, ghə̀ŋ ne ku zhiʼ ə ghoʼoghə a Bobo vəghəŋ Yesò, ghə̀ nè, ghə̀ŋ ə boŋ kiʼi əkuʼsə. Ənyʉ̀ na venə ə kwʉ̀ʼ byìʼì ando Nyìngòŋ ə vəghəŋ wenə Bobo Yesò Klistò ə kiʼi ətyɨm ə jùŋə ghə̀ a ghə̀ŋ.
2TH.2.1	Yès ə kəŋ ə gàʼ a ghə̀ŋ kumə to əvi ə Bobo vəghəŋ Yesò Klistò, be kumə ando vəghəŋ və vəwenə lu ə tsèntə diʼ amuʼ. Yès ə sensə ghə̀ŋ a vəlemə la, 
2TH.2.2	kə ghə̀ŋ ne moʼtə viʼi vyi a və diʼi la kətsi kì a Bobo lù vi sə diʼ mù kə vi li, ə fwàynsə ghə̀ŋ ə be boŋsə biʼ kətʉ̀ ə kəŋkə̀. Kənyʉ̀ na kènkə zizi kə ə ndiʼ mu à gàʼ wìʼ, diʼ la ghə̀ shə̀ʼtə̀ ntɨm mu ghə̀ lù fa Nyìngòŋ, zhʉ tseghə kə diʼ mu a tə fʉ̀ ziʼi ə tsen ghə̀, zhʉ tseghə kə nə̀ diʼ mù wìʼ shə̀ʼtə̀ ə gàʼ la kə fʉ a ŋwàʼlə̀ mu a nyoʼ yès ə tɨm a ghə̀ŋ. 
2TH.2.3	Kə ghə̀ŋ moʼtə la wìʼ ə lobtə ghə̀ŋ no fa mphen byìʼì ando kətsi na kì ko lu vi ə zaʼa ando viʼi və ghoʼo və lù ə soynə Nyìngòŋ, wù ətyɨm ə byɨghə fʉ tɨmə. Və lu myetə wù ətyɨm ə byɨghə na ghèn akəshi kə əzhiʼ. 
2TH.2.4	Wù byɨ na ghèn lu fʉ ə soyn Vənyìngòŋ və tsenəvə no tèbè nə̀ gho ə tsen yi a viʼi ə gumlə, ə diʼ la ghə̀ to chò Vənyìngòŋ na vi. Ghə̀ lu dyʉ̀ kwen nyʉ̀ʼmə a ngə̀ŋ Nyìngòŋ ə ghoʼo ə gàʼa la à diʼ to no wen diʼ Nyìngòŋ.
2TH.2.5	Ma kɨli la ghə̀ŋ bo kwoʼtə ando ma ngàʼa nyʉ̀ na venə a ghə̀ŋ ando vəghəŋ ə bo diʼ amuʼ 
2TH.2.6	Nò ghə̀ŋ ə kɨ kənyʉ̀ ki a kə taʼsə la kə wù nyʉ̀ ə byɨvə ghèn fʉ tɨmə luwen. Ghə̀ na fʉ̀ tɨmə to azhʉ̀ yi a Nyìngòŋ ə kəŋ. 
2TH.2.7	A diʼ luwen lə ghə̀ nyoʼtə shyèʼè ə nè la viʼi ə ntensə Nyìngòŋ. Kənyʉ̀ ki a ma gaʼa ə ko na fʉ mwetə tebè a ndayn, a bwen to la Nyìngòŋ ə lyisə li wìʼ yi a ghə̀ ti a ji luwen taʼsə la kə nyʉ̀ na venə fʉ̀. 
2TH.2.8	Və lyisə wìʼ na ghèn fa ji, wù ətyɨm ə byɨghə na ghèn fʉ. Bobo Yesò lu vi no tèbe achʉʼ ə ko ə zhwi wen nə̀ kəzhwì mu kə fʉ fa wen a chʉ̀, benə əbayn ə ghoʼoghə ə wen. 
2TH.2.9	Wù nyʉ̀ ə byɨvə na ghèn lu vi nə̀ kədyoʼkə, mu a ku Satan ə kumə nè nyʉ̀ ə kaynə və ə tsenəvə, diʼi nchwisə ndzɨŋ sə tsensə a viʼi. 
2TH.2.10	Ghə̀ lu ə kiʼ ətyɨm ə byɨghə, dzɨŋsə viʼi vyi a və diʼ ə pfʉkə, to a jisə a jisə. Vəwenə lu pfʉkə byìʼì ando vəwenə ko tə kòŋ ə zhʉ̀ ntɨm yì a ghə̀ diʼi nəmwèʼè kùmə̀ Bobo vəghəŋ ndiʼ Nyìngòŋ ə bwoŋsə vəwenə. 
2TH.2.11	A le kənyʉ̀ ki a kə lu nè la Nyìngòŋ ə jisə vəwenə ə nè la vəwenə ə byɨmə nyʉ̀ ə dzɨŋ, 
2TH.2.12	a ghə̀ soʼ ə byɨbsə vəwenə vi a və tyenə ə byɨmə ntɨm ə jùŋ yì a ghə̀ diʼi nəmwèʼè no və tsèm ə sə kòŋ to nyʉ̀ ə byɨvə.
2TH.2.13	Yès diʼ ku kəzòŋ a Nyìngòŋ to məzhʉ̀ ə tsèm byìʼì ghə̀ŋ ə vəlemə. Bobo kòŋ li ghə̀ŋ, ghə̀ŋ sə diʼ a nòyn ə̀ viʼi vyi a ghə̀ ə̀ ntsuʼ no fa kəzìtə̀ ə bwoŋsə chò fa əshyèʼ yi a kəzhwì kə Ŋwoʼkə ə nè ə ghʉ̀ ghə̀ŋ ə laynə ə be chò fa əbyɨmə yi a ghə̀ŋ kiʼi kùmə̀ nyʉ̀ vyi a və diʼi nəmwèʼè. 
2TH.2.14	Nyìngòŋ ə ndzàŋ li ghə̀ŋ chò fa a ntɨm ə jùŋ yi a yès ə shə̀ʼtə̀ a ghə̀ŋ ndi ghə̀ŋ vi ə boŋ kiʼ əghoʼ yì a Bobo vəghəŋ Yesò Klistò ə kiʼ. 
2TH.2.15	Yès sə gaʼa a ghə̀ŋ a vəlemə la, ghə̀ŋ ghaʼ əbyɨmə ə ghəŋə, kə ghə̀ŋ a byɨmə la wìʼ ə nè, ghə̀ŋ moʼtə ziʼi nəmwèʼè yì a yès ə nziʼi a ghə̀ŋ lì ə be nyòʼ a ghə̀ŋ a ŋwàʼlə̀ lì.
2TH.2.16	Bobo vəghəŋ Yesò Klistò no fa wen a ngeŋ wenə Tiʼi vəghəŋ ə Nyìngòŋ yi a ghə̀ kòŋ vəghəŋ ə nè li la vəghəŋ ə̀ kiʼ ətyɨm ə zhʉ̀təghə to məzhʉ̀ ə tsèm be kɨ nəmwèʼè la və lu kiʼi əfo vyi a ghə̀ ghʉ̀ byìʼì ətyɨm ə jùŋ ghə̀ ə wen. 
2TH.2.17	Ghə̀ a nè ghə̀ŋ kiʼi ətyɨm ə zhʉ̀təghə nə̀ kədyoʼkə ə nè nyʉ̀ ə jùŋə və be gaʼa to nyʉ̀ ə jùŋə to məzhʉ̀ ə tsèm.
2TH.3.1	Ə mwetə a vəlemə vyesə, yès ə gàʼa la ghə̀ŋ ə njɨ̀mə̀ a yès ndi yès nè la ntɨm ə jùŋ ə Bobo kwi dyʉ̀ to shì ə tsèm ndi viʼi byɨmə ə nku əkuʼsə a Nyìngòŋ ndə̀ŋndəŋ ando ghə̀ŋ tə byɨmə ə sə ku. 
2TH.3.2	Ghə̀ŋ jɨm tamə la Nyìngòŋ ə shisə yes fa avu ə viʼi vyi a və kiʼi tətyɨm tə byɨtə nə̀ viʼi a və nè nyʉ̀ ə byɨvə. Viʼi vətsenvə ko byɨmə ntɨm ə jùŋ ghèn. 
2TH.3.3	Alì Nyìngòŋ ə gàʼa tèbe la ghò, ghə̀ nè to ali. Ghə̀ na nè tətyɨm ə təŋtə ə to ə bwoŋsə ghə̀ŋ fa kəvu ə Deblə̀. 
2TH.3.4	Bobo nè li yès sə kiʼi əchoʼsə a ghə̀ŋ la ghə̀ŋ tsi to ando yès ngàʼ la ghə̀ŋ ə ntsi be diʼ ə faŋ ə̀ ntsi dyʉ̀ to ali.
2TH.3.5	Yès ə jɨ̀mə̀ la Bobo nè ghə̀ŋ yen əkòŋ yì a Nyìngòŋ ə kòŋ ghə̀ŋ ə be nè la ghə̀ŋ ə wensə to wensə to nə̀ Klistò.
2TH.3.6	Yès ə gàʼa a ghə̀ŋ a kədyòʼ ə Bobo vəghəŋ Yesò Klistò a vəlemə la, kə ghə̀ŋ nə̀ jèʼè nə̀ viʼi və byɨməvə vi a və bwaʼa, ko və nè tebè kənyʉ̀ ki a yès tə ziʼi ghə̀ŋ la ghə̀ŋ ə nè. 
2TH.3.7	No ghə̀ŋ fa ghə̀ŋ a təwen ə kɨ la ghə̀ŋ diʼ ə shyèʼè to ando yès ə shyèʼè. Yès ə ko tə ə bwaʼa achʉʼ a yès tə bo ndiʼ vəghəŋ. 
2TH.3.8	Yès ə ko ə zhɨ̀ kəfo kə wìʼ faŋ kye lòʼ. Yès ə shyèʼè no nə̀ kədyoʼkə. Yès ə nshyèʼè nə̀nchwì shyèʼè nətʉʼ byìʼì ando yès ə ko ə kòŋ ə ku ngəʼ a ghə̀ŋ. 
2TH.3.9	A ko diʼ la yesə nko kiʼi kədyòʼ ə gàʼ la ghə̀ŋ loʼ yes a əshyèʼ yi a yès ə nè ali faŋ sə shyèʼ to shyèʼ ndi ghə̀ŋ shəmə ə boŋ shyèʼ to nə̀ yes. 
2TH.3.10	A ndiʼ tèbè ando vəghəŋ bo diʼ amuʼ, yès gàʼ a ghə̀ŋ la, “A tyen no ndo la ghə̀ ko shyèʼè, kə wìʼ fa ghə̀ŋ a ku kəfo la ghə̀ zhɨ̀.”
2TH.3.11	Yès ə gàʼa alə̀ byìʼì ando yès ə zhʉ li la viʼi vətsenvə diʼ a ghə̀ŋ a ntìntìn mu vəwenə tensə li la vəwenə ə ko be shyèʼè tebe no kənyʉ̀ kə tsen kə ə gyàmtə̀ təwen tə vəwenə ə faŋ sə kwensə chò to nə̀ chʉ a nyʉ̀ ə viʼi. 
2TH.3.12	Yès ə gàʼa a viʼi na venə a kədyòʼ ə Bobo Yesò Klistò, gàʼa to no nə̀ kədyoʼkə la, vəwenə shɨtə tsi to ando viʼi diʼ ə tsi, shyèʼ ə kiʼi kəfo ə gyàmtə̀ təwen tə vəwenə tsu. 
2TH.3.13	A ghə̀ŋ a vəlemə, kə ghə̀ŋ bwaʼ, ghə̀ŋ ə nè to nyʉ̀ ə jùŋə və. 
2TH.3.14	Wìʼ ə sətsen ə tensə la ghə̀ ko nè tebè kənyʉ̀ ki a yès nyòʼ a ghə̀ŋ a ŋwàʼlə̀ ashə, ghə̀ŋ ghʉ̀ əshɨ a wenə wen. Ghə̀ŋ ghʉ̀ ali, kə ghə̀ŋ na be nè tèbè nyʉ̀ ghə̀ŋ vəwenə ndi kətʉ kə wen kəndiʼ. 
2TH.3.15	Alì kə ghə̀ŋ na nè nyʉ̀ a wen alə̀ ando ghə̀ŋ nè a viʼi kəbàyn ghə̀ŋ, ghə̀ŋ ə boŋsə ku kətyiftə a wen to ando ghə̀ŋ kù a lèmə̀ ghə̀ŋ.
2TH.3.16	Ma jɨ̀mə̀ luwen la Nyìngòŋ yi a ghə̀ kù mbwaʼmə nè ghə̀ŋ ə kiʼi mbwaʼmə to məzhʉ̀ ə tsèm, kò à fʉ no tèbe ghò. Bobo faŋ to a ghə̀ŋ vətsèm.
2TH.3.17	A nyòʼò to mò Bol nyoʼtə ətoŋtə akəshi ghèn luwen a ghə̀ŋ nə̀ kəvu ə komkə. A le nchwi yì a ma nyoʼo əzhiʼ ə ghomə no tebe a ŋwàʼlə̀ ə kò, ma ghʉ̀. 
2TH.3.18	Bobo vəghəŋ Yesò Klistò diʼi ətyɨm ə jùŋə ə wen to a ghə̀ŋ və tsèm.
1TI.1.1	A nyòʼò mò Bol, nyòʼo ŋwàʼlə̀ ghèn mu à tsuʼ Nyìngòŋ wenə Yesò Klistò ntsuʼ mo la mà ə ndìʼ wù ə ntɨm ə̀ Yesò Klistò. A dìʼ Nyìngòŋ yì a ghə̀ mbwòŋsə̀ vəghəŋ fa mbyɨsə wenə Yesò Klistò yì a vəghəŋ ə kə̀ʼtə̀ wen, kɨ nəmwèʼè la ghə̀ vì. 
1TI.1.2	Mà nyòʼo ŋwàʼlə̀ ghèn à wù a Timotì. Wù dìʼ to no ə nkàyntə̀ wàyn a mo byìʼì ando yowù ə kiʼ tò byɨmə ə mùʼ. Nyìngòŋ Tìʼ, wenə Yesò Klistò, ə Bobo vəghəŋ ə diʼi ətyɨm jùŋ ghə̀, nə̀ əkusə shinsə, bè nè wù ntsi nə̀ mbwaʼmə.
1TI.1.3	A ndiʼ ando ma lu sə dyʉ̀ a əloʼ ə Macedonia, mà gaʼa a wù la wù faŋ tò a ntə̀ʼ Efesùs. Mà ə kəŋ la wu faŋ tò tsu ə kàyn la viʼi vətsenvə vi ghʉsə əziʼi ə kənwam yi a vəwenə ə ziʼi tsu lì. 
1TI.1.4	Gaʼa la kə viʼi a venə ə nchòsə̀ ə zhʉ vəwenə jèʼ mò mətitì mə zɨmə kùmə̀ vətiʼi vəwenə. Kənyʉ̀ a kenkə ə nè, viʼi pfènə̀ ətʉ ə vəwenə tò kədyàŋ, bè taʼsə la kə viʼi byɨmə ə ne ə shwèʼè yi a Nyìngòŋ ə kəŋ. Wìʼ zi ghə̀ ne tò shwèʼ a ghenə a zhʉ a ghə̀ kiʼ byɨmə a Nyìngòŋ. 
1TI.1.5	Mà gaʼa kənyʉ̀ a kenkə à wù alə byìʼì ando ma kəŋ la viʼi və byɨməvə ə kiʼ əkòŋ yi a ghə̀ fʉ̀ fa tətyɨm tə laynə tə, kə və wenə a nkiʼ kwòʼtə̀ ə byɨghə, bè nkiʼ əbyɨmə yi a ghə̀ diʼi nəmwèʼè. 
1TI.1.6	Viʼi vətsenvə ghʉsə li əziʼi a ghenə ə ghaŋtə̀ faŋ tò tə gaʼa tə kədyàŋ kədyàŋ. 
1TI.1.7	Vəwenə ə kòŋ ə ndiʼ ndìʼsə̀sə tə soʼ ə Nyìngòŋ, alì ken la vəwenə kɨ no tə ənyʉ̀ vyi a vəwenə ə gàʼa, a li vəwenə kwoʼtə la vəwenə kɨ li kənyʉ̀ a vəwenə nè.
1TI.1.8	Vəghəŋ ə kɨ la Əsoʼ ə Nyìngòŋ ə boŋ a zhʉ a viʼi ə ghʉ a ji a ghə̀ diʼ ndiʼ. 
1TI.1.9	Vəghəŋ diʼ kɨ la əsoʼ a ghənə nko vi a viʼi və jùŋvə, soʼ a ghenə nvì a viʼi vyi a və kwàʼa ə soʼ, nə̀ əvi a və to kətʉ, nə̀ viʼi vyi a və ko gumlə Nyìngòŋ, nə̀ vi a və nè ənyʉ̀, ə byɨvə, nə̀ vi a və ko jɨ̀mə̀ a Nyìngòŋ nə̀ vi a və telə Nyìngòŋ, nə̀ viʼi vyi a və zhwi vətiʼi vəwenə kò vəlì vəwenə nə̀ vi a və zhwi viʼi vətsenvə. 
1TI.1.10	Və shɨtə à viʼi vyi a və tsi nə̀ ki, a ko diʼ ki vəwenə, nə̀ lyʉmə, a ko diʼ vəlɨm və vəwenə, ə bè shɨtə a lyʉmə vi a və kaʼsə tsi nə̀ lyʉmə vətsenvə, nə̀ viʼi vyi a və tsòŋ viʼi baʼlə̀, nə̀ viʼi kənwam, nə̀ nchò nsoʼ sə kənlobtə̀, nə̀ vi a və nè no te ghò ə tsen a əziʼi nəmwèʼè ə tensə. 
1TI.1.11	Ənyʉ̀ a venə ə diʼ a ntìntìn ntɨm ə jùŋ yi a Nyìngòŋ ku la mà shə̀ʼtə̀. A diʼ Nyìngòŋ kaynə yì a viʼi ə kuʼsə.
1TI.1.12	Mà ku kəzòŋ à Bobo vəghəŋ Yesò Klistò ando ghə̀ ku kədyòʼ la mà ə nè shwèʼ a ghenə, bè choʼsə mò, mbe tsuʼ mò la ma nshwèʼè a wen. 
1TI.1.13	Nyìngòŋ ə kusə shinsə ə ne ənyʉ̀ a venə à mò no te ando ma nlu sə ziʼi ənyʉ̀ ə byɨvə byìʼì wen, bè nyàblə̀ nə̀ wen, telə̀ wen, byìʼì ando ma ə nko təmə ə diʼ wù ə byɨmə, ken la ma nkɨ li kənyʉ̀ a ma ənè. 
1TI.1.14	Bobo vəghəŋ ə ndiʼ li ətyɨm ə jùŋ ghə̀ wen à mò no nànto, ə ne la mà byɨmə à wen ə bè nkiʼ ə kòŋ a ghə̀ lu fà Yesò Klistò. 
1TI.1.15	Kənyʉ̀ a kenkə la Yesò Klistò ə nlu vi a mbyi ə bwòŋsə̀ viʼi və byɨvə ə diʼi to no nəmwèʼè, wìʼ ə zi ko ghə̀ lə tensə. Mà dìʼ tò no fòyn a ntìntìn ə̀ viʼi və byɨvə a venə. 
1TI.1.16	Nyìngòŋ ə diʼi li kusə shinsə à mò byìʼì ando ma ə ndiʼ fòyn ənyʉ̀ ə byɨvə. Ghə̀ ne alə̀ ndi Yesò Klistò diʼi mwetə əwen ə wen ə ne ə mà ə ndiʼ a nə̀ kəchwitə à viʼi vətsenvə ndi vəwenə yen kənyʉ̀ ki a ghə̀ ne à mò ə byɨmə à wen ndìʼ lu kiʼi ntsìnə̀ yi a ghə̀ ko lə mè. 
1TI.1.17	Yes ə jɨ̀mə̀ la və ə kuʼsə fòyn yi a ghə̀ soʼo no məzhʉ ntsèm, a diʼ tò wen Nyìngòŋ, ko ndiʼ la ghə̀ lu ə pfʉ, viʼi ko yenə wen. Yes ə jɨ̀mə̀ la viʼi faŋ ə ngumlə̀ tò wen no to məzhʉ ntsèm. Amèyn.
1TI.1.18	Wàyn ghom Timotì, ma gàʼà à wù la wù diʼ ə kwoʼtə ə nyʉ̀ vyi a nshə̀ʼtə̀sə ghoʼkəsə ə ngàʼ li byìʼì wù. Lyɨ̀ ənyʉ̀ a venə a nə̀ əfo əghòŋ ə̀ wù ə shɨtə soynə nshə̀ʼtə̀sə ndzɨŋsə tsu. 
1TI.1.19	Shɨtə ghaʼ əbyɨmə ə wu à Yesò Klistò, ə nkiʼ kwoʼtə ə laynə ghə̀. Viʼi vətsenvə tensə li ə ne kənyʉ̀ ki a kwòʼtə ə laynə ghə̀ a ghenə ə diʼi, ə maʼa əbyɨmə ə vəwenə. 
1TI.1.20	Hymenùs nə̀ Alèksandà ə diʼ viʼi vətsenvə a ntìntìn ə̀ viʼi a venə. Mà sə diʼ mu ma ku li vəwenə à Satan la ghə̀ ku ngəʼ à vəwenə ndi vəwenə ziʼi ətof ko ndiʼ la vəwenə bè a nziʼi nyʉ̀ ndzɨŋsə byìʼì Nyìngòŋ.
1TI.2.1	Kənyʉ̀ kə to kə a ntìntìn ənyʉ̀ venə a ma gàʼà lə diʼ la, ghə̀ŋ ə njɨ̀mə̀ no à viʼi və tsèm, jɨ̀mə̀ la Nyìngòŋ gyàmtə̀ ə ku əfo vyì a vəwenə ə kəŋ. Ghə̀ŋ ə ku kəzòŋ à wen kùmə̀ ənyʉ̀ ə jùŋvə vi a ghə̀ nè à viʼi. 
1TI.2.2	Ghə̀ŋ ə njɨ̀mə̀ à təfòyn tə, nə̀ viʼi vyi a və tisə viʼi ndi vəghəŋ ə ntsi to no nə̀ mbwaʼmə bè jèʼè tò a jisə jùŋsə sə tsèm shisə a Nyìngòŋ ə kəŋ la və ə njèʼè fa tsu, tsi ntsìnə̀ ə jùŋ ashɨ ə̀ viʼi. 
1TI.2.3	Ghə̀ŋ sətsen ə jɨ̀mə̀ à viʼi a jisə a ghèn, kənyʉ̀ a ki ka boŋ be ne la Nyìngòŋ, ə Mbwòŋsə̀ vəghəŋ ə saŋlə. 
1TI.2.4	Nyìngòŋ ə kəŋ la viʼi və tsèm bwoŋ, bè kəŋ la viʼi və tsèm kɨ kənyʉ̀ ki a kə diʼ nəmwèʼè. 
1TI.2.5	Kə diʼ a jì a ghèn byìʼì ando Nyìngòŋ ə diʼ tò mùʼ, wìʼ ə bè dìʼ tò muʼ a viʼi ə cho fa wen, dyʉ̀ a Nyìngòŋ. Wìʼ a ghèn ə diʼ Yesò Klistò. 
1TI.2.6	Ghə̀ nku li wen ə wen ə pfʉ ə zen kətʉ kə viʼi və tsèm. Nyìngòŋ ə ne kənyʉ̀ a kenkə tò a yi zhʉ a ghə̀ ə kəŋ ə diʼ a nə̀ kəchwitəkə la ghə̀ kòŋ ə bwòŋsə viʼi və tsèm. 
1TI.2.7	Və ntsuʼ mò byìʼì kənyʉ̀ a kenkə a nə̀ wù ə ntɨm la mà shə̀ʼtə̀ kənyʉ̀ kə Nyìngòŋ bè ziʼi viʼi ətɨm nə̀ kənyʉ̀ ki a kə diʼi nəmwèʼè. Kənyʉ̀ kənkə a ma gàʼà lə ə diʼ tò no nəmwèʼè. Mà ko wamə wamə.
1TI.2.8	Mà kəŋ la lyʉmə a vəwenə ku li təwen tə vəwenə a Nyìngòŋ no te fe ə jɨ̀m, nə̀ tətyɨm tə laynə tə, kə vəwenə a nkiʼ tin əfwi ko kəngùmə̀ wenə viʼi.
1TI.2.9	Mà be kəŋ la ki ə ndzènsə̀ ə lafə, kə a ndiʼ əlaf ə yi a ghə̀ zì ghə̀ nkù ngəʼ ashɨ ə viʼi. Kə vəwenə ə nyùʼù chòsə̀ ətʉ, we chòsə̀ mpfɨŋsə ko təfo tə ŋwòʼətə. Kə vəwenə ə lafsə təwen tə vəwenə nə̀ ndisə shi a əko yi ə to chòsə̀. 
1TI.2.10	Vəwenə ə bòŋsə ne a diʼ ənyʉ̀ ə jùŋvə ndi diʼ la vəwenə diʼ ki və byɨməvə. 
1TI.2.11	Ki diʼ zhʉtə ənyʉ̀ vyi a və ziʼi à vəwenə tò achi achi, nə̀ shiʼsə wen. 
1TI.2.12	Ma tensə li la kə ki ə tɨmə akəshi, ziʼi lyʉmə kò nkiʼ kədyòʼ ə nsoʼo vəwenə. Vəwenə diʼ ə nchiʼ tò la kuʼ. 
1TI.2.13	Kə diʼ alə byìʼàndo Nyìngòŋ ə nlu bwòm Adàm ambì mibu mu bwòmə Ivè. 
1TI.2.14	Və nko lobtə Adàm. Və ə lobtə wùwì, ghə̀ kwàʼ əsoʼ ə Nyìngòŋ. 
1TI.2.15	Alì Nyìngòŋ lu bwòŋsə no te wùwì ko a ghə̀ bwi vunə, a zhʉ a ghə̀ nkwiʼ ətyɨm ə faŋ ə nto tò to a wen a byɨmə bè kòŋ viʼi vətsenvə bè tsi ntsìnə̀ yi a ghə̀ ko kiʼ məghàm. Ghə̀ diʼ ə ne ənyʉ̀ a venə nə̀ ətof.
1TI.3.1	Ə gaʼa nəmwèʼè la no ndò a ghə̀ kəŋ ndi kətʉ a ngə̀ŋ Nyìngòŋ, mu ghə̀ kəŋ ə shwèʼ ə kuʼmə ghə̀. 
1TI.3.2	Kətʉ a ken diʼ ndiʼ wìʼ a viʼi ko ghàmə̀ wen, ghə̀ diʼ ə nkiʼ tò wùwì ə mùʼ, kɨ ə ghaʼ wenə wen, bwaʼsə tyɨm wen, zhʉmə, tùʼmə̀ nə̀ viʼi ghayn, bè kɨ ə ziʼi viʼi və byɨməvə no a nkàyn. 
1TI.3.3	A ko diʼ ə ndi wìʼ a ghə̀ nyʉ məlyʉ̀ʼ bomə, ko ghə̀ zəʼtə viʼi, ghə̀ ko ne nyʉ̀ to kəntolə̀, ko ghə̀ diʼ wù kəŋ nsoʼo, ko wù ntaŋ, ashɨ ə wen ə ko diʼ mbò a ko. 
1TI.3.4	Ghə̀ di ndiʼ wìʼ a ghə̀ shətə ghaʼ ngwaʼa ə ngə̀ŋ ə wen no a nkàyn. Ghə̀ diʼ ə ne la vunə wen ə zhʉmə wen bè gumlə. 
1TI.3.5	Wìʼ lə sətsen ndiʼ ke kɨ tuʼmə nə̀ ngwaʼ ngə̀ŋ wen, ghə̀ a tuʼmə nə̀ ngə̀ŋ Nyìngòŋ a? 
1TI.3.6	A diʼ ə ndi wìʼ a ghə̀ ko byɨmə to fəkʉ̀ʼ, a bwen a lì ghə̀ ə ghaŋsə əwen, ə Nyìngòŋ ku ngəʼ à wen to ando ghə̀ nku à Deblə̀. 
1TI.3.7	A diʼ ə ndi wìʼ, a no viʼi vətsenvə ə bwomsə ə wen, ndi kə ghə̀ ne diʼisə kətʉ ə fəŋ a kətam ə Deblə̀.
1TI.3.8	Ənyʉ̀ a venə a mà gàʼa lə̀ ə be dyʉ̀ to ndə̀ŋndəŋ à viʼi vyi a və shyèʼ a ngə̀ŋ Nyìngòŋ. Vəwenə ə diʼ ə nkiʼ ntsìnə̀ ə jùŋ, gàʼa nəmwèʼè, kə vəwenə a nku tə wen tə vəwenə à məlyʉ̀ʼ, kə ashɨ vəwenə a mbò a ko. 
1TI.3.9	Vəwenə ə diʼ tɨmə a nəmwèʼè a və diʼ li kumə ə byɨmə nə̀ tyɨm ə muʼ. 
1TI.3.10	Viʼi və byɨməvə diʼ ə mwòmsə ə vəwenə ambì, vəwenə chò, və mu ghʉsə la vəwenə ə nshwèʼ a ngə̀ŋ Nyìngòŋ. 
1TI.3.11	Ki vi a və shyèʼ a ngə̀ŋ Nyìngòŋ be diʼ nkiʼ ntsìnə̀ ə jùŋ, ko vəwenə gaʼa kùwòŋ, ali dìʼ tò a vəwenə a ətof, ne no te ghò tò nəmwèʼè.
1TI.3.12	No te wù ə shwèʼ ə ko a ngə̀ŋ Nyìngòŋ ə diʼ ə nkiʼ tò wùwì ə mùʼ bè tùʼmə̀ nə̀ vunə wen, bè tùʼmə̀ nə̀ ngwaʼa ə ngə̀ŋ ə wen no a nkàyn. 
1TI.3.13	Viʼi vi a və nè shwèʼ ə vəwenə a nkàyn ə kiʼ zhiʼ ə jùŋ ghə̀, bè kiʼ tətyɨm təto tə ə gàʼà ənyʉ̀ byìʼì əbyɨmə yi a vəwenə ə kiʼi à Yesò Klistò.
1TI.3.14	Mà ə nyòʼò ŋwàʼlə̀ ghèn à wù, kiʼ kwoʼtə la ma nyɨŋ əvi yen wù, 
1TI.3.15	mu kənyʉ̀ kə sətsen ə nè la mà laʼtə, wù a kɨ jì shiʼsə a viʼi diʼ ə nə̀ tsi fatsu a ngə̀ŋ ə Nyìngòŋ, a diʼ nòyn ə viʼi və byɨməvə ə Nyìngòŋ yì a ghə̀ tsi. Ənòyn a ghenə tomsə kənyʉ̀ ki a kə diʼi nəmwèʼè. Tomsə əziʼi nəmwèʼè tò ando kətaʼa nə̀ kəchɨ kə ngə̀ŋ kə ə ne kə sə to, bè ghaʼa ngə̀ŋ la ghə̀ tɨmə nto. 
1TI.3.16	Kə diʼ tò no nəmwèʼè la byɨmə ə vəghəŋ ə kiʼ kənyʉ̀ kə lyomtəkə la Nyìngòŋ diʼi laynsə, kə ghoʼo nò alə:
1TI.3.16	Klistò ə nlu li vi ə lyɨ̀ əwen wìʼ,
1TI.3.16	kəzhwì kə Ŋwòʼəkə diʼi la ghə̀ diʼ a nkàyn ashɨ ə Nyìngòŋ,
1TI.3.16	Ntsɨŋsə Nyìngòŋ yenə wen,
1TI.3.16	və ziʼi ənyʉ̀ byìʼì wen a təloʼ tə tsèm,
1TI.3.16	viʼi mbyi byɨmə à wen,
1TI.3.16	Nyìngòŋ lyɨ̀ kuʼ nə̀ wen a kàŋ.
1TI.4.1	Kəzhwì kə Ŋwòʼəkə ə diʼi laynsə la, à lu ə dìʼ a mətsi mə kəmwetə, ə viʼi vətsenvə tensə ko və mbe byɨmə əziʼi yi a ghə̀ diʼ nəmwèʼè byìʼì Yesò Klistò ə nə̀ bòŋsə byɨmə əziʼi ə ndzɨŋsə yi a əzhwì ə byɨvə ə ku. 
1TI.4.2	Tənkì tə əziʼi a tentə ə diʼ ə ziʼi ndìʼsə̀sə ə ndzɨŋsə, ko tətof tə vəwenə tə ko be tɨmə, mu tə pfʉ li sə diʼ sə və nyʉ̀ʼ nə̀ zhiʼ. 
1TI.4.3	Viʼi a venə ə ziʼi viʼi la kə vəwenə ə bè lam bè gàʼa la vəwenə ə bamə tənkì tə fozhɨvə tə tsentə. Alì mu Nyìngòŋ shɨtə əfo a venə la viʼi və byɨməvə ə a və kɨ li nəmwèʼè, və nku kəzòŋ à wen və zhɨ̀, 
1TI.4.4	byìʼì no te ghò yi a Nyìngòŋ shɨtə ə diʼ a nkàyn. Viʼi ə ko diʼ ə tensə no kəmùʼ a zhʉ a vəwenə nə̀ sə ə zhɨ, və nə̀ jɨ̀mə̀ ku kəzòŋ à wen. 
1TI.4.5	Əfo ə zhivə na venə ə diʼ a nkàyn ashɨ nə̀ Nyìngòŋ byìʼì əjɨ̀m nə̀ kənyʉ̀ kə Nyìngòŋ.
1TI.4.6	Wù sətsèn ə mbèsə̀ ənyʉ̀ a venə a mà gàʼa lə à viʼi və byɨməvə, wù ne ndiʼ tò no wù ə shwèʼ ə jùŋ à Yesò Klistò. Wù sətsen ghaʼ ə ndìʼsə̀ nəmwèʼè a ghèn, ghə̀ gyàmtə̀ wù ə ne la byɨmə ə wu ə to. 
1TI.4.7	Nyɨŋsə wenə wu fa bàm ə mətitì mə zɨmə mi a mə ko diʼ a nkàyn ashɨ ə̀ Nyìngòŋ. Myəʼsə wenə wu ə ntsi a jisə Nyìngòŋ. 
1TI.4.8	Kə bo kiʼ se a wu sətsen ə mwòmsə ə nzaŋsə ə wen wu, alì mu wu sətsen mwòmsə ə kɨ kənyʉ̀ kə Nyìngòŋ, mu wu kiʼi se tò təshyə tətsèm. Kə diʼ alə byìʼì ando wu kiʼ ntsìnə̀ yi luwen a Nyìngòŋ sə diʼ mu ghə̀ ghʉ li, ə lu bè kiʼ to mə ntsìnə̀ a ghèn no məzhʉ ntsèm. 
1TI.4.9	Kənyʉ̀ a kenkə ə diʼ tò no nəmwèʼè, mu wìʼ ə zi ko ghə̀ lə tensə. 
1TI.4.10	Vəghəŋ ə soynə bè shwèʼè nə̀ kədyòʼ ə kiʼi ntsìnə̀ a ghenə byìʼì ando vəghəŋ ə ghʉ kwòʼtə à Nyìngòŋ yi a ghə̀ tsi. A dìʼ wen a ghə̀ mbwòŋsə̀ viʼi və tsèm, bè bwòŋsə viʼi vyi a və byɨmə a wen.
1TI.4.11	Ziʼi ənyʉ̀ a venə ə chòsə̀ a soʼ la no tə ndo ə ne kənyʉ̀ ki a wù gàʼà. 
1TI.4.12	Kə a ghʉsə la wìʼ chasə wù byìʼì ando wù dìʼ wàyndyə. Wu diʼ ə ndiʼ kəchwitə à viʼi və byɨməvə, a jisə yi a wù gaʼa fatsu. Wù ntsi ntsìnə̀ ə jùŋ, kòŋ viʼi, diʼi la wù byɨmə à Klistò bè dìʼ nə̀ layn ə. 
1TI.4.13	Wù mwòmsə ndzàŋ Ŋwàʼlə̀ Nyìngòŋ à viʼi, shə̀ʼtə̀ ntɨm ə jùŋ, be ziʼi viʼi ə zaʼa fa zhʉ mà vì. 
1TI.4.14	Kə wù a lyesə kəku ki a Kəzhwì kə Ŋwòʼəkə ə ku li à wù lì ando nshə̀ʼtə̀sə ghoʼkəsə ngaʼà ənyʉ̀ byìʼì wù, to ando və vəchəʼ və ngə̀ŋ Nyìngòŋ vi ə ghʉ avu a wù a kətʉ. 
1TI.4.15	Ku wenə wu no tsèm ə ne nyʉ̀ venə no tsèm, ndi viʼi vətsèm ə yen la wu kwi. 
1TI.4.16	Wù tùʼmə̀ nə̀ wen ə wu, be tùʼmə̀ nə̀ jì yi a wù ziʼi viʼi fatsu. Wu sətsen ə ne tò alə, ə Nyìngòŋ ə bwòŋsə wù, bè bwòŋsə no viʼi vi a wù ziʼi.
1TI.5.1	Mà gàʼà à wù la kə wù ne kaʼsə gaʼa à wu ə to a kədyòʼ. Wù sə ngàʼà, wù ə lyɨ̀ wen to nə̀ tìʼ wù. Wù sə ə ne kənyʉ̀ à wìʼ, a wu diʼ wuto fa wen, wu ə lyɨ̀ wen tò nə̀ lèmə̀ wù. 
1TI.5.2	Wù lyɨ̀ ki və tovə tò nə̀ vəlì vyə, lyɨ̀ Ngòynsə ki tò nə̀ vəlemə vyə. Wù ə ne ənyʉ̀ a venə lə tò nə̀ kwoʼtə ə laynə ghə̀.
1TI.5.3	Ghə̀ŋ ə tùʼmə̀ nə̀ ki mphʉ vi a və ko kiʼ viʼi la və ə ntùʼmə̀ nə̀ vəwenə. 
1TI.5.4	Alì, wùwì mphʉ sətsen ə nkiʼ vunə, kò vu vunə, wu ne vəwenə ziʼi ə ne ənyʉ̀ vyi a viʼi və byɨməvə ə kiʼi ə nə̀ nè ngwaʼ ə ngə̀ŋ nə̀ vəwenə a mbì. Vəwenə ə ne alə vəwenə a bwènsə̀ loʼo vətiʼi və vəwenə byìʼì a diʼ kənyʉ̀ a Nyìngòŋ ə kòŋə̀. 
1TI.5.5	Nkàyntə̀ wùwì mphʉ yi a ghə̀ ko kiʼ wìʼ la ghə̀ ə ntùʼmə̀ nə̀ wen ə diʼ mu ghə̀ ghʉ li kwoʼtə əwen tò a Nyìngòŋ ə sə jɨ̀mə̀ tò jɨ̀mə̀, loyn nə̀ ə gyàmtə̀ fa wen nətʉʼ nə̀ nə̀nchwì. 
1TI.5.6	Wùwì mphʉ yi a ghə̀ mwòmsə ə nzhɨ tò əwen ə wen sə dìʼ mu kəzhwì kə wen kə pfʉ li no te ando ghə̀ bu jèʼè. 
1TI.5.7	Shə̀ʼtə̀ ənyʉ̀ a venə à vəwenə ndi kə və ne ghàm wìʼ. 
1TI.5.8	A sətsen te ndò nyɨŋ la ghə̀ ko tùʼmə̀ nə̀ viʼi ngwaʼ ngə̀ŋ wen, ma tuʼtə gàʼa viʼi ti ngə̀ŋ wen, kə ne diʼi la ghə̀ tensə li ənyʉ̀ vyi a wù ə byɨmə ə diʼ nè mu ghə̀ byɨfə chò no tebe wìʼ yi a ghə̀ ko təmə ə ndiʼ wù ə byɨmə no fa mpfen.
1TI.5.9	Wùwì mphʉ sətsen faŋ ke zaʼa ngwʉ̀sə̀ məwum ntʉfə, kə wu lyɨ la ghə̀ tsèntə̀ tənòyn tə ki mphʉ. A diʼ ə ndiʼ wùwì mu ghə̀ nlu lam tò ə ghayn ə mùʼ, 
1TI.5.10	viʼi kɨ la ghə̀ kiʼi ntsìnə̀ ə jùŋ, mu ghə̀ tùʼmə̀ li kwisə vunə wen, bè shisə viʼi ə ghayn no a nkàyn. A diʼ ə ndiʼ wìʼ mu ghə̀ tə ə ngyàmtə̀ viʼi və byɨməvə bè gyàmtə̀ viʼi vyi a və kiʼi ngəʼsə. A diʼ ə ndiʼ wìʼ mu ghə̀ be ə ku wen ə wen ə sə nè təshyèʼ tə jùŋtə tò a tənkì a tənkì.
1TI.5.11	Kə ghə̀ŋ tsèntə̀ ki mphʉ vi a və ko dwin ə zaʼa a kəlyɨŋ a ghèn a nòyn ə ki mphʉ byìʼì ando təwen tə vəwenə zizi tə be lɨ̀mtə̀ vəwenə be nkəŋ ə lam ə tensə Klistò, 
1TI.5.12	ngəʼ vi à vəwenə byìʼì ando vəwenə ko əghʉ məkàyn mì a vəwenə ə nkàyn à wen. 
1TI.5.13	Vəwenə ə jèʼè loʼsə, kwenə tò ngə̀ŋ a ngə̀ŋ, moʼo kùwòŋ, kwenə chò a nyʉ̀ nə̀ viʼi bè gàʼà ənyʉ̀, a ko diʼ kəshi kə vəwenə ə və gaʼa. 
1TI.5.14	Mà lə kəŋ la ki mphʉ vi a və ko dwìn bwènsə̀ lam ə mbwi vunə tùʼmə̀ nə̀ ngwaʼ ngə̀ŋ vəwenə ndi kə viʼi kəbàyn vəghəŋ a kiʼi jì ə ngàʼà ənyʉ̀ ə byɨvə byìʼì vəghəŋ. 
1TI.5.15	Mà gàʼà alə byìʼì ando ki mphʉ vətsenvə sə dìʼ mu vəwenə kaʼkə li ə sə dzɨ̀mtə̀ dyʉ̀ tò nə̀ Satan.
1TI.5.16	A sətsen no te wùwì ə byɨmə ə ko, nkiʼ ki mphʉ a wen ngwaʼ ə ngə̀ŋ, ghə̀ ə ntùʼmə̀ nə̀ vəwenə. Kə ghə̀ kuʼsə kəbyèʼè akì a kətʉ nə̀ viʼi və byɨmə, ndìʼ ngə̀ŋ Nyìngòŋ ə tùʼmə̀ tò nə̀ ki mphʉ vi a və ko kiʼi viʼi a və ə ntùʼmə̀ nə̀ vəwenə.
1TI.5.17	Və diʼ ə ngumlə̀ bè loʼo zomtə vəchəʼ vi a və shɨtə ne shwèʼ ə vəwenə, bè shɨtə loʼo zomtə əvi a və shə̀ʼtə̀ ntɨm ə jùŋ be ziʼi viʼi, 
1TI.5.18	byìʼì ando Ŋwàʼlə̀ Nyìngòŋ ə gàʼa la, “Kə wù ə kwiʼi əchʉ ə mbòŋ la kə ghə̀ baʼtə̀ asaŋ.” Kə mbè gàʼa la, “No te wù ə shyèʼ ə ko diʼ ə kiʼi əmòʼtə wen.” 
1TI.5.19	Wìʼ ə vi ə gàʼa kənyʉ̀ kə byɨkə à wù byìʼì chəʼ ngə̀ŋ Nyìngòŋ, kə wu a zhʉ̀tə, a bwen tò la ghə̀ gàʼa li alì, no viʼi vətsenvə tomsə wen. 
1TI.5.20	Chəʼ ngə̀ŋ Nyìngòŋ ə ne mbyɨ, wu gham ə wen tò a ndayn ndi viʼi vətsenvə yen ə fàyn.
1TI.5.21	Mà gàʼà à wù no nə̀ kədyòʼ kə, a ashɨ ə̀ Nyìngòŋ nə̀ Yesò Klistò nə̀ ntsɨ̀ŋ shisə a Nyìngòŋ tsuʼtə la, wù shɨtə ghaʼ əghʉ ənyʉ̀ a venə a mà gàʼa a wù lə̀. Wù sə ə ne ənyʉ̀ a venə, kə wù ə ne to viʼi vətsenvə ghʉsə vətsevə.
1TI.5.22	Kə wù a ə lyuŋlyuŋ əghʉ avu a wìʼ a kətʉ ə nè la ghə̀ ə kwʉʼmə a kəlyɨŋ ə ne shwèʼ a ngə̀ŋ Nyìngòŋ, a bwen alì wù ne tsentə wìʼ a yi a tì ənyʉ̀ ə byɨvə ə wen. Mwòmsə ə ndiʼ nə̀ laynə.
1TI.5.23	Kə wù a faŋ ə nyʉtə tò mu, wù nyʉtə kəshi kə məlyʉ̀ʼ ndi mə gyàmtə̀ məkwaʼtə mèn a mə zàŋsə ku ngəʼ a wu a bèm lə̀.
1TI.5.24	Viʼi vətsenvə ə ne ənyʉ̀ ə byɨvə, ə dìʼ a ndayn, diʼi tò no la kə sə dìʼ ə Nyìngòŋ soʼ vəwenə, viʼi vətsenvə ne ənyʉ̀ ə byɨvə, və lyɨ̀ zhʉ mimbu və fʉ a ndayn. 
1TI.5.25	Kə lə dìʼ to ndə̀ŋndəŋ la ando viʼi ə ne njùŋ ghə̀ zaŋsə diʼi a ndayn mu ghə̀ faŋ ke diʼi no te a zhʉ a yi, kə sə to ə və lyomtə njùŋ a yi.
1TI.6.1	Viʼi vi a və shyèʼ to nə̀ əkòs ə diʼ ə ngumlə̀ vətìʼ və shyèʼ ə̀ vəwenə ndi kə viʼi a ngàʼà ənyʉ̀ ə byɨvə byìʼì zhiʼ ə Nyìngòŋ, kò byìʼì ənyʉ̀ vyi a vəghəŋ ə ziʼi. 
1TI.6.2	Əkòs vi a və shyèʼ à viʼi, a diʼ viʼi və byɨməvə ə ko diʼ ə nchasə vəwenə byìʼì ando və tìʼ və shyèʼ a vi ə diʼ viʼi və byɨməvə to nə̀ vəwenə. Vəwenə ə diʼ ə mbòŋsə̀ shwèʼ nə̀ kədyòʼ kə byìʼì ando se a yi ə dyʉ̀ à wìʼ, a dìʼ wù ə byɨmə, vəwenə kòŋ wen.
1TI.6.2	Wù dìʼ ə shɨ̀tə̀ ə ziʼi ənyʉ̀ a venə à vəwenə.
1TI.6.3	No ndo a ghə̀ sətsen ə nziʼi nyʉ̀ ko a ndiʼ ənyʉ̀ vyi a mà ku à wù ko ənyʉ̀ vyi a və ziʼi byìʼì Bobo vəghəŋ Yesò Klistò, bè ntensə jì shi a və ziʼi la viʼi və byɨməvə ə ntsi fatsu mu, 
1TI.6.4	ghə̀ ghaŋsə̀ tò əwen kədyàŋ kədyàŋ, ko ghə̀ lu kɨ no kənyʉ̀, ətyɨm ə wen ko diʼ a nkàyn. Ghə̀ kəŋ ngùmə̀ to ənyʉ̀, bè taŋmə wen ə viʼi byìʼì ətof yi a ghə̀ diʼi a mənyʉ̀tə. Ənyʉ̀ a venə ə vi tò nə̀ kənghə̀ʼ kə nə̀ soynə nə̀ mbaʼsə nə̀ kwoʼtə ə byɨghə byìʼì viʼi, 
1TI.6.5	bè vi nə̀ kəngùmə̀ kə à viʼi vi a tətof tə vəwenə tə nyɨŋ li, ko vəwenə bè kɨ kənyʉ̀ ki a kə diʼ nəmwèʼè. Vəwenə ə kwòʼtə̀ la kənyʉ̀ kə Nyìngòŋ kə diʼ jì ə ko à vəwenə.
1TI.6.6	Kə dìʼ nəmwèʼè la kənyʉ̀ kə Nyìngòŋ zi kə ne la wìʼ ə ndìʼ wù ə ghoʼo, kiʼi ənyʉ̀ ə jùŋ və a wen tyɨm, ko ghə̀ kiʼ ashɨ ə kəmbàŋbàŋ. 
1TI.6.7	Byìʼì ando vəghəŋ ə nko vì nə̀ kəfo a mbi a shə̀, ko və ndiʼ ə lu ə sə ndyʉ̀ ə lyɨ̀ kəfo. 
1TI.6.8	Vəghəŋ sətsen ə kiʼi ndisə nə̀ kəfo kəzhɨkə, kə vəghəŋ ə bè ku ngəʼ à vəghəŋ təwen. 
1TI.6.9	Əmwòmsə̀ ə ne vi à viʼi vyi a və nyɨŋ fa a bàm ə əko. Vəwenə ə fəŋ a mwòmsə̀ a ghèn, kətam kə ghaʼ vəwenə, və faŋ ə nkəŋ tò əfo a venə, lu kaʼ pfʉ to bàm ə ko alì və be byɨsə vəwenə to byɨsə, 
1TI.6.10	Viʼi vi a və kòŋ əko ə zaŋsə kwenə a mbyɨ. Viʼi vətsenvə nyɨŋ li nchosə fa ayi abàm, ə maʼa əbyɨmə vəwenə ə sə kiʼi ngəʼsə ghoʼo sə a vəwenə tətyɨm.
1TI.6.11	Wù dìʼ wù ə Nyìngòŋ, nyɨŋsə ə wen ə wu fa nyʉ̀ venə. Ə bòŋsə mwòmsə ə ntsi ntsìnə̀ ə təmə. Shɨtə ghaʼa kənyʉ̀ kə Nyìngòŋ, kiʼi əbyɨmə à Klistò, kòŋ viʼi, mwòmsə̀ ə kwiʼ ətyɨm bè tsi nə̀ mbwaʼmə we viʼi. 
1TI.6.12	Mwòmsə̀ shwèʼ no nə̀ kədyòʼ kə ə ghaʼ byɨmə ə wu to nə̀ wìʼ yi a ghə̀ nyɨŋ kənyɨŋ ə zhɨ ndi wù lu kiʼi ntsìnə̀ yi a ghə̀ ko lu mè. Wokèn ə diʼ ntsìnə̀ yi a Nyìngòŋ ə ndzàŋ wù la wù kiʼi, ando wù ə tɨmə ashɨ viʼi ə gàʼ a ndayn la wù byɨmə li à Klistò no nə̀ ətyɨm ə wu no tsèm. 
1TI.6.13	Mà jɨ̀mə̀ la Nyìngòŋ yì a ghə̀ nè la əfo ə tsèm ə ndìʼ nə̀ Yesò Klistò yi a ghə̀ ntɨmə ashɨ nə̀ Bontiyùs Bilate ə gàʼ nəmwèʼè ə diʼi byɨmə əwen, la vəwenə ə ntì a nə̀ ncho nsoʼ a nyʉ̀ a venə. 
1TI.6.14	Wù ghʉ əsoʼ ghenə a ma chòsə̀ a wù lə tò nəmwèʼè ə zaʼa fa zhʉ Bobo vəghəŋ Yesò Klistò lu bwenə vi. 
1TI.6.15	Əvi wen a ghenə sə dìʼ mu Nyìngòŋ ə shɨtə li əghʉ zhʉ yì. A dìʼ Nyìngòŋ yì a viʼi ə kuʼsə, a diʼ tò wen yì a ghə̀ soʼo mbi ə tsèm, a diʼ wen ə fòyn təfòyn bè dìʼ Tìʼ à və Bobo, 
1TI.6.16	ghə̀ diʼ ko ə ghə̀ lu ə pfʉ, dìʼ a ntìntìn əbayn yi a wìʼ ə zi ko ghə̀ lə bòʼtə̀ ashɨ ə wen ə ki. Wìʼ ko təmə yen Nyìngòŋ a ghèn, ko ghə̀ diʼ ə lu ə yen. Viʼi diʼ ə ghoʼsə wen. Ghə̀ nsoʼo mbi ghèn no nə̀ kədyòʼ no məzhʉ ntsèm! Amèyn.
1TI.6.17	Chòsə̀ a nə̀ soʼ à viʼi vyi a və kiʼi ghoʼo ə əfo ə mbi la kə vəwenə ə ndyanə kò ghʉ tyɨm ə vəwenə a əfo ə chò və a venə. Gaʼa la vəwenə ə bòŋsə ghʉ tətyɨm tə vəwenə tò a Nyìngòŋ yì a ghə̀ ku no əfo ə jùŋvə no tsèm vyi a vəghəŋ ə kiʼi. 
1TI.6.18	Gaʼa la vəwenə ə ne ə nyʉ̀ jùŋvə bè dìʼ viʼi və ghoʼkəvə cho fa nyʉ̀ vyi a vəwenə ə nè, mwòmsə̀ ku bè gətə əfo vi a vəwenə ə kiʼi wenə viʼi vətsenvə. 
1TI.6.19	Vəwenə sətsen ə ne alə, mu vəwenə ə we ghʉ kəchɨ kə ngə̀ŋ vəwenə kə to, vəwenə lu kiʼi ntsìnə̀ nəmwèʼè yi a ghə̀ ko lə me.
1TI.6.20	Timotì, shɨ̀tə tùʼmə̀ no te nə̀ gho yi a Nyìngòŋ ku li à wù. Kə wù nə̀ zhʉtə ə gàʼ, a ghə̀ ko ku əghoʼsə à Nyìngòŋ. Kə wù a nsoʼtə ənyʉ̀ kə kəndzɨ̀ŋtə̀ vi a viʼi ə dzɨŋə soʼtə̀, gàʼa la à dìʼ ənyʉ̀ ətof. 
1TI.6.21	Byìʼì ando vəwenə sə ə diʼ la vəwenə ə tofə ə lè jì ə sə dìʼ ko və mbè mbyɨmə əziʼi yi a ghə̀ diʼ nəmwèʼè byìʼì Klistò. Bobo ə diʼi ətyɨm ə jùŋə wen à ghə̀ŋ.
2TI.1.1	A ə nyòʼò mò Bol, nyòʼo ŋwàʼlə̀ ghèn à wù a Timotì. Mà dìʼ wù ə ntɨm ə̀ Yesò Klistò mu a ntsuʼ Nyìngòŋ. Ghə̀ ntsuʼ mò la mà shə̀ʼtə̀ ntɨm ə jùŋ kùmə̀ ntsìnə̀ yi a ghə̀ ko lə me to ando ghə̀ əghʉ̀ li. Ntsìnə̀ a ghèn ə diʼ to zhʉ a vəghəŋ diʼ to kənyʉ̀ kəmùʼ vəghəŋ və Yesò Klistò. 
2TI.1.2	Timotì, wàyn kòŋ ə̀ mò, Nyìngòŋ ə Tìʼ, wenə Yesò Klistò, ə Bobo vəghəŋ ə diʼi ətyɨm ə jùŋ ghə̀ à wù nə̀ əkusə shinsə, ə be ku mbwaʼmə a wù.
2TI.1.3	Mà ku kəzòŋ à Nyìngòŋ a ma shwèʼ a wen byìʼì wù, nə̀ ətyɨm ə mùʼ ando vətiʼi vwomə ə nlu sə shyèʼè. Mà jɨ̀mə̀ à wù nò məzhʉ ntsèm. 
2TI.1.4	Mà kwoʼtə dì wu. Ma sə kòŋ no nànto ə yen wù ndi ndiʼ nə̀ nsaŋlə̀ ghə̀. 
2TI.1.5	Mà bu kwòʼtə̀ ə nkàyntə̀ byɨmə yi a wù kiʼi à Klistò, a diʼ tò əbyɨmə yi a Lowis ə lì ə lì wù wenə Yunis ə li wù nkiʼ. Mà kɨ la wù kiʼi tò əbyɨmə a yi. 
2TI.1.6	Byìʼì kənyʉ̀ a kenkə, ma ə mbwènsə̀ dzɨŋtə wù la kə wù a moʼtə kəku ki a Nyìngòŋ ə nku à wù ando ma ghʉ̀ avu ə ghomə a wu kətʉ lì. 
2TI.1.7	Mà gàʼà alə byiʼ ando Nyìngòŋ ko ku kəzhwì kəfwàyn a vəghəŋ. Ghə̀ ku kəzhwì la kə nə̀ ne vəghəŋ ə kiʼi ətyɨm to ghə̀, kòŋ viʼi vətsenvə, bè kɨ ə ghaʼ tə wen tə vəghəŋ.
2TI.1.8	Kə lə diʼi la wù ko diʼ ə ndiʼsə kətʉ ə tɨmə ncho nsoʼ à Bobo vəghəŋ, kò be ndiʼsə kətʉ byìʼì mò ando ma diʼì a mfɨŋ byiʼ ando ma byɨmə à Klistò. Mà gàʼà la wù bòŋsə lyɨ̀ kədyòʼ ki a Nyìngòŋ ku à wù, ə vi boʼsə à mò atyi ngəʼ yi a ma diʼì tsu byìʼì ntɨm ə jùŋ. 
2TI.1.9	Nyìngòŋ ə mbwòŋsə̀ li vəghəŋ ə ne la vəghəŋ ə ndìʼ viʼi wen. Ghə̀ nko ne alə byìʼì ando vəghəŋ ə nè kənyʉ̀ kə jùŋ kə kətsenkə à wen. Ghə̀ ne a lì tò fa wen a ngeŋ byìʼì ətyɨm ə jùŋə̀ ghə̀. Ghə̀ ghʉ̀ kənyʉ̀ a kenkə mimbu no mbyi sə zìtə̀, la ghə̀ lu ne ənyʉ̀ a venə əcho fa Yesò Klistò ə diʼ ətyɨm ə jùŋ ghə̀ ə̀ wen. 
2TI.1.10	Luwèn sə ə dìʼ mu ghə̀ diʼi li ətyɨm ə jùŋ ghə̀ a ghenə a jì la Yesò Klistò, ə Mbwòŋsə̀ vəghəŋ nvi li. Ghə̀ nvi li ne la kə pfʉ mbe kiʼ kədyòʼ kùmə̀ vəghəŋ. Ghə̀ ziʼi li ntɨm ə jùŋ ə ne la vəghəŋ ə kɨ ntsìnə̀ yi a ghə̀ ko lə mè. 
2TI.1.11	Nyìngòŋ ə ntsuʼ mò la mà ə ndiʼ wù ə ntɨm, shə̀ʼtə̀ ntɨm ə jùŋ a ghèn, bè ziʼi viʼi. 
2TI.1.12	A lə kənyʉ̀ ki a ma yen ngəʼ byìʼì kəwenkə, alì ken la ma ndiʼsə kətʉ byiʼ ando ma kɨ kɨ la ghə̀ tùʼmə̀ nə̀ mò ə zaʼa a kətsi a ghə̀ lu bwenə ə vi. 
2TI.1.13	Shɨtə ghaʼ nəmwèʼè a ghèn a mà ziʼi à wù lə ə nziʼi à viʼi vətsenvə. Wù sə ə ne ənyʉ̀ a venə, wu shɨ̀tə̀ ghaʼ byɨmə ə wu nə̀ əkòŋ yi a vəghəŋ ə kiʼi à Yesò Klistò. 
2TI.1.14	Kəzhwì kə Ŋwòʼəkə kì a kə diʼì a vəghəŋ a ntìntìn a gyamtə wù ə ku kədyòʼ ndi wù shɨ̀tə̀ ghaʼ ənyʉ̀ jùŋvə vi a və ku li à wù.
2TI.1.15	Wu kɨ la no viʼi və byɨməvə vi a və diʼì aloʼ ə Asìyà no və tsèm nyɨŋ li əmoʼtə mò. A ntìntìn ə vəwenə a diʼ Figelùs nə̀ Helmogenes. 
2TI.1.16	Mà jɨ̀mə̀ la Nyìngòŋ diʼ kusə shinsə à viʼi ngwaʼ ə ngə̀ŋ nə̀ Onèsìpholùs byiʼ ando ghə̀ tə nè la ma ə saŋlə. Ghə̀ ko tə ə diʼsə kətʉ la ma dìʼ a ngə̀ŋ mfɨŋ. 
2TI.1.17	To ando ghə̀ nlu vi zaʼa a Lum no a zhʉ ko ə ghə̀ jèʼè kəŋ no nə̀ kədyoʼkə mibu yen mo. 
2TI.1.18	Mà jɨ̀mə̀ la Nyìngòŋ lù diʼ ə kusə nshinsə a wen à Kətsi kə bàm. No wù ə kɨ ando ghə̀ ngyàmtə̀ mò a Efesùs.
2TI.2.1	A dìʼ fà wù a wàyn ə ghom Timotì, wu diʼ ə nto cho fa ətyɨm ə jùŋ a Yesò Klistò a ghə̀ diʼi li à wù. 
2TI.2.2	Wù tə ə zhʉ nyʉ̀ vyi a ma tə nziʼi ashɨ nə̀ viʼi. Wù diʼ ə lyɨ̀ əziʼi ghenə luwen ə ziʼi viʼi və jùŋvə vyi a zì vəwenə be ə ziʼi viʼi vətsenvə.
2TI.2.3	Wù diʼ ə yen ngəʼ to nə̀ sugyèʼ ə jùŋ yi a ghə̀ zhʉmə fà Yesò Klistò. 
2TI.2.4	No te sugyèʼ ə ko ə mwòmsə ə ne əshwèʼ ə wen a nkàyn ndi ə nè la kətʉ kə shwèʼ wen ə nsaŋlə̀. Ghə̀ ko moʼ wenə wen a kənyʉ̀, a kə ko diʼ shwèʼè ə sugyèʼ. 
2TI.2.5	Wù kənyɨŋ zi ko ghə̀ lə nyɨŋ ə zhɨ a bwen tò la ghə̀ ghʉ li təsoʼ tə kənyɨŋ a tyì. 
2TI.2.6	No ndo a ghə̀ shyèʼè a wen a sɨm nə̀ kədyòʼ kə, ghə̀ pfì əfo ambì. 
2TI.2.7	Wù kwòʼtə̀ kənyʉ̀ kenkə a mà gàʼa lə, byiʼ ando Bobo a nè ə wù zhʉ kɨ ənyʉ̀ avenə no ə tsèm.
2TI.2.8	Kwòʼtə̀ Yesò Klistò. Ghə̀ nfʉ̀ fa ngwaʼ ə ngə̀ŋ ə̀ Devìt. Nyìngòŋ ə lusə li wen fa ə pfʉ, a diʼ ntɨm ə jùŋ yi a ma shə̀ʼtə̀. 
2TI.2.9	Mà yenə ngəʼ, və shwinə̀ mò a nə̀ wù ə mfɨŋ alə tò byiʼ ando ma ziʼi ntɨm ə jùŋ à viʼi. Alì kənyʉ̀ kə Nyìngòŋ a kenkə ə diʼ mu və zi ko və lu shwìn. 
2TI.2.10	A dìʼ byìʼì kənyʉ̀ a kenkə a ma kiʼi kwiʼi ətyɨm tò ənyʉ̀ ə tsèm byìʼì viʼi vyi a Nyìngòŋ tsuʼ li ndi vəwenə lu kiʼi əbwòŋ chò fa Yesò Klistò ə kiʼi əkuʼsə no məzhʉ ntsèm. 
2TI.2.11	Kənyʉ̀ kenkə a və gàʼà lə ə diʼ tò no nəmwèʼè la:
2TI.2.11	“Vəghəŋ sətsen pfʉ vəghəŋ ve wen, mu vəghəŋ lu ndiʼ vəghəŋ vəwen.
2TI.2.11	Ə vəghəŋ lu bwènə̀ ə ntsi to vəghəŋ və wen a muʼ.
2TI.2.12	Vəghəŋ sətsen ə ghaʼa ətyɨm a tyi ngəʼsə,
2TI.2.12	vəghəŋ və wen lu ə soʼo mbyi.
2TI.2.12	Vəghəŋ sətsen tensə la vəghəŋ ə ko kɨ wen,
2TI.2.12	ghə̀ lu be tensə la ghə̀ ko kɨ vəghəŋ.
2TI.2.13	Vəghəŋ sətsen bwìn dzèm à wen,
2TI.2.13	ko ghə̀ lu bwìn dzèm a vəghəŋ,
2TI.2.13	byìʼì ando ghə̀ zi ko ghə̀ lu tyen ə wenə wen.”
2TI.2.14	Wù mbèsə̀ nyʉ̀ venə a mà gàʼa a wù lə à viʼi, pfàntə vəwenə a shɨ Nyìngòŋ la, kə vəwenə ə jèʼè soʼtə̀ chò nə̀ nyʉ̀, byìʼì nyʉ̀ a və zì ko və lu ə gyàmtə̀. Ənyʉ̀ a venə ə gyàmtə̀ tò ə byɨsə viʼi vyi a və zhʉtə. 
2TI.2.15	Mwòmsə̀ no nə̀ kədyòʼ kə ə nè la Nyìngòŋ yen la wù dìʼ wù ə shyèʼ yi a ghə̀ ko diʼsə kətʉ ə ne əshwèʼ ə wen, bè ziʼi tò nəmwèʼè yi a ghə̀ diʼi a ntɨm ə jùŋ ə̀ wen. 
2TI.2.16	Kə wù ə nzhʉtə ə gàʼ ə kəndzɨ̀ŋtə̀ yi a və gaʼa a mbyì a shə̀ byìʼì ando ghə̀ kò ku ə ghoʼsə à Nyìngòŋ. Tənkì tə əgaʼa a tentə tə ne tò la viʼi ghʉsə jì shì a Nyìngòŋ ə kəŋ. 
2TI.2.17	Viʼi vətsenvə vyi a və gaʼa əgaʼa a ghenə ə diʼ Hymenùs wenə Filitùs. Əgàʼ ə vəwenə ə diʼ to nə̀ chʉ kəshi kì a kə nə̀ mpfiʼi njò əwen ə̀ wìʼ. 
2TI.2.18	Vəwenə ə ziʼi la Nyìngòŋ sə dìʼ mu ghə̀ lusə li vəghəŋ fa pfʉ. Əziʼi a ghenə ə diʼ no əziʼi ə ndzɨŋ. Ghə̀ ne li la viʼi vətsenvə tyen la və ko bè mbyɨmə à Klistò. 
2TI.2.19	Alì kə to ə nə̀ʼsə kəchɨ kə ngə̀ŋ ki a Nyìngòŋ ə dìʼ mu ghə̀ we li a diʼ Klistò. Və nyoʼ li la, “Ghə̀ kɨ viʼi a və diʼ viʼi wen,” bè nyòʼ la, “No mə ndò yi a ghə̀ gàʼà la ghə̀ dzɨ̀mtə̀ Bobo ə diʼ ə ghʉsə ənyʉ̀ ə byɨvə vyi a ghə̀ nè.”
2TI.2.20	Wù kɨ la, à diʼ a ngə̀ŋ ghoʼo kaŋ nə̀ bolə diʼ tsu to tənkì a tənkì. Ətsenəvə ə diʼ mu və shɨ̀tə̀ nə̀ kəso kəko, tsenəvə dìʼ mu və shɨ̀tə̀ nə̀ kəkas kə, tsenəvə dìʼ mu və tsɨf nə̀ ənkòʼ ə mbwom tsenəvə nə̀ kətsoʼ kə. Və nè və sə lyɨ̀ əkayntə əkaŋ vyi a və shɨ̀tə̀ nə̀ kəso kəko kò nə̀ kəkas kə, we əfo tsu a zhʉ a və tsuʼtə ənyʉ̀, lyɨ̀ tsenəvə vyi we əfo tsu no a zhʉ ko. 
2TI.2.21	A sətsen no te ndò ghʉsə ənyʉ̀ ə byɨvə ə ndìʼ nə̀ laynə, Nyìngòŋ a lyɨ̀ wen tò nə̀ əkayntə wìʼ byìʼ ando ghə̀ ku li wenə wen ə sə dìʼ ə nkàyntə̀ wù ə shyèʼ à wen, kəʼtə ə ne no tənkì tə shyèʼ tə jùŋ tə no tə tsèm. 
2TI.2.22	Nyɨŋ bwènə̀ fa əbàm ə təmwòmsə̀ yi a tə ku ngəʼ à mbvòʼò wìʼ li ə mwòmsə̀ ə ne nyʉ̀ tɨməvə, ə byɨmə à Klistò ə kòŋ viʼi bè tsi nə̀ mbwaʼmə. Wù ne nyʉ̀ a venə no ə tsèm we viʼi vyi a və jɨ̀mə̀ à Bobo nə̀ tətyɨm tə laynə tə. 
2TI.2.23	Kə wù nə̀ nzhʉtə ə gàʼ kə kəndzɨ̀ŋtə̀ yi a ghə̀ ko shyèʼè no kənyʉ̀. Wù kɨ la əgaʼa a ghenə ə vi tò nə̀ ntaŋ. 
2TI.2.24	Wù kɨ la wù ə shyèʼ ə Nyìngòŋ ə ko diʼ ə ntaŋmə̀. Ghə̀ diʼ ə bwaʼmə wenə no ndo, bè shɨtə ziʼi viʼi tò no a nkàyn, be kiʼi əghaʼa ətyɨm a nə̀ ndìʼsə̀. 
2TI.2.25	Tisə viʼi vyi a və nkəmə kənyʉ̀ ki a wu gàʼà nə̀ mbwaʼmə, kɨ la Nyìngòŋ ne nè ə vəwenə kwitə tətyɨm tə vəwenə fa vəwenə mbyɨsə ə bwènə̀ vi ə kɨ kənyʉ̀ ki a kə diʼ nəmwèʼè. 
2TI.2.26	Vəwenə sə dìʼ mu və fəŋ li a kətam nə̀ Deblə̀ ə sə ə ne ə shwèʼ ə wen, alì mu Nyìngòŋ zi ghə̀ ne tə tof tə vəwenə bwenə vi, vəwenə nyɨŋ fʉ̀ fa kətam a ghèn.
2TI.3.1	Mà kəŋ la wù ə kɨ la, à lu ə ndìʼ a mətsi mə kəmwetə, ə ngəʼsə lu ə ndìʼ no sə ghoʼo. 
2TI.3.2	Viʼi lu ə ntùʼmə̀ tò nə̀ təwen tə vəwenə, kòŋ ə ko no a nànto, ghaŋsə əwen, ko və lu lyɨ la wùtsen ə diʼ kəfo. Vəwenə lu ə telə̀ viʼi, bè to kətʉ fà vətìʼ vəwenə nə̀ vəlì vəwenə. Vəwenə ko lu nku kəzòŋ à wìʼ byìʼì no kənyʉ̀ kə tyetəkə kətsenkə a wìʼ ə ne à vəwenə, ko mfwàynə̀ Nyìngòŋ. 
2TI.3.3	Vəwenə ko lu nkiʼ əkusə nshinsə, ko və lyèsə ku viʼi, gàʼa ənyʉ̀ ə byɨvə byìʼì viʼi, ko vəwenə ə ghaʼa təwen tə vəwenə, tsi tò nə̀ nyamsə, ko və nkòŋ ə yenə kənyʉ̀ kə jùŋkə. 
2TI.3.4	Vəwenə mbaʼlə̀ viʼi nə̀ ə gaʼa ə vəwenə, shenə nè kənyʉ̀ ko və kwòʼtə̀, chasə viʼi vətsenvə. Vəwenə ko lu nkòŋə̀ Nyìngòŋ, bòŋsə kòŋ tò nyʉ̀ njòsə wen. 
2TI.3.5	Vəwenə lu ə nfɨsə̀ viʼi vyi a və ghoʼsə Nyìngòŋ, alì ken la vəwenə əzhʉ fa wen no fa mpfen. Kə wù ə nkiʼ kənyʉ̀ kətsenkə ə ne we nkì ə viʼi a venə. 
2TI.3.6	Viʼi vətsenvə ə diʼ a ntìntìn nə̀ vəwenə, jèʼè kwenə a aloʼ ə̀ viʼi, lobtə ki vyi a və ne li nchosə nyʉ̀ ə byɨvə ə sə kiʼ tətyɨm tə bwaʼa tə. Vəwenə ne li, ki a venə ə sə tsi tò a vəwenə a tyì soʼ. 
2TI.3.7	Ki a venə mwòmsə̀ ə nkɨ kənyʉ̀ kə fikə, alì kenla vəwenə tɨmə nzhʉ kənyʉ̀ kùmə̀ əziʼi yi a ghə̀ diʼì nəmwèʼè. 
2TI.3.8	Viʼi a venə ə taʼsə əziʼi yi a ghə̀ diʼì nəmwèʼè tò ndə̀ŋndəŋ ando Janès wenə̀ Jambles ə nlu sə taʼsə əziʼi ə Mosìs. Vəwenə ə nkiʼ təkwòʼtə̀ tə byɨtə, ko və mbe kwʉ̀ʼmə̀ a kənyʉ̀ kətsenkə a ntìntìn byɨmə. 
2TI.3.9	Vəwenə ə ko ŋwʉʼ kəghaf byìʼì ando viʼi ə yenə myetə la vəwenə ə diʼ ngu. Ndə̀ŋndəŋ tò ando kənaʼ kə Janès wenə̀ Jambles ə mbayn li.
2TI.3.10	Timotì, wù sə dìʼ luwèn alə mu wù ndzɨ̀mtə̀ li əziʼi ə ghomə, nə̀ ntsìnə̀ ghom, nè kənyʉ̀ ki a mà tə ə nkwòʼtə̀ ə lu ə nè. Wù yen li jì yi a ma choʼsə Klistò fatsu, kiʼi ətyɨm ə zhʉtə ghə̀, kòŋ viʼi, kɨ ə kwiʼi ətyɨm. 
2TI.3.11	Wù yen li ando və tə ntsuʼ kəghʉ ə kom mbè yenə ngəʼ shisə a və tə ku à mò a ntə̀ʼ Antìyòk. Wù kɨ ə nyʉ̀ vyi a və tə chò nə̀ mò a ntə̀ʼ Ikonùm nə̀ Lista, ma kwiʼi tò ətyɨm ə byèʼè ngəʼsə ashi, Bobo shìsə mò fa a ngəʼsə na shìsə no sətsèm. 
2TI.3.12	Mà gàʼà nəmwèʼè la, no ndo a ghə̀ sətsèn ə kòŋ ə ntsi ntsìnə̀ Nyìngòŋ, dzɨ̀mtə̀ Yesò Klistò, mu viʼi ne nku ngəʼ à wen. 
2TI.3.13	Viʼi və byɨvə nə̀ viʼi vyi a və diʼi la və dìʼ kəfo, diʼ ne ə byɨfə dyʉ̀ tò nə̀ mbì, lobtə viʼi, viʼi vətsenvə be lobtə vəwenə.
2TI.3.14	Alì fa wù, faŋə mbyɨmə tò nəmwèʼè yi a və tə ziʼì wù tsu li. No wù ə nkɨ ndìʼsə̀ shi a sə tə ziʼì wù nə̀ kənyʉ̀ a kenkə. 
2TI.3.15	Wù kwòʼtə̀ to ando və nlu sə ziʼì wù nə̀ ənyʉ̀ mu və fʉ̀ fa Ŋwàʼlə̀ Nyìngòŋ tò no fa ətʉ̀ʼ a wù mbo bu wàyn. Ənyʉ̀ a venə ə diʼ ə ku ətof à wù ndi wù byɨmə à Yesò Klistò a ghə̀ bwòŋsə̀ wù. 
2TI.3.16	No te kənyʉ̀ kə ko a və nyoʼo a Ŋwàʼlə̀ Nyìngòŋ kə diʼ mu à nkù Nyìngòŋ la və nyoʼo, kə boŋə kwʉʼmə la və nziʼi viʼi tsu, shə̀ʼtə̀ la viʼi shwe li fatsu, tomsə viʼi fatsu, dìʼsə̀ viʼi fatsu ndi və ə ntsi ntsìnə̀ ə tɨmə. 
2TI.3.17	Ənyʉ̀ a venə ə diʼ ə nè la wù ə shyèʼ ə Nyìngòŋ ə kwʉʼ myetə̀ ə ne no tənkì tə təshwèʼ tə jùŋtə tə tsèm.
2TI.4.1	Yesò Klistò lu vi to nə̀ fòyn ə soʼ viʼi vyi a və bu tsi nə̀ vi a və pfʉkə li. Byìʼì wokenkə, mà sə gàʼa à wù no nə̀ kədyòʼ kə, ashɨ nə̀ Nyìngòŋ nə̀ Yesò Klistò la, 
2TI.4.2	wù ə nshə̀ʼtə̀ ntɨm ə jùŋ à viʼi no mənzhʉ̀ ntsèm. Wù nshə̀ʼtə̀ tò shə̀ʼtə̀ kò viʼi ə kòŋ ə zhʉtə, kò və faŋ ke kòŋ. Wù diʼi laynsə kənyʉ̀ ki a viʼi ə nè byɨsə, ə gàʼ la kə vəwenə bè nè, ə sensə la vəwenə ə nzhʉ ənyʉ̀ a venə. Wù sə ə ziʼì vəwenə, wù ə shɨtə ziʼi nə̀ ətyɨm ə zhʉtə ghə̀. 
2TI.4.3	Mà gàʼà alə byìʼì ando ə zhʉ ne vì, a viʼi kə be ne kòŋ ə nzhʉtə əziʼi yi a ghə̀ diʼì ziʼi nəmwèʼè, alì ə bòŋsə kəŋ ə zhʉ ənyʉ̀ vyi a vəwenə kòŋ. Vəwenə ne jèʼè gubtə̀ ndìʼsə̀sə sə vi ə ziʼi ənyʉ̀ a venə à vəwenə. 
2TI.4.4	Vəwenə nə̀ ghʉsə kənyʉ̀ ki a kə diʼì nəmwèʼè ə nə̀ bòŋsə zhʉtə mətitì mə zɨmə. 
2TI.4.5	Fà wù, wù dìʼ ə ghaʼa wenə wu, ə kwiʼi ətyɨm ə bwəʼ ngəʼ wù ə nshə̀ʼtə̀ dyʉ̀ nə̀ ntɨm ə jùŋ, bè nè ə shwèʼ ə wu no tsèm a nə̀ wù ə shyèʼ ə Nyìngòŋ.
2TI.4.6	Mà kòŋ la wù ə nè tò alə̀ byìʼì ando ma diʼ mu à faŋ tò fə shitə fə ə zhʉ alə ə Nyìngòŋ lyɨ̀ mò a nə̀ kəku kə. Əzhʉ ə pfʉ ə mò boʼsə li. 
2TI.4.7	Ma shwèʼè li nkwʉʼ tò no a nkàyn. Ma shwèʼ li ə zaʼa a kəlyɨŋ yi a və kəŋ, bè shɨtə ghaʼ əbyɨmə ə ghomə. 
2TI.4.8	Mà sə kə̀ʼtə̀ tò əmòʼtə ntsìnə̀ ə tɨmə ə̀ mò luwèn, Bobo vəghəŋ yi a ghə̀ soʼo viʼi a ji tɨmə ə lu ku əmòʼtə a ghenə à mò a kətsi kə nsoʼ. Ghə̀ ko lə ku tò à mò, ghə̀ lu be ku te be à viʼi vyi a və tə ə nkə̀ʼtə̀ məvi ə wen nə̀ ə koŋə.
2TI.4.9	Mwòmsə no nə̀ kədyòʼ kə ə zàŋsə ə vi ə yen mò, 
2TI.4.10	byìʼì ando Demàs kòŋ li əfo mbyi luwèn, ə nyɨŋ moʼtə mo ə dyʉ̀ a Tèsàlonikà. Klesèns mbe lu ə ndyʉ̀ a Gàlesìyà, Taytùs ə dyʉ̀ a Dalmatiyà. 
2TI.4.11	A faŋ tò Luk a shə̀ yo wen. Wù sə ə nvì wu vi ve Mak ndi ghə̀ ə ngyàmtə̀ mò a mò a shyèʼ. 
2TI.4.12	Ma tɨm li Tychicùs a Efesùs. 
2TI.4.13	Wù sə ə nvi, wu vi nə̀ kəgwʉnə ə kom kì a mà tə mòʼtə̀ à Kalbus a Tuwas lì. Vi nə̀ və ŋwàʼlə̀ vwomə vi a və lemtə lemtə̀ lì, no te nə̀ yi a və shìtə nə̀ gwʉ̀ nyàm lì.
2TI.4.14	Alèksandà a ghə̀ tì kəlàm tə mwòm kənyʉ̀ à mò wen kə fànsə̀ no nànto. A ne loʼ to Bobo loʼ wen byìʼì kənyʉ̀ a kì. 
2TI.4.15	Nkàyntə̀ wù be diʼ tùʼmə̀ byìʼì wen byìʼì ando ghə̀ tə ə ngàʼà ənyʉ̀ no a kədyòʼ, ko və boŋ byìʼì ntɨm ə jùŋ yì a vəghəŋ ə ziʼi. 
2TI.4.16	A ə ndiʼ ando mà tɨmə akəshi kə nsoʼ ə gàʼ ə shi kətʉ komkə ambì kətsi, viʼi nyɨŋkə tò nyɨŋkə, no wìʼ nko faŋ ə tomsə ə mò. Mà jɨ̀mə̀ la Nyìngòŋ lyèsə ku vəwenə ando vəwenə tə nyɨŋ mòʼtə̀ mò. 
2TI.4.17	Bobo ə nlu li tɨmə ə tomsə mò la ə mà kiʼi kədyòʼ ə shə̀ʼtə̀ mwetə ntɨm ə jùŋ à viʼi ətɨm vətsèm. Ghə̀ mbè ə bwòŋsə̀ mò fa kəvu ə pfʉ. 
2TI.4.18	Mà kɨ la Bobo a mbwòŋsə̀ mò no fa nyʉ̀ byɨvə no tsèm ə bè lyɨ̀ mò ə mà shɨ̀tə̀ jèʼ kwen akəshi kə fòyn ə̀ wen a kaŋ. Viʼi ə nkuʼsə wen no məzhʉ ntsèm. Amèyn.
2TI.4.19	Toŋtə Blisilyà wenə lɨmə wen Akwilà nə̀ viʼi ngwaʼ ngə̀ŋ nə̀ Onèsìpholùs à mò. 
2TI.4.20	Elastùs tə ə faŋ a ntə̀ʼ Kolìn. Mà tə sə ə lu ə moʼtə Tlophimùs a ntə̀ʼ Miletùs, ghə̀ kwaʼa kwaʼa. 
2TI.4.21	Mwòmsə̀ no nə̀ kədyòʼ kə vi mibu ə byɨ̀ŋ chʉ. Ebulùs nə̀ Budèns nə̀ Laynùs nə̀ Klodyà no nə̀ viʼi və byɨməvə no və tsèm gàʼ la mà toŋtə ə wù.
2TI.4.22	Bobo a gyàmtə̀ wù. Nyìngòŋ ə diʼ ətyɨm ə jùŋ ghə̀ no a ghə̀ŋ və tsèm.
TIT.1.1	A nyòʼo mò ə Bol ə nyòʼo ŋwàʼlə̀ ghèn. Mà dìʼ wù shyèʼ ə̀ Nyìngòŋ be diʼ wù ntɨm ə̀ Yesò Klistò. Və̀ ntsùʼ mo ə̀ tɨ̀m la mà gyamtə nè la byɨmə viʼi vi a Nyìngòŋ ə ntsuʼ li ə nto, ə be nè la vəwenə nkɨ jì nəmwèʼè yì a ghə̀ nè la viʼi ntsi a ji yì a Nyìngòŋ ə kəŋə. 
TIT.1.2	Jì nəmwèʼè aghèn ə nè la vəwenə nkɨ nəmwèʼè la Nyìngòŋ lu nè vəwenə kiʼi əbwòŋ yi a ghə̀ ko lu mè. Nyìngòŋ ko nə̀ nzhò ndzɨ̀ŋ. Əbwòŋ aghenə diʼ mu à nghʉ̀ Nyìngòŋ mibu mbi sə zìtə̀. 
TIT.1.3	Nyìngòŋ ə mbwòŋsə̀ vəghəŋ, ə nè la viʼi nkɨ ntɨm ə wen aghèn a zhʉ yì a ghə̀ nkəŋə, gaʼa la ma ə nshyə̀ʼtə̀ à viʼi. 
TIT.1.4	Mà nyòʼò à wù a Taytùs. Wù dìʼ no nkàyntə̀ wàyn ghom byìʼàndo yowù kìʼ tò byɨmə mùʼ. Nyìngòŋ wenə̀ mbwòŋsə̀ vəghəŋ ə Yesò Klistò a dìʼ ətyɨm ə jùŋ ghə̀ à wù ə ne la wu ntsi tò nə̀ mbwaʼmə̀.
TIT.1.5	Mà tə̀ ghʉ̀sə wù a Klete la wù myetə shyèʼ yi a ghə̀ tə̀ fàŋ tsu ə̀ bè tsùʼtə vəchəʼ və ngə̀ŋ Nyìngòŋ no a ntə̀ʼ ko ando mà tə gàʼ à wù. 
TIT.1.6	Chəʼ ngə̀ŋ Nyìngòŋ diʼ ndiʼ wìʼ yì a və ko ghàm mə ə wen a nyʉ̀ mu ghə̀ ne li, kiʼ tò wùwì muʼ. A diʼ ndiʼ wìʼ a vunə wen diʼ viʼi vəbyɨməvə, zhʉmə, kènla vəwenə tsi ntsìnə̀ kətolə̀. 
TIT.1.7	Ando kətʉ a ngə̀ŋ Nyìngòŋ dìʼ wù shwèʼ Nyìngòŋ, ghə̀ diʼ ndiʼ wìʼ a viʼi ko ghàmə̀ wen. Ghə̀ ko diʼ ə nzəʼtə̀ viʼi ko be dzàŋsə̀ fwisə̀ tin. Ghə̀ ko diʼ ə nyʉ məlyʉ̀ʼ bomə̀ ko be nè nyʉ̀ to kətolə̀. Ashɨ wen ko diʼ mbàŋə̀ a ko. 
TIT.1.8	Ghə̀ diʼ ndiʼ wìʼ a ghə̀ shisə̀ viʼi ghayn, be kòŋə̀ ə nè nyʉ̀ juŋəvə. Ghə̀ diʼ ndiʼ wìʼ a ghə̀ kɨ əghaʼa wenə wen be diʼ wù kənyʉ̀ kə tɨməkə, laynə be kiʼ ətyɨm ə bwaʼmə ghə̀. 
TIT.1.9	Ghə̀ diʼ nshɨ̀tə̀ ghaʼa ntɨm ə jùŋ yì ando və ndìʼsə̀. Ghə̀ dìʼ be ziʼi viʼi nə̀ nyʉ̀ vyi a Nyìngòŋ ə kəŋə, be dìʼì à viʼi a və tyenə ziʼi aghenə la vəwenə nè li ə nshwè. 
TIT.1.10	Mà gàʼà alə̀ byìʼàndo viʼi diʼ no vəghoʼo a və ko zhʉ gɨ̀, gàʼà tò əgàʼ zɨmghə be lobtə̀ viʼi. Nyʉ̀ avenə tùʼù nè vəjew vyi ə bwensə li ə sə dzɨ̀mtə̀ Klistò. 
TIT.1.11	Wù diʼi chiʼtə təchʉ̀ tə vəwenə byìʼàndo vəwenə kwenə à wìʼ a kəbəŋ vəwenə byɨ̀sə no nyʉ̀ ətsèm nə̀ ziʼi byɨghə aghenə. Vəwenə dìʼsə̀ viʼi nə̀ nyʉ̀ a vəwenə a və ko yi ndiʼ ndìʼsə̀ tò byìʼàndo vəwenə kəŋ kiʼi ko. 
TIT.1.12	Wu tofə viʼi Klete tsen ə̀ ngàʼa la, “Viʼi Klete diʼ viʼi zho ndzɨ̀ŋsə, tsi tò nə̀ nyamsə toʼ sə byɨsə, be diʼ və zhɨ kədyàŋ”. 
TIT.1.13	Wìʼ aghèn ə̀ ngàʼa tò nəmwèʼè. Kə lə dìʼì la wù diʼ kəŋkə̀ vəwenə nə̀ kədyòʼ kə, tisə vəwenə ndi vəwenə byɨmə tò kənyʉ̀ kì a kə diʼì nəmwèʼè 
TIT.1.14	kò vəwenə mbe zhʉ mətitì mə nzɨmə̀ ə̀ vəjew ko mbe ghʉ kətʉ a təsoʼ a viʼi a və tensə̀ nəmwèʼè ə ku. 
TIT.1.15	Əfò tsèm ə laynə à viʼi a tətyɨm tə vəwenə tə laynə, alì ko kəfo kə laynə à viʼi a tətyɨm tə vəwenə tə ko laynə kènla vəwenə byɨmə à Klistò byìʼàndo tətyɨm tə vəwenə, nə̀ təkwòʼtə̀ tə vəwenə tə sə diʼ mu tə byɨf li. 
TIT.1.16	Vəwenə gàʼà la vəwenə kɨ Nyìngòŋ alì ntsìnə̀sə vəwenə sə dìʼì la vəwenə tyenə wen. Ntsìnə̀sə vəwenə sə nyèlə̀. Vəwenə to kətʉ ko a ndiʼ la vəwenə kwʉ̀ʼʉ̀ ənè tè kənyʉ̀ kə jùŋə kə kətsenkə.
TIT.2.1	Fà wu ə Taytùs, wù diʼ ndìʼsə̀ viʼi nə̀ nyʉ̀ juŋəvə vi a və nè la viʼi ə ntsi a nkàyn 
TIT.2.2	Dìʼsə lyʉmə vətovə la vəwenə nghaʼa təwen tə vəwenə, nè nyʉ̀ a ji a viʼi a ngumlə̀ vəwenə, nè nyʉ̀ nə̀ tofə. Vəwenə diʼ ghaʼ byɨmə vəwenə ghə̀ to be nkɨ ə nwensə̀. 
TIT.2.3	Wù bè diʼ əziʼi ki vətovə to a ndə̀ŋndəŋ jì la vəwenə ntsi a nə̀ viʼi a vəwenə ku li tyɨm vəwenə à Nyìngòŋ, kə vəwenə gàʼà ənyʉ̀ byɨvə byìʼì viʼi vətsenvə, kèn la vəwenə nyʉ məlyʉ̀ʼ bomə̀. Vəwenə diʼ ə ndìʼsə̀ tò ənyʉ̀ juŋəvə 
TIT.2.4	ndi vəwenə ədìʼsə ki a və làm tò lamə la vəwenə nkòŋə̀ vəlɨm və vəwenə bènə̀ vunə vəwenə. 
TIT.2.5	Ki vətokəvə avenə diʼ ndìʼsə̀ ki a və bò làm tò lamə la vəwenə nghaʼa təwen tə vəwenə be laynə à vəwenə ntsìnə̀sə, shwèʼè à vəwenə aloʼ, tùʼmə̀ be zhʉmə̀ vəlɨm və vəwenə, ndi kə wìʼ à nkiʼ no kənyʉ̀ kə byɨkə kətsenkə gàʼ byìʼì kənyʉ̀ kə Nyìngòŋ. 
TIT.2.6	Wù diʼ be dìʼsə mbvòʼò wìʼ to ndə̀ŋndəŋ əjì la vəwenə nghaʼa təwen tə vəwenə. 
TIT.2.7	No nkàyntə̀ wù a Taytùs diʼ ndìʼì kəchwitə kə jùŋə kə no tè a gho yì a wù nè. Ghaʼ əziʼi wu ghə̀ to; kə wù lyɨ̀ a dem a dem. 
TIT.2.8	Ə ndìʼsə̀ tò kənyʉ̀ a kə diʼì nəmwèʼè ndiʼi kə viʼi be a nkiʼi kənyʉ̀ əgàʼ byìʼì kəwenkə ndi ətʉ viʼi kəbàyn ə vəghəŋ ndiʼ ando vəwenə ko be a kiʼi kənyʉ̀ kəbyɨkə gàʼ byìʼì vəghəŋ. 
TIT.2.9	Dìʼsə̀ əkòs la vəwenə nzhʉ gɨ̀sə vətì və shwèʼ və vəwenə be nè ənyʉ̀ tsèm a ji a vəwenə a nsaŋlə̀. Vəwenə ko diʼ nsoʼtə vətì və shwèʼ və vəwenə. 
TIT.2.10	Gaʼa à əkòs avenə la kə vəwenə a ntsoŋə fà vətì və shwèʼ və vəwenə, alì la vəwenə diʼ ə mbòŋsə̀ dìʼì à vətì və shyèʼ və vəwenə la vəwenə kwʉʼʉ̀ li ə və nchoʼsə̀ vəwenə ndi və nyenə la əziʼi Nyìngòŋ ə mbwòŋsə̀ vəghəŋ ə bòŋə̀ tò a jisə sə̀tsèm. 
TIT.2.11	Kə diʼ alə̀ byìʼàndo Nyìngòŋ ə diʼ li boŋə tyɨm ə wen a ghə̀ ə nvi ə bwòŋsə̀ viʼi vətsèm. 
TIT.2.12	Adìʼ əbòŋə tyɨm ə̀ Nyìngòŋ aghenə a ghə̀ dìʼsə̀ vəghəŋ la vəghəŋ ghʉsə ntsìnə̀ yì a Nyìngòŋ ə ko kòŋ bènə̀ koŋə fo nse, ə ntsi nə̀ mbwaʼmə̀, tsi ntsìnə̀ tɨmə be tsi a ji a Nyìngòŋ ə kəŋə a mbi ashyə̀. 
TIT.2.13	Adìʼ a ji aghèn a vəghəŋ diʼ ntsi fa tsu ando vəghəŋ ə kə̀ʼtə̀ kətsi kə kanəkə kì a Nyìngòŋ ə mbwòŋsə̀ vəghəŋ və Yesò Klistò a ghə̀ kiʼi kədyòʼ kə gho kə lu bwènə̀ vì. 
TIT.2.14	Ghə̀ nku li ə̀wen ə wen ə̀ zèn ətʉ vəghəŋ fa mbyɨsə no sətsèm ə̀ bè nè la vəghəŋ layn ə̀ kwʉ̀ʼ ə ndiʼ viʼi wen a və kòŋə̀ ə nè tò ənyʉ̀ juŋəvə. 
TIT.2.15	Dìʼsə̀ nyʉ̀ venə, tyɨftə vəwenə be kəŋkə̀ vəwenə nə̀ àdyoʼ no tsèm a wu kiʼì a vəwenə a kətʉ. Kə a mòʼtə la wìʼ à chàs wù!
TIT.3.1	Kùmtə à viʼi vyə la vəwenə nshiʼsə̀ təwen tə vəwenə à tʉtʉ vəwenə bènə̀ viʼi a və soʼo vəwenə, zhʉ gɨ̀ be bvʉ̀tə̀ ənè shyèʼ jùŋə ghə̀ no mənzhʉ̀ ntsèm. 
TIT.3.2	Gàʼa à vəwenə la kə vəwenə à ngàʼà nyʉ̀ byɨvə byìʼì viʼi, la vəwenə mbòŋsə̀ tsi ntsìnə̀ ə bwaʼmə à viʼi vətsèm, ku ndoŋ wenə̀ viʼi vətsèm be tsi ntsìnə̀ shiʼsə̀ wèn. 
TIT.3.3	Andìʼ a mbì nkàyntə̀ vəghəŋ ə̀ dzɨ̀ŋtə̀ kèn la vəghəŋ ə zhʉ gɨ̀ be nè shwè. Vəghəŋ ndìʼ əkòs à tənkì tə nyʉ̀ mbi, be nè no ghò a vəghəŋ ə̀ nkòŋ ənè. Vəghəŋ ə ntsi tò a ne ənyʉ̀ byɨvə be shəmə, viʼi bàynə̀ vəghəŋ, vəghəŋ be kiʼ kəbàyn à vəghəŋ a ntìntìn, 
TIT.3.4	alì no a zhʉ̀ kò a njùŋ bènə̀ ə̀kòŋ ə Nyìngòŋ ə mbwòŋsə̀ vəghəŋ ə̀ mfʉ 
TIT.3.5	ghə̀ bwòŋsə̀ vəghəŋ. Ghə̀ ko ə̀ mbwòŋsə̀ vəghəŋ la vəghəŋ nè kənyʉ̀ kə jùŋə kə kətsenkə alì ghə̀ mbwòŋsə̀ vəghəŋ byìʼì kusə nshinsə wen əchò fà kəzhwì kə ŋwoʼkə. Kəzhwì kə ŋwoʼkə akènkə shʉ li vəghəŋ,vəghəŋ ə nlayn ə̀ mbe ku ntsìnə̀ fi à vəghəŋ. 
TIT.3.6	Nyìngòŋ ə̀ nkuli kəzhwì kə ŋwoʼkə no kə ghoʼo à vəghəŋ əchò fà Yesò Klistò ə mbwòŋsə̀ vəghəŋ. 
TIT.3.7	Nyìngòŋ ə nè alə̀ ndi vəghəŋ ə ndiʼ viʼi kənyʉ̀ kə tɨməkə chò fà boŋə tyɨm ə wen. A ji aghèn vəghəŋ lù kiʼi ə̀bwòŋ yi a ghə̀ ko lu mè. 
TIT.3.8	Əgàʼ aghenə diʼ nəmwèʼè. Mà kəŋə la wù ə nshɨ̀tə̀ dìʼsə̀ ənyʉ̀ venə a mà gàʼà lə̀ ndi viʼi vyi a və byɨmə li à Nyìngòŋ ə ntùʼmə̀ be ghʉ tətyɨm tə vəwenə ə nè tò ənyʉ̀ juŋəvə. Ənyʉ̀ avenə gyàmtə̀ viʼi. 
TIT.3.9	Kə a kwen a bèsə̀ nyʉ̀ a və ko kiʼ ətof, ə̀ be ə ntaŋtə təzhiʼ tə vətìʼ və vəghəŋ və mbì. Kə a kwen a ntaŋ nə̀ əsoyn kùmə̀ ə̀soʼ. Ənyʉ̀ kədyàŋ kədyàŋ avenə ko gyàmtə̀ wìʼ no kənyʉ̀ kətsenkə. 
TIT.3.10	Wìʼ ə mvì nə̀ kəngə̀sə̀ kə, wu pfàntə̀ wen əzaʼa aghayn à bò. Wìʼ ayì faŋ ke kwitə, wù ghʉ̀sə dyʉ̀ nə̀ wen, 
TIT.3.11	kɨ la nki wìʼ aghèn ko bè kiʼ əkwoʼtə tɨməghə. Ənyʉ̀ byɨvə wen be dìʼì la ghə̀ dìʼ wu byɨ a ashɨ Nyìngòŋ.
TIT.3.12	No a zhʉ kò a mà təmə̀ Atemàs ko Tychicùs à wù, taŋkə la wù vi ə̀ yèn mo a Nikobolìs byìʼàndo mà ghʉ li la mà ndiʼ tò tsu a byɨ̀ŋ ghèn. 
TIT.3.13	Zenàs ə wù soʼò nsoʼsə wenə̀ Abolòs nè sə nlù, wu gyàmtə̀ ku no tè gho ayì a vəwenə kəŋ əlù nə̀ kəwenkə ndi vəwenə zaŋsə. 
TIT.3.14	Viʼi və byɨməvə vəghəŋ diʼ əmwòmsə̀ ənè tò ənyʉ̀ juŋəvə, kiʼ ə̀fo, vəwenə ngyàmtə̀ viʼi a vəwenə ko kiʼ. Kə vəwenə à ntsi ntsìnə̀ a ghə̀ ko kiʼ əse. 
TIT.3.15	Viʼi vi a yo vəwenə diʼ a shen tɨmə̀ ətoŋtə à wù. Toŋtə ndoŋsə shyə̀sə afì a diʼì viʼi və byɨməvə. Nyìngòŋ diʼ boŋə tyɨm ə wen à ghə̀ŋ no vətsèm.
PHM.1.1	A nyòʼò mò Bol nyoʼtə ŋwàʼlə̀ ghèn a wù a Filimùyn. Ma diʼ a ngə̀ŋ nfɨŋ byìʼì ando ma tə shwèʼè a Yesò Klistò. Yo Lèmə̀ vəghəŋ wu byɨmə Timotì ə tɨmə ə toŋtə ə wù. Wù diʼ wù ndoŋ ə yès, Yès ə kòŋ wù no nànto, wù shwèʼè a Yesò ndə̀ŋndəŋ to nə̀ yès. 
PHM.1.2	Yes ə be toŋtə lèmə̀ ə vəghəŋ Afiyà a diʼ wù byɨmə, be nə̀ Akibùs a ghə̀ shə̀ʼtə̀ ntɨm ə jùŋ no nə̀ kədyoʼkə ndə̀ŋndəŋ to nə̀ vəghəŋ. Yès ə be tɨmə ətoŋtə a ənòyn ə viʼi və byɨməvə vi a və tsèntə kuʼsə Nyìngòŋ a wù a ngə̀ŋ. 
PHM.1.3	Nyìngòŋ a diʼi Tìʼ ə vəghəŋ, nə̀ Bobo vəghəŋ Yesò Klistò ə diʼi ətyɨm ə jùŋə a ghə̀ŋ, ə be kù mbwaʼmə a ghə̀ŋ.
PHM.1.4	Filimùyn, ma zhʉsə ə njɨ̀mə̀ no zhʉ̀ko ma sə toŋtə əzhiʼ ə wu, ku kəzòŋ a Nyìngòŋ. 
PHM.1.5	Ma nə̀ ku kəzòŋ a Nyìngòŋ byìʼì ando ma zhʉ li jì yì a wù byɨmə a Bobo vəghəŋ Yesò fa tsù ə bè sə kòŋə̀ viʼi Nyìngòŋ no və tsèm. 
PHM.1.6	Ma jɨ̀mə̀ la ntsèntə̀ yì a wù kiʼi nə̀ viʼi byɨməvə ne ghə̀ŋ tuʼtə kɨ əfo ə jùŋ və vi a Nyìngòŋ ə ku a vəghəŋ. Kənyʉ̀ a kì kwʉʼ ndiʼ viʼi nku ghoʼsə a Klistò. 
PHM.1.7	Lèmə̀ ghom, ə koŋə yì a wù kiʼi a viʼi Nyìngòŋ nə̀ ji yi a wù nè vəwenə saŋlə fa tsù ə nè li ma sə saŋlə no nànto, tyɨm ə ghomə be sə totə.
PHM.1.8	Ando wù nè nyʉ̀ venə lə, ma yi zi ma ku a nə̀ soʼ a zhiʼ Klistò la wù ne kənyʉ̀ a wù ndiʼ ə nè 
PHM.1.9	Ali ma boŋsə sensə wù sensə byìʼì ə koŋə yi a ma kiʼi a wù. Mò Bol, a diʼ nə̀ wù to be diʼ a ngə̀ŋ nfɨŋ byìʼì ando ma shwèʼè a Yesò Klistò. 
PHM.1.10	Ma sensə la wù diʼi tyɨm ə jùŋ ghə̀ a Onesimùs a ghə̀ sə diʼ a mò to nə̀ wàyn ə ghom. Ando mà diʼ a ngə̀ŋ nfɨŋ a shə lə ghə̀ tə vi ma gyàmtə̀ wen ghə̀ byɨmə Yesò. 
PHM.1.11	A tə ndiʼ fa ambì, ghə̀ diʼ to nə̀ kəfo kəmaʼakə a wù, ali luwen sə diʼ, ghə̀ diʼ to no wìʼ a ghə̀ gyàmtə̀ yowù.
PHM.1.12	Ma bwensə tɨmə wen a wù luwèn lə, kòŋə̀ wen no nə̀ ətyɨm ə ghomə no tsèm. 
PHM.1.13	Ma zizi mà ə koŋə ghʉ̀ la ghə̀ faŋ to ashə ndiʼ ghə̀ lyɨ̀ kəshi ə kyəkə ə gyàmtə̀ mò, ando mà sə diʼ a ngə̀ŋ nfɨŋ lə byìʼì ando ma tə nshə̀ʼtə̀ ntɨm ə jùŋ, 
PHM.1.14	Alì, ma ko kòŋə̀ ne kənyʉ̀ alə̀ a bwen la wu byɨmə li, ndiʼ kə ndiʼi la no tèbe jùŋ ko a wù nè a mò ə ndiʼ mu wù nè ando wù koŋə, kə ko diʼ la mà ghaʼtə wù ghaʼtə.
PHM.1.15	Kə zizi kə ndiʼ la, a nè Nyìngòŋ la Onesimùs moʼtə ghə̀ŋ to kəlɨŋkə zhʉ̀ ndiʼ ghə̀ ne sə bwenə ə vì a wù, ə vì to ghayn əmùʼ. 
PHM.1.16	Ə zìtə̀ fa luwen, ghə̀ ko be diʼ a wù to nə̀ kəkòs kə, ghə̀ a ndiʼ a yowù to nə̀ lèmə̀ yowù a yowù ə kòŋ byìʼì ando vəghəŋ vəwenə ə kiʼi əbyɨmə ə mùʼ. Ma kòŋ wen, ali wù diʼ ə ne kòŋə̀ wen chò ando ma kòŋ. Wù ne kòŋ wen to nə̀ kəkòs ə kyəkə, be kòŋ wen to nə̀ wìʼ yi a ghə̀ əbyɨmə li a Bobo.
PHM.1.17	Wù sətsen nkɨ la yowù shwèʼè to kənyʉ̀ kə mùʼ, wù shisə Onesimùs ndə̀ŋndəŋ ando wù ə zizi a wù shisə mo. 
PHM.1.18	Ghə̀ sətsen ndiʼ mù ghə̀ nè li no tèbe kənyʉ̀ kə kəbyɨkə kə kò a wù, kò ghə̀ kiʼi kəfo ə lòʼ a wù, ma bwensə a wù. 
PHM.1.19	A nyòʼo to no mò nə̀ kəvu ə komkə a wù la, “Mò Bol na lòʼ no tèbe ghò a wù a Onesimùs ə lòʼ a wù.” Wu kɨ la no nkayn wù diʼ sə wù kiʼ kənyʉ̀ ə nè a mò ando mà tə ne wù sə diʼ wù ə byɨmə. 
PHM.1.20	Lèmə̀ ghom, sensen nè kənyʉ̀ kènkə a ma gàʼà a wù lə a zhiʼi Bobo. Nè mà ə saŋlə a zhiʼi Klistò.
PHM.1.21	Ma kɨli no nəmwèʼè la to ando ma tɨmə ŋwàʼlə̀ ghèn a wù lə, la wù a nè to ando mà gàʼà, ə sə nè, ə nè chò tebè ando ma kəŋə. 
PHM.1.22	Ə kwʉ̀ʼsə, ma sensə la wù shətə kəshi a wù ngə̀ŋ a mò byìʼì ando ma kiʼi əkwòʼtə̀ la, Nyìngòŋ ə na zhʉ jɨ̀mə̀ ə ghəŋə ə nè ə və shisə mo fa nfɨŋ mà be vì vəghəŋ ə ndiʼ.
PHM.1.23	Ebafàlàs əgàʼa la mà toŋtə ə wù. Ghə̀ diʼ a ngə̀ŋ nfɨŋ yo wen byìʼì ando ghə̀ shwèʼè a Yesò Klistò. 
PHM.1.24	Viʼi venə ə be tɨmə ətoŋtə a wù. A yi Mak nə̀ Alistakùs nə̀ Demàs nə̀ Luk. Yo vəwenə shwèʼè a kənyʉ̀ kə mùʼ.
PHM.1.25	Bobo Yesò Klistò ə ndiʼi ətɨm ə jùŋ ghə̀ ə wen a ghə̀ŋ.
HEB.1.1	A ndiʼ a tʉʼ ə mughə, Nyìngòŋ ə ngaʼa a vətiʼ və vəghəŋ chò fa nshə̀ʼtə̀sə ghoʼkəsə. Ghə̀ ə ngàʼa to a jisə a jisə, nə̀ to aghayn aghayn. 
HEB.1.2	Alì, à sə ə diʼ a mətsi mə kəmwètə mèyn ghə̀ gaʼa a vəghəŋ chò fa Wàyn wen. Nyìngòŋ ə nsə diʼ mu ghə̀ ghʉ̀ li la ghə̀ lu ku no tèbe ghò a mbyi a Wàyn wen, a ghə̀ ə shɨtə mbyi nə̀ no tèbe nə̀ ghò a ghə̀ diʼi tsu chò fa Wàyn ə wen a ghèn. 
HEB.1.3	Wàyn wen na ghèn ə baynə, diʼi əghoʼ ə kaynə ghə̀ Nyìngòŋ, fɨsə Nyìngòŋ to nyʉ̀ ə tsèm. Əgàʼ ə wenə ə kiʼi kədyòʼ, ghə̀ ghaʼa mbyi ghèn no tsèm nə̀ wenə ghə̀. Ghə̀ ə mpfʉ li ə shʉ lyisə mbyɨsə viʼi ə bwensə kuʼ nyʉ̀ʼmə a kwoŋ ə toghə Nyìngòŋ yi a ghə̀ kiʼi kədyòʼ to akwi əfo ə tsèm.
HEB.1.4	Kə le diʼi la, Wàyn a ghèn ə ŋaŋtə chò ətsɨŋsə Nyìngòŋ, kiʼi zhiʼ ghə̀ ŋaŋtə chò təzhiʼ tə ətsɨŋsə ngə̀ŋ Nyìngòŋ. 
HEB.1.5	Kə diʼ to no alə̀ a ji la ntsɨŋ Nyìngòŋ ko diʼ a Nyìngòŋ ntɨmə gàʼ a wen la,
HEB.1.5	“Wù diʼ Wàyn ghom;
HEB.1.5	ə zìtə̀ fa layn, mà na diʼ Tìʼ à wù.”
HEB.1.5	Nyìngòŋ ə ko tɨmə gàʼ kumə ntsɨŋ wen ə gàʼ la,
HEB.1.5	“Mà lu ndiʼ tìʼ wen,
HEB.1.5	ghə̀ ndiʼ Wàyn a mò.”
HEB.1.6	A ndiʼ to ando Nyìngòŋ ə nkəŋ ə tɨm Wàyn wen yi a ghə̀ ŋaŋtə chò no ndò a mbyi, ghə̀ gàʼ la,
HEB.1.6	“Ntsɨŋsə Nyìngòŋ no sə tsèm diʼ nkuʼsə wen.”
HEB.1.7	Ghə̀ ə sə gàʼ kumə ətsɨŋsə wen ə gàʼ la,
HEB.1.7	“Ghə̀ a ne la ntsɨŋsə wensə diʼ to nə̀ tə təfwof,
HEB.1.7	viʼi və shyèʼ və ə wen diʼ to nə̀ kəlwàŋ kə əzhiʼ kə.”
HEB.1.8	Alì a ndiʼ ando ghə̀ gaʼa kumə Wàyn wen, ghə̀ gàʼ la:
HEB.1.8	“Əfòyn wu ə diʼ mu ghə̀ faŋ li to ghayn ə mùʼ a Nyìngòŋ!
HEB.1.8	Wù a soʼ viʼi to a ji ə tɨmə.
HEB.1.9	Wù kòŋ to nyʉ̀ tɨməvə, bàynə̀ nyʉ̀ ə byɨvə.
HEB.1.9	A le kənyʉ̀ kì a Nyìngòŋ yi a ghə̀ kiʼi wù tsuʼ li ghʉ̀ wù nə̀ ə saŋlə ghə̀
HEB.1.9	ə nè la wù kuʼmə chò
HEB.1.9	no ndo a vye vəwenə diʼ.”
HEB.1.10	Nyìngòŋ mbe gaʼa la,
HEB.1.10	“Bobo, a kənzìtə̀ wu ə nshɨtə mbyi,
HEB.1.10	ə shɨtə əfo vyi a və diʼi akàŋ.
HEB.1.11	Əfo na venə a wù ə nshɨtə diʼ lù chò.
HEB.1.11	Əfo na vyi lu musə to nə̀ ndisə.
HEB.1.12	Wù lu buʼtə əfo na venə to nə̀ ndisə mùsə ə ghʉ̀
HEB.1.12	ə lyɨ̀ sə fisə.
HEB.1.12	A diʼ no a wù mu wù faŋ li to ghayn mùʼ,
HEB.1.12	ko andiʼ la wù lu kwitə.”
HEB.1.13	Nyìngòŋ ə nko ə Ngàʼa a Ntsɨŋsə wen la:
HEB.1.13	“ŋwʉʼʉ mə ashə kwoŋ ə toghə ə mò
HEB.1.13	ə zàʼa ando mà nè ə viʼi kəbàyn ə wù
HEB.1.13	ndiʼ əfo vi a wù tomtə aghʉ wu a yi kwi.”
HEB.1.14	Kə le diʼi la, ntsɨŋsə Nyìngòŋ sə ə diʼ to zhwi a və shyèʼ a Nyìngòŋ, Nyìngòŋ be tɨmə vəwenə la və gyamtə viʼi vi a Nyìngòŋ ə ndi ne bwòŋsə̀ vəwenə.
HEB.2.1	Ənyʉ̀ na venə ə diʼi la vəghəŋ ə diʼ ə be ə tuʼtə̀ ə ghaʼ kənyʉ̀ na kènkə a vəghəŋ zhʉ̀ lə ndi vəghəŋ na faŋ kò və lə ə ndì. 
HEB.2.2	Vəghəŋ ə kɨ la ntɨm yì a ntsɨŋsə Nyìngòŋ sə ə nvi nə̀ wen ndiʼ nəmwèʼè. Nyìngòŋ ə ku ngəʼ yì a ghə̀ nə̀ kwʉ̀ʼ no tèbè a ndò yi a ghə̀ faŋ ke zhʉtə ntɨm na yì ə ne kənyʉ̀ a ghə̀ gaʼà. 
HEB.2.3	Kə lə diʼi la, ando vəghəŋ sə diʼ mù və zhʉ li kənyʉ̀ kumə əbwoŋə ə kaynə ghə̀ yì a Nyìngòŋ ə ku lə, vəghəŋ sətsen faŋ ke zhʉtə, ko vəghəŋ lu ə nyɨŋ ngəʼ yì a Nyìngòŋ ə diʼ lù ku. Ntɨm a ghèn diʼ mu à nshə̀ʼtə̀ to no Bobo a ambì, viʼi vyi a və nzhʉ ə ndiʼ li làynsə a yès la ghə̀ diʼ to no nəmwèʼè. 
HEB.2.4	Nyìngòŋ ə nè li tamə nchwisə nyʉ̀ ə kaynəvə, to a tənkì a tənkì, ə be ku kəku a viʼi ando ghə̀ kòŋ chò fa kəzhwì kə Ŋwoʼkə ə diʼ la ntɨm a ghèn ne diʼ to no nəmwèʼè.
HEB.2.5	Nyìngòŋ ə ko ə ghʉ̀ la à lu ə nsoʼo ntsɨŋsə wen soʼo mbyi ə fi yì a ghə̀ diʼ lu vì, à yi yì a yès ə gaʼa kumə wen. 
HEB.2.6	Və boŋsə nyoʼ akəshi kə tsenkə a Ŋwàʼlə̀ Nyìngòŋ la:
HEB.2.6	“Wìʼ lə diʼ no ghò a Nyìngòŋ diʼ kwoʼtə byìʼì wen a?
HEB.2.6	A diʼ kənyʉ̀ kə kaynəkə ə yen la wù kwòʼtə Wùmə̀nsòŋ.
HEB.2.7	Wu ə shɨtə wen ə ghʉ̀ wen a fəshinə fə zhʉ̀ alə, wìʼ sə ngaŋtə ko ghə̀ kwʉʼʉ no to nə̀ ntsɨŋ shəsə,
HEB.2.7	fa yi bàm wù ne la ghə̀ kiʼ əbayn ə ghoʼo ghə̀ ə be ne la və nə̀ gumlə wen to nə̀ fòyn.
HEB.2.8	Wù nè li ghə̀ sə soʼo to əfo ə tsèm.”
HEB.2.8	Ə gàʼ la Nyìngòŋ ə nè li la wìʼ ə soʼo to əfo ə tsèm ndiʼi la ghə̀ ko əwʉsə kəfo kə tsenkə ali, luwen vəghəŋ ko yenə la wìʼ sə soʼo to əfo ə tsèm. 
HEB.2.9	Alì vəghəŋ ə yenə Yesò yì a Nyìngòŋ ə nè to fəshyinə alə̀, ghə̀ kaʼkə a wìʼ ko ghə̀ be ə ngaŋtə kwʉʼʉ tèbe a ətsɨŋsə wen. Ghə̀ nè ali ndi ghə̀ diʼ ətyɨm ə jùŋə ghə̀ a viʼi, ə nè ghə̀ pfʉ ə bwoŋsə̀ vəwenə və tsèm. A ndiʼ byìʼì ngəʼ yì a ghə̀ nyenə nə̀ əpfʉ̀ ə wenə na ghenə a ghə̀ ne la Nyìngòŋ ə ku əbayn ə ghoʼo ghə̀ a wen be ne la no tèbe ghò ə ngumlə̀ wen. 
HEB.2.10	A nshɨtə Nyìngòŋ ə shɨtə no əfo ə tsèm, à sə ghaʼa to wen ghaʼa əfo na vènə luwen. Kə ndiʼ to no kə nyʉ̀ kə tɨmə kə la ghə̀ moʼtə Yesò yenə ngəʼ ə kwʉʼʉ to nə̀ wi, a yi wù mbì ndi ghə̀ nè viʼi bwòŋ ə kwen vi a ntìntìn əbaynə ghoʼo ghə̀ Nyìngòŋ, to kədə̀ŋ.
HEB.2.11	Yesò, a ghə̀ ne la viʼi ndiʼ nə̀ laynə ashɨ Nyìngòŋ wenə viʼi na venə ə tsèntə ndiʼ to vunə Nyìngòŋ. A le kənyʉ̀ ki a Yesò toŋtə vəwenə la vəlemə, ko kətʉ̀ kə wen kə lu ndiʼi. 
HEB.2.12	Və nyoʼ la ghə̀ ə ngàʼa a Nyìngòŋ ə la:
HEB.2.12	“Ma kəŋ ə shə̀ʼtə̀ kənyʉ̀ a viʼi vwomə a wù ne li,
HEB.2.12	viʼi vyə ə na zhʉ̀ŋtə, mà tɨmə a və wenə a ntìntìn ə kùʼsə wù.”
HEB.2.13	Ghə̀ be ə gàʼa tamə la, “Mà na zhəʼtə to wen Nyìngòŋ,” ə be gàʼ la, “A diʼ mò lə, yo vunə vyi a Nyìngòŋ ə kù a mò.”
HEB.2.14	Vunə a venə a ghə̀ ngaʼa ə ndiʼ to no viʼi a və kiʼi njòsə wen. A le kənyʉ̀ ki a kə nè, Yesò ə bwensə ə sə diʼ wìʼ to nə̀ vəwenə ndi ghə̀ pfʉ ə byɨbsə wèn yi a ghə̀ ne la viʼi mpfʉ, à ji Deblə̀. 
HEB.2.15	Ghə̀ pfʉ alə ndi kə viʼi be a fwàynə̀ tebè pfʉ byìʼì ando viʼi ŋwʉ̀ʼ məzhʉ̀ ə tsèm, diʼ to nə̀ ə kòsə, fwàynə̀ to əpfʉ. 
HEB.2.16	Kə kə̀ʼə̀ to no a ndayn la ghə̀ ko vi ə gyamtə ntsɨŋsə Nyìngòŋ. Ghə̀ boŋsə vi ə gyamtə viʼi ngwaʼ ngə̀ŋ ə Ablaham. 
HEB.2.17	A lə kənyʉ̀ ki a kə ne ghə̀ kaʼkə sə diʼ to wìʼ to nə̀ vəghəŋ vəlemə və wen, ndi ghə̀ shɨtə kɨ ə shyèʼ to nə̀ pfèm ngə̀ŋ Nyìngòŋ ə ŋaŋtə be kusə shinsə a viʼi, shyèʼ a Nyìngòŋ ə nè la ghə̀ lyesə ku mbyɨsə viʼi. 
HEB.2.18	Luwen diʼ mu ghə̀ zizi ghə̀ gyamtə viʼi vyi a mwòmsə ə vi a vəwenə byìʼì ando mwòmsə mbe nvi a wen, ghə̀ yenə ngəʼ.
HEB.3.1	Vəlemə vwomə və laynəvə vyi a Nyìngòŋ ə bòŋ li dzàŋ ghə̀ŋ la ghə̀ŋ ə diʼ viʼi wen, kə lə diʼi la ghə̀ŋ diʼ ə shɨtə ə ghʉ̀ kwoʼtə ə ghəŋə a Yesò. Ghə̀ diʼ wù ə ntɨm Nyìngòŋ a vəghəŋ be diʼ kətʉ pfèm a ngə̀ŋ Nyìngòŋ, gyàmtə̀ vəghəŋ no ghò na yì kumə əbyɨmə yì a vəghəŋ ə kiʼi. 
HEB.3.2	Ghə̀ nzhʉ li Nyìngòŋ yi a ghə̀ ntsuʼ wen to ndə̀ŋndəŋ ando Mosìs ə nzhʉ wen, ne shwèʼ a viʼi Nyìngòŋ. 
HEB.3.3	Yesò ə nkʉʼʉ li la və ngumlə̀ wen chò ando və ngumlə̀ Mosìs, ndə̀ŋndəŋ ando wìʼ a ghə̀ bwomə ngə̀ŋ diʼ və bwomsə wen əchò nkàyntə̀ ngə̀ŋ a yi. 
HEB.3.4	Vəghəŋ ə kɨ la no tèbe ngə̀ŋ ə kò diʼ mu à bwòm wìʼ ali, no əfo ə tsèm diʼ mu à shɨtə Nyìngòŋ. 
HEB.3.5	Mosìs ndiʼ wù shwèʼè ə jùŋ a ghə̀ nzhʉmə, shwèʼè a viʼi Nyìngòŋ, diʼi nyʉ̀ vyi a viʼi a Nyìngòŋ ə ndiʼ lù gàʼ. 
HEB.3.6	Alì, Yesò, shyèʼ to no akayn to nə̀ wàyn Nyìngòŋ no tèbe ghò a ngə̀ŋ ə Tìʼ wen diʼ to a wen a kəvu. Vəghəŋ sətsen ghaʼa əbyɨmə ghə̀ to, vəghəŋ ne saŋlə kumə kəfo kì a vəghəŋ ə ki dyʉ̀sə nə̀ kəwenkə, vəghəŋ diʼ viʼi wen, à diʼ ngə̀ŋ wen na yì.
HEB.3.7	A lə kənyʉ̀ ki a kəzhwì kə Ŋwoʼkə ə gàʼa la,
HEB.3.7	“Ghə̀ŋ zhʉ̀ gɨ Nyìngòŋ layn,
HEB.3.8	kə ghə̀ŋ to kətʉ̀ ando vətiʼi vəŋə ə to a tʉʼ ando vəwenə ndiʼ a nse zɨm.
HEB.3.8	Vəwenə ə to li kətʉ ə tensə la vəwenə ko ne tebè kənyʉ̀ ki a Nyìngòŋ ə gàʼa, mwomsə wen ando vəwenə ndiʼ a nse zɨm ə yen la Nyìngòŋ a nè a le lo.
HEB.3.9	A ndiʼ achʉʼ na yi a nse zɨm, vətiʼi vəŋə yen nyʉ̀ ə kaynəvə vyi a Nyìngòŋ ə ne a ngwʉ̀ʼ məwumə ə nkàʼ,
HEB.3.9	no tèbe ando vəwenə yen alì, vəwenə sə be mwomsə Nyìngòŋ.
HEB.3.10	A lə kənyʉ̀ ki a ghə̀ ə fwisə tin a ənòyn viʼi na vyi ə mu gàʼ la,
HEB.3.10	‘Təkwòʼtə̀ tə vəwenə ko təmə ti a nkayn
HEB.3.10	vəwenə tyenə li ndzɨ̀mtə̀ tə soʼo tyomtə.’
HEB.3.11	Ma ə fwisə tin ə kàyn la,
HEB.3.11	‘Vəwenə ko lu kwen tebè akəshi yi a mà tə ndiʼ lù ku zhʉtə a vəwenə tsu.’”
HEB.3.12	Vəlemə vwomə a byɨmə, ghə̀ŋ tuʼmə ə yen la kə wìʼ fa ghə̀ŋ a ntìntìn a ki ətyɨm ə byɨghə ə faŋ ke byɨmə ə nyɨŋ moʼtə̀ Nyìngòŋ yi a ghə̀ tsi diʼ. 
HEB.3.13	Ghə̀ŋ boŋsə gyamtə tyɨftə təwenə tyəŋtə to mətsi ə tsèm ə zàʼa ando Nyìngòŋ ə bo gaʼa a ghə̀ŋ, ndi kə mbyɨ na lobtə ghə̀ŋ ə ne la ghə̀ŋ to kətʉ. 
HEB.3.14	Vəghəŋ sətsen tɨmə to a vəghəŋ a əbyɨmə ə ti to ando vəghəŋ ə mbyɨmə fa ambì ə sə ti ə zàʼa fa kəmwètə, a ne diʼ la vəghəŋ diʼ to no vəghəŋ və Yesò nəmwèʼè.
HEB.3.15	Kə diʼ to ando və nyoʼ a Ŋwàʼlə̀ Nyìngòŋ la:
HEB.3.15	“Ghə̀ŋ zhʉ gɨ Nyìngòŋ layn,
HEB.3.15	kə ghə̀ŋ to kətʉ ando vətiʼi vəŋə nto
HEB.3.15	kətʉ ando vəwenə ndiʼ a nse zɨm.”
HEB.3.16	A ndiʼ viʼi və ko a və nzhʉ gɨ Nyìngòŋ ə to kətʉ a? A bwen to viʼi vyi no vətsèm a Mosìs ə nlyɨ̀ ə fʉ̀ nə̀ vəwenə fa Ijìb lì. 
HEB.3.17	Ali a ne vəndo la Nyìngòŋ ə fwisə tin a ngwʉ̀ʼsə məwumə ə nkàʼ a? Andiʼ to viʼi na venə a vəwenə ə nè mbyɨ lə, vəwenə mpfʉkə li a nse zɨm. 
HEB.3.18	A ko ndiʼ to a viʼi na venə a və nto kətʉ fa Nyìngòŋ ghə̀ kàyntə̀ la, “Vəwenə ko kwen akəshi yi a mà tə ndiʼ lù ku zhʉtə a vəwenə tsu.” 
HEB.3.19	Kə le diʼi la vəwenə nfaŋ li ko və lu kwen akəshi na yi byìʼì ando vəwenə ko byɨmə a Nyìngòŋ.
HEB.4.1	Nyìngòŋ ə nghʉ̀ la vəghəŋ lu kwen akəshi yi a ghə̀ diʼi tsu kə kiʼi nzhʉtə. Kənyʉ̀ a kenkə a ghə̀ nghʉ kə bo ti. Ghə̀ŋ diʼ ntuʼmə kə wìʼ fa ghə̀ŋ ə ne faŋ ke kiʼi nzhʉtə na ghèn. 
HEB.4.2	Vəghəŋ sə diʼ mù və zhʉ li ntɨm ə jùŋ to ndə̀ŋndəŋ ando vətiʼ və vəghəŋ ə nzhʉ a nse zɨm. Vəwenə ə nzhʉ no tèbè ali, kò ghə̀ lə gyamtə vəwenə byìʼì ando vəwenə ə nzhʉ ko və lu byɨmə. 
HEB.4.3	Vəghəŋ vi a və byɨmə lu kwen akəshi kə zhʉ̀təkə Nyìngòŋ na ki. Alì viʼi vyi a və ko byɨmə, ghə̀ gàʼ la,
HEB.4.3	“Tinə ə ghom ə nfwi li, ma kàyntə̀ la,
HEB.4.3	Vəwenə ko lə̀ kwen akəshi yi a mà tə ndiʼ lù ku əzhʉtə a vəwenə tsu.”
HEB.4.3	Nyìngòŋ ə ngàʼa no tèbe alə̀ mu ghə̀ sə diʼ mù ghə̀ ə mwetə li shyèʼ wen to achʉʼ a ghə̀ nshɨtə mbyi. 
HEB.4.4	Və nyoʼo li akəshi kə tsenkə a Ŋwàʼlə̀ Nyìngòŋ la, “Nyìngòŋ ə ne shwèʼ ə wen no ə tsèm a mətsi ntʉfə, ə̀ zhʉ̀tə̀ a mətsi sòmbo.” 
HEB.4.5	Və be gisə nyòʼò akəshi kə tsenkə a tyi ŋwàʼlə̀ Nyìngòŋ la, “Vəwenə ko lu kwen tebè akəshi yi a mà tə ndiʼ lù ku nzhʉtə a vəwenə tsu.” 
HEB.4.6	Viʼi vyi a və nzhʉ ntɨm ə jùŋ na ghèn a ambì ə faŋ kò və lə kwen akəshi kə zhʉ̀təkə Nyìngòŋ a ki byìʼì ando vəwenə ntyen li ə zhʉ Nyìngòŋ, ali viʼi vətsenvə sə ə diʼ luwen lù kwen li akəshi na yi, 
HEB.4.7	Nyìngòŋ ə mu ghʉ̀ ə kwʉ̀ʼsə kətsi kə tsenkə lù lyɨ̀ viʼi akəshi kə zhʉ̀təkə ə wen, toŋtə kətsi na kì la, “Layn.” A ndiʼ ando Nyìngòŋ ə gàʼ a vunə Islel, no fa kəgaf kə ə dyèfə kə, ghə̀ ə be gàʼ ə chò fa Devìt, to ndə̀ŋndəŋ ando ghə̀ŋ sə diʼ mù ghə̀ŋ zhʉ li la:
HEB.4.7	“Ghə̀ŋ zhʉ gɨ Nyìngòŋ layn,
HEB.4.7	kə ghə̀ŋ a to kətʉ̀.”
HEB.4.8	A tu ndiʼ la kəshi kə zhʉ̀təkə kì a Nyìngòŋ ngàʼa ə ndiʼ ki a Joshùwà ə nlyɨ̀ kwen nə̀ vətiʼ və vəghəŋ tsu, mu ghə̀ ko bè ə ngàʼà kumə kətsi kə tsenkə. 
HEB.4.9	Kə le diʼi la kəshi kə ə bo diʼ a viʼi Nyìngòŋ lù kwen tsu ə kiʼi ə nzhʉtə to ndə̀ŋndəŋ ando Nyìngòŋ ə nzhʉ̀tə li a mətsi sòmbo. 
HEB.4.10	Nò ndò yi a ghə̀ kwen a akəshi kə zhʉ̀təkə Nyìngòŋ a ghèn ne ə zhʉtə fa wen əshwèʼ to ndə̀ŋndəŋ ando Nyìngòŋ ə nzhʉ̀tə ando ghə̀ mwetə shwèʼ wen. 
HEB.4.11	Vəghəŋ mwomsə lì no nə̀ kədyòʼ kə ə kwen akəshi kəzhʉtəkə na ghèn. Vəghəŋ sə mwomsə, vəghəŋ ntuʼmə kə wìʼ na faŋ ke nzhʉ Nyìngòŋ ando vətiʼ və vəghəŋ ə ntyen la və ko zhʉtə faŋ kò və lə kwen.
HEB.4.12	Kənyʉ̀ kə Nyìngòŋ kə diʼ alə̀ diʼ tosə kə tsi, kiʼi kədyòʼ be lyɨmə chò no tèbe nyi ə ngwoləŋ ə kò. Kə sù wìʼ, kə kwen zàʼa a wen a tyɨm ə dyʉ̀ kum kəzhwì kə wen, ə be chò no fa wen zhʉŋ ə kwoŋ. Kənyʉ̀ kə Nyìngòŋ kə diʼi Laynsə əkwoʼtə ə wìʼ. 
HEB.4.13	Nò tèbe ghò a Nyìngòŋ ə nshɨtə ə diʼ to a ndayn a wen. Kəfo kə tsenkə ko diʼ a kə ə lyomtə fa wen, vəghəŋ diʼ lù tɨmə a wen ashɨ ə taŋ əchʉ̀ ə vəghəŋ kumə no tèbe ghò a vəghəŋ tə ne.
HEB.4.14	Vəghəŋ shɨtə ghaʼa əbyɨmə ə vəghəŋ ghə̀ to, byìʼì ando vəghəŋ ə kiʼi kətʉ kə Vəpfèm ə ŋaŋtə a ghə̀ ə kuʼ akàŋ. Pfèm ə ngə̀ŋ Nyìngòŋ ə ŋaŋtə na ghèn a ghə̀ ŋaŋtə chò sətsensə lə diʼ to no Yesò, ə Wàyn Nyìngòŋ. 
HEB.4.15	Vəghəŋ ə kiʼi pfèm ngə̀ŋ Nyìngòŋ ə ŋaŋtə, ghə̀ shɨtə kɨ ji shisə a vəghəŋ ə bwaʼa fa tsù, mu mwòmsə ə mvi li a wen to a jisə a jisə, ndə̀ŋndəŋ ando ghə̀ vi a vəghəŋ, ali ghə̀ kò ghə̀ lə̀ nè mbyɨ. 
HEB.4.16	A lə kənyʉ̀ ki a kə bòŋ la vəghəŋ maʼa əfwàyn ə vi boʼsə kəkɨ kə təfòyn yi a Nyìngòŋ ne diʼi ətyɨm ə jùŋə ghə̀ a viʼi a vyi. Ghə̀ kiʼi ətyɨm ə jùŋə ghə̀, diʼ ə nə̀ kusə shɨnsə a vəghəŋ, ə gyamtə vəghəŋ azhʉ ngəʼ.
HEB.5.1	Nò pfèm ngə̀ŋ Nyìngòŋ ə ŋaŋtə ə kò a viʼi Jus ə ntsuʼ fa vəwenə a ntìntìn nlyɨ kəshi kə viʼi ashɨ Nyìngòŋ, ku kəku kə nyamsə kumə mbyɨsə vəwenə. 
HEB.5.2	Pfèm ngə̀ŋ Nyìngòŋ na ghèn ə sə bwaʼmə a viʼi vyi a və ko kɨ nyʉ̀, be ne shwèʼ byìʼì ando no wen fa wen a ngeŋ diʼ tamə wìʼ be bwaʼa. 
HEB.5.3	A le kənyʉ̀ ki a ghə̀ ndiʼ ə ku kəku kumə mbyɨsə wen to ndə̀ŋndəŋ ndo ghə̀ kù kumə mbyɨsə viʼi. 
HEB.5.4	Kənyʉ̀ kətsen kə ə be diʼ la wìʼ zizi ko ghə̀ lu tsuʼ wenə wen a pfèm ə ngə̀ŋ Nyìngòŋ ə ŋaŋtə a nə̀ shwèʼ kuʼmə ghə̀ na yi. A ntsuʼ to Nyìngòŋ to ndə̀ŋndəŋ ando ghə̀ ə ntsuʼ Alòyn.
HEB.5.5	Kə lə diʼ to ndə̀ŋndəŋ ando Nyìngòŋ ə ntsuʼ Yesò a pfèm ngə̀ŋ Nyìngòŋ ə ŋaŋtə. A ko tsuʼ Yesò ə tsuʼ wenə wen ə ne shwèʼ ə kuʼmə ghə̀ na yi. Nyìngòŋ ə ngàʼa a wen la,
HEB.5.5	“Wù diʼ Wàyn ghom;
HEB.5.5	ə zìtə̀ fa layn, mà na diʼ Tìʼ a wù.”
HEB.5.6	Ghə̀ ngaʼa li akəshi a tyi ŋwàʼlə̀ Nyìngòŋ a kəshi tsenkə la,
HEB.5.6	“Wù faŋ li a pfèm ngə̀ŋ Nyìngòŋ to a məzhʉ̀ ə tsèm,
HEB.5.6	to a ji yi a Mèlìkisedèk ə ndiʼ fa tsu.”
HEB.5.7	A ndiʼ ando Yesò bo tsì a nse ashə, ghə̀ ne sə jɨ̀mə̀ a Nyìngòŋ, ghə̀ sə zɨ̀mə dì. Ghə̀ ə njɨ̀mə̀ alə̀ byìʼì ando ghə̀ ə nkɨli la Nyìngòŋ ə kiʼi kədyòʼ ə bwoŋsə wen fa pfʉ. Nyìngòŋ ə nzhʉ li wen byìʼì ando ghə̀ ə ntsi ntsìnə̀, shiʼsə wèn. 
HEB.5.8	Yesò ndiʼ to no Wàyn Nyìngòŋ ali ə be ziʼi ə zhʉ Nyìngòŋ a ntìntìn ngəʼsə a ghə̀ nyenə. 
HEB.5.9	Andiʼ ando ghə̀ nkʉʼʉ li myetə ando Nyìngòŋ ə kəŋ la ghə̀ ə ndiʼ, ghə̀ ghʉ̀ wen a Mbwòŋsə̀ ə viʼi vyi a və zhʉtə wen, la ghə̀ ne Mbwòŋsə̀ vəwenə to ghaynə ə mùʼ. 
HEB.5.10	Nyìngòŋ ə nghʉ̀ wen la ghə̀ ne diʼ pfèm ngə̀ŋ Nyìngòŋ ə ŋaŋtə to a ji yi a Mèlìkisedèk ə ndiʼ fa tsu.
HEB.5.11	Ənyʉ̀ ə diʼ to kədə̀ŋ ə gàʼ a ghə̀ŋ kumə kənyʉ̀ na kènkə ali kə ko bwaʼmə ə gàʼ byìʼì ando ghə̀ŋ ko zaŋsə zhʉ̀ kɨ kənyʉ̀. 
HEB.5.12	Ghə̀ŋ sə diʼ ə ndiʼ luwen mu ghə̀ŋ sə ziʼi viʼi nə̀ kənyʉ̀ kə Nyìngòŋ ali kə bo boŋ wìʼ be ziʼi ghə̀ŋ nə̀ nyʉ̀ ə mbì vyi a ghə̀ŋ, a ghə̀ŋ diʼ zhʉ kumə kənyʉ̀ kə Nyìngòŋ. Ghə̀ŋ bo diʼ to ə nyoŋ zhwin to nə̀ vunə və bwaʼvə. Ghə̀ŋ ko təmə ə kwʉ̀ʼ nzhɨ̀ əfo ə zhivə ə tovə. 
HEB.5.13	Nò ndo yi a ghə̀ bo nyoŋ to zhwin a diʼ wàyn ə bwaʼa, ko ghə̀ lə yen ə kɨ kənyʉ̀ ki a kə diʼ kənyʉ̀ kə tɨməkə ashi Nyìngòŋ. 
HEB.5.14	Alì, wìʼ yi a ghə̀ zhɨ əfo ə zhɨvə ə tovə diʼ wìʼ mu ghə̀ ziʼi li nkɨ nəkwoŋ fa kənyʉ̀ ə jùŋə və, nə̀ byɨvə.
HEB.6.1	Kə lə diʼi la vəghəŋ ə diʼ ko di faŋ to a ziʼi ə mbì yì a və ziʼi vəghəŋ kumə Yesò ə kwen ə dyʉ̀ a ntìntìn əziʼi ə laynə ghə̀. Kə vəghəŋ na faŋ to nyʉ̀ ə mbì nziʼi to la viʼi bwensə tətyɨm tə vəwenə fa nyʉ̀ ə əbyɨvə a və vì nə̀ əpfʉ̀ əbyɨmə a Nyìngòŋ, 
HEB.6.2	la viʼi diʼ ə shi mu, və diʼ ə ghʉ̀ avu a viʼi a tʉ̀ bwaʼsə vəwenə, la viʼi lu lù fa pfʉ, la Nyìngòŋ ə lù soʼ viʼi a kəmwetə kə mbyi. 
HEB.6.3	Nyìngòŋ sətsèn ə tomsə kəvu, vəghəŋ a fʉ̀ fa nyʉ̀ na ghèn ə kwi.
HEB.6.4	Wìʼ sətsèn màʼ əbyɨmə wen ə moʼtə Nyìngòŋ mu ghə̀ zì ghə̀ be bwenə vi a Nyìngòŋ a le? Wìʼ sətsen yen əbayn ə Nyìngòŋ ə be yenə jùŋ yì a ghə̀ kù ə kiʼi Kəzhwì kə Ŋwoʼkə, 
HEB.6.5	be yenə njùŋ a kənyʉ̀ kə Nyìngòŋ nə̀ kədyòʼ kì a kə lu ndiʼ a mbyi ə fi, 
HEB.6.6	ali be bwensə maʼa əbyɨmə ə wen, wìʼ zizi ko ghə̀ lu be gyàmtə̀ wen la ghə̀ kwitə ətyɨm ə wen byìʼì ando kə sə diʼ to la ghə̀ be ə bàyntə wàyn Nyìngòŋ ə diʼsə kətʉ kə wen ashɨ viʼi to a nfi.
HEB.6.7	Ghə̀ŋ kɨli la əsɨm yì a əwʉ̀ nə̀ vì tsu, əfo kwi tsu mu və zizi və gyamtə wìʼ yi a ghə̀ shyèʼ diʼ mu Nyìngòŋ ə bwàʼsə li. 
HEB.6.8	Alì mu à sətsèn a kwi to kəzòyn a sɨm nə̀ kəfʉkə byɨkə, ko kəfo kə be kù a əsɨm ayi. Nyìngòŋ ə zizi ghə̀ telə və lù be nyùʼ byɨbsə nə̀ zhiʼ.
HEB.6.9	Yès ə gàʼà no tèbe alə̀ a doŋ shomsə, kɨ la à diʼ a ghə̀ŋ, nyʉ̀ ə bòŋ chò fa lə byìʼì əbwoŋə yì a ghə̀ŋ kiʼi. 
HEB.6.10	Nyìngòŋ ə nə̀ nè no tèbe ghò to ji tɨmə. Ghə̀ zizi ko ghə̀ lu lyesə kòŋ yì a ghə̀ diʼi a viʼi wen nə̀ shwèʼ yì a ghə̀ŋ nè ə gyamtə vəwenə. A diʼ no tèbe luwen, ghə̀ŋ bo shwèʼè to ali. 
HEB.6.11	Yès ə kòŋ la no ghə̀ŋ vətsèm ghʉ̀ kətʉ shyèʼ a ghèn alə̀ ə zàʼa fa kəmwètə ndiʼ ghə̀ŋ nshɨtə kɨ mwetə kəfo kì a ghə̀ŋ ki dyʉ̀sə nə̀ kəwenkə. 
HEB.6.12	Yès ko kòŋ tebè la ghə̀ŋ ə bwaʼa. Yès ə boŋsə kəŋ to la ghə̀ŋ nshəmə viʼi vyi a və byɨmə li a Nyìngòŋ ə sə wensə, diʼ lù kiʼi kəfo kì a Nyìngòŋ ə ghʉ̀ li.
HEB.6.13	A ndiʼ to ando Nyìngòŋ ə ghʉ̀ kənyʉ̀ a Ablaham, ghə̀ bwensə kàyn to əzhiʼ wen la ghə̀ lu ne kənyʉ̀ a kì byìʼì ando wìʼ ətsen nko be ndiʼ a ghə̀ chò wenə Nyìngòŋ. 
HEB.6.14	Ghə̀ ngàʼa la, “Ma bwaʼsə wù ne, ngwaʼ ngə̀ŋ ə wù lù ə ndiʼ to kədə̀ŋ.” 
HEB.6.15	Ablaham ə nghaʼ li ətyɨm, Nyìngòŋ mù ne kənyʉ̀ a ken kə a ghə̀ nghʉ lə̀. 
HEB.6.16	Wìʼ nə̀ zhʉsə kàyn kənyʉ̀, ghə̀ toŋtə zhiʼ ə wìʼ ghə̀ to chò wen. Ghə̀ kàyn alə̀ no zhʉ̀ko, kəngùmə̀ akwi kənyʉ̀ a yi kə mù mè. 
HEB.6.17	Nyìngòŋ ə kəŋ ə diʼ ə làynsə a viʼi vi a ghə̀ ghʉ̀ kənyʉ̀ a kenkə a vəwenə la ghə̀ baʼtə̀ kənyʉ̀ ko ghə̀ be kwitə ə mu bwensə ə kàyn to əzhiʼ wen ə Nyìngòŋ, 
HEB.6.18	ndiʼ vəghəŋ yen nyʉ̀ na venə la bò a ghə̀ zizi ko ghə̀ lu zhò ndzɨŋ kumə əwenə və lə, a və lɨ̀msə̀ vəghəŋ vi a və nyɨŋ dyʉ̀ lyomtə a ben Nyìngòŋ ə ne vəghəŋ ə ntùʼtə̀, kɨ nəmwèʼè la və lu kiʼi kəfo kì a və ki dyʉ̀sə nə̀ kəwenkə. 
HEB.6.19	Kəfo kì a vəghəŋ ə ki dyʉ̀sə nə̀ kəwenkə nə̀ ne la vəghəŋ ə nti bvɨtə, be tuʼtə, ne la vəghəŋ ə ntinə chò kəbàs kə ndisə kì a kə ghəsə ngə̀ŋ Nyìngòŋ, kwen zàʼa akəshi kə ŋwoʼkə yi a Nyìngòŋ ə diʼ tsu. 
HEB.6.20	Yesò kwen li akəshi na ghèn a ambì byìʼì vəghəŋ. Ghə̀ diʼi pfèm ə ngə̀ŋ Nyìngòŋ ə ŋaŋtə to məzhʉ̀ ə tsèm to a ji yi a Mèlìkisedèk ndiʼ fa tsù.
HEB.7.1	Mèlìkisedèk a ghèn ə ndiʼ fòyn ntə̀ʼ ghoʼo a Salèm be diʼ pfèm ngə̀ŋ Nyìngòŋ ghoʼo. Andìʼ to ando Ablaham dyʉ̀ ə temə ghòŋ wenə viʼi wen ə zhɨ̀ təfòyn to kədə̀ŋ ə bwènə̀ sə pfwo, Mèlìkisedèk ə yenə li wen a ji ə bwàʼsə wen. 
HEB.7.2	Ablaham ə ntsentə li əfo vyi a ghə̀ kiʼi fa ghòŋ ə gə̀tə̀ əshi əwùm ə ku kəshi kə mùʼ fa tyi shi ə wù na vyi a Mèlìkisedèk. Əzhiʼ ə wen ghenə la Mèlìkisedèk ndiʼ a gàʼà Hibùlù la, “Fòyn Kənyʉ̀ kətɨməkə.” Ghə̀ ndiʼ fòyn Salèm, Salèm diʼ a gaʼa Hibùlù la, “mbwaʼmə.” To ando ghə̀ ndiʼ fòyn nə̀ Salèm kə lə diʼi la ghə̀ ndiʼ Fòyn mbwaʼmə. 
HEB.7.3	A diʼ a Ŋwàʼlə̀ Nyìngòŋ ko ndiʼ la və shə̀ʼtə̀ la tiʼi wen ndiʼ ndò lo, lì wen diʼ ndò lo. Və ko gàʼ tèbe kənyʉ̀ kumə vətiʼi vəwenə, ko və lù ə gàʼ kənyʉ̀ kumə ə tʉʼ yi a və mbwi wen nə̀ ə tʉ a ghə̀ mpfʉ. Kə le diʼi la ghə̀ faŋ li a pfèm ngə̀ŋ Nyìngòŋ to ə ghayn ə mùʼ to ando Wàyn Nyìngòŋ nfaŋ li to ghàyn ə mùʼ.
HEB.7.4	Wù zi wù yèn la Mèlìkisedèk ndiʼ no kəshi kətokə. Nò tiʼi əloʼ ə Islel, Ablaham ə ngə̀tə̀ li əfo vyi a ghə̀ kiʼi atoʼ ghòŋ əshi əwùm ə ku kəshi kə mùʼ fa tyi shi ə wum a venə a wen. 
HEB.7.5	Əsoʼ ə Mosìs ngàʼà la vəpfèm və ngə̀ŋ Nyìngòŋ vyi a və nfʉ fa ngwaʼ ə ngə̀ŋ ə Levì ə diʼ ə nshi kəfo kə mùʼ fa ntìntìn əfo əwùm fa viʼi Islel. Kə le diʼi la vəwenə mbwenə shi to mə əfo a venə to fa vəlemə və vəwenə byìʼì ando vəwenə ndiʼ to vunə ngwàʼ ngə̀ŋ Ablaham. 
HEB.7.6	Mèlìkisedèk ə ko ndiʼ wù ngwaʼ ə ngəŋ ə Levì ali ə shi kəfo kə mùʼ fa tyi əfo wum fa Ablaham ə be bwàʼsə Ablaham, a diʼ wen yi a Nyìngòŋ ə nghʉ̀ la ghə̀ ne nyʉ̀ a wen. 
HEB.7.7	Kə diʼ to no nəmwèʼè la Mèlìkisedèk ə kuʼmə chò Ablaham byìʼì ando à nə̀ lu to wìʼ yi a ghə̀ kuʼmə, ə bwaʼsə ghətsen a ghə̀ ko kuʼmə zaʼa a nə̀ wen. 
HEB.7.8	Vəpfèm və ngə̀ŋ Nyìngòŋ vi andiʼ viʼi ngwaʼ Levì nshi kəfo kə mùʼ fa ntìntìn əfo əwùm li, vəwenə ə diʼ viʼi a və diʼ lu pfʉkə, ali a Mèlìkisedèk ando Ablaham ə ngə̀tə̀ əfo əshi əwùm ə ku kəmùʼ a wen, ghə̀ chò vəwenə byìʼì ando ghə̀ bo tsi, to ndə̀ŋndəŋ ando və nyoʼo li a Ŋwàʼlə̀ Nyìngòŋ. 
HEB.7.9	Vəghəŋ zizi və gàʼ la Levì no nə̀ ngə̀ŋ wen nshi kə ku kəfo kə mùʼ fa ntìntìn əfo əwùm, ando Ablaham ə nku. 
HEB.7.10	Kə diʼ to no alə̀ byìʼì ando Mèlìkisedèk sə nyen Ablaham, ko və təmə ə bwi Levì.
HEB.7.11	Nyìngòŋ ə nku Əsoʼ a viʼi Islel a tʉ a viʼi ngwaʼa ngə̀ŋ ndiʼ vəpfèm və ngə̀ŋ Nyìngòŋ. A tə ndiʼ la shyèʼ ə vəwenə ə nkʉʼʉ ə nè la viʼi ndiʼ viʼi kənyʉ̀ kətɨməkə mu Nyìngòŋ nko be ntɨm pfèm ngə̀ŋ Nyìngòŋ ə tsen ghə̀ diʼ to ji yi a Mèlìkisedèk ə ndiʼ andiʼ wu ngwaʼ ngə̀ŋ Alòyn. 
HEB.7.12	Kə diʼ nəmwèʼè la və yi nkwitə ntuʼ vəpfèm və ngə̀ŋ Nyìngòŋ fa ngwaʼ ngə̀ŋ tsen, və be a kwitə əsoʼ. 
HEB.7.13	Wìʼ yi a vəghəŋ gaʼa kumə wen ə nfʉ fa ngwaʼ ngə̀ŋ ə kədyàŋ ko andiʼ la wìʼ tɨmə fʉ̀ fa tsu a nə̀ pfèm ngə̀ŋ Nyìngòŋ. 
HEB.7.14	Vəghəŋ ə kɨ li mwetə to no la Bobo vəghəŋ ə nfʉ fa ngwaʼ ngə̀ŋ ə Judà, ali Mosìs nko gàʼ kum la vəpfèm və ngə̀ŋ Nyìngòŋ lu fʉ̀ fa ngwaʼa ə ngə̀ŋ ə Judà.
HEB.7.15	kənyʉ̀ na kì ə be ə tuʼ nkəʼ a nkayn byìʼì ando pfèm ngə̀ŋ Nyìngòŋ ə tsen nvi li, diʼ to nə̀ Mèlìkisedèk. 
HEB.7.16	Və ko ghʉ̀ wen a pfèm ngə̀ŋ Nyìngòŋ byìʼì təsoʼ tə ngwaʼ ngə̀ŋ ə wen. Ali Və nghʉ̀ pfèm byìʼì ghə̀ nkiʼi kədyòʼ ntsi to ghayn əmùʼ 
HEB.7.17	Və nyoʼo kumə wen a Ŋwàʼlə̀ Nyìngòŋ la:
HEB.7.17	“Wù faŋ li to pfèm ngə̀ŋ Nyìngòŋ to məzhʉ̀ ə tsèm,
HEB.7.17	to ji yi a Mèlìkisedèk ndiʼ fa tsù.”
HEB.7.18	Kə le diʼi la Nyìngòŋ ə maʼa li əsoʼ ə mughə byìʼì ando ghə̀ ko kiʼi kədyòʼ a ghə̀ zizi ghə̀ lu gyàmtə̀ wìʼ. 
HEB.7.19	Əsoʼ ə Mosìs nko kiʼi tebè kədyòʼ ə nè la wìʼ diʼ wù kənyʉ̀ kətɨməkə ashɨ Nyìngòŋ. Alì luwen, kənyʉ̀ kə kədyàŋ a və kɨ kə kuʼmə chò əsoʼ, a kə diʼi ji la vəghəŋ nkwèntə boʼsə dyʉ̀ a Nyìngòŋ.
HEB.7.20	Kənyʉ̀ kətsen a vəghəŋ be diʼ kɨ diʼ la Nyìngòŋ nkàyntə̀ li la Klistò lu faŋ a pfèm ngə̀ŋ Nyìngòŋ to ghayn ə mùʼ. Ali ghə̀ kò sə ghʉ̀ viʼi vətsenvə a vəpfèm və ngə̀ŋ Nyìngòŋ ə kàyn kənyʉ̀, 
HEB.7.21	Ali ando Nyìngòŋ sə ntuʼ Yesò kayntə gàʼ la:
HEB.7.21	“Bobo kaynə li
HEB.7.21	ko ndiʼ la ghə̀ be lu kwitə kənyʉ̀ ki a ghə̀ gàʼa la
HEB.7.21	‘wù faŋ li a pfèm ngə̀ŋ Nyìngòŋ to məzhʉ̀ ə tsèm.’ Ko ndiʼ la ghə̀ be lu kwitə kənyʉ̀ ki a ghə̀ gàʼa.”
HEB.7.22	Ando Nyìngòŋ ə kàyn li, kə lə diʼi la Yesò diʼ wìʼ a ghə̀ ti ne la kənyʉ̀ məkàyn mì a ghə̀ zhɨ vəghəŋ vəwenə luwen əboŋ chò myimə a mə ndiʼ ambì.
HEB.7.23	Vəpfèm və ngə̀ŋ Nyìngòŋ nghoʼo a tʉʼ məkàyn mə mumə̀ byìʼì ando və nghʉ̀ wìʼ a pfèm ə ngə̀ŋ Nyìngòŋ, ghə̀ nə̀ pfʉ ə əwʉ̀sə shyèʼ wen, wù kədyàŋ ə lyɨ̀ kəshi kəwen na kì. 
HEB.7.24	Alì ando Yesò tsi li faŋ to ghayn əmùʼ, ghə̀ diʼ mù ghə̀ be faŋ a pfèm ngə̀ŋ Nyìngòŋ to məzhʉ̀ ə tsèm. 
HEB.7.25	A lə kənyʉ̀ ki a Yesò diʼ no zhʉ̀ko mu ghə̀ zizi a ghə̀ bwoŋsə viʼi vyi a və vì a Nyìngòŋ chò fa wen a kəvu byìʼì ando ghə̀ tsi, jɨ̀mə̀ to jɨ̀mə̀, sensə Nyìngòŋ a vəwenə kəshi.
HEB.7.26	A diʼ to Yesò ə pfèm Nyìngòŋ ə ŋanŋtə yì a ghə̀ kwʉ̀ʼ li ə gyàmtə̀ vəghəŋ. Ghə̀ laynə kwʉ̀ʼ, ko ndiʼ la ghə̀ kiʼi kənyʉ̀ a və zizi və gham ə wen tsu, ko ndiʼ la ghə̀ kiʼi mbyɨ, mu Nyìngòŋ ə shisə li wen fa ntìntìn viʼi nyʉ̀ ə byɨvə ə kuʼsə ghʉ̀ wen akàŋ a kəkɨ kə ghoʼo kə. 
HEB.7.27	Ghə̀ ko diʼ to nə̀ vəpfèm və ngə̀ŋ Nyìngòŋ sətsen shisə a sə ndiʼ ku kəku kumə mbyɨsə vəwenə to mətsi ə tsèm, mibu sə be ku kumə mbyɨsə viʼi. Ghə̀ diʼ mu ghə̀ nku wenə wen a kəku byìʼì mbyɨsə viʼi to ghaynə əmùʼ kə be mè to ali. 
HEB.7.28	Viʼi vi a Əsoʼ ə Mosìs mbyɨmə la və wʉ̀ vəwenə a vəpfèm və ngə̀ŋ Nyìngòŋ sə ngaŋtəsə ndiʼ to viʼi to nə̀ viʼi vətsenvə, ne mbyɨ. Alì fa yi a bàm ando ghə̀ nku li əsoʼ, Nyìngòŋ ntsuʼ li Wàyn wen a ghə̀ nsə diʼ mu ghə̀ ku li mu kàyn ə ghʉ wen a pfèm ə ngə̀ŋ Nyìngòŋ ə ŋaŋtə to ghaynə mùʼ.
HEB.8.1	Kənyʉ̀ ki a yès ə lu tə sù gàʼa ə diʼ la vəghəŋ ə kiʼi pfèm ə ngə̀ŋ Nyìngòŋ ə ŋaŋtə, ghə̀ nyʉ̀ʼ a shə kwoŋ toghə Nyìngòŋ akàŋ, a ghə̀ soʼo no əfo ə tsèm. 
HEB.8.2	Ghə̀ shyèʼ akəshi, a kə laynə kwʉ̀ʼ, a diʼ to no ngə̀ŋ Nyìngòŋ akàŋ a Bobo bwòmə ko ndiʼ la à bwòm viʼi.
HEB.8.3	Və ntsuʼ no tèbe pfèm ə ngə̀ŋ Nyìngòŋ ə ŋaŋtə ə kò, mu və tsuʼ la ghə̀ ə nku kəku kə viʼi a Nyìngòŋ. Pfèm ə ngə̀ŋ Nyìngòŋ ə ŋaŋtə ə vəghəŋ ə bo diʼ nkiʼ kəfo ə ku a Nyìngòŋ. 
HEB.8.4	A tə ndiʼ la Yesò ə diʼ a nse, mu ghə̀ ko diʼ pfèm ə ngə̀ŋ Nyìngòŋ no fa phen byìʼì ando vəpfèm və ngə̀ŋ Nyìngòŋ və tsensə nsə diʼ a nse, ku kəku kikə a Əsoʼ ə Mosìs ə kəŋ. 
HEB.8.5	Əshwèʼ yì a vəwenə ne to nə̀ vəpfèm və ngə̀ŋ Nyìngòŋ diʼ to kədèmdèm kə kənyʉ̀ ki a kə diʼi akàŋ. A lə kənyʉ̀ ki a Nyìngòŋ ə nku kətyiftə a Mosìs a tʉʼ a ghə̀ ə nkəŋ ə bwòm fəngə̀ŋ fifə a Nyìngòŋ. Ghə̀ ə ngàʼà a wen la, “Tuʼmə ə shɨtə no tèbe ghò to ndə̀ŋndəŋ a ji yi a mà tə diʼi a wù a kwi pfèn.” 
HEB.8.6	Ə gàʼ kənyʉ̀ kumə shwèʼ yì a Yesò ə ne, ghə̀ shwèʼè chò və pfèm və ngə̀ŋ Nyìngòŋ a venə. Məkàyn mì a Nyìngòŋ ə zhɨ̀ wenə viʼi ə chò məkàyn mə mumə̀ byìʼì ando Nyìngòŋ ə ghʉ̀ li kəfo a kì, kə chò əfo vyi a ghə̀ ə̀ nku a viʼi fa ambì.
HEB.8.7	A tu ndiʼ la məkàyn mə mbì ə ndiʼ to akàyn, mu Nyìngòŋ ə nko bè ə kəŋ ə zhɨ̀ məkàyn mə mfimə̀ wenə viʼi. 
HEB.8.8	Alì Nyìngòŋ ə sə ghàmə̀ viʼi wen gàʼà la:
HEB.8.8	“Əzhʉ nə̀ vi,
HEB.8.8	a mà zhɨ̀ məkàyn mə mfimə̀ yo viʼi loʼ ə Islel nə̀ viʼi lòʼ ə Judà.
HEB.8.9	Məkàyn a mèyn ko be lu ndiʼ to nə̀ myimə a ma ə nzhɨ̀ yo vətiʼi və vəwenə
HEB.8.9	a tʉʼ a ma ə nfʉsə vəwenə fa loʼo ə Ijìb.
HEB.8.9	Vəwenə nko ə jèʼ fa ji yi a məkàyn a mèyn ə nkəŋ
HEB.8.9	byìʼì Wokèn kə, ma nyaŋ vəwenə. A gàʼa mò Bobo.
HEB.8.10	Məkàyn mèyn ando mà a zhɨ̀
HEB.8.10	yo viʼi Islel luwen diʼ la:
HEB.8.10	Ma a ghʉ̀ təsoʼ ə tyomtə a vəwenə tətyɨm
HEB.8.10	ə be nyoʼ təsoʼ a titə a vəwenə təkwòʼtə̀.
HEB.8.10	Ma a ndiʼ Nyìngòŋ ə vəwenə,
HEB.8.10	vəwenə diʼ viʼi vwomə.
HEB.8.11	Wìʼ ko bè diʼ ə ziʼi tebè wutsen
HEB.8.11	kò ghə̀ ziʼi lèmə̀ wen la
HEB.8.11	ghə̀ kɨ Bobo,
HEB.8.11	byìʼì ando viʼi və tsèm lu kɨ mò,
HEB.8.11	ə zìtə̀ to fa wù ə bwaʼ ə zàʼa a ntìntìn ə vyi a vəwenə ŋaŋtə chò no ndò.
HEB.8.12	Ma lu lyesə ku mbyɨsə vəwenə
HEB.8.12	ko ma bè ə kwoʼtə tebè nyʉ̀ vyi a vəwenə ne byɨbsə.”
HEB.8.13	Nyìngòŋ ə gàʼa kumə məkàyn mə mfimə̀ ə diʼ la mə mbì sə diʼ mù mə mùsə li. Vəghəŋ ə kɨ la kəfòkə nə musə ə tsitə to alə̀, və maʼa.
HEB.9.1	Məkàyn mə mbì mì a Nyìngòŋ ə nzhɨ̀ wenə viʼi ə nkiʼi təsoʼ a tə diʼi ji yì a viʼi ə diʼ ə nkuʼsə Nyìngòŋ fa tsu be nə̀ kəshi kəlaynə kə a nshɨtə viʼi a və ndiʼ nkuʼsə Nyìngòŋ tsu. 
HEB.9.2	Və bwòm li fəngə̀ŋ ə sə toŋtə lùmə ə ngə̀ŋ mbì la Kəshi kə Laynə kə. A ndiʼ a lùm na ghèn mu və ghʉ̀ li kəfo kì a və tomə kənkàʼtə̀ a yi kətʉ̀, be ntom kəbaŋ tsu a və nghʉ̀ kəbayn kì a və ku a Nyìngòŋ ə ayi kətʉ. 
HEB.9.3	Lùmə ə tsen ndiʼ to ati fəngə̀ŋ a ghèn, kəbàs kə ə ndisə kə tsenkə ə nghaŋ a yi chʉ̀, və toŋtə lùm ayi la, Kəshi kì a kə Laynə kwʉ̀ʼʉ̀. 
HEB.9.4	A ndiʼ ati lùm a ghèn, kəbaŋkə kəku kə tsenkə diʼ mù və shɨtə nə̀ gul ə sə nyʉ̀ʼ kələŋ ayi kətʉ. Əkumə ə məkàyn ə ndiʼ tsu mu və lem nə̀ gul. Fəntòyn fifə a və we manà tsu ndiʼ ati əkum a ghèn nə̀ mbàŋ Alòyn mu ghə̀ shisə li ntuʼsə. Ngùʼ shisə sə bò a Nyìngòŋ ə nyoʼtə təsoʼ tsu ə ku a Mosìs ndiʼ ati əkum a ghèn. 
HEB.9.5	Əfo ə tsevə ə nti akwi əkum a yi ə bò, kiʼ təvò, diʼ dyʉ̀ to nə̀ ətsɨŋsə Nyìngòŋ. Əfo na vyi ə nti ali, diʼi la Nyìngòŋ ə diʼ tsu. Təvò a tyitə tə ndiʼ mu tə chiʼtə li kəshi kì a və ə lyesə ku mbyɨsə viʼi tsu. Nò tèbe ali, luwen kodiʼ zhʉ̀ ə gàʼ ə làynsə nyʉ̀ a venə ə tsèm.
HEB.9.6	A ndiʼ ndo və bàtə li əfo na vyi a ji a ghèn, vəpfèm və ngə̀ŋ Nyìngòŋ və kwen dyʉ̀ nè shwèʼè vəwenə a lùm ə ngə̀ŋ mbì, to mətsi ə tsèm. 
HEB.9.7	A ndiʼ tèbè ali a kwen zàʼa to pfèm ngə̀ŋ Nyìngòŋ ə ŋaŋtə a Kəshi ki a kə Laynə kwʉ̀ʼ, kwen to aghayn ə mùʼ a ngwʉ̀ʼ. Ghə̀ nzhʉsə kwen, ghə̀ lyɨ̀ mənlyuŋ mə nyàm a və yi shə a kəku ə kwen ə ku a Nyìngòŋ ə ghə̀ lyesə ku mbyɨsə wen nə̀ mbyɨsə viʼi vətsenvə vyi a vəwenə ne, ko və kɨ. 
HEB.9.8	Kəzhwì kə Ŋwoʼkə ə ziʼi a vəghəŋ la ando lùm ə ngə̀ŋ mbì yì bo diʼ to diʼi ko andiʼ la və boʼo əchʉ yi, ji ko tɨmə diʼ a viʼi ə kwen Kəshi yi a kə Layn kwʉ̀ʼʉ̀. 
HEB.9.9	Nakènkə ə diʼ nchwi ə diʼ a vəghəŋ a mbyi luwen la kəku ki nə̀ nyam shisə a və kù a Nyìngòŋ ə zizi ko kə lu ne la tətyɨm tə viʼi vyi a və kùʼsə Nyìngòŋ nə̀ laynə ashɨ Nyìngòŋ. 
HEB.9.10	Jì əmuʼ na ghèn lə ə kiʼi kənyʉ̀ ə ne kumə to kəfo kə zhɨkə nə̀ kəfo kə nyʉkə nə̀ ji sə tsen shisə a və diʼ ə nə̀ shʉ̀ laynsə viʼi fa tsù a shɨ Nyìngòŋ. A diʼ to təsoʼ tə njòsə wen, diʼ ə mè azhʉ̀ a Nyìngòŋ ə kwitə li no tèbe ghò ə vi nə̀ ji əfi.
HEB.9.11	Alì Yesò sə diʼ mù ghə̀ vi li. Ghə̀ diʼi pfèm ngə̀ŋ Nyìngòŋ ə ŋaŋtə yì a ghə̀ vi nə̀ nyʉ̀ ə jùŋə və vyi a vəghəŋ ə kiʼi luwen. Ghə̀ shwèʼè akəshi kə kwʉ̀ʼ, kuʼmə chò fəngə̀ŋ fifə a pfèm ə ngə̀ŋ Nyìngòŋ ə shwèʼè tsu. Kəshi na kì kə ə diʼ ko andiʼ la à shɨtə wìʼ, a ko diʼ no tèbe kəfo kə nse ashə. 
HEB.9.12	Yesò ə ko ə lyɨ̀ mənlyuŋ mə nyàm ko mə byi ə kwen nə̀ mə wenə a kəshi yi a kə Layn kwʉ̀ʼʉ̀. Ghə̀ boŋsə lyɨ̀ to mənlyuŋ mə wen ə kwen tsu, to ə zen kətʉ kə vəghəŋ to ghayn əmùʼ. 
HEB.9.13	A ndiʼ fa ambì, pfèm ə lyɨ̀ mənlyuŋ mə byi ko mə lɨmə nyàm mbuluʼ ko kəbʉ kə wàyn nyàm a və nyuʼ ghə̀ zoʼo a wenə viʼi a ntsìnə̀ loʼ ndiʼ la vəwenə ko nlaynə və mu nè wìʼ sə laynə to fa njòsə wen. 
HEB.9.14	Mənlyuŋ mə nyàm ə sətsen ndiʼ nè la wìʼ ndiʼ nə̀ laynə to ando kə ndiʼ, mənlyuŋ mə Yesò ne mɨŋsə kiʼi kədyòʼ ə ne ə wìʼ ndiʼ nə̀ laynə ale? Ghə̀ ə nkuli wenə wen a Nyìngòŋ a kəku, ko ghə̀ kiʼ əmbyɨ, mu gyàmtə̀ Kəzhwì ki a kə diʼ to məzhʉ̀ ə tsèm. Ghə̀ nè alə ə shʉ̀ ə laynsə tətyɨm tə vəghəŋ fa nyʉ̀ yì a və vi nə̀ pfʉ ndi vəghəŋ ə̀ kuʼsə Nyìngòŋ yi a ghə̀ tsi.
HEB.9.15	A lə kənyʉ̀ ki a Yesò diʼ wìʼ yi a ghə̀ bàtə məkàyn mə mfimə̀ ə ne la viʼi vi a Nyìngòŋ dzàŋ kiʼi mbwaʼsə yì a ghə̀ ghʉ̀ mu ghə̀ faŋ li to nəmwèʼè. Kə diʼ alə̀ byìʼì ando Yesò ə npfʉ̀ li ə bwoŋsə̀ viʼi fa mbyɨsə yi a vəwenə ne achʉʼ ə məkàyn mə mumə̀.
HEB.9.16	Wìʼ nə̀ tɨfə kətyɨf, və moʼtə, ə lu kɨ nəmwèʼè la ghə̀ pfʉ li mibu və gətə əfo ə wen. 
HEB.9.17	Kətyɨf kə nə̀ kiʼi kədyòʼ to azhʉ̀ wìʼ pfʉ li, a ko diʼ azhʉ̀ a ghə̀ bo bu əto. 
HEB.9.18	A lə kənyʉ̀ kì a, no tèbe məkàyn mə mumə̀, ndiʼ mu və nghʉ nə̀ mənlyuŋ mə nyamsə. 
HEB.9.19	A ndiʼ ando Mosìs shə̀ʼtə təsoʼ tyitə a Nyìngòŋ ə kù a viʼi, ghə̀ chʉʼ ətam ə fəkoʼ be sùʼ boʼsə nə̀ mənlyuŋ mə vunə nyamsə mbuluʼ nə̀ mə ə byisə mu ə mès a ŋwàʼlə̀ tə əsoʼ ə be məsə viʼi tsu. 
HEB.9.20	Ghə̀ ə mesə viʼi tsu gàʼa la, “Mənlyuŋ mèyn ə kwiʼ məkàyn mə Nyìngòŋ vye vəwenə, be gàʼa la ghə̀ŋ shɨtə ghaʼ məkàyn a mèyn.” 
HEB.9.21	Mosìs ə mbe mès fəngə̀ŋ fə Nyìngòŋ nə̀ mənlyuŋ a mì be mesə əfo vyi a və kùʼsə Nyìngòŋ tsu. 
HEB.9.22	A ndiʼ a tʉʼ a viʼi ntsi a tyi əsoʼ, a nfaŋ to a lə fo tsèm ndiʼ la və diʼi nè laynə a shɨ Nyìngòŋ to byìʼì mənlyuŋ. Kə diʼ to no nəmwèʼè la və sətsen faŋ ke chʉ̀tə̀ mənlyuŋ, ko və a lyesə ku mbyɨsə viʼi.
HEB.9.23	A lə diʼ la kə nkwʉ̀ʼʉ̀ to no la və shʉ əfo və laynə a shɨ Nyìngòŋ a ji a ghèn. Əfo à vènə ə nlyɨ to kəshi kə nkàyntə̀ əfo, a və diʼ a kàŋ ali və kwʉ̀ʼʉ̀ la və ku kəku kumə əfo na venə a və diʼi akàŋ, kə kuʼmə chò ki a və nə̀ kù kumə əfo ə nse. 
HEB.9.24	Yesò nko ə kwen a kəshi kə ŋwoʼkə mu à bwòm viʼi. Ngə̀ŋ yì a bwomə viʼi ə ndiʼ to kədèmdèm kə ngə̀ŋ Nyìngòŋ a yì akàŋ. Yesò nkwen to no akàŋ a ben ə Nyìngòŋ, luwen sə diʼ ghə̀ sensə Nyìngòŋ a vəghəŋ akəshi. 
HEB.9.25	Yesò ə nko ə nku wenə wen a Nyìngòŋ to nə̀ pfèm ngə̀ŋ Nyìngòŋ ə ŋaŋtə yì a ghə̀ nkwen akəshi yi a kə Layn kwʉ̀ʼʉ̀ to ngwʉ̀ʼ sətsèm, kwen ali, kwen nə̀ mənlyuŋ mə nyàm.
HEB.9.26	Kə ndiʼ ali mu ghə̀ ə nfaŋ li ə sə zen kətʉ kə viʼi no aghayn to kədə̀ŋ no fa chʉ a və nshɨtə mbyi. Alì luwen diʼ mu ghə̀ nvi to aghayn ə mùʼ ə ku wèn ə wen a kəku ə shʉ̀ ə mbyɨsə viʼi. Ghə̀ nè ando vəghəŋ sə tsi a məntsi məkəmwetə. 
HEB.9.27	Və ghʉ̀ li la wìʼ lu pfʉ to ghayn əmùʼ, à na sə diʼ ando ghə̀ pfʉ, ghə̀ tɨmə ashɨ ə nsòʼ Nyìngòŋ. 
HEB.9.28	A lə diʼ fa ji a ghèn a və ə nku Yesò ghə̀ pfʉ to aghayn ə mùʼ ə shʉ mbyɨsə viʼi no vəghoʼo. Ghə̀ lu bwenə ko ghə̀ be vi ə shʉ mbyɨsə viʼi, ghə̀ lu vi ə bwoŋsə̀ viʼi vyi a və nyʉ̀ʼ kəʼtə wen nə̀ tətyɨm tə vəwenə no tsèm.
HEB.10.1	Təsoʼ tə Mosìs tə ndiʼ to ne kədèmdèm kə ə jùŋ yi a ghə̀ ndiʼ lù vì. A ko ndiʼ jùŋ a yi. Viʼi ə nkù zomtə kəku a Nyìngòŋ nə̀ ngwʉ̀ʼ nə̀ ngwʉ̀ʼ, a li ko kəku a kenkə diʼ mù kə zizi kə lu ne la vəwenə viʼi a və kəŋ nkuʼsə Nyìngòŋ ə ndiʼ viʼi kənyʉ̀ kətɨməkə ashɨ Nyìngòŋ. 
HEB.10.2	A ntu ndiʼ la kəku a kenkə ndiʼ mù kə zizi kə nè wìʼ la ghə̀ ndiʼ wu kənyʉ̀ kətɨmə kə a shɨ Nyìngòŋ mu vəwenə nku li to ghaynə əmùʼ kə kwʉʼʉ, ko tə kwoʼtə tə vəwenə be ə ku ngəʼ a vəwenə kumə mbyɨsə və wenə. 
HEB.10.3	Alì vəwenə ku kəku a kikə to ngwʉ̀ʼ sətsèm, kə nè to la vəwenə boŋsə kwoʼtə mbyɨsə vəwenə. 
HEB.10.4	Kə diʼ alə̀ byìʼì ando mənlyuŋ mə byisə nə̀ mənlyuŋ mə nyamsə zizi ko mə lu ə shʉ mbyɨsə wìʼ.
HEB.10.5	A le kənyʉ̀ ki a andiʼ ando Yesò ə nvi a mbyi ghə̀ gàʼ a Nyìngòŋ ə la:
HEB.10.5	“Wù ko kəŋ tebè la və nə̀ shyə nyamsə a wù, ko wu kəŋ la və nku kəku a wù.
HEB.10.5	Wù boŋsə shɨtə wèn ghomə la mà lyɨ̀ kù a wù.
HEB.10.6	A ko diʼ nyam shìsə a və nyʉʼ a kwi kəbaŋ kəku
HEB.10.6	kò kəku kikə a və kù ə loyn məlyesə ku.
HEB.10.7	A lə kənyʉ̀ kì a ma ə ngàʼa a wù la, ‘Mà ghèn ashə a Nyìngòŋ.
HEB.10.7	Mà vi a nse ə ne kənyʉ̀ ki a wù kəŋ la mà nè
HEB.10.7	to ndə̀ŋndəŋ ando və nyoʼo kumə mò a wù ŋwàʼlə̀.’”
HEB.10.8	Yesò ə ngàʼa la Nyìngòŋ ə ko kəŋ la və nə̀ shyə nyamsə a wen, ko la və ku kəku, ko tebè la və nə̀ nyʉʼ nyamsə a kwi kəbaŋ a kəku a wen kò ku kəku ə loyn məlyesə ku, la ghə̀ ko saŋlə tebè ə əfo a venə no tèbe ando əsoʼ ngaʼa la və ne ali. 
HEB.10.9	Ghə̀ gaʼa ali ə be kùmtə gàʼ la, “Mà ghèn, a Nyìngòŋ. Mà vi a nse ə nè kənyʉ̀ kì a wù kəŋ.” Ghə̀ ngàʼà ali ə diʼ la Nyìngòŋ ə tensə li kəku kə mukə a kenkə ə ghʉ̀ kəku kə fikə. 
HEB.10.10	Ando Yesò Klistò nsə diʼ mu ghə̀ ku li ə wèn ə wen to ghaynə əmùʼ ə ne kənyʉ̀ ki a Nyìngòŋ ə nkəŋ la ghə̀ nè, kə nè la vəghəŋ ə nlaynə kwʉ̀ʼ ashɨ Nyìngòŋ.
HEB.10.11	Nò tèbe pfèm ngə̀ŋ Nyìngòŋ ə kò ə nè shwèʼè ə wen ku kəku a Nyìngòŋ to mə ntʉʼ ntsèm, ali ko kəku kə vəwenə a kenkə zi kə lu ne la ghə̀ tsəʼsə mbyɨsə wìʼ. 
HEB.10.12	Alì mu Yesò Klistò ə nku li ə wèn ə wen a kəku a Nyìngòŋ to ghaynə ə mùʼ ə shʉ̀ mbyɨsə viʼi to əghayn əmùʼ. Ghə̀ nkù ali ə dyʉ̀ nyʉ̀ʼmə ashə kwoŋ ətoghə Nyìngòŋ. 
HEB.10.13	Ə zìtə̀ fa achʉʼ a yi, ghə̀ sə ŋwʉʼ kəʼtə la Nyìngòŋ ə nè, viʼi kəbàyn ə wen ə ndiʼ a wen to nə̀ ə fo tomtə aghʉ ə wen. 
HEB.10.14	Ghə̀ nku ə wèn ə wen to ghàyn ə mùʼ a kəku ə shʉ laynsə viʼi, la vəwenə faŋ a viʼi Nyìngòŋ to ghaynə əmùʼ.
HEB.10.15	Kəzhwì kə ə ŋwoʼkə kə diʼ mu kə diʼi laynsə a vəghəŋ la kənyʉ̀ a kenkə ə diʼ to no nəmwèʼè. Kə ncho li mbì ə gàʼ la,
HEB.10.16	Bobo vəghəŋ gàʼ la, “ali Məkàyn mì a mà ne zhɨ̀ yo viʼi vwomə
HEB.10.16	a mətsi yi a mə kuʼu vì ə diʼ la:
HEB.10.16	Ma a ghʉ̀ təsoʼ ə tyomtə a vəwenə tətyɨm
HEB.10.16	ə be nyoʼ təsoʼ a tyitə a vəwenə təkwòʼtə̀.”
HEB.10.17	Ghə̀ mbe ngaʼa kwʉ̀ʼsə la Nyìngòŋ ə gàʼ la, “Mà ko lu be kwoʼtə mbyɨsə vəwenə nə̀ nyʉ̀ əbyɨvə vi a vəwenə ne.” 
HEB.10.18	Nyìngòŋ ə nə̀ lyesə ku wìʼ ali, ko ghə̀ be a ndiʼ ə ku kəku la və lyesə ku mbyɨsə wen.
HEB.10.19	Luwen a vəlemə vwomə, ando vəghəŋ kɨ nəmwèʼè la vəghəŋ lu kwen akəshi yi a kə Laynə kwʉ̀ʼʉ̀ byìʼì mənlyuŋ mə Yesò, 
HEB.10.20	ghə̀ mbasə li kəbàs kə ndisə kì a kə ə nkɨŋtə vəghəŋ ə diʼ ji ə fi a vəghəŋ. Ji a ghèn ə diʼ ji yì a ghə̀ ne la vəghəŋ ə ntsi, kəbàs kə ə ndisə a kì diʼ ə wèn ə wen a və mbayntə a kəntò. 
HEB.10.21	Ando vəghəŋ ə kiʼi pfèm ngə̀ŋ Nyìngòŋ ə to, ghə̀ lyè no gho a ngə̀ŋ Nyìngòŋ, 
HEB.10.22	vəghəŋ choʼsə li to a Yesò ə kwentə dyʉ̀ boʼsə a Nyìngòŋ to nə̀ ətyɨm vəghəŋ no tsèm. Kə vəghəŋ a sə vi ə nvi nə̀ fwaynə la və a gham vəghəŋ a kənyʉ̀ byìʼì ando mənlyuŋ mə Yesò Klistò shʉ li làynsə tətyɨm tə vəghəŋ, və be shʉ̀ vəghəŋ, vəghəŋ ə làynsə to sə və shʉ̀ vəghəŋ nə̀ mu mə laynə mə. 
HEB.10.23	Vəghəŋ ghaʼ kənyʉ̀ ki a vəghəŋ ə kɨ la kə diʼ nəmwèʼè ə to tsu kə vəghəŋ be a nə̀ʼkə̀, byìʼì ando Nyìngòŋ ə ghʉ̀ no ghò, ghə̀ ne to ali. 
HEB.10.24	Vəghəŋ ə diʼ nkɨ kənyʉ̀ kə vəlemə və vəghəŋ, mwomsə ə ne la vəwenə ə nè jùŋ a vəlemə vətsenəvə be kòŋ vəwenə. 
HEB.10.25	Kə vəghəŋ ne kwen a kənyʉ̀ yi a vəlemə vətsenəvə ə ne ə lyesə ntsìnə̀ yì a vəghəŋ ə diʼ ə nvi tsèntə to kənyʉ̀ kə mùʼ. Vəghəŋ ə boŋsə ghòmtə̀ təwen tə vəghəŋ byìʼì ando vəghəŋ ə yen li la kətsi kì a Bobo a bwenə vi sə boʼsə.
HEB.10.26	Vəghəŋ sətsen ə kɨ kənyʉ̀ ki a kə diʼi nəmwèʼè ali be faŋ ə ne to mbyɨ, kɨ to no la à diʼi mbyɨ, mu kəku kə tsen kə be andiʼ a kə zi kə shʉ̀ mbyɨsə vəghəŋ. 
HEB.10.27	Wìʼ ə ntsi ali, ghə̀ nə̀ fwaynə, bvɨtə kətsi kə ə nsòʼ Nyìngòŋ nə̀ ə zhiʼ ə fwàynsə ghə̀ wen yi a ghə̀ lù nyʉʼ viʼi kəbàyn ə wen tsu. 
HEB.10.28	No ndo a ghə̀ tyenə la ghə̀ ko a zhʉ Əsoʼ ə Mosìs, və diʼ sə soʼo wen nchwò nsòʼ fʉ, a diʼ viʼi və bò kò və tàʼ ə diʼ la ghə̀ nè li byɨbsə kənyʉ̀, no zhʉ̀ko, və zhwi wen ko andiʼ la və be kusə shinsə. 
HEB.10.29	Kə sətsen ndiʼ mu kə ndiʼ alə̀ achʉʼ ə Mosìs, kə lu ndiʼ no ale a viʼi vyi a və chasə Wàyn Nyìngòŋ a? Kə lu ndiʼ no ale a wìʼ a ghèn a ghə̀ faŋ ke lyɨ̀ mənlyuŋ mì a Nyìngòŋ ə zhɨ̀ məkàyn ə shʉ̀ ə laynsə mbyɨsə wen a kənyʉ̀ a? Kə lu ndiʼ no ale a wìʼ a ghèn a ghə̀ telə kəzhwì kə Nyìngòŋ, a diʼ kəwenkə a kə diʼi ətyɨm ə jùŋə ghə̀ Nyìngòŋ a? 
HEB.10.30	Vəghəŋ ə kɨ wen yi a ghə̀ ə ngàʼa la, “A diʼ kəshi ə kòmkə ə bwensə ənyʉ̀ vyi a viʼi ə ne. Mà lu bwènsə̀ loʼ nyʉ̀ ə byɨvə ə viʼi.” Ghə̀ ngaʼa li la, “Mò, Bobo ə lu soʼ viʼi vwomə.” 
HEB.10.31	Kə fwàynsə no nànto a wìʼ azhʉ̀ a Nyìngòŋ yi a ghə̀ tsi diʼ əsoʼ ə byɨbsə wen.
HEB.10.32	Ghə̀ŋ bwensə li kwòʼtə ando əbayn ə nvi a ghə̀ŋ, ghə̀ŋ kɨ Nyìngòŋ. A ghə̀ŋ ə nyenə ngəʼ avù ə viʼi achʉʼ a yi no nànto ali wensə to wensə. 
HEB.10.33	A ndiʼ achʉʼ a yi, əzhʉ̀ ə tseghə nvi zàʼa, və sə telə ghə̀ŋ, ku ngəʼ a ghə̀ŋ to no ashi ə viʼi, əzhʉ̀ ə tseghə vì, a sə kòŋ to no ghə̀ŋ ə tsentə wenə viʼi vyi a və kù ngəʼ a vəwenə. 
HEB.10.34	Ghə̀ŋ ə kusə shinsə a viʼi vyi a və ghaʼtə shwin. Və nghaʼtə shi əfo ə vəŋə, ghə̀ŋ ə boŋsə saŋlə byìʼì ando ghə̀ŋ ə kɨ la ghə̀ŋ bo kiʼi əfo vyi a Nyìngòŋ ə ghʉ̀ a ghə̀ŋ, və kuʼmə chò vyi a və ghaʼ shi be diʼ mu və faŋ li to nəmwèʼè. 
HEB.10.35	Kə ghə̀ŋ ə kwitə tə tyɨmə ətəŋtə fa a ghə̀ŋ a əbyɨmə yi a ghə̀ŋ kiʼi a Nyìngòŋ. Ghə̀ŋ a kiʼi əmoʼtə azhʉ̀ a ghə̀ŋ zhəʼtə to a wen ə Nyìngòŋ. 
HEB.10.36	Ghə̀ŋ diʼ ə nto a ghə̀ŋ əbyɨmə ndiʼ ghə̀ŋ nè kənyʉ̀ kì a Nyìngòŋ ə kəŋ la ghə̀ŋ nè, ghə̀ lu ku kəfo kì a ghə̀ ghʉ̀ la ghə̀ lu ə ku a ghə̀ŋ. 
HEB.10.37	Kə diʼ to ando və nyoʼ li a ŋwàʼlə̀ Nyìngòŋ la:
HEB.10.37	“A faŋ to fəshinə fə zhʉ̀ alə
HEB.10.37	ndiʼ wìʼ yi a ghə̀ diʼ ə vì, vi.
HEB.10.37	Ghə̀ ko be laʼtə.
HEB.10.38	Wù ə ghom yi a diʼ wù kənyʉ̀ kətɨməkə faŋ ə ntsi byìʼì əbyɨmə ə wen a mò.
HEB.10.38	Alì mu ghə̀ sətsen bwenə fa mo əbam
HEB.10.38	ko ma nà saŋlə kumə wen.”
HEB.10.39	A diʼ fa vəghəŋ, vəghəŋ ko diʼ to nə̀ viʼi vì a və nyɨŋ li bwenə fa bàm Nyìngòŋ. Vəghəŋ boŋsə diʼ viʼi vyi a və kiʼi əbyɨmə a wen, ghə̀ diʼ lù bwoŋsə vəghəŋ.
HEB.11.1	Ə kiʼ əbyɨmə a Nyìngòŋ diʼ ə nkɨ nəmwèʼè la wù lu kiʼi kəfo kì a wù ki kəʼtə kəwenkə, kɨ la wu ne kiʼi no tèbe ando wù ko tɨmə ə yen kəfo a kì nə̀ əshɨ. 
HEB.11.2	Viʼi tʉʼ ə mughə əbyɨmə Nyìngòŋ to a ji a ghèn, Nyìngòŋ bwomsə və wenə.
HEB.11.3	A nè əbyɨmə la vəghəŋ nkɨ nəmwèʼè la Nyìngòŋ ə nshɨtə mbyi to nə̀ ghɨ chʉ̀. Kə lə diʼi la no tèbe ghò a vəghəŋ ə yenə diʼ ko və nshɨtə nə̀ kəfokə a və yenə.
HEB.11.4	Abèl ə nku kəku a Nyìngòŋ, kə kuʼmə chò kə ə Kèn kə byìʼì ando ghə̀ ə nkiʼi əbyɨmə. Nyìngòŋ ə nlyɨ̀ li wen a wù kənyʉ̀ kətɨməkə byìʼì əbyɨmə ə wen. Nyìngòŋ ə ndiʼi li a Abèl la ghə̀ saŋlə byìʼì ando ghə̀ shisə li kəku kə wen. Luwen diʼ mu Abèl ə mpfʉ̀ li ali kənyʉ̀ ki a ghə̀ nè ə li bo gàʼà a vəghəŋ.
HEB.11.5	Inòk ə mbyɨmə a Nyìngòŋ, kənyʉ̀ a kì ə nè, Nyìngòŋ ə lyɨ̀ wen la ghə̀ kuʼ akàŋ, ko ndiʼ la ghə̀ pfʉ li. Wìʼ ə nko ə be yen la ghə̀ dyʉ̀ fè lo byìʼì ando Nyìngòŋ ə nsə diʼ mu ghə̀ lyɨ̀ li wen. Ŋwàʼlə̀ Nyìngòŋ gàʼ la Nyìngòŋ ə nsə lyɨ̀ Inòk mu Inòk ə nè li ghə̀ sə saŋlə. 
HEB.11.6	Wìʼ faŋ ke nkiʼi əbyɨmə ko ghə̀ a ne kənyʉ̀ kə ne Nyìngòŋ saŋlə. No ndò a ghə̀ kəŋ ə nkuʼsə Nyìngòŋ, diʼ ə byɨmə la ghə̀ diʼ, bwaʼsə viʼi vyi a və kəŋ kɨ Nyìngòŋ.
HEB.11.7	Nuwà ə mbyɨmə a Nyìngòŋ ə zhʉ kətyiftə kì a ghə̀ kù kumə nyʉ̀, və mbo ndiʼ ə lu fʉ. Ghə̀ zhʉ li Nyìngòŋ ə bayntə kəbaŋ la kə bwoŋsə wen wenə ngwaʼ ə ngə̀ŋ ə wen. Ghə̀ mbyɨmə li a Nyìngòŋ, ə diʼ làynsə la viʼi mbyi vətsenvə ə̀ diʼ viʼi və byɨvə ali ghə̀ fʉ̀ a wù kənyʉ̀ kətɨməkə.
HEB.11.8	Ablaham ə mbyɨmə a Nyìngòŋ ando ghə̀ dzàŋ wen, ghə̀ lu dyʉ̀ alòʼ yi a ghə̀ ne ku a wen. Ghə̀ ə ndyʉ̀ ali ko ghə̀ ntɨmə kɨ lòʼ a yi. 
HEB.11.9	A nè əbyɨmə la ghə̀ dyʉ̀ tsi a nə̀ wù kətɨm a lòʼ a ghèn a Nyìngòŋ ə ghʉ̀ ə ku a wen. Ghə̀ ntsi a təto ndə̀ŋndəŋ ando Izìk nə̀ Jàkob a Nyìngòŋ kəghʉ kənyʉ̀ kə wen kenkə a vəwenə. 
HEB.11.10	Ablaham ə̀ nki dyʉ̀sə nə̀ ntə̀ʼ yi a Nyìngòŋ ə nlyɨ̀ əzhʉ̀ ə bwòm ə kuʼsə, ghə̀ diʼ mù ghə̀ zizi ko ghə̀ lu fəŋ.
HEB.11.11	A ndiʼ byìʼì əbyɨmə a Sèla nkiʼi wàyn no tebe ando ghə̀ nsə diʼ mu ghə̀ dwinə li be ə kiʼi wàyn. Ghə̀ choʼsə li Nyìngòŋ kɨ la Nyìngòŋ ə̀ ghʉ tèbe la ghò, ghə̀ nè to li. 
HEB.11.12	A le kənyʉ̀ kì a kə nè, Ablaham kiʼi vunə, və ghoʼo chò mədzɨ̀ŋ mì a mə diʼi akàŋ, be ghoʼo chò kəsese kì a kə diʼi a fwàyn a wìʼ ko zizi ghə̀ taŋ no tèbe ando ghə̀ ndiʼ mu ghə̀ dwinə li ə sə laynsə diʼ sə ghə̀ pfʉ li.
HEB.11.13	Viʼi na venə no vətsèm nki li əbyɨmə a Nyìngòŋ ə lu kaʼ əpfʉ to nə̀ wenə ghə̀. Vəwenə ə nsə pfʉ ko a vəwenə kiʼi li kənyʉ̀ kì a Nyìngòŋ nghʉ̀ ali, vəwenə sə saŋlə to saŋlə, ki dyʉ̀sə nə̀ kənyʉ̀ ki a Nyìngòŋ ə ndiʼ lù nè. Vəwenə ngaʼa li to no nə̀ əchʉ vəwenə la vəwenə diʼ a nse ashə to nə̀ viʼi ghayn. 
HEB.11.14	Viʼi a və nə̀ ngàʼà a ji na ghèn, ə diʼi a ndayn la vəwenə ə̀ kəŋ to no əloʼ ə ngə̀ŋ ə vəwenə ntsi tsu. 
HEB.11.15	A ntu ndiʼ la vəwenə ngàʼa alə̀ kwoʼtə əloʼ yì a vəwenə nfʉ fa tsù mu vəwenə nkɨ ji ə bwenə ə dyʉ̀ tsu. 
HEB.11.16	Vəwenə boŋsə kəŋ əloʼ a ghə̀ boŋ chò ə loʼ a yi, à diʼ lòʼ əkaŋ. Vəwenə toŋtə Nyìngòŋ la Nyìngòŋ ə vəwenə, ko Nyìngòŋ ə be diʼsə̀ kətʉ. Vəghəŋ ə kɨ alə̀ byìʼì ando ghə̀ sə diʼ mù ghə̀ shɨtə li ntə̀ʼ a vəwenə akàŋ.
HEB.11.17+HEB.11.18	Ablaham əbyɨmə li Nyìngòŋ ə sə kəŋ ə ku wàyn ə wen ə mùʼ yi a ghə̀ ə nkiʼi a kəku a Nyìngòŋ ando Nyìngòŋ ə mwomsə wen, no tèbe ando ghə̀ ghʉ̀ a wen la ngwaʼ ə ngə̀ŋ ə wen lu fʉ̀ fa Izìk ə wàyn wen a ghèn. 
HEB.11.19	Ablaham ə nyen li la Nyìngòŋ ə nkiʼi kədyòʼ ə lùsə viʼi fa pfʉ. Kə diʼ to no nəmwèʼè byìʼì ando kə ə nkə̀ʼə̀ to sə və bwensə lùsə Izìk fa pfʉ ə bwensə kù a tiʼi wen.
HEB.11.20	Izìk ə mbyɨmə a Nyìngòŋ. A le kənyʉ̀ kì a ghə̀ ə mbwaʼsə Jàkob wenə Esò ə shə̀ʼtə nyʉ̀ vyi a və ndiʼ lù fʉ̀ a vəwenə. 
HEB.11.21	Jàkob ə mbyɨmə a Nyìngòŋ ə sə pfʉ ə dyʉ̀ mu ghə̀ tomsə li wèn ə wen nə̀ mbàŋ ə kuʼsə Nyìngòŋ ə bwàʼsə vunə Josèf.
HEB.11.22	Josèf mbe kiʼi əbyɨmə a Nyìngòŋ ə sə pfʉ̀ ə gàʼ a viʼi Islel kumə ando vəwenə diʼ ə fʉ̀ fa lòʼ ə Ijìb. Ghə̀ ngaʼa li la vəwenə lù sə mpfwo, vəwenə lyɨ̀ ə kwoŋ ə wen.
HEB.11.23	Tìʼ Mosìs wenə lì wen ə mbyɨmə li a Nyìngòŋ ə bwi wen ə lyomtə a və sàŋ və tàʼ. Vəwenə yen li la wàyn ayi mbòŋ ko vəwenə fwàynə̀ li ə kwaʼ əsoʼ ə fòyn yì a ghə̀ ə ngaʼa la wù Islel bwi wàyn wulɨm, və zhwì.
HEB.11.24	Mosìs ə mbyɨmə li a Nyìngòŋ. A lə kənyʉ̀ ki a ghə̀ nkwi kuʼ ə tensə la kə və ne ntoŋtə yì la wàyn fòyn. 
HEB.11.25	Ghə̀ ə mboŋsə kòŋ ə yenə ngəʼ wenə viʼi Nyìngòŋ vətsenvə, chò ando ghə̀ ndiʼ nzhɨ̀ njùŋ wenə viʼi nyʉ̀ ə byɨvə, ko njùŋ a yi diʼ faŋ. 
HEB.11.26	Mosìs ə nyen li la kə boŋsə boŋ no nànto ə və ntelə wen byìʼì Yesò chò əghoʼ yi ghə̀ nkiʼi alòʼ ə Ijìb. Ghə̀ mboŋsə ki dyʉ̀sə nə̀ əmoʼtə yi a Nyìngòŋ ə ndiʼ lù ku a wen.
HEB.11.27	A nè əbyɨmə la Mosìs lù fa lòʼ ə Ijìb, ko ghə̀ fwàynə̀ tebè la fòyn ne fwisətin. Fòyn ə nfwisə li tin a vəwenə ali kò ghə̀ lə fàyn ə sə dyʉ̀ to dyʉ̀, diʼ sə ghə̀ nyenə Nyìngòŋ no tèbe ando viʼi ə nko yenə. 
HEB.11.28	A ne əbyɨmə la Mosìs gàʼ la viʼi Islel zìtə̀ ə̀ nzhɨ̀ kəzhɨ kə məzaʼsə. Ghə̀ ngàʼà a viʼi Islel la vəwenə zuʼ mənlyuŋ mə byi a vəwenə təchʉ̀ tə ngə̀ŋ ndiʼ ntsɨŋ ngə̀ŋ Nyìngòŋ yì a ghə̀ nə̀ jèʼè zhwilə mbìsə vunə ə lyʉmə viʼi ne vi əzaʼa ngəŋsə vəwenə.
HEB.11.29	Viʼi Islel ə nkiʼi əbyɨmə a Nyìngòŋ ghə̀ nè, vəwenə tɨm fa ntìntìn mù mə mbaŋ mə, vəwenə tɨm a nse ə zɨm ali viʼi Ijìb ə vi ə sə ntɨmə ə pfʉkə.
HEB.11.30	A nè əbyɨmə la viʼi Islel jèʼè aghayn sòmbo ə kaʼ ə bùm mbàyn yì a və ə̀ kwiʼ ə bùmə̀ ntə̀ʼ Jèlikò tsu no zhʉ̀ko, mbàyn a yi fəŋ. 
HEB.11.31	Wùwì njèʼtə̀ yì a və ntoŋtə la Lahàb ə nko mpfʉ wenə viʼi vyi a və pfʉkə ando və tyènə zhʉ Nyìngòŋ byìʼì ando ghə̀ mbyɨmə li a Nyìngòŋ. Ghə̀ ə mboŋsə shwèʼè a viʼi Islel vyi a və vi ə nyotə ə ki ntə̀ʼ yi a ghə̀ ə tsi tsu.
HEB.11.32	Mà zizi a mà ə̀ be gàʼa dyʉ̀ no la gho? Əzhʉ ko diʼ ə gàʼ ə kum Gidyòyn nə̀ Belàk nə̀ Samsòn nə̀ Jeftà nə̀ Devìt nə̀ Samwèl boʼsə nə̀ nshə̀ʼtə̀ sə ghoʼkəsə. 
HEB.11.33	Viʼi a venə əbyɨmə li a Nyìngòŋ, vətsevə temə zhɨ̀ təloʼ a ghòŋ, vətsevə sə be tsi ntsìnə̀ kənyʉ̀ kətɨməkə ashɨ Nyìngòŋ, vətsevə nkiʼi əfo vi a Nyìngòŋ ə nghʉ̀. Vəwenə vətsenəvə nchiʼ tə li təchʉ̀ tə nyamsə kəbo la kə sə phiʼ vəwenə. 
HEB.11.34	Vəwenə vətsenvə nkwen li tɨmə a tyi kəlwàŋ kəzhiʼ ghə̀ lɨmə. Vəwenə vətsevə be nyɨŋ la kə və zhwi vəwenə aghòŋ. Vəwenə nko kiʼ tebè kədyòʼ ali ə to kuʼ ə sə kɨ ə sòyn əghoŋ ə zhɨ̀ viʼi təloʼ tə tsentə. 
HEB.11.35	Ki vətsenvə əbyɨmə li a Nyìngòŋ, və lùsə viʼi vəwenə fa pfʉ ə bwensə ku a vəwenə.
HEB.11.35	Və kù li ngəʼ a viʼi vətsenvə no nànto ali vəwenə tyen la və ko tyen Nyìngòŋ ə boŋsə kòŋ ə yenə ngəʼ ə pfʉ, Nyìngòŋ ə lu bwensə lùsə vəwenə fa pfʉ, vəwenə nshɨtə tsì. 
HEB.11.36	Və nghaʼa vətsevə, ə we a nfɨŋ, ghòmə vətsevə, kwiʼi vətsevə nə̀ məkwinkwinə. 
HEB.11.37	Və temlə li zhwilə vətsevə nə̀ nguʼsə ə shyə tintə vətsevə, to kə ntìntìn ə zhwilə vətsevə nə̀ nyì ə ngwoləŋ. Vətsenəvə nko kiʼ tebè kəshi ə tsì, jèʼè chò ati ati, a gwʉsə byisə, ko andiʼ la və kiʼi əko, və tsuʼ kəghʉ kə vəwenə, nyàblə̀ nə̀ vəwenə. 
HEB.11.38	Mbyi ghèn nko bòŋ kwʉʼʉ vəwenə ə ntsi tsu. Vəwenə sə jèʼè chò fa nse zɨm, kuʼu phènsə, tsì a təfyə̀ be tsi a bʉʼ a nse.
HEB.11.39	No tèbe ando Nyìngòŋ nsaŋlə̀ a viʼi a venə no vətsèm byìʼì ando vəwenə əbyɨmə a wen, vəwenə sə pfʉ ko ndiʼ la və kiʼi kəfo kì a Nyìngòŋ ə nghʉ̀ a vəwenə. 
HEB.11.40	Kə ndiʼ alə̀ byìʼì ando Nyìngòŋ ə ndiʼ mu ghə̀ baʼtə̀ li kənyʉ̀ a vəghəŋ, kə bòŋ chò kənyʉ̀ kì a kə ndiʼ a məkàyn mə mumə̀ nə̀ ji yi a vəwenə ə̀ nkuʼsə Nyìngòŋ fa tsù. Ghə̀ ndiʼ mu ghə̀ baʼtə̀ li la ghə̀ lu tsèntə lyɨ vəghəŋ nə̀ vəwenə to kətsi kə mùʼ ə nè vəghəŋ ndiʼ viʼi kənyʉ̀ kətɨməkə a wen a shɨ.
HEB.12.1	Ando vəghəŋ sə diʼ mù və yen li ənòyn ə nchwò nsòʼ kumə əbyɨmə mu və kaʼ li mbum vəghəŋ to kədə̀ŋ lə, vəghəŋ maʼa li no tèbe kəbyèʼè kə kò ki a kə taʼsə vəghəŋ be maʼa no mbyɨ ə kò yi a ghə̀ kwiʼi vəghəŋ ə wensə nyɨŋə kənyɨŋ ki a Nyìngòŋ ə ghʉ̀ la vəghəŋ nyɨŋə. 
HEB.12.2	Vəghəŋ tom a shɨ ə vəghəŋ to wen Yesò. A diʼi wen a ghə̀ bʉ̀ʼ ji əbyɨmə ə vəghəŋ, a be diʼ to wen a ghə̀ tisə əbyɨmə na yi dyʉ̀ zàʼa a kəmwètə. Ghə̀ mbyɨmə li ə pfʉ a kəntò kò kətʉ kə wen ndiʼi byìʼì nki pfʉ na ghèn byìʼì ando ghə̀ nkɨ li la à na diʼ fa yi bàm, a ghə̀ nsaŋlə̀. Ghə̀ diʼ luwen, nyʉ̀ʼ a kwoŋ ə toghə a benə kəkɨ kə təfòyn yi a Nyìngòŋ ə nyʉ̀ʼ tsu.
HEB.12.3	Ghə̀ŋ nkwoʼtə ji yì a Yesò nyenə ngəʼ fa tsù avù ə viʼi nyʉ̀ ə byɨvə ali ə sə wensə to wensə. Ghə̀ŋ nkwoʼtə ndiʼ kə kənyʉ̀ kə be a gubtə̀ ghə̀ŋ la ghə̀ŋ bwaʼ. 
HEB.12.4	Kə diʼ nəmwèʼè la ghə̀ŋ soynə mbyɨ fa ghə̀ŋ a ntsìnə̀sə ali wìʼ ə ko tɨmə ə pfʉ fa ghə̀ŋ a ntìntìn byìʼì ngəʼ na ghèn. 
HEB.12.5	Kə ghə̀ŋ lyesə gaʼa yì a Nyìngòŋ ə ngàʼa ə lɨ̀msə̀ ghə̀ŋ. Ghə̀ toŋtə ghə̀ŋ la vunə wen ə gàʼ la:
HEB.12.5	“Wàyn ghom, Bobo sə ku ngəʼ a wù, tisə wù tisə, wù ntuʼtə̀ zhʉ̀tə.
HEB.12.5	Ghə̀ zhʉsə nghòmə wù to nə̀ Tiʼi wù, kə wù bwaʼ.
HEB.12.6	Wu kɨ la Bobo nə̀ kòŋ wìʼ, ghə̀ sə tisə wen,
HEB.12.6	lyɨ̀ no ndò a wen a nə̀ wàyn, ghə̀ sə ziʼi wen nə̀ ngwàyn.”
HEB.12.7	Ghə̀ŋ ə̀ wensə to wensə a ngəʼ yì a ghə̀ŋ nyenə byìʼì ando ghə̀ gyàmtə̀ ghə̀ŋ la ghə̀ŋ ziʼi ə nyʉ̀. Ghə̀ŋ kɨli la Nyìngòŋ ə diʼ Bobo a ghə̀ŋ, no tèbe Tiʼi wàyn kò ə diʼ ə ziʼi wàyn nə̀ ngwàyn. 
HEB.12.8	Ghə̀ŋ sətsen ə faŋ ke yenə ngəʼ a ji na ghèn a vunə Nyìngòŋ no və tsèm sə diʼ mù və yen li fa tsù, a kə ne diʼi la ghə̀ŋ ko diʼ nkàyntə̀sə vunə a wen. 
HEB.12.9	Nò tèbe fa mpfen, no tèbe vətiʼi və vəghəŋ vyi a vəghəŋ kwi nse ashə nə̀ ghòmə vəghəŋ ali vəghəŋ zhʉ to zhʉ fa vəwenə. Kə le diʼi la vəghəŋ diʼ ə nzhʉ Tiʼi vəghəŋ akàŋ chò no fa li. Vəghəŋ sətsen ə nè ali, a vəghəŋ lù kiʼi ntsìnə̀ yì a ghə̀ ko lu mè. 
HEB.12.10	Və tiʼi və vəghəŋ a nse nə̀ ghòmə vəghəŋ to fəshinə fə zhʉ̀ alə, to fa ji yi a ətof ə vəwenə kwoʼtə, ali a Tiʼi vəghəŋ akàŋ, ghə̀ ghòmə vəghəŋ a ji ə gyamtə vəghəŋ gyamtə ndiʼ vəghəŋ ə nlaynə a nə̀ wen. 
HEB.12.11	A zhʉ və tisə wìʼ nə̀ ngwàyn, ghə̀ sə zhʉ kəzaf, ko ghə̀ lə saŋlə, və tisə sə mwetə, ghə̀ ziʼi kənyʉ̀, kə nè la ghə̀ tsi ntsìnə̀ kənyʉ̀ kətɨməkə, be kiʼ ətyɨm ə zhʉ̀tə ghə̀.
HEB.12.12	Ando ghə̀ŋ ə kɨli lə, kə bòŋ la ghə̀ŋ bwensə tosə tətyɨm ə nki dyʉ̀sə to nə̀ mbì. Kə wìʼ na zhwesə akwoŋ. 
HEB.12.13	Ghə̀ŋ njèʼè to a ji ə naynə ndiʼ viʼi vyi a ghə̀ŋ a ntìntìn a və laʼ laʼ na mwetə kwaʼkə ə fəŋkə, kwaʼkə ali ndiʼ vəwenə ə boŋsə ə tò to a vəwenə a byɨmə. 
HEB.12.14	Ghə̀ŋ mwomsə no nə̀ kədyòʼ kə ə ntsi nə̀ mbwaʼmə to vye viʼi vətsèm be mwomsə no nə̀ kədyòʼ kə ntsi ntsìnə̀ əlaynə a shɨ Nyìngòŋ byìʼì ando wìʼ sətsen ə faŋ ke nlaynə a wen a ntsìnə̀, ko ghə̀ lu ə yen Nyìngòŋ. 
HEB.12.15	Ghə̀ŋ tuʼmə, kə wìʼ na faŋ ke yen ətyɨm ə jùŋə ghə̀ yi a Nyìngòŋ ə diʼi a wen. Ghə̀ŋ be tuʼmə, kə wìʼ ə demə fʉ̀ a ghə̀ŋ a ntìntìn, kiʼ ətyɨm ə byɨghə ə byɨbsə təkwòʼtə̀ tə viʼi. 
HEB.12.16	Ghə̀ŋ ntuʼmə, kə wìʼ na fʉ̀ fa ghə̀ŋ a ntìntìn a ghə̀ to tò kənyʉ̀ kə ki kò kənyʉ̀ kə lʉ̀mə, ko ghə̀ ghʉ̀ tebè kətʉ a nyʉ̀ Nyìngòŋ, boŋsə ghʉ kətʉ a əfo nse to nə̀ Esò a ghə̀ baʼlə li əto ə wen a lèmə̀ wen ə tyetə a kəfo kə zhɨkə, a kə nkwʉʼ to ə zhɨ̀ ghaynə mùʼ. 
HEB.12.17	A ghə̀ŋ kɨli la à ndiʼ fa yi abàm ando ghə̀ ku to ə wen na yì a lèmə̀ wen ə tyetə, ghə̀ bwensə sə kəŋ no nə̀ məshɨ a wen a shɨ la tiʼi wen bwàʼsə wen ali ghə̀ tyen byìʼì ando ji nko be diʼ la ghə̀ bwensə tensə kənyʉ̀ ki a ghə̀ nsə diʼ mu ghə̀ nè li.
HEB.12.18	Ghə̀ŋ diʼ alə̀ ko andiʼ la ghə̀ŋ fʉ̀ tɨmə ashɨ Nyìngòŋ ando vunə Islel ə ntɨmə. Vəwenə ə̀ fʉ̀ li tɨmə ə sə ki dyʉ̀sə, yen phèn Sinày, ghə̀ diʼ mù və zizi və kum, zhiʼi ə bole kuʼu ayi kətʉ̀. Vəwenə nyen li shi, və fenə to la lèm, təfwof tə totə ə be chò, 
HEB.12.19	ə zhʉ̀ ando və toŋ ə soŋ ə be zhʉ̀ ghɨ Nyìngòŋ ando ghə̀ ngaʼa. Ənyʉ̀ na venə nfʉ̀ alə, vəwenə sə fwàynə̀, sensə la kə Nyìngòŋ be a gàʼ kənyʉ̀ a vəwenə. 
HEB.12.20	Vəwenə nfaynə byìʼì ando gɨ̀ ayi ngàʼa kənyʉ̀, kə to ghoʼo vəwenə ə nè. Ghə̀ ngàʼa la, “kə wìʼ be na kum phèn ghèn. Sətsèn a kum no tèbe nyam, ghə̀ŋ tèmlə zhwi nə̀ nguʼsə.” 
HEB.12.21	Kənyʉ̀ ki a vəwenə nyenə ə mfàynsə̀ no nànto, no tebe Mosìs gàʼ la, “Ma tsɨŋtə̀ fwàynə̀.”
HEB.12.22	Ghə̀ŋ kɨ li la ghə̀ŋ boŋsə li ə nvi ntɨmə a ben phèn ə Zayòn, a ntə̀ʼ Nyìngòŋ yi a ghə̀ tsi. Ntə̀ʼ na ghèn ndiʼ ntə̀ʼ Jelusalèm yì a ghə̀ diʼ akàŋ, ətsɨŋsə Nyìngòŋ sə diʼ tsu, və taŋ le. 
HEB.12.23	Ghə̀ŋ boŋ li vi akəshikə kəzhɨ ə tsèntə vye vəlemə və tovə vətsenvə ashɨ Nyìngòŋ. A diʼi ntsentə viʼi və byɨməvə a Nyìngòŋ ə nyoʼ li təzhiʼ tə vəwenə a ŋwàʼlə̀ akàŋ. Ghə̀ŋ vi li ashɨ Nyìngòŋ yi a ghə̀ soʼo viʼi vətsèm. Ghə̀ŋ vi li ashɨ ə viʼi və juŋəvə vi a Nyìngòŋ ə nè li la vəwenə nlaynə kwʉ̀ʼ. 
HEB.12.24	Ghə̀ŋ vi li a Yesò. A diʼi wen a ghə̀ lyɨ̀ vi nə̀ viʼi a Nyìngòŋ, ə bàyntə məkàyn mə mfimə̀ wenə vəwenə. Ghə̀ŋ kwen li a mənlyuŋ ə̀ Yesò yi a ghə̀ mesə laynsə ghə̀ŋ tsu. Mənlyuŋ na mèyn ndiʼi kənyʉ̀, kə kuʼmə chò ki a mənlyuŋ mə Abèl diʼ.
HEB.12.25	Ghə̀ŋ tuʼmə li kə wìʼ fa ghə̀ŋ a tyen la ghə̀ ko diʼ nzhʉ fa Yesò. Vunə Islel ə tyen li ə zhʉ fa wìʼ yi a ghə̀ nshə̀ʼtə̀ əsoʼ ə Nyìngòŋ a vəwenə a nse ə kwen a ngəʼ. Kə lə diʼi la vəghəŋ sətsen tyen ə zhʉtə gɨ Yesò mu ghə̀ lu fa kàŋ, ko vəghəŋ lu faŋ ke kwen a ngəʼ. 
HEB.12.26	Ghə̀ ngaʼa a tʉʼ a yi, gɨ̀ wen ə nə̀ʼə̀ mbyi, ghə̀ sə ə diʼ luwen mu ghə̀ kwitə li la ghə̀ be na nə̀ʼə̀ kaŋ nə̀ nse. 
HEB.12.27	Ə gàʼ la ghə̀ be na nə̀ʼə̀ kuʼsə no tèbe nə ghò a ghə̀ shɨtə və fəŋ kə kù ji a əfo vi a və zizi ko və lu nə̀ʼkə̀.
HEB.12.28	Vəghəŋ nku li kəzòŋ a Nyìngòŋ ando ghə̀ kù li lòʼ a vəghəŋ a ghə̀ ko zizi lu nə̀ʼkə̀. Vəghəŋ ə̀ nkuʼsə Nyìngòŋ a ji yi a ghə̀ kəŋ fa tsù, gumlə Nyìngòŋ no nànto. 
HEB.12.29	Kə diʼ to no nəmwèʼè la Nyìngòŋ ə vəghəŋ diʼ to nə̀ zhiʼ a ghə̀ nyʉ̀ʼ ə byɨbsə.
HEB.13.1	Ghə̀ŋ nkòŋmə̀ tə wen ə təŋtə to kòŋmə a nə̀ vəlemə. 
HEB.13.2	Kə ghə̀ŋ ne lyesə ə nshɨtə shisə viʼi ghayn a ghə̀ŋ a loʼ byìʼì ando viʼi vətsevə nshɨtə li ə shisə viʼi ali, ko vəwenə kɨ la vəwenə shisə a diʼ ətsɨŋsə ngə̀ŋ Nyìngòŋ. 
HEB.13.3	Ghə̀ŋ nkwoʼtə viʼi vyi a və diʼi a ngə̀ŋ nfɨŋ, sə vye vəwenə diʼ amuʼ tsu. Ghə̀ŋ be nkwoʼtə viʼi vyi a və yenə ngəʼ, to sə vye vəwenə yenə ngəʼ a yi amuʼ.
HEB.13.4	Ghə̀ŋ ə̀ nshɨtə ghaʼa kənyʉ̀ ki a Nyìngòŋ ə gàʼa kumə làm. Kə wìʼ ə lu əwʉ̀sə lɨmə wen kò wùwì wen ə dyʉ̀ ntsì wenə wù kədyàŋ. Ghə̀ŋ kɨli la Nyìngòŋ ə lu soʼ no ndò yi a ghə̀ tsi a ji na ghèn ə soʼo no tèbe ndò ə tsen yi a ghə̀ tsi ntsìnə̀ kənfwàʼlə̀ wenə və ki ko lʉmə.
HEB.13.5	Kə ghə̀ŋ ne mbaŋbaŋ a bàm ə ko. Ghə̀ŋ nboŋsə saŋlə to saŋlə no tèbè nə̀ ghoʼ yi a ghə̀ŋ kiʼi byìʼì ando Nyìngòŋ ə gàʼa li la, “Mà ko lu moʼtə ghə̀ŋ no faphen.” 
HEB.13.6	Alə̀ kənyʉ̀ a vəghəŋ zizi vəghəŋ gàʼ ko vəghəŋ lu fwàynə̀ la:
HEB.13.6	“Bobo diʼi ngyàmtə̀ ghom,
HEB.13.6	mà zizi ko ma fàyn kənyʉ̀.
HEB.13.6	Wùmə̀nsòŋ zizi ko ghə̀ lu nè kənyʉ̀ kətsen kə a mò.”
HEB.13.7	Ghə̀ŋ ə̀ nkwoʼtə tʉtʉ ə vəŋə, a və wenə tə nshə̀ʼtə̀ kənyʉ̀ kə Nyìngòŋ a ghə̀ŋ fa ambì. Ghə̀ŋ ə̀ nkwoʼtə ntsìnə̀ vəwenə nə̀ ji shisə a vəwenə mpfʉ̀ kə fa tsu. Ghə̀ŋ shəmə ntsìnə̀ əbyɨmə vəwenə a ghèn. 
HEB.13.8	Yesò Klistò diʼ layn, to ndə̀ŋndəŋ ando ghə̀ nə̀ ndiʼ fa ambì, diʼ lu ndiʼ to ali zaʼa fa no fa ze. 
HEB.13.9	Kə ghə̀ŋ a moʼtə və lobtə ghə̀ŋ no tèbe nə nki əziʼi ə kò. Kə bòŋ la a ne ətyɨm ə jùŋə Nyìngòŋ ə nè tətyɨm ə təŋtə tə totə, kə a ndiʼ byìʼì təsoʼ tyitə a ghə̀ŋ ghʉ̀ kumə nyʉ̀ ə fozhɨvə. Təsoʼ na tentə ko gyàmtə̀ tebè viʼi vi və ghʉ̀ təwen tə no fa mphen.
HEB.13.10	Vəghəŋ nə̀ kiʼi kəbaŋ kəku, vəpfèm vyi a shyèʼ a fəngə̀ŋ fə Nyìngòŋ, ghʉ̀ təsoʼ tə viʼi Jus, nko nkiʼi kədyòʼ ə zhɨ̀ fozhɨvə vyi a və nku tsu. 
HEB.13.11	Ghə̀ŋ kɨli pfèm ngə̀ŋ Nyìngòŋ ə ŋaŋtə nlyɨ mənlyuŋ mə nyamsə kwenə nə̀ məwenə akəshi yi a kə Laynə kwʉ̀ʼ ə ku la Nyìngòŋ ə lyèsə ku mbyɨsə viʼi, və lyɨ̀ nyam ayi ə fʉ̀ ntə̀ʼ yi a ghə̀ tsi tsu ə mibu nyʉʼ. 
HEB.13.12	Kə le diʼ to ndə̀ŋndəŋ ando və nlyɨ̀ ə fʉ̀ nə̀ wen fa ntə̀ʼ, ghə̀ yenə ngəʼ ə pfʉ ə shʉ̀ mbyɨsə viʼi nə̀ mənlyuŋ mə wen. 
HEB.13.13	Kə le diʼi la vəghəŋ diʼ fʉ̀ fa ntə̀ʼ ando ghə̀ fʉ, ə be kiʼi ndə̀ŋndəŋ kətʉ kədiʼikə ando ghə̀ nki. 
HEB.13.14	Vəghəŋ nkɨ la ntə̀ʼ ə tsen ko diʼ a mbyi ashə a vəghəŋ lu tsì fàŋ tsu. Vəghəŋ bo ki dyʉ̀sə nə̀ ntə̀ʼ yi a diʼ ghə̀ vəghəŋ a vəghəŋ ə bo lu kwen tsu ghə̀ bo diʼ ə na vì vi. 
HEB.13.15	Vəghəŋ nku li kəku, kə kə kuʼsə a Nyìngòŋ to məzhʉ̀ ə tsèm chò fa Yesò, gàʼà fa vəghəŋ a chʉ la Nyìngòŋ diʼ Nyìngòŋ vəghəŋ. 
HEB.13.16	Kə wìʼ na faŋ ke nè njùŋ a lèmə̀ wen, gətə kəfo kì a ghə̀ kiʼi ə ku wù ə tsen. Ənyʉ̀ a venə diʼ a Nyìngòŋ to nə̀ kəku, kə nè la ghə̀ nsaŋlə.
HEB.13.17	Ghə̀ŋ nzhʉ to fa viʼi vyi a və tisə ghə̀ŋ, kə ghə̀ŋ nə̀ to kətʉ a vəwenə. Vəwenə tuʼmə nə̀ ghə̀ŋ, diʼ lù taŋ əchʉ̀ vəwenə a Nyìngòŋ kumə shwèʼè a ghenə. Ghə̀ŋ sətsen ə̀ nzhʉ to fa vəwenə, kə a gyàmtə̀ vəwenə nè shwèʼè nə̀ saŋlə, kə be a boŋ ə gyàmtə̀ ghə̀ŋ.
HEB.13.18	Ghə̀ŋ ne jɨ̀mə̀ to jɨ̀mə̀ a yès. Yès ə kɨ la tətyɨm tyestə ə laynə, yès kəŋ ə ne to kənyʉ̀ kəjuŋkə to mənzhʉ̀ ntsèm. 
HEB.13.19	Ma sensə to no sensə la ghə̀ŋ njɨ̀mə̀ a mò ndiʼ Nyìngòŋ ə nè a mà bwènsə̀ zàŋsə vi yèn ghə̀ŋ.
HEB.13.20+HEB.13.21	Ma jɨ̀mə̀ la Nyìngòŋ ghə̀ŋ a ghə̀ kù mbwaʼmə a viʼi, ku no tèbè gho ə jùŋ a ghə̀ŋ ndiʼ ghə̀ŋ kɨ ə nè no tèbe ghò na yi a ghə̀ kəŋ. A diʼi wen a ghə̀ ə̀ nlùsə Bobo vəghəŋ Yesò fa pfʉ, Yesò ghèn diʼ ntsɨŋ byisə ə ghoʼo luwen byìʼì məkàyn mì a mə fàŋ li to ghaynə əmùʼ. Ghə̀ nchiʼ məkàyn na mèyn nə̀ mənlyuŋ mə wen. Ma jɨ̀mə̀ la Nyìngòŋ ə nè kənyʉ̀ ki a kə kwʉ̀ʼ a wen a ghə̀ŋ wèn chò fa a Yesò Klistò. Əkuʼsə ndyʉ̀ a wen to məzhʉ̀ ntsèm. Amèyn.
HEB.13.22	Vəlemə ə vwomə ma sensə la ghə̀ŋ shɨtə ghaʼ nyʉ̀ venə a mà gàʼa lə̀. Ma ko nyoʼ nyʉ̀ ə ghoʼo və. 
HEB.13.23	Ghə̀ŋ nkɨ la və shisə li lèmə̀ vəghəŋ Timotì fa nfɨŋ. Ghə̀ sətsen zàŋsə vì, yo wen a vi yen ghə̀ŋ a əmuʼ.
HEB.13.24	Ghə̀ŋ toŋtə tʉtʉ vəŋə nə̀ viʼi Nyìngòŋ no vətsèm. Viʼi və byɨməvə vyi a və tsi alòʼ ə Italì ətɨmə ətoŋtə a ghə̀ŋ.
HEB.13.25	Nyìngòŋ ndiʼi ətyɨm ə jùŋə ghə̀ a ghə̀ŋ no vətsèm.
JAS.1.1	A nyòʼò mò ə Jems ə wù shyèʼ ə̀ Nyìngòŋ wenə̀ Bobo Yesò Klistò nyòʼò ŋwàʼlə̀ ghèn: Mà toŋtə̀ viʼi Islel vəbyɨməvə no vətsèm a və saykə li ə̀ ndyʉ̀ a tyì mbyi.
JAS.1.2	Vəlemə vwomə ghə̀ŋ nlyɨ̀ a nə̀ saŋlə ghoʼo ghə̀ a zhʉ a təmwòmsə̀ tə vì à ghə̀ŋ a jisə a jisə. 
JAS.1.3	Gaʼa kò ghə̀ŋ ə kɨ la və sətsèn ə mwòmsə̀ byɨmə ghəŋə, ghə̀ a nè la ghə̀ŋ nkɨ əghaʼ tyɨm. 
JAS.1.4	Ghə̀ŋ tuʼmə la əghaʼa tyɨm ghə̀ŋ aghenə shyèʼ əshyèʼ wen ə zaʼa fa kəmwètə̀ ndi ghə̀ŋ ə nlansə̀ diʼ viʼi və juŋəvə a nyʉ̀ tsèm kò a ndiʼ la ghə̀ŋ ə̀ gho kəfo. 
JAS.1.5	No te ndo a ghə̀ gho ətof fà ghə̀ŋ a ntìntìn, ghə̀ jɨm ə̀ bèm à Nyìngòŋ a ghə̀ a ku à wen. Nyìngòŋ ə ku à viʼi vətsèm nə̀ kəvu kə boʼtəkə bènə̀ boŋə tyɨm. 
JAS.1.6	Ghə̀ŋ sə njɨ̀mə̀ bèmə̀, ghə̀ŋ ə nkiʼ byɨmə. Kə ghə̀ŋ a momə̀ mwòmsə. No ndò a ghə̀ momə̀ dìʼ tò nə̀ mu mə mbyɨmtəmə̀ a mù mə nghoʼomə̀ a fwof ə̀ chò nə̀ʼə̀. 
JAS.1.7+JAS.1.8	Nki wìʼ aghenə, kiʼ tətyɨm təbò benə a ji a ghə̀ nè nyʉ̀ fa tsu, kò a ndiʼ la Bobo zì ghə̀ ku kəfo kì a ghə̀ bèmə̀ lì.
JAS.1.9	Wu byɨmə a ghə̀ femə diʼ ə nànə̀ la Nyìngòŋ ghʉ li wen a kəshi kə ŋaŋtəkə, 
JAS.1.10	yì a ghə̀ kiʼi ghoʼ be nànə̀ la Nyìngòŋ ə shiʼsə li wen a nse. Kə diʼ alə̀ byìʼàndo wu ghoʼo chò cho tò ndə̀ŋndəŋ ando dzudzu agəŋ ə chò. 
JAS.1.11	Chwìchwì lu mbanə to, ghə̀ nyùʼù agəŋ, dzudzu vi ə zàʼa ngòyn ə yi mù lè. A diʼ tò ndə̀ŋndəŋ ando wu ghoʼo lu sə njèʼè tsuʼtə̀ nyʉ̀ wen ə bvʉ̀tə pfʉ. 
JAS.1.12	Mbwaʼmə̀ dìʼ à wìʼ yì a ghə̀ ghaʼa tyɨm a zhʉ a təmwòmsə̀ tə vì à wen. Byiʼàndo ghə̀ sətsèn ə̀ to chò təmwòmsə̀ a tèntə, ghə̀ a kiʼi əzhùʼtə̀ yi a Nyìngòŋ ə nghʉ li la ghə̀ a ku à viʼi a və kòŋə̀ wen. 
JAS.1.13	Kə wìʼ à gàʼ a zhʉ a mwòmsə̀ vi à wen la, “A mwòmsə̀ Nyìngòŋ mwòmsə̀ mò la mà ne mbyɨ.” Kənyʉ̀ kə ko zì kə tentə Nyìngòŋ la ghə̀ ne mbyɨ, kò a ndiʼ la nkàntə̀ wen zì ghə̀ mwòmsə̀ wìʼ. 
JAS.1.14	Mwòmsə̀ lu mbòŋsə̀ vì à wìʼ à zhʉ a təkwòʼtə̀ tə byɨtə wen ə tentə wen la ghə̀ ne nyʉ̀ byɨvə. 
JAS.1.15	Təkwòʼtə̀ tə byɨtə a tèntə mù kwì à wìʼ a tyɨm ə̀ vì nə̀ nyʉ̀ byɨvə. Nyʉ̀ byɨvə avenə nè kwi ə̀ kwʉ̀ʼ və mù vì nə̀ pfʉ.
JAS.1.16	Kə ghə̀ŋ be ghʉsə la viʼi vətsenvə lobtə ghə̀ŋ a vəlèmə̀ və kòŋ mò. 
JAS.1.17	No kəku kə jùŋ kə kò a kə bòŋə̀ ə lù fà kàŋ mu à ku Tìʼ a ghə̀ ə nshɨtə bayn. Tìʼ ayì ko lu nkwitə kò ghə̀ lu nè la vəghəŋ ndiʼ a tì mfɨnə̀ byìʼàndo ghə̀ ko lu kwitə. 
JAS.1.18	A ntsùʼ tò wen fà wen a ngə̀ŋ ənè la vəghəŋ ndiʼ vunə wen, ghə̀ ə ngaʼà li ndi vəghəŋ ndiʼ mbì fa ntìntìn fo tsèm a ghə̀ nshɨ̀tə̀.
JAS.1.19	Ghə̀ŋ kɨ kènkə a vəlèmə̀ və kòŋə̀ mò: Ghə̀ŋ ntùʼù zhʉtə̀ kənyʉ̀ a mà gàʼà no a nkàyn, kə ghə̀ŋ a zàŋsə̀ gàʼà, kə ghə̀ŋ a zàŋsə̀ fwisə tin. 
JAS.1.20	A sətsèn ghə̀ŋ ə mfwisə̀ tin, kò ghə̀ŋ a ə ne nyʉ̀ vyi a Nyìngòŋ kəŋə la ghə̀ŋ ə nè lì. 
JAS.1.21	Kə mu sə diʼ la ghə̀ŋ maʼa ntsìnə̀sə byɨsə bènə̀ ntsìnə̀sə kəmɨ̀ŋ ghə̀ŋ ə̀ shìʼsə təwen təŋtə shi ntɨm yì a Nyìngòŋ ə we à ghə̀ŋ a tətyɨm a ghə̀ zì ghə̀ bwòŋsə ghə̀ŋ.
JAS.1.22	Kə ghə̀ŋ a nzhʉtə̀ kənyʉ̀ kə Nyìngòŋ tò zhʉtə. Ghə̀ŋ diʼi ə nè kənyʉ̀ a kə gàʼà a bwen a lì mu ghə̀ŋ ə lobtə̀ təwen təŋtə. 
JAS.1.23	Wìʼ a ghə̀ zhʉtə̀ kənyʉ̀ kə Nyìngòŋ tò zhʉtə̀ ke ə nè ando kə gàʼà dìʼ tò nə̀ wìʼ a ghə̀ ki wen ə wen a kənki kə ashɨ. 
JAS.1.24	A dìʼ no a zhʉ̀ kò a ghə̀ lu fa benə kənki kə ashɨ ghə̀ bè lyèsə̀ jì a ghə̀ yi nkə̀ʼə̀ fa tsu. 
JAS.1.25	No ndò a ghə̀ zhʉ soʼo Nyìngòŋ a diʼi ngesə̀ soʼ a ghə̀ shìsə̀ viʼi fa mbyɨsə bènə̀ fa pfʉ, ə̀ faŋ ə nè ando ə̀soʼ ayi ə kəŋ mu Nyìngòŋ ne bwaʼsə wen no a gho yì a ghə̀ nè. Nki wìʼ aghèn ko zhʉtə̀ kənyʉ̀ kə Nyìngòŋ tò zhʉtə̀ alì ghə̀ mwòmsə̀ ə nghʉ a kəne. 
JAS.1.26	No ndò sətsèn ə nkwòʼtə̀ la ghə̀ dìʼ wu byɨmə ke nkɨ jì ə tisə kəlyɨmə kə wen mu ghə̀ lobtə̀ wen ə wen kò a ndiʼ la byɨmə wen ə kwʉʼʉ̀ tè a kənyʉ̀ kətsenkə. 
JAS.1.27	Əbyɨmə a ghə̀ nè la Nyìngòŋ tìʼ vəghəŋ ə lutə̀ su saŋlə no a nkàyn dìʼ la, wù diʼi ə ntùʼmə̀ nə̀ vunə mpfʉ bènə̀ ki mpfʉ a və yenə ngəʼ, be nyɨŋsə wen ə wu fa nyʉ̀ ə mbi.
JAS.2.1	Vəlèmə̀ vwomə, ando ghə̀ŋ ə diʼì viʼi vəbyɨməvə à Yesò Klistò ə Bobo kanə vəghəŋ, ghə̀ŋ ko diʼ nlyɨ̀ la wìʼ ə chò ghətsen. 
JAS.2.2	Lyɨ la viʼi vəbò vi ə̀ kwèn à ghə̀ŋ a ntsèntə̀, wù muʼ diʼ wu ghoʼo mu ghə̀ shɨtə̀ li ə nlaf ə̀ nwe fənkwenkwen à wen a kəvu. Ghətsen diʼ wù kəmfem mu ghə̀ mòʼ təsòʼ tə ndisə. 
JAS.2.3	Wù mu lye wìʼ yì a ghə̀ shɨtə̀ ə̀ nlaf ə̀ gàʼ à wen la, “Ŋwʉʼʉ a kəshi kə jùŋ kə ashə̀”, alì ə̀ gàʼ à wù kəmfem yì la, “Tɨmə a fàʼà, ko la ŋwʉʼʉ boʼsə kəshi kèn a mà ə tomtə̀ aghʉ ghomə tsu lə̀.” 
JAS.2.4	Mu kə dìʼì la viʼi vətsenvə chò vətsenvə à ghə̀ŋ a ntìntìn. Kə be dìʼì la ghə̀ŋ ə kaʼkə li sə soʼo, nə̀ təkwòʼtə̀ tə byɨtə.
JAS.2.5	Ghə̀ŋ zhʉtə a vəlèmə̀ və kòŋə̀ mò! Nyìngòŋ ntsùʼ li viʼi vi a viʼi mbyi lyɨ̀ la à dìʼ viʼi kəmfem ə̀ nlyɨ̀ la à dìʼ viʼi vəghoʼkəvə a byɨmə mbe ghʉ la vəwenə lu zhɨ soʼ fòn Nyìngòŋ yi a Ghə̀ nghʉ li la yì lu ku à viʼi vyi a və kòŋə̀ wen. 
JAS.2.6	Ghə̀ŋ ə bòŋsə̀ chasə viʼi kəmfem. Gaʼa kò à diʼ viʼi vəghoʼkəvə a və zəʼtə̀ ghə̀ŋ be lyɨ̀ ghə̀ŋ dyʉ̀ nə̀ ghə̀ŋ a kəbòʼ kə nsoʼ? 
JAS.2.7	A kò à dìʼ vəwenə a və gàʼà nyʉ̀ byɨvə byìʼì zhiʼ jùŋghə wìʼ yì a ghə̀ ə kiʼì ghə̀ŋ lì?
JAS.2.8	Soʼ toghə a ghə̀ diʼì a ŋwàʼlə̀ Nyìngòŋ dìʼ la, “Wù diʼì əkòŋ lèmə̀ wù ando wù kòŋə̀ wen ə̀ wu.” Ghə̀ŋ sətsen ə nsù nè a lì mu ghə̀ŋ nè à nkàyn. 
JAS.2.9	Ghə̀ŋ sətsèn ə mbòŋsə̀ lyɨ̀ la viʼi vətsenvə chò vətsenvə mu ghə̀ŋ ə ne li mbyɨ, soʼ be à ghàʼ ghə̀ŋ tò ndə̀ŋndəŋ ando ghə̀ ghaʼa viʼi a və kwaʼà soʼ. 
JAS.2.10	Na kènkə dìʼì la no ndò sətsèn ə nghʉ təsoʼ tə tsèm alì ə̀ kwàʼ ghə̀ mùʼ mu ghə̀ kwaʼa li no tətsèm. 
JAS.2.11	Byìʼàndo ndə̀ŋndəŋ ə̀ wìʼ a ghə̀ ngaʼà la, “Kə wìʼ à tsì nə̀ wì wìʼ ko nə̀ lɨm ə̀ wìʼ.” Mbe gàʼ la, “Kə wìʼ à zhwì wìʼ.” Wù sətsèn dìʼ ke tsi nə̀ wì wìʼ ko nə̀ lɨm ə̀ wìʼ alì ə̀ zhwi wìʼ mu wu lì kwaʼà li təsoʼ no tətsèm. 
JAS.2.12	Ghə̀ŋ ə ngàʼà lì be nè a nə̀ viʼi vyi a və lu soʼ vəwenə nsoʼ yì a ghə̀ shìsə̀ viʼi fa əkòs. 
JAS.2.13	Nyìngòŋ ko lu nkiʼ kusə nshinsə a zhʉ a ghə̀ soʼo no tè ndò a ghə̀ ko dìʼì kusə nshinsə à viʼi, alì wìʼ yì a ghə̀ dìʼì kusə nshinsə ko diʼ ə mfànə̀ nsoʼ.
JAS.2.14	Vəlèmə̀ vwomə, wìʼ ə lè sətsèn ə ngàʼà la ghə̀ kìʼ byɨmə alì kò byɨmə ayi lu ndìʼì à wen à shwèʼ, se yi nè ndiʼ ghò? Byɨmə wen ayi lè zì ghə̀ bwoŋsə wen a? 
JAS.2.15	Lyɨ la lèmə̀ tsen dìʼ kò ghə̀ lu nkiʼ ndisə mòʼ be gho kəfo əzhɨ. 
JAS.2.16	Ghə̀ŋ ə lè sətsèn mù gàʼ à wen la, “Wù jeʼ tò a nkàyn. Wù dyʉ̀ wù ə mòʼò kəfo kəlɨmtəkə be ə zhɨ no a nkàyn.” Alì fàŋ ə̀ ke ku kəfo fa ntìntìn fo avenə à wen, se yi ne ndiʼ ghò? 
JAS.2.17	A bè dìʼ tò ndə̀ŋndəŋ ando byɨmə sətsèn ə ndiʼ tò wenə ghə̀ kènə̀ shyèʼè mu à dìʼ kəmpfʉ kə byɨmə. 
JAS.2.18	Wutsen a gàʼ la, “Wù kìʼ byɨmə mà kiʼ shyèʼ. Dìʼi ji à mò a wù zì wù kiʼi tò byɨmə kènə̀ shwèʼè, mà diʼ byɨmə ghomə chò fà mò a shwèʼ à wù.” 
JAS.2.19	Ghə̀ŋ ə nè a nkàyn ando ghə̀ŋ ə byɨmə la Nyìngòŋ dìʼ tò mùʼ. No tè zhwì byɨvə byɨmə be tsɨŋtə̀ nə̀ fanə.
JAS.2.20	Kəngwʉ̀ʼ kə kəfo kèn! Wù kəŋə la və dìʼ à wù la byɨmə kènə̀ shyèʼè dìʼ kənzɨm kə byɨmə mu? 
JAS.2.21	Nyìngòŋ ə̀ lè ko nlyɨ Ablaham ə tìʼ vəghəŋ la ghə̀ dìʼ wù kənyʉ̀ kə tɨməkə chò fà wen a shwèʼ ando ghə̀ nku wàyn wen ə Izìk a kəchiʼ kə kəku a? 
JAS.2.22	Ghə̀ŋ ə yenə la byɨmə wen ə̀ njèʼè a kənyʉ̀ kə mùʼ nə̀ shwèʼè wen. A ne shyèʼè wen la byɨmə wen ə lwin. 
JAS.2.23	Kə nchò a lì mù lwinsə kəshi kì a ŋwàʼlə̀ Nyìngòŋ a kə gàʼà la, “Ablaham ə mbyɨmə li Nyìngòŋ. Byìʼì byɨmə wen ayì, Nyìngòŋ lyɨ̀ wen a nə̀ wù nəmwèʼè.” Nyìngòŋ mu sə̀ dzàŋə̀ Ablaham nə̀ wù ndoŋ ə̀ wen. 
JAS.2.24	Ghə̀ŋ ə yenə la Nyìngòŋ ə lyɨ̀ wìʼ a nə̀ wù kənyʉ̀ kə tɨməkə byìʼì shyèʼè wen, à ko diʼ tò byìʼì byɨmə zɨmghə wen.
JAS.2.25	A lè nko bè ndìʼ tò ndə̀ŋndəŋ ə̀ jì a Nyìngòŋ ə̀ nlyɨ wùwì njèʼtə̀ yì a və ndzàŋə̀ wen nə̀ Lahàb a nə̀ wù kənyʉ̀ kə tɨməkə, byìʼàndo ghə̀ nshisə viʼi ntɨm ə̀ Joshùwà bè nè nyɨŋsə vəwenə, və chò fa jì kədyàŋ a? 
JAS.2.26	Kə mù sə diʼ la ando ə̀ kətsoʼ kə wèn kènə̀ kəzhwì kə diʼ mu kə pfʉ li, à bè dìʼ tò ndə̀ŋndəŋ ando byɨmə kènə̀ shyèʼè diʼ kəmpfʉ kə byɨmə.
JAS.3.1	Kə nghoʼo ghə̀ŋ à ndiʼ ndìʼsə̀sə a vəlèmə̀ vwomə. Ghə̀ŋ ə kɨ la Nyìngòŋ lu soʼ vəghəŋ vi a və diʼì ndìʼsə̀sə chò viʼi vətsenvə. 
JAS.3.2	Vəghəŋ vətsèm lu nè shwè. No ndò sətsèn ə ngàʼà ke nshwè mu ghə̀ dìʼ wù kənyʉ̀ kə tɨməkə, be diʼ mu ghə̀ zì ghə̀ tuʼmə nə̀ sò kətʉ wen. 
JAS.3.3	Vəghəŋ ə we mfɨŋ a chʉ̀ lyəŋ ndi ntensə wen ghə̀ dyʉ̀ no fe a vəghəŋ kəŋə. 
JAS.3.4	Ghə̀ŋ be lye əbaŋ a mù ghoʼkəvə a no tè bè ando və ghoʼkə no nànto, à be tenə fwof toghə tenə wenəvə, ngùfə shisə li mbòŋsə̀ tisə̀ tò nə̀ membàŋ mə ntyetəmə̀ la və dyʉ̀ no fe a vəwenə kəŋə. 
JAS.3.5	A bè dìʼ tò ndə̀ŋndəŋ ando kəlyɨmə kə dìʼ kəshi kə wèn wìʼ tyetə nànto alì gàʼà nyʉ̀ fansəvə.
JAS.3.5	Ghə̀ kwoʼtə ando fəsèsè fə zhìʼ fə zì fə nyùʼ ku ghoʼoghə. 
JAS.3.6	Kəlyɨmə kə wìʼ kə diʼ tò nə̀ fəsèsè fə zhìʼ. Kə diʼ ntuʼ nyʉ̀ byɨvə à wìʼ a wèn no tsèm. Kə byɨsə̀ wen ə wìʼ no tsèm, kə diʼ əzhiʼ, nyùʼù no te ghò à tì mbi nəzhiʼ mu ghə̀ lù fa zhiʼ a ghə̀ ko lu mè. 
JAS.3.7	Wìʼ zì ghə̀ ghaʼtə nyamsə a mù, nə̀ sə toʼsə bènə̀ mənyin ə̀ dìʼsə̀ vəwenə ntsi a ngə̀ŋ. Adìʼ kənyʉ̀ mu və ne li, 
JAS.3.8	alì wìʼ kə zì ghə̀ ghaʼ kəlyɨmə dìʼsə̀. Kə diʼ kəfo kə byɨkə a kə ko zhʉ̀tə̀ be kiʼ ləʼ ə̀ byɨghə. 
JAS.3.9	Vəghəŋ ə ghoʼsə̀ Bobo bènə̀ Tìʼ vəghəŋ nə̀ kəwenkə be telə̀ viʼi a Nyìngòŋ nshɨ̀tə̀ a wen a kəmfʉsə̀ tò nə̀ kəwenkə. 
JAS.3.10	Vəghəŋ ə ghoʼsə̀ nə̀ əchʉ be telə̀ tò nə̀ wenə ghə̀. Vəlèmə̀ vwomə kə ko yi diʼ ndiʼ alə̀. 
JAS.3.11	Mu mə njùŋmə̀ nə̀ mə mbyɨmə̀ ə lè zì mə mfʉ̀ tò fa fədyàn fə mùʼ a? 
JAS.3.12	Fəkòʼ fə figs lè zì fə kumə lamsə̀ a, a vəlèmə̀ vwomə mu la fəkòʼ fə lamsə̀ fə zì fə kumə ashɨ figs lo? A bè dìʼ tò ndə̀ŋndəŋ ando mu mə nghoʼomə̀ a mə kiʼi fəmbvaŋ ko zì mə mbe kù mu mə fədyàn.
JAS.3.13	A dìʼ ndo à ghə̀ŋ a ntìntìn a ghə̀ tofə be zhɨ kɨ nyʉ̀ a? A zhʉ a ghə̀ diʼì, ghə̀ diʼi dìʼ ənyʉ̀ a ghə̀ nè nə̀ gumlə̀ byìʼì tof. 
JAS.3.14	A sətsèn ghə̀ŋ ə nkiʼ kənghə̀ʼ kə byɨkə a ghə̀ŋ a tətyɨm nə̀ kənywi, kə ghə̀ŋ a nkuʼsə̀ təwen təŋtə zhò ndzɨ̀ŋsə la ghə̀ŋ kiʼi tof. 
JAS.3.15	Nki tof aghenə ko lù fà kàŋ. Ghə̀ lù fa nse ashə̀, kenla àdìʼ ə tof ə kəzhwì kəŋwoʼəkə, adìʼ tof ə Deblə̀. 
JAS.3.16	Kəshi a kənghə̀ʼ nə̀ kòŋ kənywi diʼì tsu, kənsàlə̀ bènə̀ nyʉ̀ byɨvə tsenəvə be dìʼ tsu. 
JAS.3.17	Tof a ghə̀ lù fà kàŋ ə chò mbì ŋwòʼə̀, kòŋə̀ mbwaʼmə̀, kòŋ əzhʉtə nyʉ̀ ə viʼi vətsenvə, kiʼ kusə nshinsə be nè nyʉ̀ juŋəvə no ghoʼo. Ghə̀ lyɨ̀ viʼi vətsèm tò ndə̀ŋndəŋ ko a ndiʼ la ghə̀ kiʼ kəmbɨ̀lə̀. 
JAS.3.18	Viʼi a və kòŋə̀ mbwaʼmə̀, ə ghʉ mbwaʼmə̀. Nakènkə nè viʼi tsi ntsìnə̀ ə jùŋ.
JAS.4.1	A vì nə̀ ghò vì nə̀ ghoŋə bènə̀ soynə à ghə̀ŋ a ntìntìn a? Gaʼa kò nyʉ̀ avenə chò tò byìʼàndo kəmbàŋbàŋ kə soynə kwòʼtə̀ ə təŋtə nè la ghə̀ŋ ə nyɨŋə fa bàm ə̀fo nse. 
JAS.4.2	Ghə̀ŋ bàŋbàŋ fa bàmə fo, ne dìʼ ke kiʼi, ghə̀ŋ mù zhwi. Ghə̀ŋ ə shəmə, nè fàŋ ke kiʼi, ghə̀ŋ mù sə taŋmə̀ be soynə. Ghə̀ŋ ko kiʼì byìʼàndo ghə̀ŋ ko ə bèmə̀ à Nyìngòŋ. 
JAS.4.3	Ghə̀ŋ ə bèmə̀ kò və lu nku à ghə̀ŋ byìʼàndo ghə̀ŋ ə bèmə̀ a ji shwe. Ghə̀ŋ ə bèmə̀ ənè nyʉ̀ ngəŋsə ghə̀ŋ tsu. 
JAS.4.4	Viʼi venə a vəwenə ko ghʉ tətyɨm tə vəwenə à Nyìngòŋ lə̀, ghə̀ŋ ə be kò kɨ̀ la wìʼ a ghə̀ kòŋə̀ fo nse dìʼ wù kəbàyn à Nyìngòŋ? Kə lì dìʼì la no ndò a ghə̀ kòŋə̀ ndiʼ ndoŋ wenə̀ fo nse dìʼ wù kəbàyn ə̀ Nyìngòŋ. 
JAS.4.5	Mu ghə̀ŋ ə lyɨ̀ la ŋwàʼlə̀ Nyìngòŋ ə gàʼà tò kədyàŋ la, “Nyìngòŋ ə kòŋə̀ kəzhwì kì a ghə̀ ne li kə sə diʼ à vəghəŋ a təwèn lo?” Kəshi akènkə gàʼà tò nəmwèʼè. 
JAS.4.6	Alì boŋə tyɨm ə̀ wen à vəghəŋ ə kwi dyʉ̀ tò nə̀ mbì. Ŋwàʼlə̀ Nyìngòŋ ə mu sə gàʼà la, “Nyìngòŋ ə ko kòŋ viʼi a və kuʼsə̀ təwen tə vəwenə, alì kiʼ boŋə tyɨmə à viʼi a və shiʼsə̀ təwen tə vəwenə.” 
JAS.4.7	Ghə̀ŋ ku lì təwen təŋtə à Nyìngòŋ. Ghə̀ŋ tyen Deblə̀ a ghə̀ a bwènə̀ fà ghə̀ŋ a bàm. 
JAS.4.8	Ghə̀ŋ vìtə̀ boʼsə Nyìngòŋ a ghə̀ a vìtə̀ ə boʼsə ghə̀ŋ. Ghə̀ŋ shʉ avu a ghəŋə fa nyʉ̀ byɨvə ghə̀ŋ ə viʼi nè nyʉ̀ byɨvə venə. Ghə̀ŋ shʉ tətyɨm ə təŋtə fa nyʉ̀ byɨvə ghə̀ŋ a viʼi tətyɨm tə̀ bò venə. 
JAS.4.9	Ghə̀ŋ nsùtə̀ diʼ nə̀ kumə wèn be diʼ tò a nshinsə a nshinsə. Kə ghə̀ŋ be a ə̀ nchəʼə, ghə̀ŋ ə mbòŋsə̀ dì di. Kə ghə̀ŋ be a ə̀ nsaŋlə̀, ghə̀ŋ ə mbòŋsə̀ diʼ tò a nshinsə a nshinsə. 
JAS.4.10	Ghə̀ŋ nshiʼsə təwen təŋtə a shɨ Bobo a ghə̀ a kuʼsə ghə̀ŋ a kàŋ.
JAS.4.11	Kə ghə̀ŋ a ngàʼà mbyɨ byìʼì vəlèmə̀ vəŋə a vəlèmə̀ vwomə. No ndò a ghə̀ gàʼà mbyɨ byìʼì lèmə̀ wen, ko a ghə̀ soʼo lèmə̀ wen, ə gàʼà mbyɨ byìʼì soʼ be soʼo soʼ ayi. A sətsèn wù soʼò soʼ mu wù ko nè kənyʉ̀ a soʼ ayi ə gàʼà, alì bòŋsə̀ diʼ wu soʼo. 
JAS.4.12	Wù ku soʼ nə̀ wu soʼo diʼ tò mùʼ, à diʼ tò wen a ghə̀ zì ghə̀ bwoŋsə viʼi à be diʼ tò wen a ghə̀ zì ghə̀ byɨsə. Wù sə diʼ ndò ə nsoʼo viʼi vətsenvə a?
JAS.4.13	Ghə̀ŋ vi a ghə̀ŋ ə gàʼà la, “Yès a lù lan kò a boʼòngə̀ŋ ə dyʉ̀ a ntə̀ʼ ə tsen ə tsi tsu ngwʉ̀ʼ mpfen ə ne mbaʼlə̀ ə kiʼi se.” Ghə̀ŋ zhʉtə a! 
JAS.4.14	Ghə̀ŋ ə ko kɨ̀ kənyʉ̀ kùmə̀ mətsi ghə̀ŋ a mbi. Ghə̀ŋ dìʼ tò nə̀ kəzhwì a kə fʉ̀ tò fəshitə̀ fə zhʉ kə bè lè. 
JAS.4.15	Ghə̀ŋ bòŋsə̀ diʼ ə ngàʼà la, “Bobo sətsèn kòŋ, yès à tsitə nè kənyʉ̀ kèn ko kì.” 
JAS.4.16	Alì luwèn, ghə̀ŋ ə bòŋsə̀ kùmə̀ dyʉʼ vəŋə, kuʼsə̀ təwen ə̀ təŋtə. Əkumə kədyùʼ bènə̀ kuʼsə wèn aghenə diʼ mbyɨ.
JAS.4.17	No ndò a ghə̀ kɨ kənyʉ̀ kə jùŋ kə nè, fàŋ ke ne kənyʉ̀ akì ə ne li mbyɨ.
JAS.5.1	Ghə̀ŋ ə viʼi və ghoʼkəvə, ghə̀ŋ zhʉtə a! Ghə̀ŋ ə nzɨmə̀ dì no mwèʼè mwèʼè byìʼì ngəʼ ə ghoʼo ə ghə̀ ne vì à ghə̀ŋ. 
JAS.5.2	Ghoʼ ə̀ ghəŋə ne fwe, mənjɨtàtʉ̀ʼ be pfìʼ vədàlə vəŋə. 
JAS.5.3	Kəmbàŋ kə lu ghaʼ ə̀fo gol bènə̀ ə̀fo silva ə̀ ghə̀ŋ. Kəmbàŋ akènkə lu bòʼtə nàʼà vəŋə be pfiʼ kətsoʼ kə wèn ə̀ ghə̀ŋ tò nə̀ zhiʼ. Ghə̀ŋ ə ghʉ li ghoʼ a mətsì mə̀ kəmwetə alì ghə̀ lu vì nə̀ ngəʼ à ghə̀ŋ. 
JAS.5.4	Ghə̀ŋ zhʉtə a! Viʼi a və shwèʼè təsɨm təŋtə ghə̀ŋ zhɨ təko tə vəwenə dì no a gɨ to, di vəwenə aghenə diʼ mu ghə̀ zaʼa li a tiʼitiʼi Bobo yì a ghə̀ ŋaŋtə li nkwʉʼ. 
JAS.5.5	Ghə̀ŋ zhɨ li təwen ə̀ təŋtə a mbi a shèn, ə nghoʼkəsə diʼ to nə̀ vəmbòŋ ə və shyə. 
JAS.5.6	Ghə̀ŋ ə ne li la və soʼ ə̀ byɨ̀sə viʼi ntosə, ə̀ byɨ̀sə vəwenə kèn la vəwenə soyn li ghə̀ŋ.
JAS.5.7	Ghə̀ŋ ə nwensə̀ lì a vəlèmə̀ vwomə, ə zaʼa fa tʉʼ a Bobo lu vì. Ghə̀ŋ kwoʼtə ando wù shyèʼè sɨ̀m lu nkə̀ʼtə̀ la fo sɨm ə̀ wen ku ə̀ ndiʼ a mə̀ kəŋ. Ghə̀ lu wensə ə zaʼa fa zhʉ a mbì ghʉ̀ nə̀ kəmwètə̀ kə ghʉ̀ kə nə̀ vi əfo wen ə̀ kwi. 
JAS.5.8	Nkàntə̀ ghə̀ŋ bè diʼi ə nwensə̀ tò a lì. Ghə̀ŋ ghaʼ tətyɨm ə təŋtə tə to byìʼe məbwènə̀ vì Bobo boʼsə li. 
JAS.5.9	Kə ghə̀ŋ a nghàmə̀ vəlèmə̀ vəŋə a vəlèmə̀ vwomə ndi kə və lù soʼ ghə̀ŋ. Wù soʼò nsòʼ sə ti tò a chʉ ngə̀ŋ. 
JAS.5.10	Ghə̀ŋ lyɨ nshə̀ʼtə̀sə ghoʼkəsə nə̀ nchwi məwensə̀ a zhʉ ngəʼsə a vəlèmə̀ vwomə. Vəwenə nshə̀ʼtə̀ ntɨm ə̀ Bobo no tè ando vəwenə nyènə ngəʼ. 
JAS.5.11	Gaʼa kò vəghəŋ yenə la Nyìngòŋ bwaʼsə̀ viʼi vyi a və wensə lì. Ghə̀ŋ ə zhʉ li byìʼì ghaʼa tyɨm Job nə̀ kənyʉ̀ kì a Bobo ə̀ ne a wen. Bobo kìʼ tyɨm ə̀ bwaʼmə ghə̀ bè kusə̀ nshinsə à viʼi.
JAS.5.12	A kwi nyʉ̀ no tsèm a ma gaʼà li a vəlèmə̀ vwomə, kə wìʼ à kàyn kənyʉ̀. Kə wìʼ a kàyn a zhiʼ Nyìngòŋ ko a zhiʼ ə̀ kəfo kətsenkə a nse ko kàyn tè məkàyn məntsenə. Alì kənyʉ̀ kə ndiʼ ə wìʼ byɨmə, ghə̀ ə byɨmə tò byɨmə, ə ndiʼ ə wìʼ tensə, ghə̀ tensə tò tensə ndi kə və lù soʼ ə̀ byɨ̀sə ghə̀ŋ.
JAS.5.13	A sətsèn wìʼ ə ndiʼ à ghə̀ŋ a ntìntìn a ghə̀ yenə ngəʼ. Ghə̀ jɨ̀mə. A sətsèn wìʼ ndiʼ à ghə̀ŋ a ntìntìn a ghə̀ saŋlə̀. Ghə̀ nzhɨmə ndzàŋsə ghoʼsə Nyìngòŋ. 
JAS.5.14	A sətsèn wìʼ ndiʼ à ghə̀ŋ a ntìntìn a ghə̀ kwaʼà. Ghə̀ dzàŋə vəchəʼ və ngə̀ŋ Nyìngòŋ və vi ə̀ jɨ̀m à wen à kətʉ ə̀ zuʼu wen nə̀ məzhiʼ a zhiʼ Bobo. 
JAS.5.15	Vəwenə sətsèn ə nè jɨ̀m aghenə byɨmə, Nyìngòŋ à chʉʼ wu kwaʼa ayì, Bobo be lùsə wen fa kwaʼa. A be ndiʼ la ghə̀ ne li mbyɨ, Bobo à lyèsə̀ mbyɨ wen ayì. 
JAS.5.16	Ghə̀ŋ ə nshə̀ʼtə̀ lì mbyɨsə sə̀ŋsə à ghə̀ŋ a ntìntìn be jɨ̀mə̀ à no ndò à ghə̀ŋ a ntìntìn ndi və chʉʼ ghə̀ŋ. Jɨmə wù kənyʉ̀ kə tɨməkə kiʼ kədyòʼ kə ghoʼokə a nyʉ̀ a jɨ̀m ayi nè. 
JAS.5.17	Elijà ndìʼ wìʼ tò nə̀ vəghəŋ ə̀ jɨ̀m nə̀ tyɨm ə wen no tsèm la kə ghʉ à vì kò ghʉ lù vì a tì ngwʉ̀ʼsə sətaʼ nə̀ kəbweʼkə a nse. 
JAS.5.18	Ghə̀ bè jɨ̀m, ə̀ kaŋ ə ku ghʉ, nsə bè ku fozhɨvə. 
JAS.5.19	Vəlèmə̀ vwomə, wìʼ fà ghə̀ŋ sətsèn dyʉ̀ kəghaf fa nəmwèʼè, wutsen ne la ghə̀ bwènə̀ vì tsu, 
JAS.5.20	ghə̀ nkɨ la à bwènsə̀ visə tè ndò ə̀ vìsə̀ wù ne nyʉ̀ byɨvə fà wen a ji byɨ, mu ghə̀ a bwòŋsə kəzhwì kə wen fa pfʉ ə be chiʼtə nyʉ̀ byɨvə no ghoʼo.
1PE.1.1	A nyòʼo mò ə Bità, ə wù ə ntɨm ə Yesò Klistò nyòʼo ŋwàʼlə̀ ghèn a ghə̀ŋ ə viʼi Nyìngòŋ vi a ghə̀ ntsùʼ li, mu və dzɨ̀m li shisə vəwenə, vəwenə nsaykə̀ nkaʼ alòʼ ə Bontùs nə̀ Gàlesìyà nə̀ Kàbàdosìyà nə̀ Esìyà nə̀ Bìtinìyà ə sə tsi tsu a nə̀ viʼi a və chò ji. 
1PE.1.2	Nyìngòŋ, ə Tìʼ sə diʼ mù ghə̀ ghʉ̀ li ə tsuʼtə ghə̀ŋ a viʼi və laynə və wen chò fa əshyèʼ kəzhwì kə Ŋwoʼkə. Ghə̀ nè ali ndiʼ ghə̀ŋ ə zhʉ to fa Yesò Klistò, mənlyuŋ mə wen ə shʉ̀ laynsə ghə̀ŋ.
1PE.1.2	Nyìngòŋ ə diʼi ətyɨm ə jùŋə ghə̀ a ghə̀ŋ no nànto ə be kù mbwaʼmə a ghə̀ŋ.
1PE.1.3	Vəghəŋ ə kuʼsə Nyìngòŋ, ə Tìʼ Bobo vəghəŋ Yesò Klistò! Ghə̀ nkusə li shinsə a vəghəŋ no nànto, ə kù ntsìnə̀ ə fi a vəghəŋ a ji la ghə̀ lusə li Yesò Klistò fa pfʉ, vəghəŋ ə sə tsi kɨ nəmwèʼè la vəghəŋ lu kiʼi ə ntsìnə̀ yì a ghə̀ ko lu mè; 
1PE.1.4	ə be kiʼi əghoʼ a kàŋ to ando Nyìngòŋ ə nghʉ̀ li mu ghə̀ zizi ko ghə̀ lu fwè, ko byɨf, ko kwitə əkə̀ʼ. Ə ghoʼ na ghənə ə diʼ a ghə̀ŋ ə viʼi Nyìngòŋ. 
1PE.1.5	Nyìngòŋ ə kəŋə ghə̀ŋ nə̀ kədyòʼ kì a ghə̀ kiʼi. Ghə̀ ne kəŋə byìʼì ə byɨmə ə ghəŋə, ghə̀ŋ diʼ lù kiʼi əbwòŋ yì a ghə̀ baʼtə̀ li ə lu ku a ghə̀ŋ a ndayn a tʉʼ bàm. 
1PE.1.6	Ghə̀ŋ ə nsaŋlə̀ li kumə nyʉ̀ a venə no tèbe ando à diʼi luwen təmwòmsə̀ vì a ghə̀ŋ to a jisə a jisə. 
1PE.1.7	Təmwòmsə̀ na tentə ə vi a ghə̀ŋ ə ne la viʼi yen əkɨ la ghə̀ŋ kiʼi no nkàyntə̀ əbyɨmə. Və nə̀ mwomsə gul nə̀ zhiʼ ali a diʼ kəfo a kə ko kuʼmə zàʼa tebè a nə̀ əbyɨmə, mu kə zi kə byɨf. Kə le diʼi la, və diʼ mwomsə əbyɨmə ə ghəŋə byìʼì ando à diʼ kəfo a kə kuʼmə chò gul ndiʼ à lù ndiʼ a kətsi a Yesò Klistò bwenə vì, Nyìngòŋ ə bwomsə ghə̀ŋ ə be ku əghoʼ ə wen a ghə̀ŋ. 
1PE.1.8	Ghə̀ŋ nkòŋ wen no tèbe ando ghə̀ŋ ə ko tɨmə yènə wen, ghə̀ŋ be ə byɨmə a wen, ko ghə̀ŋ lu yenə tèbe wen luwen. Ghə̀ŋ ə saŋlə no nànto, a ji ə kaynə ə yì a wìʼ zizi ko ghə̀ lu shə̀ʼtə̀. 
1PE.1.9	Ghə̀ŋ ə saŋlə alə̀ byìʼì ando Nyìngòŋ ə ku əbwòŋ a ghə̀ŋ, a diʼ kənyʉ̀ kì a ghə̀ŋ byɨmə byìʼì kəwenkə. 
1PE.1.10	Nshə̀ʼtə̀sə ghoʼkəsə ə diʼ mù sə ə ngaʼa kumə ətuʼmə əkaynə ghə̀ na ghenə a Nyìngòŋ ə baʼtə̀ ghʉ a ghə̀ŋ lə. Vəwenə ə nshɨtə kəŋ to kəŋ ə kɨ kənyʉ̀ kumə əbwòŋ na ghenə, 
1PE.1.11	be kəŋ la kəzhwì kə Yesò kì a kə diʼi a vəwenə diʼ zhʉ̀ nə̀ ji yi a Yesò ə ndiʼ lù yenə ngəʼ fa tsù ə be diʼ kədyòʼ kə wen. 
1PE.1.12	Nyìngòŋ ə ndiʼi li làynsə a nshə̀ʼtə̀sə ghoʼokəsə na sensə la vəwenə ə shə̀ʼtə̀ ntɨm na ghèn ko vəwenə shəʼtə̀ a və wenə təwen, la vəwenə ə boŋsə shyèʼ a ghə̀ŋ. Nyìngòŋ ə sə diʼ mù ghə̀ tɨm li Kəzhwì kə Ŋwoʼkə a viʼi mu kə lù fa kàŋ, və shə̀ʼtə̀ nyʉ̀ na venə a ghə̀ŋ chò fa a ntɨm ə jùŋ, a diʼ nyʉ̀ a no tèbe ətsɨŋsə Nyìngòŋ əkòŋ ə kɨ.
1PE.1.13	Ghə̀ŋ baʼtə̀ li tə wen ə təŋtə, bvɨtə ə nè shyèʼ yì a Nyìngòŋ ə kəŋ. Ghə̀ŋ ə shɨtə ghaʼa təwen ə təŋtə, ghʉ̀ tə kwoʼtə təŋtə a bwaʼmə a ghèn a Nyìngòŋ ə diʼ lù ku a ghə̀ŋ a tʉʼ a Yesò Klistò lu bwenə vì. 
1PE.1.14	Ghə̀ŋ ə nzhʉ to fa Nyìngòŋ. Kə ghə̀ŋ be ne nyʉ̀ vyi a njòsə wen ə ghə̀ŋ sə ə kəŋ la ghə̀ŋ ə nè to ando ghə̀ŋ ə nè a tʉʼ a ghə̀ŋ nko tɨmə kɨ Nyìngòŋ. 
1PE.1.15	Ghə̀ŋ kɨli la Nyìngòŋ ghə̀ŋ a ghə̀ tə tsùʼtə ghə̀ŋ la ghə̀ŋ ə diʼ viʼi wen diʼ nə̀ laynə, ghə̀ŋ be diʼ ə̀ laynə no nyʉ̀ tsèm a ghə̀ŋ ə nè. 
1PE.1.16	To ando və nyòʼo li a Ŋwàʼlə̀ Nyìngòŋ la, “Ghə̀ŋ ə tsi ətsìnə̀sə laynəsə byìʼì ando ma làynsə.” 
1PE.1.17	A zhʉ a ghə̀ŋ ə jɨ̀mə̀ a Nyìngòŋ, ghə̀ŋ sə toŋtə wen la Tìʼ, a diʼ wen yi a ghə̀ soʼo viʼi vətsèm, soʼo ali, soʼo no ndò to ndə̀ŋndəŋ. Kə le diʼi la ghə̀ŋ diʼ ə gumlə wen no nànto ando ghə̀ŋ bo tsitə a nse ashen. 
1PE.1.18	Ghə̀ŋ kɨli la Nyìngòŋ ə loʼ li shisə ghə̀ŋ fa ntsìnə̀ ə mu yi a vətiʼi və vəghəŋ ə ntsi. Nyìngòŋ ə nko ə zen ghə̀ŋ nə̀ kəfo kə to nə̀ əko mu ghə̀ zizi ghə̀ byɨf. 
1PE.1.19	Ghə̀ ə nzen ghə̀ŋ to no ə mənlyuŋ mə Yesò, a diʼ mənlyuŋ kiʼi kədyòʼ. Yesò ə ndiʼ to nə̀ wàyn Njɨ̀, ghə̀ nko kiʼi kəluʼ no fa mphen. 
1PE.1.20	Nyìngòŋ ə diʼ mù ghə̀ ntsuʼ li wen ə ghʉ̀ mibu fa tʉʼ ghə̀ shɨtə mbi, ə sə diʼ mù ghə̀ diʼi li wen a mətsi mə kəmwètə a ghə̀ŋ a jùŋ. 
1PE.1.21	A diʼ byìʼì Yesò na ghèn a ghə̀ŋ byɨmə a Nyìngòŋ a ghə̀ ə lùsə wen fa pfʉ, ə ghʉ̀ wen akəshi kə ŋaŋtəkə, kənyʉ̀ na kì ə nè, ghə̀ŋ ə sə kiʼi əbyɨmə, be ki kə̀ʼtə̀ to Nyìngòŋ.
1PE.1.22	Ghə̀ŋ sə diʼ mù ghə̀ŋ shʉ li tətyɨm təŋtə tə layn byìʼì ando ghə̀ŋ zhʉ̀ li kənyʉ̀ kə Nyìngòŋ kì a kə diʼi nəmwèʼè ə sə kòŋ təwen ə təŋtə. Ghə̀ŋ ə kòŋmə li təwen ə təŋtə to nə̀ vəlemə no nəmwèʼè nə̀ ətyɨm ə muʼ. 
1PE.1.23	Kə diʼ ə ndiʼ alə byìʼì ando və bwensə li bwi ghə̀ŋ a nfi chò fa kənyʉ̀ kə Nyìngòŋ yi a ghə̀ŋ tsi, mu kə faŋ li to ghayn ə mùʼ. A ko bwi wìʼ bwi ghə̀ŋ a ghə̀ zizi a ghə̀ pfʉ. 
1PE.1.24	Kə diʼ to ndə̀ŋndəŋ ando və nyòʼo li a Ŋwàʼlə̀ Nyìngòŋ la:
1PE.1.24	“Viʼi vətsèm diʼ to nə̀ agəŋ ə toʼ,
1PE.1.24	əboŋ ə vəwenə diʼ to nə̀ flawà
1PE.1.24	kəfʉʼkə nə̀ pfʉ, flawà fəŋkə,
1PE.1.25	ali kənyʉ̀ kə Nyìngòŋ kə diʼ mù kə faŋ li to nəmwèʼè.”
1PE.1.25	Na ken kə diʼ ntɨm ə jùŋ yì a və nshə̀ʼtə̀ a ghə̀ŋ.
1PE.2.1	Nyìngòŋ sə diʼ mù ghə̀ ku li ntsìnə̀ ə fi a ghə̀ŋ. Ghə̀ŋ maʼa li tətyɨm təbyɨtə nə̀ kənlobtəkə nə̀ kəmbàŋmbàŋ kə, nə̀ kəghəʼ kə nə̀ gaʼa ə əbyɨghə. 
1PE.2.2	Ghə̀ŋ ə boŋsə diʼ to nə̀ vunə və bwaʼ və, nyʉ̀ʼ no zhʉ̀ko kəŋ ə nyoŋ nkàyntə̀ zhwin, a diʼ kənyʉ̀ kə Nyìngòŋ, ndiʼ ghə̀ŋ faŋ ə kwi to kwi zaʼa fa tʉʼ a ghə̀ŋ lù kiʼi əbwòŋ. 
1PE.2.3	Ghə̀ŋ dìʼ ə nè alə byìʼì ando ghə̀ŋ sə diʼ mù ghə̀ŋ yen li a ghə̀ŋ a ntsìnə̀sə la Bobo ə tùʼmə̀. 
1PE.2.4	Ghə̀ŋ vi boʼsə Bobo Yesò Klistò. Ghə̀ diʼi ngùʼ, ghə̀ tsi mu viʼi ə ntemə maʼa la ghə̀ ko bòŋ, ali Nyìngòŋ ə yen la ghə̀ kuʼmə kwʉ̀ʼʉ̀ ə tsuʼ wen ə ghʉ. 
1PE.2.5	Ghə̀ŋ be boŋsə diʼ to nə̀ nguʼsə a sə tsi. Kə le diʼi la və diʼ ə lyɨ̀ ghə̀ŋ ə bwòm ngə̀ŋ Nyìngòŋ tsu, la ghə̀ŋ ə diʼ vəpfèm ngə̀ŋ Nyìngòŋ və laynəvə, ku kəku kə kəzhwì a Nyìngòŋ a kə kʉʼʉ, chò fa a Yesò Klistò. 
1PE.2.6	Kə diʼ alə̀ byìʼì ando və nyòʼo li a Ŋwàʼlə̀ Nyìngòŋ la:
1PE.2.6	“Ghə̀ŋ yen a! Ma ghʉ ngùʼ a ntə̀ʼ Zayòn,
1PE.2.6	a diʼ ngùʼ bù ə ngə̀ŋ a mà tsuʼ li, ghə̀ kuʼmə kʉʼʉ.
1PE.2.6	No ndò a ghə̀ byɨmə a wen, mu ghə̀ ko lu kiʼi kətʉ kə diʼikə.”
1PE.2.7	A diʼ a ghə̀ŋ vi a ghə̀ŋ byɨmə li, ngùʼ na ghèn ə boŋ no nànto, ali a diʼ a viʼi vyi a və ko byɨmə mu:
1PE.2.7	“Ngùʼ na yì a viʼi kə mbwom nə̀ ə temə maʼa
1PE.2.7	kaʼkə li a ngùʼ bù ə ngə̀ŋ.”
1PE.2.8	Və be ə nyòʼo a Ŋwàʼlə̀ Nyìngòŋ la:
1PE.2.8	“A diʼi ngùʼ, viʼi kaŋtə tsu,
1PE.2.8	a diʼ təwu, diʼ ə nè la viʼi ə foŋkə”.
1PE.2.8	Viʼi ə kaŋtə tsu byìʼì ando vəwenə ko zhʉ tebè ntɨmə Nyìngòŋ, a diʼ kənyʉ̀ ki a Nyìngòŋ ə ghʉ̀ li la vəwenə nè.
1PE.2.9	Alì, fa ghə̀ŋ, ghə̀ŋ diʼ viʼi a Nyìngòŋ ə tsuʼ li. Ghə̀ŋ diʼi a nə̀ vəpfèm və ngə̀ŋ Nyìngòŋ, shyèʼè a fòyn. Ghə̀ŋ diʼ viʼi və laynəvə mu Nyìngòŋ ə lyɨ̀ li ghə̀ŋ a viʼi wen ndiʼ ghə̀ŋ ə shə̀ʼtə̀ nyʉ̀ ə kaynəvə vi a ghə̀ nè. Ghə̀ dzàŋə li ə shisə ghə̀ŋ fa a ntìntìn kəbəŋ kəfenəkə ə kwensə ghə̀ŋ a ntìntìn əbayn ə kaynəghə ə wen. 
1PE.2.10	Ghə̀ŋ ko tə ndiʼ viʼi Nyìngòŋ fa ambì, ali sə diʼ luwen. Nyìngòŋ ə ko ə nkusə shinsə a ghə̀ŋ, ali sə kusə luwen.
1PE.2.11	Viʼi ndoŋsə ə mò, ghə̀ŋ diʼ viʼi ghayn chò a diʼ jì, ghə̀ŋ ko diʼ viʼi mbyi ashen. A le kənyʉ̀ ki a ma sensə ghə̀ŋ la, kə ghə̀ŋ a nè nyʉ̀ vyi a njòsə əwen ə ghə̀ŋ sə ə kəŋ byìʼì ando nyʉ̀ a venə ə soynə kəzhwì ə kəŋkə̀. 
1PE.2.12	Ghə̀ŋ ə ntsi ətsìnə̀sə jùŋsə ndiʼ viʼi vyi a və tsi a ghə̀ŋ a ntìntìn, a vəwenə ko kɨ Nyìngòŋ ne sə nkumə ghàm tèbe ghə̀ŋ, ali yenə nyʉ̀ ə jùŋə və vyi a ghə̀ŋ nè, a lù ndiʼ ando Nyìngòŋ ə bwenə vi a kətsi kə ə nsòʼ, vəwenə ə nkuʼsə wen.
1PE.2.13	Ghə̀ŋ ə nshiʼsə təwenə təŋtə a no ndò yi a və ghʉ la ghə̀ ə nsoʼo ghə̀ŋ. Ghə̀ŋ ə nè alə̀ byìʼì ando ghə̀ŋ əfwanə Nyìngòŋ. Ghə̀ŋ be ə zhʉ fa fòyn ə ghoʼo yi a ghə̀ soʼo viʼi və tsèm, 
1PE.2.14	zhʉ no tèbe vətiʼi və ntə̀ʼ vyi a ghə̀ tsùʼtə ə ghʉ və sə soʼo, ku ngəʼ a viʼi vəŋə a və nè nyʉ̀ ə byɨvə, bwomsə viʼi a və tsi ə ntsìnə̀sə tɨməməsə. 
1PE.2.15	Ghə̀ŋ ə tsi a ji na ghèn ndiʼ kə nkoyn ə viʼi vyi a və kumə gaʼa to gaʼa be a kiʼi kənyʉ̀ ə gàʼ kumə ghə̀ŋ. Nakènkə ə diʼ kənyʉ̀ ki a Nyìngòŋ ə kəŋ. 
1PE.2.16	Ghə̀ŋ ə tsi to nə̀ viʼi vyi a və tsi to fa vəwenə a ngeŋ, ko və diʼ kəkòs a wìʼ. Alì, kə ghə̀ŋ lyɨ nakènkə chò fa yi a bàm ə nlyomtə mbyɨ a ghə̀ŋ ntsìnə̀sə. Ghə̀ŋ ə boŋsə tsi to nə̀ viʼi vyi a və shyèʼ a Nyìngòŋ. 
1PE.2.17	Ghə̀ŋ ə gumlə viʼi vətsèm no nkayn, kòŋ vəlemə vəŋə ə viʼi və byɨməvə, fwaynə Nyìngòŋ, be gumlə fòyn ghoʼo yi a ghə̀ soʼo ghə̀ŋ.
1PE.2.18	A ghə̀ŋ a viʼi shyèʼ, ghə̀ŋ ə nzhʉ to fa vətiʼi və shyèʼ ghə̀ŋ, gumlə vəwenə to no nəmwèʼè. Kə ghə̀ŋ a gumlə to viʼi a və tuʼmə nə̀ ghə̀ŋ be bwaʼmə, ghə̀ŋ ə gumlə no tèbe viʼi a və choblə. 
1PE.2.19	Ghə̀ŋ kɨli la Nyìngòŋ ə ne saŋlə kumə wìʼ azhʉ̀ a və zəʼtə wen, ku ngəʼ a wen to kədyàŋ, ghə̀ wensə to wensə byìʼì ando ghə̀ kɨli Nyìngòŋ. 
1PE.2.20	Alì, wìʼ sətsen ə ne wensə azhʉ̀ a və ghomə wen mu ghə̀ nèli byɨbsə kənyʉ̀, se yi na ndiʼ no ghò? Ghə̀ sətsen ə wensə ando ghə̀ yenə ngəʼ mu ghə̀ boŋsə nè njùŋ, Nyìngòŋ a bwàʼsə wen. 
1PE.2.21	A diʼ kəshi ə kəŋkə̀ ghə̀ŋ yenə ngəʼ na ghèn byìʼì ando Yesò ə yen li to ndə̀ŋndəŋ ə ngəʼ byìʼì ghə̀ŋ ə diʼ nchwi a ghə̀ŋ la ghə̀ŋ be yenə ngəʼ to nə̀ wen. 
1PE.2.22	Və nyòʼò li a Ŋwàʼlə̀ Nyìngòŋ la, “Ghə̀ nko ne kənyʉ̀ kə kəbyɨkə kə tsen kə, ko wìʼ ə lù zhʉ la ghə̀ zhò li ndzɨŋ no fa mpfen.” 
1PE.2.23	A ndiʼ no tèbe ando və ntelə wen, ghə̀ nko bwensə. A ndiʼ ando və kù ngəʼ a wen, ghə̀ nko ə kàyntə̀ kənyʉ̀. Ghə̀ mbòŋsə ku wen ə wen a Nyìngòŋ yi a ghə̀ soʼo a ji ə tɨmə. 
1PE.2.24	Ghə̀ ə mbyèʼè li mbyɨsə vəghəŋ a wen a wèn, a kəntò. Ghə̀ ə nè alə ndiʼ vəghəŋ ə boŋsə tsi ətsìnə̀sə tɨməsə, ko mbyɨ ə be ə kiʼi to kənyʉ̀ ə ne a vəghəŋ a ntsìnə̀sə. A nè tə chʉtəshi wen la ghə̀ŋ to, 
1PE.2.25	byìʼì ando ghə̀ŋ ə nkumə jèʼe to nə̀ ə byisə və njɨ̀ a sə le li jì, ali luwen sə diʼ mù Nyìngòŋ ə bwensə li lyɨ̀ ə vi nə̀ ghə̀ŋ a Ntsɨŋ byisə, à wìʼ yi a ghə̀ tsɨŋ əzhwì ə vəŋə.
1PE.3.1	Ki, ghə̀ŋ be ngumlə̀ və lɨmə ə vəŋə. Ghə̀ŋ sətsen ə ne alə, ətsìnə̀sə jùŋsə ə ghə̀ŋ sə zizi sə nè vəlɨm ə vəŋə vi a və ko tɨmə ə byɨmə, vəwenə kwitə tətyɨm tə vəwenə ə byɨmə a Nyìngòŋ ko ndiʼ la ghə̀ŋ gàʼ li tèbe kənyʉ̀ a vəwenə, 
1PE.3.2	azhʉ̀ a vəwenə ne yenə ntsìnə̀ shəŋsə, sə bòŋ be laynə. 
1PE.3.3	Və ko diʼ ə yenə la ghə̀ŋ bòŋ byìʼì əlaf ə jùŋghə. Əboŋ ə ghəŋə kodiʼ ə ndiʼ byìʼì kətʉ̀ a ghə̀ŋ tùʼtə̀ shɨtə, ko byìʼì məkwinkwinə a ghə̀ŋ we, ko ndiʼ byìʼì ndisə shisə a ghə̀ŋ mòʼò. 
1PE.3.4	Əboŋ na yi ə boŋsə diʼ ə ndiʼ a ghə̀ŋ a ntsìnə̀sə. Tənki tə bòŋ nà tèntə ə diʼ bòŋ kəzhwì, məbwaʼmə, ə ko nə̀ musɨ, be kuʼmə ashɨ Nyìngòŋ. 
1PE.3.5	A le ji yì a ki ətʉʼ mughə vyi a və ə choʼsə Nyìngòŋ ə ntsi fa tsù mu bòŋ a və lɨmə və vəwenə. Vəwenə gumlə vəlɨm və vəwenə. 
1PE.3.6	Sèla ə ntsi to ntsìnə̀ a ghèn, gumlə lɨmə wen Ablaham be toŋtə wen la Bobo. Ghə̀ŋ sətsen shəmə ntsìnə̀ ə jùŋə̀ na ghèn, ghə̀ŋ ne diʼ to no vunə Sèla. Ghə̀ŋ yi ne alə̀, ko ghə̀ŋ be na fwàynə̀ kənyʉ̀ no fa mphen.
1PE.3.7	Nkàyntə̀ ghə̀ŋ a lʉmə be diʼ ntsi ətsìnə̀sə jùŋsə a ki ə vəŋə, kɨ la vəwenə bwaʼa chò ghə̀ŋ. Kə le diʼi la ghə̀ŋ diʼ ə tuʼmə nə̀ vəwenə byìʼì ando Nyìngòŋ ə lu tsèntə ku ə ntsìnə̀ yì a ghə̀ ko lu mè to a ghə̀ŋ və tsèm. Ghə̀ŋ ə tsi to alə ndiʼ ghə̀ŋ ne sə əzhʉsə jɨ̀m, ko to kənyʉ̀ kə a taʼsə əjɨ̀m ə ghəŋə.
1PE.3.8	Ə mwètə̀, ghə̀ŋ ə tsèntə kiʼi to əkwoʼtə ə mùʼ, kusə shinsə, kòŋə təwen ə təŋtə to nə̀ vəlemə, tuʼmə be bwaʼmə. 
1PE.3.9	Wìʼ ə ne mbyɨ a wù, kə wù a bwensə nə̀ mbyɨ, ə telə wù, kə wù a bwensə telə wen. Wù diʼ ə boŋsə jɨ̀mə̀ la Nyìngòŋ ə bwàʼsə nkì ə wìʼ na ghèn byìʼì ando à diʼ ə mbwaʼsə na ghə̀ŋ a Ghə̀ tsuʼ ghə̀ŋ la ghə̀ŋ ne, diʼi ne bwaʼsə ghə̀ŋ kumə kənyʉ̀ na kèn. 
1PE.3.10	Kə diʼ alə̀ byìʼì ando və nyoʼo li a Ŋwàʼlə̀ Nyìngòŋ la:
1PE.3.10	“Wìʼ ə sətsen ə kòŋ ə tsi a akayn, saŋlə,
1PE.3.10	kə ghə̀ŋ na gaʼa ə gaʼa ə əbyɨghə,
1PE.3.10	kə ghə̀ ne gaʼa gaʼa ə kənlobtə.
1PE.3.11	Wìʼ na ghèn ə diʼ ə maʼa ə ntsìnə̀ ə byɨ ə ntsi ntsìnə̀ ə jùŋ.
1PE.3.11	Ghə̀ diʼ ə kəŋ ji ə tsi to nə̀ mbwaʼmə,
1PE.3.12	byìʼì ando Bobo ə diʼ mu ghə̀ ghʉ li ashɨ ə wen a viʼi vyi a və tsi ətsìnə̀sə tɨməsə,
1PE.3.12	ə sə zhʉtə ə vəwenə,
1PE.3.12	ali ə bwenə dzèm a viʼi ə nyʉ̀ ə byɨvə.”
1PE.3.13	Ghə̀ŋ sətsen ə mwomsə no nə̀ kədyoʼkə ə nè to nyʉ̀ ə jùŋə və a venə a və nyòʼo lə̀, ko wìʼ a nè kənyʉ̀ kə kəbyɨkə a ghə̀ŋ. 
1PE.3.14	Alì ghə̀ŋ sətsen ə yenə ngəʼ byìʼì ando ghə̀ŋ ne nyʉ̀ ə jùŋə və, Nyìngòŋ a bwàʼsə ghə̀ŋ. Və nyoʼo li a Ŋwàʼlə̀ Nyìngòŋ la, “kə ghə̀ŋ ne fwàynə̀ viʼi vyi a və tsuʼ kəghʉ ə kəŋkə̀, kə kəlem əkəŋkə ne tinkə̀” 
1PE.3.15	Ghə̀ŋ ə boŋsə gumlə Yesò to nə̀ Bobo a ghə̀ŋ a tətyɨm. Ghə̀ŋ ne nyʉ̀ʼ, bvɨtə ə bwensə no ndò azhʉ̀ a ghə̀ bèmə kənyʉ̀ kumə əbyɨmə yì a ghə̀ŋ kiʼi a Yesò. Ghə̀ŋ sə nè alə̀ ghə̀ŋ ə bwaʼmə, be gumlə. 
1PE.3.16	Ghə̀ŋ sə nè alə, ghə̀ŋ ə nè nə̀ ətyɨm ə laynə ghə̀ ndi no ndò yi a ghə̀ gaʼa əgaʼa əbyɨghə kumə ntsìnə̀ ə jùŋ ə ghə̀ŋ viʼi a ghə̀ŋ dzɨ̀mtə̀ Yesò na diʼsəkətʉ a nyʉ̀ vyi a vəwenə gaʼa. 
1PE.3.17	Kə boŋsə boŋ ə yenə ngəʼ byìʼì nyʉ̀ ə jùŋə̀ və ando wìʼ ə nè, azhʉ̀ a Nyìngòŋ ə kòŋ, ə cho ə yenə ngəʼ byìʼì nyʉ̀ ə byɨvə. 
1PE.3.18	Kə bòŋ ə yenə ngəʼ a ji na ghèn byìʼì ando no Yesò fa wen a ngeŋ ə yen li ngəʼ ə pfʉ byìʼì mbyɨsə vəghəŋ ə mwetə shyèʼ wen to ghàyn ə mùʼ. Ghə̀ ndiʼ wù kənyʉ̀ kətɨməkə ali ə pfʉ ə bwoŋsə̀ viʼi nyʉ̀ ə byɨvə ə ne la vəghəŋ vi a Nyìngòŋ. Viʼi ə zhwi wen, ali a pfʉ to kətsoʼ kə əwenə wen, Nyìngòŋ ə ne kəzhwì kə wenkə faŋ ə sə tsi to tsì. 
1PE.3.19	A diʼ kəzhwì kə wen na kènkə a kə nlu ədyʉ̀ shə̀ʼtə̀ kənyʉ̀ kə Nyìngòŋ a zhwi a ngə̀ŋ nfɨŋ, 
1PE.3.20	ayi əzhwi viʼi a və ko zhʉtə tebè Nyìngòŋ ali Nyìngòŋ be wensə to wensə ə zàʼa fa a tʉʼ yi ando Nuwà mbwòm kəbaŋ. A ndiʼ a tʉʼ na yi, viʼi bwòŋ ati kəbaŋ na yi a kə nə̀ lyəʼə a kwi a mù, ndiʼ to fwomə. 
1PE.3.21	Mu na mèyn a vəwenə ə lyeʼə fa yi akwi ə bwòŋ lə ə diʼi shi a mu yì a ghə̀ŋ shi luwen əbwòŋ chò fa Yesò Klistò ə diʼ la ghə̀ŋ maʼa li mbyɨ shəŋsə. Ma ko gàʼa kumə tèbè mu mì a ghə̀ŋ shʉ əwenə ghenə tsu, ma gàʼa kumə kənyʉ̀ a ghə̀ŋ ghʉ li la tətyɨm ə təŋtə ne laynə ashɨ Nyìngòŋ. Mu a mèyn ə bwòŋsə ghə̀ŋ chò fa məlù yi a Yesò Klistò ə lùli fa pfʉ. 
1PE.3.22	Ghə̀ lù fa pfʉ ə bwenə dyʉ̀ akàŋ, luwen ə sə diʼ nyʉ̀ʼ a kwoŋ ətoghə Nyìngòŋ, soʼo ətsɨŋsə ngə̀ŋ Nyìngòŋ no sə tsèm, be soʼo ə zhwi a və kiʼi kədyòʼ no tsèm.
1PE.4.1	Ando vəghəŋ ə kɨ la Yesò Klistò ə nyen li ngəʼ kətsoʼ kə wèn, ghə̀ŋ ə boŋsə kiʼi to əkwoʼtə yì a ghə̀ nkiʼ, bvɨtə ə yen ngəʼ byìʼì ando no ndò a ghə̀ yenə ngəʼ a nse ashə to nə̀ Yesò, kə bè nè ə nè mbyɨ. 
1PE.4.2	Ghə̀ŋ nè alə, ko ghə̀ŋ be nà tsi ando njòsə wèn ə ghə̀ŋ sə kəŋ, ghə̀ŋ ə ntsi to ando Nyìngòŋ ə kəŋ. 
1PE.4.3	Ghə̀ŋ sə diʼ mù ghə̀ŋ byɨsə li əzhʉ̀ ə ghoʼo ghə, tsi ntsìnə̀ yì a viʼi vyi a və ko kɨ Nyìngòŋ ə kòŋə. Ghə̀ŋ tə ntsi ətsìnə̀sə kəfwaʼlə, ashɨ a ghəŋə bàŋbàŋ, ghə̀ŋ nyʉ məlʉ̀ʼ bomə, ghə̀ŋ ə dyʉ̀ akəshi kə kəzhɨ, ghə̀ŋ sə nè to nə̀ bʉ̀sə. Ghə̀ŋ tə ə kuʼsə nshəʼsə, ko əsoʼ ə Nyìngòŋ ə byɨmə. 
1PE.4.4	Luwen sə diʼ viʼi vyi a və ko kɨ Nyìngòŋ diʼ nə̀ əkaynə ə la ghə̀ŋ ko zhɨmə tebè vyi vəwenə, ko be tsi tebè ntsìnə̀ ə byɨ ə vəwenə na yì. Nakènkə ə nè li, vəwenə sə telə ghə̀ŋ. 
1PE.4.5	Alì, kətsi kə ə kuʼu vì a Nyìngòŋ lu soʼ viʼi vətsèm, soʼ və to və benə və pfʉkəvə. Vəwenə lu taŋ chʉ̀ vəwenə a Nyìngòŋ. 
1PE.4.6	A le kənyʉ̀ ki a və ə nboŋ shə̀ʼtə̀ ntɨm ə jùŋ no tèbè a viʼi vyi a və pfʉkə li. Nyìngòŋ ə nsə diʼ mu ghə̀ ə soʼ li vəwenə achʉʼ a vəwenə nbo tsì a kətsoʼ kə wèn to ndə̀ŋndəŋ ando ghə̀ nsoʼ viʼi və tsèm. Və nshə̀ʼtə̀ ntɨm ə jùŋ nà ghèn a vəwenə ndiʼ vəwenə ntsi a kəzhwì to ando Nyìngòŋ ə kəŋ.
1PE.4.7	Ghə̀ŋ ə shɨtə ghaʼa təwen ətəŋtə be bvɨtə ə njɨ̀mə̀ byìʼì ando kəmwetəkə mbi kə boʼsə li. 
1PE.4.8	Nò kənyʉ̀ kə to kə ə diʼ la ghə̀ŋ ə shɨtə kòŋmə tə wenə ətəŋtə byìʼì ando əkòŋ ə na nè, və lyesə ku mbyɨsə to kədə̀ŋ. 
1PE.4.9	Ghə̀ŋ ə shɨtə shisə vəlemə vəŋə a ghə̀ŋ a loʼ to no nə̀ ətyɨm ə mùʼ, ko ghə̀ŋ dèmkə̀. 
1PE.4.10	Nyìngòŋ ə bwàʼsə li ghə̀ŋ ə ku mə ku to a tənkì a tənki. Kə lə diʼi la no ndò ə diʼ ə lyɨ̀ kəku kə wen kì a Nyìngòŋ ə ku li ə nè jùŋ a viʼi vətsenvə nə̀ kəwenkə to nə̀ viʼi shyèʼ və jùŋvə Nyìngòŋ. 
1PE.4.11	Wìʼ yi a ghə̀ shə̀ʼtə̀ kənyʉ̀ kə Nyìngòŋ, ghə̀ nshə̀ʼtə̀ to no kənyʉ̀ ki a kə lù fa Nyìngòŋ. Wìʼ yi a diʼ wù ə shwèʼè, ghə̀ ə shyèʼ to no nə̀ kədyòʼ kì a Nyìngòŋ ə kù li a wen. Ghə̀ŋ ə nè to alə ndiʼ viʼi ə kuʼsə Nyìngòŋ chò fa a Yesò Klistò. Ghə̀ kiʼi kùʼsə nə̀ kədyoʼkə to məzhʉ̀ ə tsèm. Amèyn.
1PE.4.12	Viʼi ndoŋsə ə mò, kə ghə̀ŋ a ndiʼ nə̀ əkaynə ando mwòmsə ə byɨghə vi a ghə̀ŋ. Kənyʉ̀ na kènkə ə fʉ ndi ə mwòmsə əbyɨmə ə ghəŋə. Kə ghə̀ŋ a lyɨ kənyʉ̀ na kì a kənyʉ̀ kə fikə. 
1PE.4.13	Ghə̀ŋ ə boŋsə saŋlə la ghə̀ŋ yenə ngəʼ ndə̀ŋndəŋ to nə̀ Yesò ndiʼ ghə̀ lù sə bwenə vi a ntìntìn əbayn ə ghoʼo ghə̀ ə wen, ghə̀ŋ ə saŋlə no nànto. 
1PE.4.14	Viʼi sətsen ə telə ghə̀ŋ byìʼì ando ghə̀ŋ diʼi ndzɨ̀mtə̀sə bàm ə Yesò, ghə̀ŋ ə saŋlə to saŋlə byìʼì ando nakèn kə ə diʼi la kəzhwì kə kaynə kə, a diʼ kəzhwì kə Nyìngòŋ kə diʼ a ghə̀ŋ. 
1PE.4.15	Kə wìʼ ə fa ghə̀ŋ a yenə ngəʼ mu ghə̀ zhwi wìʼ, kò byìʼì ando ghə̀ tsoŋ, kò byìʼì ando ghə̀ nè kənyʉ̀ kə kəbyɨkə, kò ando ghə̀ ten əchʉ̀ wen a wìʼ a kənyʉ̀. 
1PE.4.16	Alì, sətsen wìʼ ə fa ghə̀ŋ ə yenə ngəʼ byìʼì ando ghə̀ dzɨ̀mtə̀ Yesò, kə ghə̀ a diʼsəkətʉ, ghə̀ ə boŋsə kuʼsə to Nyìngòŋ byìʼì ando ghə̀ byɨmə azhiʼ ə Yesò.
1PE.4.17	Kə diʼ alə̀ byìʼì ando zhʉ̀ kʉʼʉ li a Nyìngòŋ a soʼ mbi, ghə̀ diʼ ə zìtə̀ nə̀ viʼi wen. Ghə̀ lə sətsen ndiʼ boŋsə zìtə̀ ə soʼ vəghəŋ a ambì, kə lə na ndiʼ ale a viʼi a və ko byɨmə ntɨm ə jùŋ a? 
1PE.4.18	Və sətsen ə ndiʼ mu və nyòʼò li a Ŋwàʼlə̀ Nyìngòŋ la:
1PE.4.18	“Kə to a viʼi və juŋəvə ə bwòŋ,
1PE.4.18	kə lu ndiʼ no ale a viʼi və byɨvə vyi a və ko kɨ Nyìngòŋ a?”
1PE.4.19	Kə le diʼi la viʼi vyi a və yenə ngəʼ, a kòŋ ə Nyìngòŋ diʼ faŋ ə nè to jùŋ, ə be ku təwen tə vəwenə a Nyìngòŋ byìʼì ando à shɨtə Nyìngòŋ shɨtə vəwenə. Ghə̀ nè no tèbe ghoʼ yi a ghə̀ ghʉ̀.
1PE.5.1+1PE.5.2	Ma sensə vəchəʼ və ngə̀ŋ Nyìngòŋ vyi a və diʼi a ghə̀ŋ a ntìntìn la və ə shɨtə tùʼmə̀ nə̀ viʼi vyi a Nyìngòŋ ə kuli a vəwenə to nə̀ byisə. Ghə̀ŋ kɨli la nkàyntə̀ mo diʼ to no chəʼ mu ma ə yen li to ando Klistò yènə ngəʼ. Ma diʼ to a ntìntìn əbayn yi a Nyìngòŋ ə lu diʼ a tʉʼ a Yesò lu bwenə vi. Ghə̀ŋ sə tuʼmə nə̀ vəwenə, ghə̀ŋ ə diʼi la ghə̀ŋ kòŋ kənyʉ̀ kì a ghə̀ŋ nè. Kə ghə̀ŋ a nè sə və ghaʼ ghə̀ŋ ghaʼ, byìʼì ando Nyìngòŋ ə kòŋ la ghə̀ŋ ə nè a ji na ghèn. Ghə̀ŋ ə ghablə, nè shwèʼ. Kə ashɨ a ghəŋə baŋə a ko. 
1PE.5.3	Kə ghə̀ŋ a zhiʼtə viʼi vyi a və ku la ghə̀ŋ tùʼmə̀ nə̀ vəwenə. Ghə̀ŋ ə nboŋsə diʼ nchwi a vəwenə. 
1PE.5.4	Ghə̀ŋ ə nè alə, ndi wìʼ yi a ghə̀ diʼi to nə̀ kətʉ kə a ətsɨŋsə byisə lù bwenə vi no a tʉʼ ə ko ə ku əsòʼ ə təfòyn nə̀ əmòʼtə a ghə̀ŋ, ghə̀ baynə, ko ghə̀ lu musɨ.
1PE.5.5	Mbvòʼò ə wìʼ, ghə̀ŋ ə be zhʉ to fa vəchəʼ və ngə̀ŋ Nyìngòŋ. Ghə̀ŋ nò vətsèm mòʼ gumlə a ghə̀ŋ wèn a nə̀ ndisə ə gumlə təwen ə təŋtə. Ghə̀ŋ kɨli la Nyìngòŋ ə baynə viʼi vyi a və ghaŋsə əwen, ali tùʼmə̀ nə̀ viʼi a və shiʼsə təwen tə vəwenə. 
1PE.5.6	Ghə̀ŋ ə shiʼsə təwen ə təŋtə a tyi kədyòʼ ə Nyìngòŋ ndi zhʉ̀ lù kwʉʼ, ghə̀ lùsə ghə̀ŋ. 
1PE.5.7	Ghə̀ŋ lyɨ̀ nyʉ̀ vyi no tsèm a və ku ngəʼ a ghə̀ŋ ə vi kù a wen byìʼì ando ghə̀ tuʼmə.
1PE.5.8	Ghə̀ŋ ə nyʉ̀ʼ bvɨtə be ghaʼ təwen ətəŋtə byìʼì ando wù kəbàyn ghə̀ŋ a diʼ Deblə̀ nyoʼo kaʼa to nə̀ nyàm ə kəbo, bufə, kəŋ wìʼ ə mì. 
1PE.5.9	Ghə̀ŋ tɨmə to a ghə̀ŋ əbyɨmə ndiʼ nto chò wen. A ghə̀ŋ kɨli la vəlemə vəŋə ə yenə ngəʼsə to ndə̀ŋndəŋ to nə̀ ghə̀ŋ to mbi ə tsèm. 
1PE.5.10	Ghə̀ŋ a nyenə ngəʼ to fəshyinə fə zhʉ̀ alə̀, ə Nyìngòŋ ə tisə ghə̀ŋ, ə ku kədyòʼ a ghə̀ŋ, a kə nè la ghə̀ŋ ə to no nànto. Ghə̀ diʼ Nyìngòŋ, kusə shinsə no nànto. A ndzàŋ wen ə dzàŋ ghə̀ŋ la ghə̀ŋ vi kwen a wen a tyi əbayn ə ghoʼoghə chò fa Yesò, a diʼ əbayn, ko andiʼ la ghə̀ lu mè. 
1PE.5.11	Kədyòʼ kə wen kə faŋ to faŋ to məzhʉ ə tsèm. Amèyn.
1PE.5.12	A gyàmtə̀ Silàs ngyàmtə̀ mò ma nyoʼtə fə ŋwàʼlə̀ na fenfə a ghə̀ŋ. Ghə̀ diʼ to no lèmə̀ ə jùŋ a əbyɨmə. Mà nyoʼtə mənyʉ̀tə a mèyn ndiʼ ghə̀ŋ lɨ̀mtə̀, ə be ə diʼi a ghə̀ŋ la Nyìngòŋ ə nshɨtə tùʼmə̀ nə̀ ghə̀ŋ. Ghə̀ŋ tɨmə ə nto a tuʼmə a ghèn.
1PE.5.13	Lèmə̀ ghə̀ŋ yi a ghə̀ diʼi a Babilòyn, a yi nòynə ə viʼi və byɨməvə vi a Nyìngòŋ ə tsuʼ li, ə tɨmə ətoŋtə a ghə̀ŋ. Mak, ə wàyn ghom a əbyɨmə ə be tɨmə ətoŋtə a ghə̀ŋ. 
1PE.5.14	Ghə̀ŋ toŋtə təwen təŋtə to no a ji ə diʼ əkòŋ ə viʼi və byɨməvə.
1PE.5.14	Ma jɨ̀mə̀ la mbwaʼmə Nyìngòŋ faŋ to faŋ a ghə̀ŋ no vətsen a və byɨmə li a Yesò.
2PE.1.1	A nyoʼo mò Saymun Bità nyoʼo ŋwàʼlə̀ ghèn. Ma diʼ wù ə shwèʼè ə Yesò Klistò be diʼ wù ə ntɨm ə wen.
2PE.1.1	Ma nyoʼo ŋwàʼlə̀ na ghèn a ghə̀ŋ vi a ghə̀ŋ byɨmə li a Yesò Klistò to nə̀ yes. Əbyɨmə na ghenə ə boŋə a ghə̀ŋ to ndə̀ŋndəŋ ando ghə̀ bòŋə a yès. Yesò Klistò ə ne vəghəŋ kiʼi əbyɨmə na ghenə byìʼì ando ghə̀ diʼi wu kənyʉ̀ kətɨməkə. Ghə̀ diʼ Nyìngòŋ ə vəghəŋ mu ghə̀ mbwòŋsə̀ li vəghəŋ fa mbyɨsə.
2PE.1.2	Nyìngòŋ ə ndiʼi ətyɨm ə jùŋə ghə̀ a ghə̀ŋ no nànto ə be kù mbwaʼmə a ghə̀ŋ byìʼì ando ghə̀ŋ kɨli wen be kɨ Bobo vəghəŋ Yesò Klistò.
2PE.1.3	Nyìngòŋ ə ku li no tèbe ghò a vəghəŋ ə kəŋ ndiʼ vəghəŋ ə ntsi ntsìnə̀ ə laynə yì a ghə̀ kwʉ̀ʼ. Ghə̀ ku fo a venə chò fa kədyòʼ ə Nyìngòŋ a ji la ghə̀ nè li vəghəŋ sə kɨ Nyìngòŋ. Ghə̀ dzàŋə li vəghəŋ la və ntsi a ntìntìn əbayn ə ghoʼo ghə̀ ə Nyìngòŋ, jèʼè a jisə jùŋsə ə Nyìngòŋ. 
2PE.1.4	A diʼ a ji na ghèn a Nyìngòŋ ə lwinsə li kənyʉ̀ kə ghʉkə kikə a ghə̀ ə nghʉ̀ la ghə̀ lu ku kəku kə jùŋ kə kə kaynəkə, la kə gyamtə vəghəŋ la vəghəŋ nyɨŋ fʉ̀ fa nyʉ̀ ə byɨvə yi a njòsə wensə ə vi nə̀ wenəvə a mbi ashə və byɨbsə viʼi, ə boŋsə tsi ntsìnə̀ Nyìngòŋ. 
2PE.1.5	Ando ghə̀ŋ sə diʼ viʼi və byɨməvə lə̀, ghə̀ŋ mwomsə no nə̀ kədyòʼ kə ə nè nyʉ̀ ə jùŋə və ə kwʉ̀ʼsə əkwi a ghə̀ŋ a byɨmə. Ghə̀ŋ ə ntsi ntsìnə̀ ə jùŋ na ghèn, be tsi to nə̀ viʼi və tofəvə. 
2PE.1.6	Ghə̀ŋ sə tsì to nə̀ viʼi və tofəvə, ghə̀ŋ be ə nghaʼa təwen ə təŋtə, kɨ ə nwensə̀, kə ghə̀ŋ a wensə to wensə ghə̀ŋ be tsi ntsìnə̀ yì a ghə̀ nè Nyìngòŋ ə saŋlə. 
2PE.1.7	Ghə̀ŋ sə tsì ntsìnə̀ na yì, ghə̀ŋ ə kòŋ vəlemə, kə ghə̀ŋ kòŋ to vəlemə ali ghə̀ŋ be kiʼi kòŋ to a viʼi vətsèm. 
2PE.1.8	Ghə̀ŋ ə sətsen ə kwi to kwi a ghə̀ŋ a ntsìnə̀sə a ji na ghèn, ghə̀ŋ a ne nyʉ̀ to ndə̀ŋndəŋ, be kuʼmə, ghə̀ŋ a diʼ la mə kɨ yì a ghə̀ŋ kɨli Bobo vəghəŋ Yesò Klistò ə ko le to kədyàŋ. 
2PE.1.9	Alì viʼi vyi a və ko tsi a ji na ghèn diʼ to nə̀ viʼi a və fɨfə li, ko və yenə kəfo. Vəwenə diʼ mu və lyesə li la Nyìngòŋ ə nshʉ laynsə vəwenə fa vəwenə a mbyɨsə.
2PE.1.10	A le kənyʉ̀ ki a ma sensə ghə̀ŋ, a vəlemə, la ghə̀ŋ tuʼtə ə ghaʼ nyʉ̀ a venə və to ə diʼ la Nyìngòŋ ə tsùʼtə li ghə̀ŋ ə dzàŋ shisə la ghə̀ŋ ə diʼ viʼi Nyìngòŋ. Ghə̀ŋ yi nè alə̀, ko ghə̀ŋ be lu fəŋ fa ghə̀ŋ a byɨmə, 
2PE.1.11	a li Nyìngòŋ ə nè la ji bayn mwetə ndi ghə̀ŋ kwen akəshi kə əfòyn ə Bobo, ə Mbwòŋsə̀ vəghəŋ Yesò Klistò, a diʼ əfòyn mu ghə̀ faŋ li to ghayn əmùʼ.
2PE.1.12	Ali, mà ndzə̀ŋtə̀ nyʉ̀ a venə to dzəŋtə a ghə̀ŋ no tèbe ando ghə̀ŋ ə kɨ li be diʼ mu ghə̀ŋ ghaʼ li nyʉ̀ a venə a və diʼi nəmwèʼè lə, və əto. 
2PE.1.13	Kə diʼ no nkayn la mà ə ndzə̀ŋtə̀ ə nyʉ̀ a vyi a ghə̀ŋ zaʼa fa kətsi a mà lù pfʉ ndi ghə̀ŋ ə kwoʼtə. 
2PE.1.14	Ma gaʼa alə̀ byìʼì ando Bobo vəghəŋ Yesò Klistò sə diʼ mù ghə̀ diʼi li nlaynsə a mò la, kəghaf ə komkə ko be dyə̀fə a nse ashen. 
2PE.1.15	Kə le diʼi la ma mwomsə no nə̀ kədyoʼkə ə nè ndiʼ mà na pfʉ ghə̀ŋ bo nkwoʼtə nyʉ̀ avenə to kwoʼtə.
2PE.1.16	Ənyʉ̀ vyi a yès ə shə̀ʼtə̀ a ghə̀ŋ kumə məvi ə Bobo vəghəŋ Yesò Klistò nə̀ kədyoʼkə wenkə diʼ nyʉ̀ mu yès yen li to no fa yès a ngəŋsə. A ko diʼ mətitì mə zɨmə a wù ə tofə ə tsen shə̀ʼtə̀. 
2PE.1.17	A ndiʼ ando tiʼi wen, ə Bobo Nyìngòŋ kùʼsə wen ə ne la ghə̀ kiʼi əbayn ə ghoʼo ghə̀, yès yen. Yès ə zhʉ li ando Nyìngòŋ ghə̀ŋ a ghə̀ kiʼi kədyòʼ no kə tsèm ə gaʼa ə gàʼa la, “Ghèn diʼ wàyn əkòŋ ə mò, ma saŋlə kumə wen no nəkwoŋ.” 
2PE.1.18	Yès ə nzhʉ gɨ na ghèn to no fa yès a ngəŋsə ando yo vəwenə ndiʼ a kwi pfen ə laynə.
2PE.1.19	A lə kənyʉ̀ ki a kə nè vəghəŋ sə shətə kɨ to no kɨ la ntɨm yì a nshə̀ʼtə̀ sə ghoʼkəsə ə shə̀ʼtə̀ kumə wen ə ndiʼ to no nəmwèʼè. Ntɨm ayi ə diʼ to nə̀ kənkàʼtə̀ kə. Ghə̀ baynə a kəbəŋ kə fenəkə. Ghə̀ŋ ə zhʉ ntɨm ayi ndi kətsi kə ə lù kwʉʼ a Yesò yi a ghə̀ baynə to nə̀ chʉzhʉ ə saʼaghə ku əbayn ə wen a ghə̀ŋ tətyɨm. 
2PE.1.20	Ghə̀ŋ diʼ ə shɨtə kɨ no ji nə̀ nəkwoŋ la kənyʉ̀ kə tsen kə ko diʼ tebè a Ŋwàʼlə̀ Nyìngòŋ a nshə̀ʼtə̀ ə ghoʼo ə tsen ə nyòʼò to fa wen a ngeŋ. 
2PE.1.21	Kə diʼ alə̀ byìʼì ando no tèbe kənyʉ̀ kə kò a və ə nyoʼo li a ŋwàʼlə̀ diʼ mu à ə̀ nshə̀ʼtə̀ kəzhwì kə Ŋwoʼkə Nyìngòŋ. Wìʼ ə ko ə nyoʼo kənyʉ̀ kə tsen kə byìʼì ətof ə ngeŋ ə wen.
2PE.2.1	Ndìʼsə̀sə ə dzɨŋsə na fʉ̀ kuʼ a ghə̀ŋ a ntìntìn to ndə̀ŋndəŋ ando a ndiʼ a tʉʼ ə mughə, nshə̀ʼtə̀sə dzɨŋsə fʉ̀ kuʼ a viʼi ntìntìn. Sə na fʉ̀ kuʼ, ə nyoʼtə ziʼi əziʼi ə dzɨŋ, ghə̀ ne la viʼi fəŋkə. Sə na fʉ̀ ə ntensə no Bobo yi a ghə̀ ə zen kətʉ kə ə vəwenə byìʼì Wokèn, Nyìngòŋ ə na bvɨtə byɨbsə vəwenə. 
2PE.2.2	Viʼi Nyìngòŋ vətsenvə ə na dzɨ̀mtə̀ təziʼi təbyɨtə ə vəwenə be nshəmə ə ntsìnə̀sə kəfwaʼlə sə vəwenə na sensə to kədə̀ŋ, viʼi zìtə̀ ə ngaʼa əgaʼa ə əbyɨghə kumə Ji yì a ghə̀ diʼi nəmwèʼè. 
2PE.2.3	Ndìʼsə̀sə sə ndzɨŋ a sensə ə bàŋbàŋ a ko, diʼ ne ə mò mətitì mə zɨmə, lobtə to ghə̀ŋ, shi əfo ə vəŋə. Ali Nyìngòŋ ə nzìtə̀ li sə baʼtə̀ ə byɨbsə vəwenə no fa kəghaf kədyəkə. Nyìngòŋ ko bʉnə!
2PE.2.4	Ghə̀ŋ kɨli la Nyìngòŋ ə nko ə faŋ ke ə ku ngəʼ no tèbe a ətsɨŋsə wèn shisə a sə nè li mbyɨ. Ghə̀ ə mòʼo li shiʼsə nə̀ vəwenə akəshi kəbyɨkə ə kwiʼ ghàŋtə vəwenə a kəbəŋ kə fenəkə, vəwenə sə tsi to tsu kəʼtə kətsi kə nsòʼ. 
2PE.2.5	Nyìngòŋ ə nko ə̀ moʼtə viʼi mbyi a tʉʼ ə mbì ke ku ngəʼ a vəwenə. Ghə̀ ə mbyɨsə li viʼi vyi a və ko zhʉtə tebè wen nə̀ kəkuŋkə, a bwòŋ to Nuwà, ando ghə̀ nziʼi kumə ntsìnə̀ ətɨmə, wenə viʼi vətsenvə sòmbo. 
2PE.2.6	Nyìngòŋ ə nyʉʼ li əloʼ ə Sodòm nə̀ əloʼ ə Gòmolyà nə̀ zhiʼ, təloʼ na tèntə be mè, a diʼ nchwi ə diʼ la à lə kənyʉ̀ ki a kə lu fʉ̀ a viʼi vyi a və ko zhʉ̀ tebè wen. 
2PE.2.7	Ghə̀ ə sə byɨbsə təloʼ a tentə ə bwoŋsə Lòt. Lòt ndiʼ wù kənyʉ̀ kətɨməkə, ghə̀ nki ə ntsìnə̀sə kəfwaʼlə shisə a viʼi lòʼ a venə ə̀ tsi, kənyʉ̀ a kì ku ngəʼ a wen no nànto. 
2PE.2.8	Lòt ə ntsi to no a vəwenə a ntìntìn to a nə̀ wù ə jùŋə, ətyɨm ə wenə ku ngəʼ a wen no to mətsi ntsèm byìʼì nyʉ̀ ə byɨvə vyi a ghə̀ ə nzhʉ̀ la viʼi a venə ə nè be yenə no fa wen a ngeŋ. 
2PE.2.9	Kə le diʼi la Bobo ə kɨ ji yì a ghə̀ zizi ghə̀ bwoŋsə viʼi wen fa tsù fa ngəʼsə vəwenə, kɨ ji yì a ghə̀ zizi ghə̀ ghaʼ ghʉ̀ viʼi və byɨvə fa tsù ə zàʼa fa kətsi kə nsòʼ. 
2PE.2.10	Nyìngòŋ ə baʼtə̀ ngəʼ viʼi vətsenvə nəkwoŋ, a yi viʼi vyi a və tensə kədyòʼ kə Nyìngòŋ, ə sə nè to nyʉ̀ kəməŋ vi a njòsə wèn ə̀ vəwenə sə kòŋ.
2PE.2.10	Ndìʼsə̀sə ə dzɨŋ na sensə ə ko fwaynə tebè kəfo, ko və zhʉtə tebè kənyʉ̀ fa wìʼ. Vəwenə ko gumlə tebè ətsɨŋsə Nyìngòŋ akàŋ, boŋsə telə səwensə telə. 
2PE.2.11	Ntsɨŋsə Nyìngòŋ sə ə tɨmə ashɨ ə Bobo sə ghamə ndìʼsə̀sə ə ndzɨŋ a sensə, ko sə be ə gaʼa gaʼa ə zafəghə no tèbe ando sə kiʼi kədyòʼ chò vəwenə. 
2PE.2.12	Alì ndìʼsə̀sə ə dzɨŋ a sensə ə dèmə̀ nè to nyʉ̀ to nə̀ nyamsə ətòʼ, a və shɨtə to la viʼi ə nku zhwilə. Vəwenə ə tsəʼsə nyʉ̀, ko və kɨ. Nyìngòŋ ə lu byɨbsə vəwenə to nə̀ ə nyamsə ətòʼ a sensə. 
2PE.2.13	Nyìngòŋ ə lu loʼ vəwenə to nə̀ ndə̀ŋndəŋ ngəʼ na ghèn a vəwenə ə ku a viʼi vətsenvə lə. Vəwenə ə̀ zhʉsə kəŋ ə zhʉ̀ a fwom, vəwenə sə dèmə̀ kwetə no tèbe ghò, nè to nè, no tèbe a kəntokə chwìchwì. Vəwenə nə̀ nyʉ̀ʼmə ə zhɨ̀ vye vəwenə, kənyʉ̀ a kì ə sə diʼsə kətʉ no nànto. Vəwenə ə̀ lobtə ghə̀ŋ no zhʉ̀ko, vəwenə sə saŋlə. 
2PE.2.14	Vəwenə nə̀ nyʉ̀ʼ no zhʉ̀ko, kwoʼtə to ki viʼi. Vəwenə nə̀ nè mbyɨ, ko və bwaʼa, ə yèyn viʼi vi a əbyɨmə ə vəwenə ə bwaʼa, və lobtə, və kwen a mbyɨ. Vəwenə ghʉ li tə kwoʼtə tə vəwenə to ko. Nyìngòŋ ə telə li vəwenə! 
2PE.2.15	Vəwenə moʼtə li ji ə jùŋ sə jèʼe fa ji ə̀ Balàm, ə wàyn Beyò yi a ghə̀ ə kòŋ əko yi a ghə̀ ə nkiʼ, fa nyʉ̀ ə byɨvə vyi a ghə̀ nè. 
2PE.2.16	Alì Nyìngòŋ ə nkəŋkə li nshə̀ʼtə̀ na ghèn a ji la jàkas ə wen ə gaʼa li to nə̀ wìʼ a wen ə tensə nyʉ̀ ə kəmbo a vyi a ghə̀ nè li.
2PE.2.17	Ndìʼsə̀sə dzɨŋ a sensə ə diʼ to nə̀ ashɨ məghòm azhʉ̀ mə zɨmə. Vəwenə nə̀ diʼ to nə̀ mboʼsə a zhʉ̀ a təfwof tə totə nə̀ tenə chò. Nyìngòŋ ə sə diʼ mù ghə̀ shɨtə li kəshi a vəwenə, kə fenə to la lèm. 
2PE.2.18	Vəwenə ə ghaŋsə wèn gàʼà no nànto be gàʼà gaʼa ə kənkoyn, lobtə viʼi vyi a və sə nyɨŋ fʉ̀ vi fa a ntìntìn ə̀ viʼi vyi a və ko kɨ ji Nyìngòŋ, kəŋ la viʼi a vyi vi ə tsèntə vəwenə, wenə vəwenə ə nè nyʉ̀ vyi a njòsə əwen ə̀ vəwenə sə kòŋ. 
2PE.2.19	Vəwenə ə ghʉ viʼi a venə gàʼa la vəwenə a nè, ko viʼi a vyi ə be diʼ əkòs, ali nkàyntə̀ vəwenə diʼ əkòs a vəwenə a mbyɨsə. Kə diʼ alə̀ byìʼì ando no tèbe ghò nə̀ zhʉsə tisə wìʼ, ghə̀ sə shyèʼ to kəkòs a kəwenkə. 
2PE.2.20	Viʼi sətsen kiʼi Bobo, ə Mbwòŋsə̀ vəghəŋ Yesò Klistò ə nyɨŋ fʉ̀ fa nyʉ̀ ə mbi ə be lu bwensə kwen tsu, kə tisə vəwenə, a viʼi a vyi a byifə chò ando və ə ndiʼ fa ambì. 
2PE.2.21	Kə sətsen ə ndiʼ alə̀, mù kə tə boŋsə boŋ la vəwenə faŋ kò və lu kɨ ji ntsìnə̀ ə tɨmə no fa mphen, chò ando vəwenə kɨ ə mbe bwensə ko və be zhʉ tebè əsoʼ ə laynə yì a və nku a vəwenə. 
2PE.2.22	Kənyʉ̀ ki a kə fʉ̀ a ndìʼsə̀sə ə dzɨŋ a sènsə diʼi li la ngàyn ghèn la, “Bʉ nə̀ shisə kəfo, ghə̀ bwensə lo,” diʼ to no nəmwèʼè. Kenkə la, “Və shʉ̀ tèbe əwènə ə nkʉnyàm, a ghə̀ be bwensə kwen ə buŋkə to kətsoʼ,” be diʼ to no nəmwèʼè.
2PE.3.1	Kenkə diʼ kənkùmtə̀ kə ŋwàʼlə̀ ə mò a ghə̀ŋ a doŋ shomsə jùŋsə, a diʼ tèbe a tyì ghə̀ ko mu ma dzɨŋtə li ghə̀ŋ nə̀ nyʉ̀ a ghə̀ŋ diʼ kɨ ndi ghə̀ŋ bwensə kwòʼtə nyʉ̀ a vyi nə̀ əkwoʼtə ə laynə ghə̀. 
2PE.3.2	Ma kəŋ la ghə̀ŋ bwensə kwòʼtə nyʉ̀ vyi a nshə̀ʼtə̀sə laynəsə ə ngàʼa no fa chʉʼ ə mughə, nə̀ əsoʼ yì a Bobo, ə Mbwòŋsə̀ vəghəŋ ə ngàʼa a viʼi ntɨm və ku a ghə̀ŋ. 
2PE.3.3	Nò kənyʉ̀ kə to kə ki a ma kəŋ la ghə̀ŋ ə kɨ diʼ la, à lu ndiʼ a mətsi mə bàm ə viʼi fʉ vì, ntsi to ntsìnə̀ njòsə wen, be chəʼ ghə̀ŋ, 
2PE.3.4	bèmə la, “A Bobo ə nghʉ li la ghə̀ lu bwenə vi? Ghə̀ lə ye? Vətiʼi və vəghəŋ sə diʼ mù və pfʉkə li ali ko andiʼ la kənyʉ̀ kə ə kwitə li no fa tʉʼ a və shɨtə mbi ghèn.” 
2PE.3.5	Viʼi a venə nə̀ tyenə to no tyenə ə kɨ la à ndiʼ a tʉʼ ə mbì, Nyìngòŋ ə ngaʼa to gaʼa əkaŋə sə diʼ ə be gaʼa to gaʼa, nse fʉ̀ kuʼ fa mù, be ne mu sə diʼ nə̀ nəkwoŋ. 
2PE.3.6	Nyìngòŋ lyɨ̀ li to mu a menmə ə byɨbsə mbi tsu a tʉʼ ə mughə. 
2PE.3.7	To byìʼì ə gaʼa Nyìngòŋ na ghenə əkaŋə yì a ghə̀ diʼi luwen nə̀ nse diʼ ghə̀ byətə byətə ndiʼ əzhʉ̀ lù kwʉʼ ghə̀ byɨbsə nə̀ zhiʼi. Ndiʼ zhʉ̀ lù kwʉʼ ghə̀ soʼo byɨbsə viʼi vyi a və ko zhʉtə tebè fa wen.
2PE.3.8	Alì kə ghə̀ŋ a lyèsə kənyʉ̀ kènkə a doŋ shom sə jùŋsə la à diʼ a Bobo, kətsi kə ə mùʼ kə diʼ to nə̀ ngʉ̀ʼ nkam, ngʉʼsə nkam diʼ to nə̀ kətsi kə mùʼ. 
2PE.3.9	Bobo ə ko ghaʼasə ə nè kənyʉ̀ ki a ghə̀ nghʉ̀ li ando viʼi vətsenvə ə kwoʼtə. Ghə̀ boŋsə ku to zhʉ̀ a ghə̀ŋ byìʼì ando ghə̀ kəŋə la no viʼi və tsèm kwitə tətyɨm tə vəwenə fa mbyɨsə, ko ghə̀ lu kòŋ la no wìʼ ə mùʼ lù lè.
2PE.3.10	Alì Nyìngòŋ lu bvɨtə vì a kətsi a wìʼ ko ə kɨ, to nə̀ tsòŋ. A lu ndiʼ a kətsi na yi, kəfo kə zɨ̀mə fa kàŋ, ə kàŋ sàm, ə zhiʼi ə nyʉʼ no tèbe ghò yi a ghə̀ diʼi tsu, nse be mè boʼsə no tèbe nə̀ ghò yi a ghə̀ diʼi tsu. 
2PE.3.11	Ando və diʼ lu nyʉʼ əfo a venə no ə tsèm a ji na ghèn lə̀, ghə̀ŋ lə diʼ ə ntsì ale? Ghə̀ŋ diʼ ku təwen təŋtə a Nyìngòŋ ə be ntsi ntsìnə̀ laynə. 
2PE.3.12	Ando ghə̀ŋ ə nyʉ̀ʼ kəʼtə kətsi kì a Nyìngòŋ ə ghʉ li la Yesò lu vi, be mwomsə ə nè la kə zaŋsə vi. A lu ndiʼ a kətsi na yi, əkaŋ ə fwi, ə zhiʼi ə nyʉʼ no tèbe ghò yi a ghə̀ diʼi akàŋ. 
2PE.3.13	Alì vəghəŋ ə ŋwʉ̀ʼ luwen, kəʼtə to la əkaŋ ə fìghə nə̀ nse ə fi vi, a no tèbe ghò tsu ə ti a kayn, to ndə̀ŋndəŋ ando Nyìngòŋ ə ghʉ li.
2PE.3.14	Kə le diʼ a doŋ shom sə jùŋsə la, ando ghə̀ŋ kəʼtə kətsi na kì, ghə̀ŋ mwòmsə̀ no nə̀ kədyoʼkə ə ndiʼ nə̀ laynə, ko ghə̀ a nkiʼi ə mbyɨ ashɨ Nyìngòŋ, be tsi nə̀ mbwaʼmə. 
2PE.3.15	Ghə̀ŋ ə kɨ la Bobo vəghəŋ ə ghaʼa tyɨm alə̀, ku ji a ghə̀ŋ ndi ghə̀ŋ bwòŋ. Lèmə̀ vəghəŋ Bol yi a vəghəŋ ə kòŋ tə ə nyòʼ to nyʉ̀ a venə a ghə̀ŋ nə̀ ətof mu à ku Nyìngòŋ a wen. 
2PE.3.16	A diʼ a wen a vəŋwàʼlə̀ vətsevə no və tsèm, lèmə̀ vəghəŋ Bol ə nyoʼtə li ngàʼa to kənyʉ̀ na kènkə. Ghə̀ nyòʼò li nyʉ̀ ə tsenəvə və to və zhʉ ə kɨ. Viʼi vi a və ko ziʼi kənyʉ̀ kə Nyìngòŋ, vəwenə nə̀ʼkə̀ a vəwenə a byɨmə nə̀ tə shyèʼ tə, to ando vəwenə nə̀ kwitə shì ə Ŋwàʼlə̀ Nyìngòŋ ə tsevə. Vəwenə nè alə̀, dzàŋ ngəʼsə a vəwenə a kətʉ.
2PE.3.17	Ando ghə̀ŋ ə kɨ li nyʉ̀ a venə a doŋ shomsə jùŋsə, ghə̀ŋ ə tofə kə viʼi a venə a və kwitə kənyʉ̀ kə Nyìngòŋ lə a nè ghə̀ŋ kwen a ntìntìn dzɨŋsə ə vəwenə a sènsə ə fʉ̀ fa kənyʉ̀ yi a ghə̀ŋ tə tsuʼ li. 
2PE.3.18	Ali ghə̀ŋ ə mbòŋsə kwi to kwi a ntìntìn boŋ tyɨm ə Bobo ə Mbwòŋsə̀ vəghəŋ Yesò Klistò be ziʼi ə nkɨ wen. Kuʼsə ə ndiʼ wen luwen, be zaʼa no fa ze. Amèyn.
1JN.1.1	Yès ə nyòʼò à ghə̀ŋ bìʼì ə̀ ntɨm yì a ghə̀ ku əbwòŋ. Ə ntɨm a ghèn ə ndìʼ fa kənzìtə. Yès ə nzhʉ li, ə yèn nə̀ ashɨ a yes sə, ə bè lye əkùmsə̀ nə̀ avu à yes sə. 
1JN.1.2	Əbwòŋ a ghèn ə ndiʼi li wen ə wen, yès yen ə mù sə ti a nə̀ viʼi və yenəvə a wen. Yès ə gàʼà a ghə̀ŋ bìʼì əbwòŋ aghenə a ghə̀ ndiʼi wenə Tìʼ ə dìʼ li wen ə wen a yès. 
1JN.1.3	Yès ə gàʼà ənyʉ̀ a ghə̀ŋ a diʼi ənyʉ̀ a yès ə yen li ə bè zhʉ ndi vəghəŋ ə ntsèntə̀ diʼ a kənyʉ̀ kə mùʼ vəghəŋ və Tìʼ bènə̀ Wàyn wen ə Yesò Klistò. 
1JN.1.4	Yès ə nyòʼò nyʉ̀ a venə à ghə̀ŋ alə̀ ndi və ne saŋlə yesə kwʉʼ ə mè.
1JN.1.5	Ntɨm ghèn a yès ə shə̀ʼtə̀ à ghə̀ŋ luwèn dìʼ mu yès ə nzhʉ̀ fà Yesò Klistò. Ntɨm ayì dìʼ la: Nyìngòŋ diʼi əbayn ko mfɨnə̀ lù ndiʼ a wen no fa mpfen. 
1JN.1.6	Vəghəŋ sətsèn ə ngàʼà la vəghəŋ dìʼ a kənyʉ̀ kə mùʼ vəghəŋ və Nyìngòŋ alì jèʼè a mfɨnə̀ mu vəghəŋ ə zhò ndzɨ̀ŋ be diʼ kò vəghəŋ ə lu ntsi ntsìnə̀ nəmwèʼè. 
1JN.1.7	Vəghəŋ sətsèn ə njèʼè a tyì əbayn ndə̀ŋndəŋ ando Nyìngòŋ dìʼ a tyì əbayn mu vəghəŋ tsèntə̀ dìʼ a kənyʉ̀ kə mùʼ, mənlyuŋ mə̀ wàyn wen ə Yesò Klistò be shʉ̀ vəghəŋ fa vəghəŋ a mbyɨsə no sətsèm. 
1JN.1.8	Vəghəŋ sətsèn ə ngàʼà la vəghəŋ ə ko kiʼi mbyɨsə mu vəghəŋ ə lobtə̀ təwen tə vəghəŋ, a be diʼ kò nəmwèʼè ə lu ndiʼ à vəghəŋ a tətyɨm. 
1JN.1.9	Vəghəŋ sətsèn ə dì a wèn byìʼì mbyɨsə vəghəŋ, Nyìngòŋ à lyesə ku ə mbyɨsə vəghəŋ ə̀ bè shʉ̀ vəghəŋ, vəghəŋ laynə fa ə mbyɨsə sətsèm, byìʼe ghə̀ dìʼ wù kənyʉ̀ kətɨməkə be diʼ wìʼ ə və nzhəʼtə̀ à wen ə wèn. 
1JN.1.10	Vəghəŋ sətsèn ə ngàʼà la vəghəŋ ə ko nè mbyɨ mu vəghəŋ ə lyɨ̀ Nyìngòŋ a nə̀ wù ndzɨ̀ŋ, be diʼ, kò gaʼa wen ə lu nkiʼ kəshi à vəghəŋ a tətyɨm.
1JN.2.1	Mà nyòʼò nyʉ̀ venə à ghə̀ŋ a vunə vwomə ndi kə ghə̀ŋ a nè ənyʉ̀ byɨvə, alì à nè tè ndò nè mbyɨ, ghə̀ŋ ə nkɨ la vəghəŋ kìʼ wù kənyʉ̀ kətɨməkə à diʼ Yesò Klistò. Ghə̀ sensə Tìʼ à vəghəŋ ə kəshi. 
1JN.2.2	Ghə̀ dìʼ jì a Nyìngòŋ ə̀ ncho fa tsu ə̀ lyesə ku mbyɨsə vəghəŋ. Ghə̀ ə ko lyesə ku tò mbyɨsə vəghəŋ, alì ghə̀ lyesə ku mbyɨsə viʼi mbyi no vətsèm. 
1JN.2.3	Vəghəŋ sətsèn ə nzhʉ təsoʼ tə Nyìngòŋ mu vəghəŋ ə kɨ nəmwèʼè la vəghəŋ ə kɨ wen. 
1JN.2.4	A gàʼ tè ndò la yì kɨ Nyìngòŋ alì fàŋ ke nghʉ təsoʼ tə wen mu ghə̀ dìʼ wù zho ndzɨ̀ŋ kèn la nəmwèʼè dìʼ à wen a tyɨm. 
1JN.2.5	Alì mu à zhʉ̀ tè ndò ə zhʉ gaʼa wen ə̀ ghʉ, əkòŋ ə Nyìngòŋ a ndiʼ mu ghə̀ kwʉʼʉ li à wen ə ntsìnə̀. A le ji yì a vəghəŋ ə kɨ la vəghəŋ dìʼ a kənyʉ̀ kə mùʼ vəghəŋ və wen. 
1JN.2.6	No ndò a ghə̀ gàʼà la ghə̀ dìʼ wenə Nyìngòŋ a kənyʉ̀ kə mùʼ diʼ ə njèʼè tò a ji shì a Yesò njèʼè fa tsu.
1JN.2.7	Viʼi kòŋ ə̀ mò, mà ko nyòʼò əsoʼ ə fighə à ghə̀ŋ. Alì mà nyòʼò əsòʼ ə̀ mughə a ghə̀ŋ tə sə̀ kiʼ no fa kənzìtə. Əsoʼ ə̀ mughə aghenə dìʼ ə ntɨm yì a ghə̀ŋ ə nzhʉ li. 
1JN.2.8	Alì mà nyòʼò ə̀soʼ ə̀ fighə à ghə̀ŋ, və yen nəmwèʼè yi à ntsìnə̀ Yesò Klistò be yenə à ghə̀ŋ ə ntsìnə̀sə byìʼàndo mfɨnə̀ sə̀ mè dyʉ̀, əbayn ə nəmwèʼè sə baynə vì.
1JN.2.9	No ndò sətsèn ə ngàʼà la ghə̀ tsi a bayn alì bàynə̀ lèmə̀ wen mu ghə̀ bò bu a mfɨnə̀. 
1JN.2.10	No ndò a ghə̀ kòŋə̀ lèmə̀ wen ə tsi a əbayn kò ndiʼ la kənyʉ̀ kə diʼ ənè la ghə̀ kontə. 
1JN.2.11	Alì a mbàynə̀ no tè ndò bàynə̀ lèmə̀ wen mu ghə̀ tsi a mfɨnə̀ be jèʼè tò tyì mfɨnə̀ ayì. Ghə̀ ko kɨ tè kəshi a ghə̀ dyʉ̀ tsu byìʼàndo mfɨnə̀ ayì ə fyifsə̀ li ashɨ wen. 
1JN.2.12	Mà nyòʼò nyʉ̀ a venə à ghə̀ŋ a vunə vwomə byìʼàndo Nyìngòŋ ə lyesə li nku mbyɨsə sə̀ŋsə chò fà Yesò Klistò. 
1JN.2.13	Mà nyòʼò nyʉ̀ a venə à ghə̀ŋ a vətìʼ byìʼàndo ghə̀ŋ ə kɨ li wen yì a ghə̀ ndiʼi fa kənzìtə. Mà nyòʼò nyʉ̀ venə à ghə̀ŋ a mbvòʼò wìʼ byìʼàndo ghə̀ŋ ə to li ə ncho Deblə̀. Mà be nyòʼò nyʉ̀ avenə à ghə̀ŋ a vunə byìʼàndo ghə̀ŋ ə kɨ li Tìʼ. 
1JN.2.14	Mà nyòʼò à ghə̀ŋ a vətìʼ byìʼàndo ghə̀ŋ ə kɨ li wen yì a ghə̀ ndiʼ fa kənzìtə. Mà nyòʼò à ghə̀ŋ ə mbvòʼò wìʼ byìʼàndo ghə̀ŋ ə to, kənyʉ̀ kə Nyìngòŋ kə be diʼ mu kə faŋ li à ghə̀ŋ ə ntsìnə̀sə. Ghə̀ŋ ə be to ə ncho Deblə̀. 
1JN.2.15	Kə ghə̀ŋ a nkòŋə̀ mbi ghèn ko tè fo vi a və diʼi tsu. A nkòŋə̀ tè ndò ə kòŋə̀ mbi ghèn, kə a ndiʼi la ghə̀ ko kòŋ Tìʼ. 
1JN.2.16	Byìʼì ando fo tsèm a və diʼ a mbi a nə̀ nyʉ̀ njòsə wèn, nə̀ ashɨ bàŋə ghə̀, bènə̀ ghaŋsə wèn ko lù fà Tìʼ. A diʼ ə nyʉ̀ mbi. 
1JN.2.17	Mbi ə chò cho ə boʼsə nə̀ fo vi a viʼi nyɨŋə fà yi bàm. Alì wìʼ yì a ghə̀ nè tò ando Nyìngòŋ ə kəŋə lu faŋ tò ghayn ə̀ mùʼ.
1JN.2.18	Məntsi mə̀ kəmwetə boʼsə li a vunə vwomə. Ghə̀ŋ ə zhʉ li la wù kəbàyn ə̀ Klistò diʼ lu vì, viʼi kəbàyn ə̀ Klistò diʼ mu və vi li luwèn no vəghoʼo. A le ji a vəghəŋ ə kɨ la məntsi mə̀ kəmwetə boʼsə li. 
1JN.2.19	Viʼi kəbàyn ə̀ Klistò avenə mfʉ tò fà vəghəŋ ə ntìntìn alì tətyɨm tə vəwenə nko lutə̀ su dìʼ vəghəŋ vəwenə. Tətyɨm tə vəwenə tu ndiʼ vəghəŋ və vəwenə mu vəwenə tə fàŋ vəghəŋ və vəwenə. Alì vəwenə tə mfʉkə ndi ədìʼ a ndayn la vəghəŋ və vəwenə ko diʼ a kənyʉ̀ kə mùʼ. 
1JN.2.20	Alì Klistò ku li kəzhwì kəŋwoʼkə à ghə̀ŋ la ghə̀ŋ ə kɨ kənyʉ̀ kə nəmwèʼè. 
1JN.2.21	Mà ko nyòʼò nyʉ̀ venə à ghə̀ŋ byìʼàndo ghə̀ŋ ə ko kɨ̀ kənyʉ̀ kə nəmwèʼè, alì mà nyòʼò byìʼàndo ghə̀ŋ ə kɨ li ə be nkɨ la ndzɨ̀ŋ ə ko diʼ a tyì nəmwèʼè. 
1JN.2.22	Wù ndzɨ̀ŋ ə lè dìʼ ndo, ə cho wìʼ yì a ghə̀ tensə̀ la Yesò ko diʼ Klistò a? Wìʼ aghèn dìʼ wù kəbàyn ə Klistò. Ghə̀ mo Tìʼ be tyenə Wàyn wen. 
1JN.2.23	A tyèn tè ndò tyèn Wàyn mu ghə̀ tyen li Tìʼ. A byɨmə tè ndò byɨmə Wàyn mu ghə̀ byɨmə li Tìʼ. 
1JN.2.24	Ghə̀ŋ ne la kənyʉ̀ kì a ghə̀ŋ ə̀ nzhʉ fa kənzìtə faŋ à ghə̀ŋ a tətyɨm. Kənyʉ̀ kì a ghə̀ŋ ə nzhʉ fa kənzìtə sətsèn ə̀ fàŋ à ghə̀ŋ ə tətyɨm mu ghə̀ŋ a ndiʼ a kənyʉ̀ kə mùʼ vè və Wàyn wenə̀ Tìʼ. 
1JN.2.25	Əbwòŋ a ghə̀ ko lu mè dìʼ kəfo a ghə̀ nghʉ li la ghə̀ lu ku à vəghəŋ.
1JN.2.26	Mà nyòʼò kènkə à ghə̀ŋ bìʼì viʼi vyi a və lu lobtə ghə̀ŋ. 
1JN.2.27	Alì Klistò dìʼ mu ghə̀ ku li kəzhwì kə wen, kə mfaŋ à ghə̀ŋ. Ghə̀ŋ ə ko bè diʼ ə nkəŋə la wìʼ ə ndìʼsə̀ ghə̀ŋ, byìʼàndo, kəzhwì kə wen kə dìʼsə̀ ghə̀ŋ no nyʉ̀ tsèm, ə be dìʼsə̀ tò nəmwèʼè, kənyʉ̀ kə ndzɨ̀ŋ kə ko diʼ tsu. No tò ando kə dìʼsə̀ li ghə̀ŋ, ghə̀ŋ faŋ à wen.
1JN.2.28	Ghə̀ŋ faŋ tò à Klistò luwèn a vunə ndi ghə̀ lù sə bvʉ̀tə fʉ̀, vəghəŋ nti a nkàyn ko a ndiʼ la vəghəŋ ə ndìʼ ne kətʉ kədìʼkə̀ a zhʉ a ghə̀ vì. 
1JN.2.29	Ghə̀ŋ sətsèn ə nkɨ la ghə̀ dìʼ wù kənyʉ̀ kə tɨməkə, ghə̀ŋ a nkɨ nəmwèʼè la no ndò a ghə̀ nè kənyʉ̀ kə tɨməkə dìʼ wàyn wen.
1JN.3.1	Ghə̀ŋ yen ə kòŋ a Nyìngòŋ ə dìʼì à vəghəŋ no ghoʼo a ghə̀ ne li və sə dzàŋə̀ vəghəŋ nə̀ vunə Nyìngòŋ. A mu diʼ nəmwèʼè. Kənàʼ kə kənyʉ̀ a viʼi mbyi ko kɨ̀ vəghəŋ dìʼ la vəwenə nko kɨ Nyìngòŋ. 
1JN.3.2	Vəlèmə̀ və kòŋ ə̀ mò, vəghəŋ vətsèm dìʼ vunə Nyìngòŋ luwèn. Vəghəŋ ə ko təmə kɨ̀ la vəghəŋ ə lu ndiʼ ale lo, alì vəghəŋ ə kɨ la ghə̀ lu bvʉ̀tə fʉ̀ ə vəghəŋ ə ndiʼ tò nə̀ wen byìʼàndo vəghəŋ ə lu yen ə wen tò ando ghə̀ diʼì. 
1JN.3.3	No tè ndò a ghə̀ ŋwʉʼ ghʉ ətyɨm ə wen à wen ə ghʉ ngə̀ŋ kətʉ ə wen nə̀ laynə no tè ando Klistò ə laynə. 
1JN.3.4	A nè tè ndò nè mbyɨ mu ghə̀ kwàʼà ə̀soʼ ə Nyìngòŋ byìʼàndo mbyɨ dìʼ əkwaʼa ə̀soʼ. 
1JN.3.5	Ghə̀ŋ ə kɨ la Klistò ə̀ mvì ə shʉ mbyɨsə viʼi, kò ndìʼ la ghə̀ kiʼi mbyɨ. 
1JN.3.6	Kə dìʼì la wìʼ ko diʼ a ghə̀ faŋə wenə wen a kənyʉ̀ kə mùʼ a ghə̀ nè mbyɨ. No ndò a ghə̀ nè mbyɨ nko təmə yèn ə wen ko ə̀ kɨ wen. 
1JN.3.7	Vunə vwomə, kə ghə̀ŋ à ghʉ̀sə wìʼ lobtə ghə̀ŋ. No ndò a ghə̀ nè kənyʉ̀ kə tɨməkə dìʼ wù kənyʉ̀ kə tɨməkə ando Klistò dìʼ wù kənyʉ̀ kətɨməkə. 
1JN.3.8	A ə nè tè ndò nè mbyɨ mu ghə̀ dìʼ wù Deblə̀, byìʼàndo Deblə̀ ə ne li mbyɨ fa kənzìtə. Kənàʼ kə kənyʉ̀ a wàyn Nyìngòŋ ə̀ mvi a mbi dìʼ la ghə̀ mvi əbyɨsə təshyèʼ tə Deblə̀.
1JN.3.9	No ndò a ghə̀ diʼì wàyn Nyìngòŋ ə ko nè ne mbyɨ byìʼàndo ghə̀ kìʼ ntsìnə̀ Nyìngòŋ, ko ndiʼ la ghə̀ zì ghə̀ ne mbyɨ byìʼàndo Nyìngòŋ dìʼ tìʼ ə wen. 
1JN.3.10	Byìʼì nakènkə, və a yenə kɨ viʼi vi a diʼì vunə Nyìngòŋ bènə̀ vi a diʼì vunə Deblə̀. Wìʼ a ghə̀ ko nè kənyʉ̀ kətɨməkə ə ko diʼ wàyn Nyìngòŋ tò ndə̀ŋndəŋ a nə̀ wìʼ a ghə̀ ko kòŋə̀ lèmə̀ wen.
1JN.3.11	Ghə̀ŋ ə nzhʉ li ntɨm ghèn fa kənzìtə la vəghəŋ diʼ ə nkòŋmə̀ təwen tə vəghəŋ. 
1JN.3.12	Vəghəŋ ə ko diʼ ə ndiʼ tò nə̀ Keyn. Ghə̀ ndìʼ wù Deblə̀ ə̀ zhwì lèmə̀ wen. Ghə̀ nzhwi wen byìʼì ghò? Ghə̀ nzhwi wen byìʼàndo ghə̀ nè nyʉ̀ byɨvə alì lèmə̀ wen diʼ wù kənyʉ̀ kətɨməkə.
1JN.3.13	Kə ghə̀ŋ a ndiʼ nə̀ keyn a vəlèmə̀ vwomə la viʼi mbyi ə bàynə̀ ghə̀ŋ. 
1JN.3.14	Vəghəŋ ə kɨ la vəghəŋ sə̀ diʼ mu vəghəŋ ə cho li fa pfʉ ə sə diʼ ə̀ to, byìʼàndo vəghəŋ ə kòŋə̀ vəlèmə̀ və vəghəŋ. Wìʼ a ghə̀ ko kòŋə̀ vəlèmə̀ və wen bò dìʼ tò a tyì pfʉ. 
1JN.3.15	A mbàynə̀ tè ndò bàynə̀ lèmə̀ wen mu ghə̀ diʼi nzhwi. Ghə̀ŋ ə kɨ la wìʼ yì a ghə̀ diʼi nzhwi ə ko kiʼi əbwòŋ yi a ghə̀ ko lu mè. 
1JN.3.16	Vəghəŋ ə kɨ əkòŋ ə chò fa kènkə la: Yesò Klistò ə nku li sàŋ kətʉ wen ə̀ pfʉ̀ byìʼì vəghəŋ. Vəghəŋ bè diʼ ə ku sàŋ kətʉ vəghəŋ ə pfʉ byìʼì vəlèmə̀ və vəghəŋ. 
1JN.3.17	Wìʼ sətsèn ə nkiʼ fo mbi venə no tsèm ə yèn lèmə̀ wen a ghə̀ ghò, alì ə̀ tyèn la ghə̀ ko kusə nshinsə à wen, əkòŋ ə Nyìngòŋ à ndiʼ à wen a ji kò? 
1JN.3.18	Kə vəghəŋ a ndìʼì əkòŋ tò fa nyʉ̀ a vəghəŋ ə gàʼà a vunə vwomə, alì vəghəŋ diʼ ə ndìʼì əkòŋ a nyʉ̀ a vəghəŋ ə nè bènə̀ a nəmwèʼè. 
1JN.3.19	A diʼ a ji ghèn a vəghəŋ a kɨ la vəghəŋ dìʼ viʼi nəmwèʼè. Kə be a nè la tətyɨm tə vəghəŋ tə nkiʼi nzhʉ̀tə a shɨ Nyìngòŋ, 
1JN.3.20	no zhʉ̀ kò a tətyɨm tə vəghəŋ tə soʼo vəghəŋ, byìʼàndo Nyìngòŋ ə kɨ chò təkwòʼtə̀ tə vəghəŋ, be kɨ no nyʉ̀ tsèm. 
1JN.3.21	Tətyɨm tə vəghəŋ tə fàŋ ke nsoʼo vəghəŋ a vəlèmə̀ və kòŋ ə̀ mò, mu vəghəŋ ə lì ti a nkàyn a shɨ Nyìngòŋ 
1JN.3.22	mu vəghəŋ bèm no tè ghò à wen, ghə̀ à ku byìʼe vəghəŋ ə ghʉ təsoʼ tə wen be nè nyʉ̀ a ghə̀ kòŋə̀. 
1JN.3.23	Əsoʼ ə Nyìngòŋ aghenə diʼ la vəghəŋ byɨmə a zhiʼ ə̀ wàyn wen ə Yesò Klistò, ə̀ bè nkòŋmə̀ təwen tə vəghəŋ tò ando ghə̀ gàʼà. 
1JN.3.24	Viʼi vi no vətsèm a və ghʉ təsòʼ tə wen dìʼ a kənyʉ̀ kə mùʼ wenə və wenə. Vəghəŋ ə kɨ la ghə̀ dìʼ a kənyʉ̀ kə mùʼ vəghəŋ və wen ə chò fa kəzhwì kì a ghə̀ ku li à vəghəŋ.
1JN.4.1	Viʼi ndoŋsə mò, kə ghə̀ŋ a mbyɨmə viʼi vətsèm a və gàʼà la vəwenə kiʼ kəzhwì, alì ghə̀ŋ mwomsə vəwenə ə yen la, tì kəzhwì akì lù fà Nyìngòŋ lo. Ghə̀ŋ diʼ ənè a lì byìʼàndo nshə̀ʼtə̀sə ndzɨŋsə fʉ li se jèʼè fa mbi no səghoʼo. 
1JN.4.2	Ghə̀ŋ zì ghə̀ŋ kɨ la wìʼ kìʼ kəzhwì kə Nyìngòŋ a ji la wìʼ ayì ə byɨmə la Yesò Klistò ə mvi li a mbi ashə̀ a wen ə wìʼ. 
1JN.4.3	No tè ndò a ghə̀ ko byɨmə la Yesò Klistò ə mvi li a wen ə wìʼ, ko kiʼ kəzhwì kə Nyìngòŋ. Ghə̀ bòŋsə̀ kìʼ kəzhwì kə wù kəbàyn ə̀ Klistò, à diʼ kì a ghə̀ŋ ə nzhʉ li la kə lu vì. Kə sə̀ diʼ a mbi luwèn. 
1JN.4.4	Ghə̀ŋ dìʼ viʼi Nyìngòŋ a vunə vwomə, mu ghə̀ŋ ə to li ə ncho viʼi avenə byìʼàndo kəzhwì a kə diʼì à ghə̀ŋ ə tətyɨm ə to chò kì a kə diʼì a mbi. 
1JN.4.5	Nshə̀ʼtə̀sə ndzɨ̀ŋsə asènsə diʼ viʼi mbyi. A dìʼ kənyʉ̀ a vəwenə gàʼà, tò nyʉ̀ ə mbi, viʼi mbyi be zhʉtə̀ əgàʼ vəwenə. 
1JN.4.6	Vəghəŋ dìʼ viʼi Nyìngòŋ, no ndò a ghə̀ kɨ Nyìngòŋ ə zhʉtə̀ fà vəghəŋ. Wìʼ a ghə̀ ko diʼ wù Nyìngòŋ ə ko zhʉtə̀ fà Nyìngòŋ. A dìʼ a ji a ghèn a və kɨ kəzhwì kə nəmwèʼè nə̀ kì a diʼì kə ndzɨ̀ŋ kə.
1JN.4.7	Vəlèmə̀ və kòŋ ə̀ mò, vəghəŋ ə nkòŋmə̀ təwenə tə vəghəŋ byìʼe ə̀kòŋ ə lù fà Nyìngòŋ. No ndò a ghə̀ kòŋə̀ dìʼ mu à bwì Nyìngòŋ ə mbwi wen ghə̀ be kɨ Nyìngòŋ. 
1JN.4.8	Wìʼ a ghə̀ ko kòŋə̀ alì ko kɨ̀ Nyìngòŋ byìʼàndo Nyìngòŋ dìʼ əkòŋ. 
1JN.4.9	Nyìngòŋ ə ndiʼì li əkòŋ ə wen à vəghəŋ a ji la ghə̀ ə ntɨm li wàyn a ghə̀ ə̀ nkìʼ, tò mùʼ a tì mbi ndi vəghəŋ lù kiʼi əbwòŋ ə chò fà wen. 
1JN.4.10	Nkàyntə̀ əkòŋ dìʼ ghenə: kə ko diʼ tè la vəghəŋ ə̀ nkòŋə̀ Nyìngòŋ, alì ghə̀ kòŋ vəghəŋ ə̀ tɨ̀m wàyn wen ndi ə chò fà wen, ghə̀ lyesə ku mbyɨsə vəghəŋ.
1JN.4.11	Vəlèmə̀ və kòŋ ə̀ mò, a zhʉ a ghèn dìʼ ji a Nyìngòŋ ə nkoŋə̀ li vəghəŋ fa tsu, mu vəghəŋ bè yi ndiʼi ə nkòŋmə̀ təwen tə vəghəŋ. 
1JN.4.12	Wìʼ ko ntəmə yèn Nyìngòŋ, alì mu vəghəŋ yi ə nkòŋmə̀ təwen tə vəghəŋ, Nyìngòŋ a ndiʼ à vəghəŋ a ntìntìn, əkòŋ ə wen be kwʉ̀ʼ ə̀ mè à vəghəŋ ə ntsìnə̀sə. 
1JN.4.13	Vəghəŋ ə kɨ la vəghəŋ dìʼ a kənyʉ̀ kə mùʼ vəghəŋ və Nyìngòŋ a ji la Ghə̀ ku li kəzhwì kə wen à vəghəŋ. 
1JN.4.14	Vəghəŋ ə yen li be sə shə̀ʼtə̀ à viʼi vətsenvə la Tìʼ ə ntɨm li wàyn wen a nə̀ mbwòŋsə̀ viʼi mbyi. 
1JN.4.15	A byɨmə tè ndò ə̀ be nshə̀ʼtə̀ la Yesò dìʼ Wàyn Nyìngòŋ mu ghə̀ dìʼ wenə̀ Nyìngòŋ a kənyʉ̀ kə mùʼ. 
1JN.4.16	Alì, vəghəŋ ə kɨ be byɨmə əkòŋ yi a Nyìngòŋ kìʼ à vəghəŋ.
1JN.4.16	Nyìngòŋ dìʼ əkòŋ, no ndò a ghə̀ ə kòŋə̀ viʼi vətsenəvə və dìʼ wenə və Nyìngòŋ a kənyʉ̀ kə mùʼ. 
1JN.4.17	A ji aghèn, əkòŋ ə Nyìngòŋ ə kwʉ̀ʼ mè à vəghəŋ ə ntìntìn ndi vəghəŋ lu ə nti a nkàyn kətsi kə nsoʼ, byìʼàndo ntsìnə̀ vəghəŋ a mbi dìʼ tò nə̀ ghə̀ Klistò. 
1JN.4.18	Əfàyn ko diʼ a tyì kòŋ. Əkòŋ yi a ghə̀ kwʉʼʉ̀ li ə me ə dzɨ̀mə̀ shìsə̀ əfàyn no tsèm, byìʼàndo viʼi ə fàynə byìʼì nsoʼ a və lu soʼ vəwenə. Wìʼ sətsèn ə mfànə̀ mu əkòŋ ə Nyìngòŋ ko kwʉ̀ʼ ə me à wen a tyɨm.
1JN.4.19	Vəghəŋ dìʼi ə nkòŋə̀ byìʼàndo Nyìngòŋ ə ncho li mbì ə̀ kòŋ vəghəŋ. 
1JN.4.20	A sətsèn a gàʼ tè ndò la, “Mà kòŋə̀ Nyìngòŋ.” Alì bàynə̀ lèmə̀ wen mu ghə̀ zhò ndzɨ̀ŋ byìʼàndo Wìʼ ko zì ghə̀ faŋ ke nkòŋə̀ lèmə̀ wen a ghə̀ yenə, ghə̀ lu ə nkòŋə̀ Nyìngòŋ a ghə̀ nko təmə̀ yen wen. 
1JN.4.21	Əsoʼ yi a Nyìngòŋ ə ku à vəghəŋ dìʼ la, no ndò a ghə̀ ə kòŋə̀ Nyìngòŋ dìʼ be ə nkòŋə̀ lèmə̀ wen.
1JN.5.1	No ndò a ghə̀ byɨmə la Yesò dìʼ Klistò mu wìʼ ayì dìʼ wàyn Nyìngòŋ. No ndò a ghə̀ kòŋə̀ tìʼ ə bè kòŋə wàyn a tìʼ ayì ə kiʼi. 
1JN.5.2	Vəghəŋ zì vəghəŋ kɨ la vəghəŋ ə kòŋə̀ vunə Nyìngòŋ a zhʉ a vəghəŋ ə kòŋə̀ Nyìngòŋ be nè nyʉ̀ vyi a ghə̀ gàʼà. 
1JN.5.3	Ghenə diʼ əkòŋ ə Nyìngòŋ: la vəghəŋ ghʉ təsoʼ tə wen. Təsoʼ tə wen tə ko to a məghʉ, 
1JN.5.4	byìʼàndo no wàyn Nyìngòŋ ko sə̀ kiʼ kədyòʼ ə̀ zhɨ mbi, ə cho fa ə byɨmə vəghəŋ a Klistò. 
1JN.5.5	A zì a zhɨ ndo ə̀ zhɨ mbi əchò wìʼ a ghə̀ byɨmə la Yesò dìʼ wàyn Nyìngòŋ a?
1JN.5.6	A dìʼ Yesò Klistò aghèn a ghə̀ ə nlu fa kàŋ ə̀ vì a nse, ə̀ shì mu ə̀ bè pfʉ ə̀ chʉ̀tə̀ mənlyuŋ mə̀ wen. Ghə̀ nko shì tò mu ə̀ sè, ghə̀ mbe pfʉ ə̀ chʉ̀tə̀ mənlyuŋ mə̀ wen. 
1JN.5.7	A dìʼ kəzhwì kəŋwoʼkə diʼ wu yenə a nyʉ̀ avenə byìʼàndo kəzhwì akènkə diʼ nəmwèʼè. 
1JN.5.8	Viʼi və yenəvə diʼ vətaʼ, kəzhwì kə ŋwoʼkə, mu, nə̀ mənlyuŋ; viʼi vətaʼ avenə byɨmə a kənyʉ̀ kə mùʼ. 
1JN.5.9	Vəghəŋ sətsèn ə mbyɨmə nyʉ̀ a viʼi gàʼà, əvi a Nyìngòŋ ə gàʼà dìʼ nəmwèʼè chò vi a viʼi gàʼà lì byìʼàndo ghə̀ gàʼà byìʼì wàyn wen. 
1JN.5.10	No ndò a ghə̀ byɨmə à wàyn Nyìngòŋ ə kɨ kənyʉ̀ akènkə tò a wen a tyɨm. Wìʼ a ghə̀ ko byɨmə Nyìngòŋ, ə ne li wen a wù ndzɨ̀ŋ byìʼàndo ghə̀ ko byɨmə kənyʉ̀ a Nyìngòŋ ə gàʼà byìʼì wàyn wen. 
1JN.5.11	Kənyʉ̀ akènkə a Nyìngòŋ ə gàʼà dìʼ la, ghə̀ ku li əbwòŋ à vəghəŋ a ghə̀ ko lu mè, əbwòŋ aghenə diʼ chò fa à wàyn wen. 
1JN.5.12	Wìʼ a ghə̀ diʼ wenə̀ wàyn a kənyʉ̀ kə mùʼ kiʼi əbwòŋ a ghə̀ ko lu mè, wìʼ a ghə̀ ko diʼ wenə̀ wàyn a kənyʉ̀ kə mùʼ ko kiʼ əbwòŋ.
1JN.5.13	Mà nyòʼò kənyʉ̀ kènkə a ghə̀ vyi a ghə̀ŋ ə byɨmə a zhiʼ wàyn Nyìngòŋ ndi ghə̀ŋ kɨ la ghə̀ŋ kiʼi əbwòŋ yi a ghə̀ ko lu mè. 
1JN.5.14	Vəghəŋ sətsèn tɨmə a shɨ Nyìngòŋ ə̀ bèm no tè ghò à wen a ji a ghə̀ kəŋə, vəghəŋ ə nkɨ nəmwèʼè la ghə̀ zhʉ vəghəŋ. 
1JN.5.15	Vəghəŋ sətsèn ə bè ə nkɨ la ghə̀ zhʉ vəghəŋ no tè bè a gho a vəghəŋ ə bèmə̀, vəghəŋ ə kɨ̀ la vəghəŋ ə kiʼi li kəfo a vəghəŋ ə bèmə̀ à wen.
1JN.5.16	A sətsèn à yen tè ndò yèn lèmə̀ wen ghə̀ nè mbyɨ, a ko diʼ mbyɨ a ghə̀ gə̀sə̀ wen fa əbwòŋ. Ghə̀ jɨ̀mə̀ a Nyìngòŋ a ghə̀ a ku əbwòŋ à wen. Kènkə dyʉ̀ a viʼi vi a mbyɨsə vəwenə sə diʼ shìsə a sə ko gə̀sə̀ vəwenə fa bwòŋ lì. Mbyɨ dìʼ a ghə̀ gə̀sə̀ viʼi fa bwòŋ. Mà ko gàʼà la wìʼ jɨm byìʼì nki mbyɨ aghèn. 
1JN.5.17	Nyʉ̀ shwevə no tsèm dìʼ mbyɨ, alì mbyɨ tsen dìʼ a ghə̀ ko gə̀sə̀ wìʼ fà əbwòŋ. 
1JN.5.18	Vəghəŋ ə kɨ la no ndò a dìʼ wàyn Nyìngòŋ ko nè mbyɨ, byìʼàndo Wàyn ə tùʼmə̀ nə̀ wen kò à ndiʼ la Deblə̀ zì ghə̀ ku ngəʼ à wen no fa mpfen. 
1JN.5.19	Vəghəŋ ə kɨ la vəghəŋ dìʼ vunə Nyìngòŋ no tè ando mbi tsèm dìʼ a ti soʼ Deblə̀. 
1JN.5.20	Vəghəŋ ə̀ bè kɨ la wàyn Nyìngòŋ ə̀ mvi li ə̀ dìʼsə̀ vəghəŋ la vəghəŋ nkɨ Nyìngòŋ yì a ghə̀ diʼì nəmwèʼè. Vəghəŋ sə diʼ a kənyʉ̀ kə mùʼ vəghəŋ və wen yì a ghə̀ diʼì nəmwèʼè bènə̀ wàyn wen ə Yesò Klistò. Ghə̀ dìʼ Nyìngòŋ yì a ghə̀ diʼ nəmwèʼè be diʼ əbwòŋ a ghə̀ ko lu mè. 
1JN.5.21	Kə ghə̀ŋ a nkiʼ kənyʉ̀ kə tsenkə nè wenə vənyìngòŋ a vunə vwomə.
2JN.1.1	A nyòʼò mò ə chəʼ ngə̀ŋ ə̀ Nyìngòŋ nyòʼò ŋwàʼlə̀ ghèn à wùwì yì a Nyìngòŋ ə ntsuʼ li wenə vunə wen a mà kòŋə̀ no nəmwèʼè. A ko kòŋə̀ tò mò, viʼi vətsèm a və kɨ nəmwèʼè ə bè kòŋə̀ vəwenə, 
2JN.1.2	byìʼàndo nəmwèʼè a ghə̀ diʼì à vəghəŋ ə ntìntìn lu faŋ tò ghayn ə̀ mùʼ. 
2JN.1.3	Tìʼ wenə Wàyn wen ə Yesò Klistò, a diʼ boŋə tyɨm, nə̀ kusə nshinsə bènə̀ mbwaʼmə à vəghəŋ, a vəghəŋ tsi a tyì nəmwèʼè benə̀ ə̀kòŋ.
2JN.1.4	Mà tə nsaŋlə̀ no nànto ando mà yenə vunə vyə vətsenvə və dzɨ̀mtə̀ nəmwèʼè tò ando Tìʼ ə̀ ngàʼà à vəghəŋ. 
2JN.1.5	Mà mu sə sensə wù luwèn a wùwì la mà ko nyòʼò əsoʼ fighə à wù alì mà ku tò yi a vəghəŋ ə nzhʉ li fa kənzìtə: la vəghəŋ ə nkòŋmə̀ təwen tə vəghəŋ. 
2JN.1.6	Nkàyntə̀ ə̀kòŋ diʼ la vəghəŋ ə nzhʉ təsoʼ tə wen. Əsoʼ aghenə diʼ la, ghə̀ŋ ə ntsi a ə̀kòŋ ando ghə̀ŋ ə nzhʉ li fa kənzìtə. 
2JN.1.7	Viʼi ndzɨ̀ŋsə no vəghoʼo ə fʉ li sə jèʼè tò mbi tsèm à diʼ viʼi a və ko byɨmə la Yesò ə mvi li a nse a wèn ə wìʼ. Nki wìʼ ayi diʼ wù ndzɨ̀ŋsə be diʼ wù kəbàyn ə̀ Klistò. 
2JN.1.8	Ghə̀ŋ tuʼmə la kə ghə̀ŋ nè lè kəfo kì a ghə̀ŋ shwèʼè, kəŋə kiʼi. Ghə̀ŋ ə bòŋsə̀ kəŋə jì əkiʼi ə zhùʼtə̀ ayi no tsèm. 
2JN.1.9	A ndyʉ̀ tè ndò nə̀ mbì, ə faŋ ke ntsi ando əziʼi Klistò ə gàʼà, mu ghə̀ ko diʼ wenə Nyìngòŋ. A ntsi tè ndò ando əziʼi ayi gàʼà dìʼ wenə Nyìngòŋ be diʼ wenə wàyn. 
2JN.1.10	A sətsèn wìʼ vi à ghə̀ŋ ke ə mvì nə̀ əziʼi aghenə kə ghə̀ŋ à shìsə wen ko toŋtə tè wen. 
2JN.1.11	A tòŋtə tè ndò tòŋtə wen mu ghə̀ tsèntə̀ nè nyʉ̀ byɨvə wenə̀ wen a muʼu.
2JN.1.12	Mà kiʼi nyʉ̀ no ghoʼo ə gàʼ à ghə̀ŋ, alì mà ko a nyòʼ nyoʼo. Mà bòŋsə̀ kwòʼtə̀ əvi ghayntə ghə̀ŋ ə gàʼ à ghə̀ŋ tò nə̀ chʉ̀, ndi vəghəŋ ndìʼ nə̀ saŋlə ghoʼo ghə̀. 
2JN.1.13	Vunə lèmə̀ ghə̀ŋ ə wùwì yì a Nyìngòŋ ə ntsuʼ li ə tɨmə toŋtə à ghə̀ŋ.
3JN.1.1	A nyòʼò mò ə chəʼ ə̀ ngə̀ŋ Nyìngòŋ nyòʼò ŋwàʼlə̀ ghèn à wù ə Gayòs ə̀ wù ndoŋ ə̀ mò a mà kòŋə̀ no nəmwèʼè. 
3JN.1.2	Mà jɨ̀mə̀ la no ghò ə ndyʉ̀ tò nkàyn à wù ə wù kòŋ ə̀ mò be jɨ̀mə̀ la wù ə ndiʼ tò nə̀ wen ə toghə. Mà kɨ la kəzhwì ə kyekə diʼ to nkàyn. 
3JN.1.3	Mà tə sàŋlə no nə̀ ŋàŋ ando vəlèmə̀ vətsenvə tə vì shə̀ʼtə̀ à mò la wù nè tò ənyʉ̀ a diʼ ənyʉ̀ nəmwèʼè bènə̀ ando wù tsi tò a nəmwèʼè. 
3JN.1.4	No kənyʉ̀ kətsenkə ko diʼ a kə zì kə ne mà be ə ntùʼù saŋlə̀ ə chò ando ma zhʉ li la vunə vwomə tsi a nəmwèʼè.
3JN.1.5	Wù shɨtə ə nè tò shyèʼ jùŋ ghə̀ a wù kòŋ ə̀ mò, a zhʉ a wù shwèʼè a vəlèmə̀ no tè a zhʉ a diʼ viʼi a wù ko kɨ, 
3JN.1.6	a vəwenə shə̀ʼtə̀ li əkòŋ ə̀ wu à ntsèntə̀ viʼi vəbyɨməvə a shèn. Gyàmtə̀ nè la vəwenə sə jèʼè dyʉ̀ a mbi, vəwenə ə nshwèʼè dyʉ̀ a jì a Nyìngòŋ ə kəŋə, 
3JN.1.7	byìʼe vəwenə tə fʉ̀ ənè shwèʼè wen kò vəwenə lu mbyɨmə gyàmtə̀ fà viʼi a vəwenə ko diʼ viʼi vəbyɨməvə. 
3JN.1.8	Kə mu sə diʼ la vəghəŋ diʼ ə ntomsə̀ nki viʼi avenə ndi vəghəŋ ə ntsèntə̀ shyèʼè à nəmwèʼè.
3JN.1.9	Mà tə nyòʼ ŋwàʼlə̀ à ntsèntə̀ viʼi və byɨməvə ghèn, alì Dyòlefes a ghə̀ koŋə ndiʼ kətʉ, tyen əzhʉtə kənyʉ̀ a ma gàʼà tsu. 
3JN.1.10	Mà ne vì no a zhʉ kò ə shə̀ʼtə̀ ə kuʼ nə̀ nyʉ̀ vyi a ghə̀ nè, nyʉ̀ fansəvə byɨvə, benə ndzɨŋ shì, a ghə̀ gàʼà byìʼì yes. Ghə̀ ko sè tò a na kì, ghə̀ tyenə la ghə̀ ko shisə vəlèmə̀, be tàmə̀ viʼi vyi a və kəŋə nshisə vəwenə, dzɨ̀mə̀ vəwenə shìsə̀ fa ntsèntə̀ viʼi və byɨməvə.
3JN.1.11	Kə a nshyəmə̀ mbyɨ a lèmə̀ kòŋ ə̀ mò, ə mbòŋsə shyəmə̀ tò njùŋ. Wìʼ a ghə̀ nè njùŋ dìʼ wù Nyìngòŋ, yì a ghə̀ nè mbyɨ ə ko təmə kɨ Nyìngòŋ.
3JN.1.12	Viʼi vətsèm ə gàʼà njùŋ byìʼì Demetyòs, nkàntə̀ nəmwèʼè be diʼi njùŋ a wen a ntsìnə̀, mà be gàʼà, wù kɨ la kənyʉ̀ a mà gàʼà byìʼì wen dìʼ nəmwèʼè.
3JN.1.13	Mà kiʼi nyʉ̀ no ghoʼo ə shə̀ʼtə̀ à wù, alì mà ko kòŋ ə nyòʼ nyoʼo. 
3JN.1.14	Mà kwòʼtə̀ əvi yen wù tò mətsi ghèn yowù besə nyʉ̀ a vyi tò nə̀ chʉ̀. 
3JN.1.15	Mbwaʼmə Nyìngòŋ ə ndiʼ à wù. Viʼi ndoŋsə wù no vətsèm ə tɨmə toŋtə à wù. Toŋtə viʼi ndoŋsə a və diʼ afì tò mùʼ ə̀ mùʼ.
JUD.1.1	A nyòʼò mò Jud ə lèmə̀ Jems ə nyòʼtə̀ ŋwàʼlə̀ ghèn a ghə̀ŋ. Mà diʼ wù ə shwèʼè ə Yesò Klistò.
JUD.1.1	Ma nyòʼò ŋwàʼlə̀ ghèn a ghə̀ŋ a vəlemə və jùŋ və vyi a və ndzàŋ li ə shisə, ghə̀ŋ sə tsi a tyì əkòŋ Nyìngòŋ Tìʼ, Yesò Klistò ə sə lye ghə̀ŋ.
JUD.1.2	Nyìngòŋ ə nkusə nshinsə to kusə a ghə̀ŋ, be ku mbwaʼmə, be kòŋ ghə̀ŋ, no a nkàyn.
JUD.1.3	Ma tə ə kòŋ ə nyòʼò a ghə̀ŋ, a doŋ shomsə jùŋ sə kumə ando Nyìngòŋ ə tsèntə bwòŋsə̀ vəghəŋ vətsèm, ali ə yen la kə bòŋ la mà zaŋsə nyòʼ ə tyɨftə ghə̀ŋ la ghə̀ŋ nè shwèʼè no nə̀ kədyoʼkə ə ghaʼ əbyɨmə yi a viʼi Nyìngòŋ ə kiʼi. Əbyɨmə ghenə diʼ to əmùʼ, mu Nyìngòŋ nku li a viʼi wen to ghayn əmùʼ. 
JUD.1.4	Ma gaʼa alə byìʼì ando viʼi vətsenvə nyoʼtə li ə kwen a ghə̀ŋ a ntìntìn, a diʼ viʼi mu və kaʼsə li əboŋ ətyɨm Nyìngòŋ yi a vəghəŋ ə kuʼsə, ə lyɨ̀ sə nè nyʉ̀ ə kəfwaʼlə vəwenə tsu. Viʼi a venə ə ko kɨ Nyìngòŋ, tensə ndìʼsə̀ vəghəŋ mùʼ yi a vəghəŋ ə kiʼi, a diʼ Bobo Yesò Klistò. Ŋwàʼlə̀ Nyìngòŋ sə diʼ mù ghə̀ ə ngaʼa li kumə nkì ə viʼi a vyi ə shə̀ʼtə̀ la Nyìngòŋ ə lu soʼo byɨbsə vəwenə.
JUD.1.5	No to ando ghə̀ŋ ə kɨli ə nyʉ̀ a venə, ali ma kòŋ ə be ə dzɨ̀ŋtə̀ ghə̀ŋ nə̀ jì a Nyìngòŋ ə nshisə viʼi Islel fa ngəʼ alòʼ ə Ijìb, a sə ndiʼ fa yi a bàm ghə̀ bwènsə̀ byɨbsə viʼi Islel vi a və nko əbyɨmə a wen. 
JUD.1.6	Ghə̀ŋ kwoʼtə ətsɨŋsə Nyìngòŋ shisə a vəwenə moʼtə kəshi kì a Nyìngòŋ ə nku a vəwenə, ə chò kədyòʼ kì a vəwenə ə nkiʼ ali Nyìngòŋ ə nè, və kwiʼ vəwenə nə̀ məkwinkwinə to ghayn əmùʼ ə moʼ a kəbəŋ kəfenəkə vəwenə sə diʼ tsu kə̀ʼtə̀ to kətsi kə nsoʼ kə ghoʼo kə ə Nyìngòŋ. 
JUD.1.7	Ghə̀ŋ be kwòʼtə̀ loʼ Sodòm nə̀ loʼ Gòmolyà nə̀ tə loʼ tə tsen titə a tə mboʼsə təloʼ a tentə. Ghə̀ŋ lyɨ̀ a kəchʉtə to ando viʼi loʼ a venə ə tsì to tsì a nyʉ̀ byɨvə ə vəwenə wenə ki, lyʉmə be tsi nə̀ lyʉmə. Nyìngòŋ mbyibsə li vəwenə nə̀ zhiʼ ndi kə ndiʼ a nə̀ kəchʉtə kə a viʼi vətsenvə və la Nyìngòŋ lu soʼ ə byɨbsə vəwenə nə̀ zhiʼi a ghə̀ ko lu mè.
JUD.1.8	Viʼi venə a və nyoʼtə ə kwen a ghə̀ŋ a ntìntìn lə̀ ə be ne tò ali. Vəwenə gaʼa la vəwenə yenə nyʉ̀ a jòmsə, byìʼì jòmsə a sènsə vəwenə sə nè mbyɨ nə̀ wenə vəwenə, tensə kədyoʼkə Nyìngòŋ, telə ətsɨŋsə Nyìngòŋ a sə diʼ akàŋ. 
JUD.1.9	Nò tèbe Mayikel a ghə̀ diʼi kətʉ kə ətsɨŋsə Nyìngòŋ ə ko ə mwomsə ə telə Deblə̀ ando wenə wen ə kiʼi kəngùmə̀ kumə kəmpfʉ kə Mosìs. Ghə̀ bòŋsə̀ gaʼa a wen la, “Bobo ə kəŋkə̀ wù.” 
JUD.1.10	Alì viʼi venə ə sə gàʼà nyʉ̀ byɨvə kumə nyʉ̀ vyi a vəwenə ə zhʉ, ko və lu kɨ. Vəwenə kwoʼtə ənyʉ̀ to nə̀ nyamsə tətòʼ, a diʼ nyʉ̀ a venə a və byɨsə vəwenə. 
JUD.1.11	Ngəʼ ə ghoʼo ə diʼ a vəwenə a kətʉ! Vəwenə ə tsi tò ntsìnə̀ yì a Keyn ə ntsi ə zhwi lèmə̀ wen. Vəwenə ə nyɨŋə to fa bàm əko ando Balàm ə nyɨŋə. Vəwenə nto kətʉ ə tyen ə zhʉ Nyìngòŋ to nə̀ Kolà, ghə̀ sə diʼ ə byɨbsə vəwenə to ando ghə̀ ə mbyibsə Kolà. 
JUD.1.12	Ghə̀ŋ ŋwʉ̀ʼmə ə zhɨ̀ fozhɨvə ntsentə ə ghə̀ŋ, viʼi a venə ə sə diʼ to nə̀ kəməŋkə a ghə̀ŋ a ntìntìn, kò tʉ vəwenə lu ndiʼì. Vəwenə diʼ to nə̀ ntsɨŋsə byisə a vəwenə tuʼmə to nə̀ təwen tə vəwenə. Vəwenə ə diʼ to nə̀ mboʼsə a təfwof tə nə̀ tenə, ə chò ali ko sə lu vi tebè nə̀ ghʉ. Vəwenə dì to nə̀ nkòʼ mə ashɨ a zhʉ kwʉʼʉ, ko mə lu kumə ashɨ. Vəwenə ə diʼ to nə̀ nkòʼ a və tsuʼtə li aghaŋ ayi fa nse, mə pfʉkə. 
JUD.1.13	Viʼi a venə ə diʼ to nə̀ əsɨŋ a mù a mə bwìnkə̀ a ti a mù mə ghoʼo mə. To ando mu nə̀ bwìnkə̀, tenə fo ə byɨvə shisə a wen a mù. A diʼ to ndə̀ŋndəŋ to ando nyʉ̀ ə byɨvə ə və wenə fʉ̀kə̀ a ndayn. Vəwenə ə diʼ to nə̀ mədzɨ̀ŋ a mə tenə viʼi a kù,
JUD.1.14	Enòk, a ghə̀ vi a bàm ə ngwaʼ viʼi ntʉfə ə zìtə̀ fa chʉʼ Adàm. Ghə̀ ngaʼa li byìʼì, viʼi venə la “Ghə̀ŋ yen a, Bobo lu vi wenə ətsɨŋsə wen sə laynəsə, sə diʼ to kədə̀ŋ, 
JUD.1.15	diʼ ə soʼ to viʼi və tsèm ə diʼi ə laynsə nyʉ̀ ə byɨvə ə viʼi vyi a vəwenə nè, nə̀ a gaʼa əbyɨghə yì a viʼi ŋwʉ̀ʼ gàʼà kùmə̀ wen.”
JUD.1.16	Viʼi a venə faŋ li sə dèmkə̀ to dèmkə̀, be ghàmə̀ viʼi vətsenvə to ghàmə̀. Vəwenə ə nè to nyʉ̀ vyi a təkwòʼtə̀ tə vəwenə tə diʼ, a ghoʼtə to gaʼa ə ghaŋsə əwen a vəwenə a təchʉ̀. Vəwenə ə lobtə viʼi gaʼa gaʼa ə jùŋ ghə̀ ə kiʼi kəfo a vəwenə kəŋ.
JUD.1.17	Alì, à diʼ fa ghə̀ŋ a ndoŋ shomsə jùŋ sə, ghə̀ŋ diʼ ə bwensə ə kwòʼtə̀ nyʉ̀ vyi a viʼi ntɨm ə Bobo vəghəŋ Yesò Klistò ə ngaʼa li la və lu kwʉ̀ʼ. 
JUD.1.18	Vəwenə ə ngàʼà la, “Məntsi mə kəmwetə lu kwʉ̀ʼ ə viʼi fʉ nchəʼ ghə̀ŋ, à diʼ viʼi vyi a və tsi to ando njòsə wen ə vəwenə sə kəŋə.” 
JUD.1.19	A diʼ vəwenə vi a və vì nə̀ kəngəsə kə, ko ndiʼ la vəwenə kiʼi kəzhwì kə Nyìngòŋ a vəwenə a ntìntìn. Vəwenə ne to nyʉ̀ a ji a vəwenə kəŋ.
JUD.1.20	Alì, a diʼ fa ghə̀ŋ a ndoŋ shomsə jùŋ sə, ghə̀ŋ diʼ ngyàmtə̀ təwen ə təŋtə, kwi a ghə̀ŋ a əbyɨmə, a diʼ əbyɨmə a ghə̀ laynə kwʉ̀ʼ. Ghə̀ŋ ne sə njɨ̀mə̀, ghə̀ŋ njɨ̀mə̀ a kədyòʼ kə kəzhwì kə Ŋwoʼkə. 
JUD.1.21	Ghə̀ŋ ə ntsi ntsìnə̀ ghə̀ŋ, kɨ nəmwèʼè la Nyìngòŋ ə koŋə ghə̀ŋ to ando ghə̀ŋ kəʼtə ə kiʼi ntsìnə̀ yì a ghə̀ ko lu mè to ando Bobo vəghəŋ Yesò Klistò lu ku a ghə̀ŋ byìʼì kusə nshinsə ə wen.
JUD.1.22	Ghə̀ŋ ə nkusə nshinsə a viʼi vyi a və mɨŋmə kənyʉ̀ ki a vəwenə ə byɨmə. 
JUD.1.23	Ghə̀ŋ ə nsòʼ viʼi vətsenvə, shisə vəwenə fa əzhiʼ ndi Nyìngòŋ bwoŋsə vəwenə. Viʼi vətsenvə diʼ a ghə̀ŋ a ntìntìn, ghə̀ŋ diʼ ə kusə shinsə a vəwenə. Alì ghə̀ŋ ə tùʼmə̀ nə̀ vi a venə kumə nyʉ̀ ə njòsə wen ə vəwenə a bwen ali, ghə̀ŋ a nè to nə̀ vəwenə.
JUD.1.24	Vəghəŋ ə nkuʼsə Nyìngòŋ yi a ghə̀ kiʼi kədyòʼ ə ghaʼ ghə̀ŋ la kə ghə̀ŋ fəŋ, kiʼi kədyòʼ ə nè la ghə̀ŋ layn ə kwʉʼ kò ghə̀ŋ lu kiʼ Mbyɨ no fa pfen, be kiʼ kədyòʼ ə ghʉ̀ ghə̀ŋ a ntìntìn əbayn ə ghoʼo ghə̀ ə Nyìngòŋ, la ə saŋlə ə ghoʼo ghə̀ ə ndiʼ a ghə̀ŋ. 
JUD.1.25	Vəghəŋ ə nkuʼsə Nyìngòŋ. A diʼ tò Nyìngòŋ mùʼ a ghə̀ diʼi Nyìngòŋ. A bwòŋsə̀ Nyìngòŋ bwòŋsə̀ vəghəŋ chò fa Yesò Klistò ə Bobo vəghəŋ. Ghoʼsə ndiʼ a Nyìngòŋ nə̀ gumlə. Nyìngòŋ a ghə̀ soʼo vəghəŋ ə diʼ fòyn, kiʼ kədyòʼ to məzhʉ̀ ə tsèm. Nyʉ̀ a venə no tsèm ndìʼ, diʼ luwen, diʼ lu ndiʼ to li no mənzhʉ̀ ntsèm. Amèyn.
REV.1.1	Ŋwàʼlə̀ ghèn dìʼ byìʼì ənyʉ̀ a Yesò Klistò ə̀ ndìʼi a ndayn. Nyìngòŋ ə̀ nku ənyʉ̀ avenə la ghə̀ diʼ à viʼi shwèʼ ə wen ənyʉ̀ vyi a və sə̀ laʼtə̀ ə fʉ̀. Klistò ə̀ ne Joyn kɨ ənyʉ̀ avenə chò fà ntsɨ̀ŋ ə̀ wen a ghə̀ ntɨmə̀ à Joyn. 
REV.1.2	Joyn ə nshə̀ʼtə̀ li ənyʉ̀ no tsèm ando ghə̀ ə̀ yenə. Ghə̀ nə̀ diʼ əgàʼ ə wen ə kùm ə ntɨm yì fà Nyìngòŋ bènə̀ nəmwèʼè yì a Yesò Klistò ndìʼi à wen a ndayn. 
REV.1.3	Mbwaʼmə̀ dìʼ à wìʼ yì a ghə̀ dzàŋə̀ ənyʉ̀ venə a Nyìngòŋ ə shə̀ʼtə̀ lə̀. Mbwaʼmə̀ bè dìʼ à viʼi a və zhʉ be nè ənyʉ̀ vyi a və nyòʼò a ŋwàʼlə̀ a shyə̀ byìʼàndo əzhʉ boʼsə li ənyʉ̀ avenə fʉ.
REV.1.4	A tɨmə mò ə Joyn tɨmə̀ toŋtə à ghə̀ŋ ə ntsèntə̀sə viʼi və byɨməvə vi sòmbo a mbʉ̀ʼ Asìyà.
REV.1.4	Boŋə tyɨm bènə̀ mbwaʼmə̀ a ndiʼ à ghə̀ŋ fà Nyìngòŋ yì a ghə̀ diʼ, mu ghə̀ ndìʼ, be diʼ əlù ndiʼ, bènə̀ mbwaʼmə̀ à ghə̀ŋ fà əzhwi vi ə sòmbo a və diʼ a mbì kəfòyn kə̀ Nyìngòŋ. 
REV.1.5	Boŋə tyɨm bènə̀ mbwaʼmə̀ be diʼ à ghə̀ŋ fà Yesò Klistò ə wu yenə nəmwèʼè, à dìʼ mbì wìʼ a və nlùsə wen fa əpfʉ, à be soʼo wen soʼo təfòn tə mbi tèntə.
REV.1.5	Ghə̀ kòŋə̀ vəghəŋ. Ghə̀ shisə̀ li vəghəŋ fà vəghəŋ ə mbyɨsə chò fa wen ə mənlyuŋ a ghə̀ mpfʉ a kəntò ə̀ shʉ̀ʼ. 
REV.1.6	Ə mù nè la vəghəŋ ə ndiʼ vunə ntuʼ, ə̀ shyèʼ à Nyìngòŋ ə Tìʼ wen. Əghoʼsə nə̀ kədyòʼ ə ndiʼ à Yesò Klistò no məzhʉ̀ ntsèm. Amèyn.
REV.1.7	Ghə̀ŋ yen a! ghə̀ yì a ghə̀ vì a tì mbòʼsə. No viʼi vətsèm lu yen ə wen ə boʼsə nə̀ viʼi vyi a və nsù wen nə̀ ghoŋə lì. No viʼi vətsèm a kwi nse lu dì byìʼì wen. A dìʼ ə jì a kə lu ndiʼ. 
REV.1.8	Bobo Nyìngòŋ ə Tìʼ àdyoʼ ə̀ tsèm yì a ghə̀ ə̀ ndìʼ, diʼ be diʼ ə lu ndiʼ gàʼ la, “Mà dìʼ ə mbì be diʼ əbam.”
REV.1.9	Mà dìʼ Joyn ə lèmə̀ ghə̀ŋ. Vəghəŋ ə viʼi və byɨməvə à Yesò ə tsèntə̀ yenə ngəʼ alì ghaʼa ətyɨm, kə̀ʼtə̀ ə lu ndiʼ a kəshi kə fòyn ə Nyìngòŋ. Və nghʉ̀ mo a fəŋ ə̀ Batmòs byìʼàndo mà ə̀ nshə̀ʼtə̀ ntɨm ə̀ Nyìngòŋ be shə̀ʼtə̀ ənyʉ̀ nəmwèʼè vi a Yesò ə̀ ndiʼi a ndayn. 
REV.1.10	A ndìʼ a kətsi yì a və ghoʼsə̀ Bobo, kəzhwì kə Nyìngòŋ kə ghaʼ mo; mà zhʉ gɨ̀ ə to tsen gàʼ ə̀ vì fà mò a bàm tò nə̀ ə̀soŋ 
REV.1.11	ə gaʼa la, “Nyòʼo ənyʉ̀ venə a wù yenə lə̀ a tì ŋwàʼlə̀ ə̀ tɨ̀m à ntsèntə̀sə viʼi və byɨməvə shì sòmbo: tɨm a Efesùs, ne Smylna, nə̀ Belgamum, a Tatiliyà, nə̀ Saldìs, nə̀ Fìlàdefìyà bènə̀ a Ladesiyà.”
REV.1.12	Mà fuʼtə əyen la à gàʼà ndò à mò lo, ə̀ sə fuʼtə̀ yèn ə nkàʼtə̀ a kwi əfo sòmbo a və ntomtə nkaʼtə tsu mu və shɨ̀tə̀ nə̀ gul a və tomtə̀ ə̀ nkàʼtə̀ yì a kwì. 
REV.1.13	A ntìntìn ə̀fo a vyi wìʼ ti tsu to nə̀ Wàyn Wìʼ mu ghə̀ mòʼ dàlə dyèfə nkwiʼ kətəŋ à wen a kədyʉ̀ʼ mu və shɨ̀tə̀ nə̀ gul. 
REV.1.14	Nyɨŋsə kətʉ ə̀ wìʼ ayì sə fəfə la bʉ, ashɨ ə wen ə bàŋə̀ to nə̀ kəlwàŋ kə zhìʼ, 
REV.1.15	Aghʉ ə wen ə so to nə̀ kəkas a və nyuʼu a chɨ kə̀ mbuŋ. Gɨ̀ wen kù to nə̀ ə̀fəŋ ə mù mə nghoʼomə̀. 
REV.1.16	Ghə̀ ə̀ ndìʼ mu ghə̀ ghàʼa mədzɨ̀ŋ la sòmbo a wen ə kəvu kə kwoŋ ə toghə, nyì ngwoləŋ diʼ a ghə̀ fʉ fà wen ə chʉ̀. Əkə̀ʼ ə wen ə baynə to nə̀ əchʉ zhʉ a zhʉ a chwìchwì ə bayn li ntò.
REV.1.17	Mà ə̀ nyèn ə wen no a zhʉ̀ kò ə̀ fə̀ŋ à wen a shɨ sə̀ diʼ to nə̀ ə mpfʉ nse. Ghə̀ ghʉ kəvu kəkwoŋ ə toghə wen à mò a kətʉ ə̀ gàʼ la, “Kə a fàyn! mà dìʼi ə mbì be diʼ ə bàm, 
REV.1.18	be diʼ ə̀ wen yì a ghə̀ diʼi to (tsi). Mà ə mpfʉ li ə̀ bè lù fa pfʉ sə diʼ to ə zaʼa no fa ze. Mà kiʼi àdyoʼ a kətʉ ə pfʉ be a aloʼ viʼi və pfʉkəvə. 
REV.1.19	Luwèn, nyòʼo ənyʉ̀ a wù yenə, ə̀vi a və fʉ̀ luwèn bènə̀ vi a və ne ə mfʉ̀ ə zìtə̀ fa luwèn. 
REV.1.20	Əvenə diʼ ənyʉ̀ lyomtəvə a və diʼì byìʼì mədzɨ̀ŋ mèn sòmbo a wù yenə à mo kəvu kəkwoŋ ə toghə bènə̀ əfo venə sòmbo a və tomtə̀ ə̀ nkàʼtə̀ tsu lə̀: Mədzɨ̀ŋ mèn sòmbo dìʼi ntsɨ̀ŋsə ngə̀ŋ Nyìngòŋ a aloʼ ntsèntə̀sə viʼi və byɨməvə yi sòmbo, ə̀fo venə sòmbo a və tomtə̀ ə̀ nkàʼtə̀ tsu diʼ aloʼ ntsèntə̀sə viʼi və byɨməvə yi sòmbo.”
REV.2.1	Ghə̀ gàʼ la, “Nyoʼo à ntsɨ̀ŋ ngə̀ŋ Nyìngòŋ a ngə̀ŋ ntsèntə̀ viʼi və byɨməvə a Efesùs la, Ghèn diʼi ntɨm fà wìʼ yì a ghə̀ ghaʼà mədzɨ̀ŋ mì sòmbo à wen ə kəvu kə kwoŋ ə toghə sə jèʼè kaʼa fa tì ə̀fo vi sòmbo a və tomtə̀ ə̀ nkàʼtə̀ tsu mu və shɨ̀tə̀ nə̀ gul lì. 
REV.2.2	Mà kɨ əshyèʼ ə̀ ghəŋə. Mà kɨ li ando ghə̀ŋ ə shwèʼè nə̀ kədyoʼkə bènə̀ jì a ghə̀ŋ ə kə̀ʼtə̀ nə̀ tətyɨm tə zhʉtə fa tsu. Mà kɨ la ghə̀ŋ ə ko ghʉ̀sə viʼi tətyɨm tə byɨtə, be mwòmsə dìʼ laynsə viʼi vyi a vəwenə gàʼà la vəwenə diʼ viʼi ntɨm ə̀ Yesò alì kènla vəwenə diʼ ə yen la vəwenə diʼ viʼi ə ndzɨ̀ŋsə. 
REV.2.3	Mà kɨ la ghə̀ŋ kwiʼi tətyɨm mu ghə̀ŋ be yèn ə ngəʼsə byìʼì mò no sə ghoʼo, kènla ghə̀ŋ ə bwaʼkə li, 
REV.2.4	alì mà ghàmə̀ ghə̀ŋ a kənyʉ̀ kènkə kə mùʼ lə, la ghə̀ŋ ko bè kòŋə̀ mò ando ghə̀ŋ tə nkòŋə̀ fa mbì. 
REV.2.5	Ghə̀ŋ kwoʼtə jì a ghə̀ŋ ə̀ ndìʼ fa tsu a mbì mibu ə fəŋ, ə̀ kwitə tətyɨm ə təŋtə fà ghə̀ŋ ənyʉ̀ byɨvə nshyèʼè ando ghə̀ŋ ə̀ nshwèʼè a mbì. Ghə̀ŋ sətsèn ə̀ fàŋ ke kwitə tətyɨm ə təŋtə fà ghə̀ŋ ə mbyɨsə, mà à vì ə̀ lyèsə̀ kəfo kəŋkə̀ kì a və shɨtə̀ sə tomə kənkàʼtə̀ à yi kətʉ lì fà yi kəshi. 
REV.2.6	Kənyʉ̀ a ghə̀ŋ ə nè a kə bòŋə̀ à mò dìʼ la ghə̀ŋ ə bàynə̀ ənyʉ̀ tsenəvə a nkàyntə̀ mo ə bè bàynə̀. Ənyʉ̀ a vyi diʼ ənyʉ̀ a ndzɨ̀mtə̀sə bàm ə̀ Nikolawus sə nè. 
REV.2.7	A ə ntofə tè ndò ghə̀ tùʼù zhʉ̀tə kənyʉ̀ kì a kəzhwì kə ŋwoʼəkə gàʼà à ntsèntə̀sə viʼi və byɨməvə! A sətsèn ə̀ soyn ə̀ zhɨ̀ tè ndò ə̀ zhɨ mbyɨ, mà à nè ghə̀ zhɨ əshɨ fəkòʼ fì a fə ku ə̀bwòŋ a fə kwi a tì sɨm ə̀ Nyìngòŋ.”
REV.2.8	Ghə̀ bè gàʼ la, “Nyoʼo à ntsɨ̀ŋ ngə̀ŋ Nyìngòŋ a ngə̀ŋ ntsèntə̀ viʼi və byɨməvə a Smylna la: Ghèn dìʼ ntɨm fà wìʼ yì a ghə̀ dìʼ ə mbì be diʼ ə̀ bàm, wìʼ yì a ghə̀ mpfʉ ə̀ bè bwènsə̀ lù fa pfʉ. 
REV.2.9	Mà kɨ ngəʼsə shìsə a ghə̀ŋ ə yenə. Mà kɨ la ghə̀ŋ ə femə alì diʼ viʼi vəghoʼ kəvə a kəzhwì. Mà kɨ ənyʉ̀ byɨvə a viʼi a və lyɨ̀ la vəwenə diʼ vəjew alì kèn la vəwenə ghʉ tə ziʼi tə viʼi Jus ə gàʼà byìʼì ghə̀ŋ. Vəwenə diʼ viʼi ə nòyn ə̀ Satan. 
REV.2.10	Ghə̀ŋ zhʉtə a! Kə ghə̀ŋ à fàyn ə̀ ngəʼ yì a ghə̀ŋ diʼi ne kwen tsu. Deblə̀ ne nè la və ghaʼ ghə̀ŋ vətsenvə we a mfɨŋ ə ghə̀ŋ yenə ngəʼ tsu a mətsi wum, à dìʼ tò mwòmsə̀ a ghə̀ vì à ghə̀ŋ. Və ndiʼ zhwi ghə̀ŋ tè zhwi, ghə̀ŋ ə nchoʼsə̀ tò mò, mà nè ku ə̀bwòŋ yi a ghə̀ ko lu mè à ghə̀ŋ a diʼ kəfo kì a ghə̀ŋ ə soynə zhɨ. 
REV.2.11	No ndo a ghə̀ tofə ghə̀ tùʼù zhʉtə kənyʉ̀ kì a kəzhwì kə ŋwoʼəkə gàʼà à ntsèntə̀sə viʼi və byɨməvə. No ndò a ghə̀ ə soynə ə̀ zhɨ, kò ghə̀ bè lù pfʉ̀ kənkùmtə̀ kə pfʉ a tʉʼ a Nyìngòŋ ə lu soʼ viʼi”.
REV.2.12	Ghə̀ bè gàʼ à mò la, Nyoʼo à ntsɨ̀ŋ ngə̀ŋ Nyìngòŋ yì a ghə̀ diʼì a ntsèntə̀ viʼi və byɨməvə a Belgamum la: Ntɨm ghèn lù fà wìʼ yì a ghə̀ ə kiʼì nyì ngwoləŋ ə lyɨmə lì. 
REV.2.13	Mà kɨ kəshi kì a ghə̀ŋ ə tsi tsu. Ghə̀ŋ ə tsi a kəshi a Satan ə soʼo əfòyn ə wen tsu. Ghə̀ŋ dìʼ no nkàyntə̀ viʼi ə vwomə, kènla ghə̀ŋ ə̀ ntɨmə̀ màʼà əbyɨmə à ghə̀ŋ ə kiʼì mò no kətsi kətsenkə. Ghə̀ŋ ə shɨ̀tə̀ ghaʼa əbyɨmə ghəŋə no tè ando və̀ nzhwì Antipàs ə ndzɨ̀mtə̀ bàm ə̀ mò afì à diʼ kəshi a Satan ə soʼo əfòyn ə wen tsu. 
REV.2.14	Alì, ənyʉ̀ ə diʼ ə̀ shyə̀ʼ alə̀ a mà ghàmə̀ ghə̀ŋ tsu: Ghə̀ŋ vətsenvə dzɨ̀mtə̀ əziʼi Balàm a ghə̀ ə̀ ndìʼsə̀ Balak, ghə̀ sə nè la viʼi Islel ə nzhɨ ə̀fo a və moʼò à vənyìngòŋ be tsi nə̀ ki ko wenə̀ lʉmə a ko kiʼ vəwenə. 
REV.2.15	Viʼi vətsenvə bè dìʼ à ghə̀ŋ ə ntìntìn a vəwenə dzɨ̀mtə̀ əziʼi Nikolawus. 
REV.2.16	Ghə̀ŋ kaʼsə tətyɨm ə təŋtə fà ghə̀ŋ ə mbyɨsə luwèn a bwen a lì, kò kəghaf kə à dyʉ̀ ke mà vi a kəshi yì a ghə̀ŋ ə diʼì tsu ə̀ sòyn viʼi a vyi nə̀ nyì ngwoləŋ a ghə̀ fʉ̀ fà mò a chʉ̀.
REV.2.17	No ndò a ghə̀ kiʼi ətiʼitiʼi, ghə̀ tùʼù zhʉ̀tə kənyʉ̀ kì a kəzhwì kə ŋwoʼəkə gàʼà à ntsèntə̀sə viʼi və byɨməvə. No ndò a ghə̀ soyn ə̀ zhɨ mbyɨ, mà à kù ə̀fo zhɨvə lyomtəvə tsenəvə à wen a və dzàŋə̀ nə̀ manà. Mà be nè ku ngùʼ fəfə à no ndò mu və nyòʼò li əzhiʼ fighə tsu a no wìʼ ko kɨ əchò to wìʼ a ghə̀ shi ngùʼ ayì.
REV.2.18	Nyòʼo à ntsɨŋ ngə̀ŋ Nyìngòŋ a ghə̀ ə diʼì ntsèntə̀ viʼi və byɨməvə a Tatiliyà la:
REV.2.18	Ghèn dìʼ ə ntɨm a ghə̀ lù fà wàyn Nyìngòŋ yì a ashɨ wen ə bàŋə̀ to nə̀ kəlwàŋ kə zhìʼ, aghʉ wen ə so to nə̀ kəkas a və buŋsə̀ a chɨ. 
REV.2.19	Mà kɨ ənyʉ̀ a ghə̀ŋ ə nè, kɨ ə̀kòŋ yi a ghə̀ŋ ə kiʼì be kɨ əbyɨmə ghəŋə, kɨ ando ghə̀ŋ ə shyèʼè à viʼi vətsenvə bènə̀ ə̀ ghaʼa ə tyɨm ghəŋə. Ghə̀ŋ ə shwèʼè luwèn chò ando ghə̀ŋ tə shyèʼè a mbì. 
REV.2.20	Alì mà ghàmə̀ ghə̀ŋ to kənyʉ̀ kènkə kə mùʼ: la ghə̀ŋ ə ghʉsə li wùwì ghèn ə Jezebel a ghə̀ gàʼà la yì dìʼ ə nshə̀ʼtə̀ ghoʼo, ghə̀ sə lobtə̀ viʼi shyèʼ mò la vəwenə ntsi nə̀ ki ko nə̀ lʉmə à ko kiʼ vəwenə. Ghə̀ be nè la vəwenə nzhɨ ə̀fo zhɨvə a və moʼò vənyìngòŋ tsu. 
REV.2.21	Mà tə kù əzhʉ à wen la ghə̀ kwitə tyɨm ə wen ə̀ ghʉ̀sə mbyɨsə wensə, alì ghə̀ ko kòŋ əghʉsə ntsìnə̀ dzɨ̀mtə̀ lʉmə. 
REV.2.22	Mà a ne ghə̀ kwaʼa ə̀ nyə̀ŋmə̀ fàŋ a kukwen. Mà a ku ngəʼ ghoʼo à viʼi vyi a və tə ntsi nə̀ wen a zhʉ a vəwenə fàŋ ke kwitə tətyɨm tə vəwenə fa ənyʉ̀ byɨvə avenə a wenə̀ vəwenə nè lə̀. 
REV.2.23	Mà ne zhwilə viʼi vì a və dzɨ̀mtə̀ ntsìnə̀ wen ə ntsèntə̀sə viʼi və byɨməvə no sətsèm ə kɨ la mà dìʼ wìʼ yì a ghə̀ kɨ təkwòʼtə̀ tə viʼi bènə̀ ənyʉ̀ a vəwenə kòŋə̀ ənè. Mà ne lòʼ no ndò fà ghə̀ŋ ə ntìntìn to a jì a ghə̀ tə nshyèʼè fa tʉ.
REV.2.24	Ghə̀ŋ vətsenvə diʼ a Tatiliyà a ghə̀ŋ tyen li təziʼi tə byɨtə a tèntə, ghə̀ŋ ko ziʼi ənyʉ̀ vyi a viʼi vətsenvə dzàŋə̀ nə̀ ənyʉ̀ lyomtəvə Satan. Mà sə gàʼà à ghə̀ŋ la mà ko be a ku kəbyèʼè kətsenkə à ghə̀ŋ. 
REV.2.25	Mà gàʼà tò la ghə̀ŋ ə nshɨ̀tə̀ nè tò kənyʉ̀ a ghə̀ŋ tə nè əzaʼa azhʉ a mà bwènə̀ vì. 
REV.2.26	No ndò a ghə̀ ne soyn ə zhɨ mbyɨ be ə nè əshyèʼ ghomə zaʼa fa kəmwètə, ma ku àdyoʼ à wen ə ghə̀ nsoʼo viʼi mbyi venə. 
REV.2.27	Ghə̀ ne ə nsoʼo viʼi təloʼ a tèntə nə̀ àdyoʼ a mà ə ku à wen à diʼ ndə̀ŋndəŋ àdyoʼ a mà nshì fà Tìʼ ghom. Ghə̀ ne bvùsə̀ vəwenə tò ando və bvùsə̀ vəntòyn və kətsoʼ. 
REV.2.28	Mà be ne ku fədzɨ̀ŋ fə tsi boʼo ngə̀ŋ à wen. 
REV.2.29	No ndò a ghə̀ kiʼi ətiʼitiʼi, ghə̀ ə ntùʼù zhʉtə̀ kənyʉ̀ a kəzhwì kə ŋwoʼəkə gàʼà à ntsèntə̀sə viʼi və byɨməvə.
REV.3.1	Nyòʼo à ntsɨ̀ŋ ə̀ ngə̀ŋ Nyìngòŋ a ghə̀ diʼì a ntsèntə̀ viʼi və byɨməvə a Saldìs la:
REV.3.1	Wìʼ yì a ghə̀ kiʼì əzhwi ə Nyìngòŋ vi sòmbo be kiʼ mədzɨ̀ŋ mì sòmbo gàʼ la, Mà kɨ əshwèʼ ghəŋə. Viʼi ə yenə ghə̀ŋ la ghə̀ŋ dìʼ vəto, alì mu ghə̀ŋ ə pfʉkə li kəzhwì. 
REV.3.2	Ghə̀ŋ lukə lì fa mbəynsə ntùʼmə̀ nə̀ əbyɨmə tyetə yi a ghə̀ŋ bù kiʼi, a bwen a lì mu ghə̀ŋ a myètə pfʉkə byìʼàndo mà yen li la əshwèʼ ghəŋə ko kwʉ̀ʼ a shɨ Nyìngòŋ ghom. 
REV.3.3	Ghə̀ŋ bwensə̀ kwòʼtə̀ ənyʉ̀ vyi a və ndìʼsə̀ ghə̀ŋ tsu bènə̀ ə̀vi a ghə̀ŋ ə̀ nzhʉ. Ghə̀ŋ kwitə tətyɨm ə təŋtə fà ghə̀ŋ ə mbyɨsə nè ənyʉ̀ a vyi. Ghə̀ŋ sətsèn ə̀ fàŋ ke lùkə̀, mà bvʉ̀tə̀ vì à ghə̀ŋ tò nə̀ tsòŋ kèn la ghə̀ŋ a kɨ zhʉ a mà vì.
REV.3.4	Alì viʼi vətsenvə bù dìʼ tò və tyetə a Saldìs a vəwenə ghʉ ə̀ ndisə vəwenə sə̀ laynə. Vəwenə lu mòʼ ə ndisə fəfəsə yo vəwenə njèʼè a muʼu byìʼàndo vəwenə layn li ə nkwʉʼ. 
REV.3.5	Və lu lafsə no ndò yì a ghə̀ lu soyn ə̀ zhɨ mbyɨ nə̀ ndisə fəfəsə, ko ndiʼ la mà lu tsəʼsə̀ zhiʼ ə wen fa ŋwàʼlə̀ ə̀bwòŋ. Mà lu tɨmə gàʼ to ndayn la mà kɨ wen a shɨ Tìʼ ə ghom wenə̀ ntsɨ̀ŋsə wen.
REV.3.6	“A nkiʼ tè ndò kiʼ ətiʼitiʼi, ghə̀ tùʼù zhʉ̀tə kənyʉ̀ kì a kəzhwì kə ŋwoʼəkə gàʼà à ntsèntə̀sə viʼi və byɨməvə.”
REV.3.7	“Nyòʼo à ntsɨ̀ŋ ə̀ ngə̀ŋ Nyìngòŋ yì a ghə̀ diʼì a Fìlàdefìyà la: ənyʉ̀ venə gàʼ wìʼ yì a ghə̀ ŋwòʼə̀, diʼ nəmwèʼè be kiʼ kənzàs kə ngə̀ŋ fòyn Devìt a ghə̀ sətsen ə bòʼò kò ndiʼ la wìʼ zi ghə̀ shwìnə̀, be shwìnə̀ ko ndiʼ la zi ghə̀ bòʼò. 
REV.3.8	Mà kɨ təshyèʼ ə təŋtə. Ghə̀ŋ yen a! mà bòʼò li əchʉ ngə̀ŋ ə nghʉsə à ghə̀ŋ a wìʼ ko zì ghə̀ shwin. Mà kɨ la ghə̀ŋ ə ko tùʼù kiʼ kədyòʼ alì ə nghʉ ə̀soʼ ə ghomə kèn la ghə̀ŋ ə tyen li mò. 
REV.3.9	Ghə̀ŋ zhʉtə a! mà a nè viʼi ntsèntə̀ Satan vi a və jèʼè lobtə̀ gàʼà la vəwenə diʼ vəjew lì, ə vəwenə vi ə̀ làŋtə à ghə̀ŋ a shɨ ə̀ yèn la mà kòŋə̀ ghə̀ŋ. 
REV.3.10	Mà ne bwòŋsə ghə̀ŋ fa zhʉ ə ngəʼ yì a ghə̀ vì à mbi ə̀ tsèm ə mwòmsə viʼi vyi a və tsi a kwi nse byìʼàndo ghə̀ŋ ə zhʉ li kənyʉ̀ kì a mà ə gàʼà la, ghə̀ŋ ə wensə. 
REV.3.11	Mà sə̀ laʼtə̀ ə bwènə̀ vì, ghə̀ŋ tuʼù ə̀ ghàʼ tò əziʼi yi a ghə̀ŋ sə̀ kiʼ ndi kə wìʼ lù sòʼ əmoʼtə ghəŋə. 
REV.3.12	A lù soyn ə̀ zhɨ̀ tè ndò ə̀ zhɨ ə mbyɨ, mà lù nè ghə̀ ə ndiʼ a nə̀ ntom a ngə̀ŋ ə̀ Nyìngòŋ ghom ko ndiʼ la ghə̀ be a fʉ̀ fa tsu. Mà lu nyòʼ əzhiʼ ə Nyìngòŋ ghom à wen ə wèn ə be nyòʼ əzhiʼ ə ntə̀ʼ ə ghoʼo ə̀ Nyìngòŋ ə̀ ghom à diʼ kəshi a viʼi və byɨmə və no vətsèm ə lu ntsi a kə shiʼi vì fà Nyìngòŋ ə̀ ghom a kàŋ. Mà be lu nyòʼ əzhiʼ ghomə fighə à wen ə wèn. 
REV.3.13	A nkiʼ tè ndò kiʼ ətiʼitiʼi, ghə̀ tùʼù zhʉ̀tə kənyʉ̀ kì a kəzhwì kə ŋwoʼəkə gàʼà à ntsèntə̀sə viʼi və byɨməvə.”
REV.3.14	Ghə̀ bè gàʼ à mò la, “Nyòʼo à ntsɨ̀ŋ ə̀ ngə̀ŋ ə̀ Nyìngòŋ yì a ghə̀ ə diʼì a ntsèntə̀ viʼi və byɨməvə a Ladesiyà la: Ghèn diʼ ə ntɨm a ghə̀ lu fà wìʼ yì a dzàŋə̀ nə̀ Amèyn, à diʼ ə̀ wen diʼ wu jùŋ yì a diʼì wu yen nəmwèʼè byìʼì Nyìngòŋ. Nyìngòŋ ə̀ nshɨ̀tə no ghò a mbi ə chò fà wen. 
REV.3.15	Mà kɨ təshyèʼ ə̀ təŋtə. Mà kɨ la ghə̀ŋ ə ko lɨ̀mə̀ kò ndiʼ la ghə̀ŋ ə zhʉ̀ à ghə̀ŋ ə byɨmə. Kə yì bòŋ la ghə̀ŋ ə nlɨ̀mə̀ ko ə nzhʉ̀. 
REV.3.16	Ando ghə̀ŋ diʼ to nə̀ mù a mə ko lɨmə ko mə zhʉ̀ lì, mà a chʉ ghə̀ŋ fà mò əchʉ̀. 
REV.3.17	Ghə̀ŋ ə gàʼà la ghə̀ŋ kiʼi ə ko be diʼ mu ghə̀ŋ ə ghoʼ li ə̀ nkwʉʼ kèn la ghə̀ŋ ə bè gho kəfo. Ghə̀ŋ alì kò ghə̀ŋ lu kɨ la nəmwèʼè dìʼ la ghə̀ŋ dìʼ nji əfo, diʼ tò a nshinsə a nshinsə, femə, diʼ ənfyɨf, be diʼ tò ənàʼ à ntsuʼ. 
REV.3.18	Mà mù sə tyɨftə ghə̀ŋ la ghə̀ŋ zen ə nkàyntə̀ gul fà mò ndi ə ndiʼ viʼi ə ko ə̀ bè zèn vədàlə və fəfəvə mòʼ chiʼtə təwen ə təŋtə tsu ndi ə lyòmtə̀ kətʉ kə diʼikə kì a ghə̀ŋ kiʼi byìʼì ənàʼ ntsuʼ ə vəŋə. Ghə̀ŋ be zèn kəfʉ ə̀ wè à ghə̀ŋ əshɨ ndi ə be ə nyenə əshi 
REV.3.19	Mà kəŋkə̀ be ku ngəʼ à viʼi vi a mà ə kòŋə̀. Ghə̀ŋ ə nlɨ̀mtə̀ ə̀ bè kwitə tətyɨm ə təŋtə fà ghə̀ŋ ə mbyɨsə. 
REV.3.20	Ghə̀ŋ zhʉtə a! Mà ti a chʉ ə ngə̀ŋ kùmtə̀, mu à zhʉ̀ tè ndò ə̀ zhʉ̀ gɨ̀ ghom ə̀ bòʼ, mà à kwen ə̀ vì yo wen ə ndiʼ a kənyʉ̀ kə mùʼ be zhɨ a muʼu. 
REV.3.21	No ndò a ghə̀ nè soyn ə̀ zhɨ mbyɨ, ma nè ghə̀ ŋwʉʼʉ ə̀ boʼsə kəfwoyn ə komkə ando nkàyntə̀ mò sə̀ diʼ mu mà ə nsoyn li ə̀ zhɨ mù sə̀ ŋwʉʼ boʼsə kəfwoyn kə Tìʼ ə ghom. 
REV.3.22	No ndò a ghə̀ kiʼì ətiʼitiʼi, ghə̀ tùʼù zhʉ̀tə kənyʉ̀ kì a kəzhwì kə ŋwoʼəkə gàʼà à ntsèntə̀ viʼi və byɨməvə.” 
REV.4.1	A ndìʼ ando ənyʉ̀ venə̀ ncho, kənyʉ̀ kə bè fʉ̀ à mò a kə̀ʼ a nə̀ jòm. Mà yen əchʉ ə ngə̀ŋ ə̀ kàŋ ə̀ boʼo. Gɨ̀ ə̀ mbì yì a mà yì zhʉ ndiʼ gɨ Yesò Klistò ghə̀ gàʼà à mò kù to nə̀ ə̀soŋ bè gàʼ a mò la, “Kuʼ ə̀ vì ashyə̀ mà diʼ kənyʉ̀ kì à wù a kə diʼ ə lyɨ̀ kəshi fa bàm ənyʉ̀ venə.” 
REV.4.2	Tò a zhʉ ayì, kəzhwì kə ŋwoʼəkə vì à mò Joyn, mà yen kəfwoyn a kàŋ wìʼ ŋwʉʼ tsu, 
REV.4.3	əkə̀ʼ ə wìʼ ayì so to nə̀ ngùʼ jaspa nə̀ ngùʼ kaneyan. Kəmpfembiʼ kə ndiʼ mu kə nyɨŋ li ə̀ kaʼ kəfwoyn a kì, be so to nə̀ ngùʼ emelald. 
REV.4.4	Əfwoyn ə tsenəvə ndìʼ njʉ̀sə̀ kàʼ a məwum ə̀ mbò mu və nyɨŋ li ə̀ nkaʼ kəfwon kì, vəchəʼ njʉ̀sə̀ kàʼ a məwum ə̀ mbò ŋwʉʼ tsu mu vəwenə mòʼ vədàlə və fəfəvə nchiʼ təsòʼ mu və shɨ̀tə̀ nə̀ gul à vəwenə tʉ. 
REV.4.5	Əghʉ mwàntə̀, bwankə̀, gɨsə be fʉ vì fa kəfwoyn kə ghoʼokə kì. Ə̀ nkàʼtə̀ ə̀ mbaynə fa mbì kəfwon ayì sòmbo, andiʼ əzhwi ə Nyìngòŋ ə̀ sòmbo. 
REV.4.6	Andìʼ a lì mo be diʼ a mbì kəfwoyn akì baynə to nə̀ awoŋ.
REV.4.6	Ə̀fo zhwisəvə tsenəvə ndìʼ ə̀kàʼ ə̀kàʼ no təshyə tə kəfwon tətsèm kiʼ ashɨ à vəwenə no ghoʼo fa bàm bènə̀ fa mbì. 
REV.4.7	Mbì kəfo kə zhwisəkə nkə̀ʼə̀ to nə̀ abìkəŋ, kənkùmtə̀ kə kə̀ʼə̀ to nə̀ mbòŋmbòŋ, kətsenkə kiʼ əkə̀ʼ ə wìʼ, kə bàm kə diʼ to nə̀ bole mbʉʼ ə tàynə. 
REV.4.8	Əfo avenə no tsèm ə̀ nkìʼ təvò ə̀ ntʉ̀fəntʉ̀fə, kiʼ ashɨ tò ə̀wen ə̀ tsèm nə̀ à vəwenə tì wèn. Vəwenə nzhɨmə ndzàŋsə tò məzhʉ̀ ntsèm, zhɨmə nəntʉʼʉ nə̀ nə̀nchwì la, “Wu ŋwoʼə, wu ŋwoʼə, wu ŋwoʼə dìʼ tìʼ àdyoʼ ə̀ tsèm, Ghə̀ ə̀ ndìʼ, diʼ luwèn be diʼ ə lu vì!” 
REV.4.9	Ə̀fo zhwisəvə avenə nzhɨmə ndzàŋsə ku əghoʼsə, nə̀ gumlə bènə̀ kəzòŋ à wìʼ yì a ghə̀ ŋwʉʼ a kəfwoyn yì, ə̀wen yì a ghə̀ diʼì no məzhʉ ə̀ ntsèm. 
REV.4.10	Vəwenə nzhɨmə a lì no zhʉ kò, vəchəʼ vi njʉ̀sə̀ kàʼ a məwum ə̀ mbò laŋtə̀ a shɨ wìʼ yì a ghə̀ ŋwʉʼ a kəfwoyn lì ghoʼsə̀ wen yì a ghə̀ ə diʼì no məzhʉ ə̀ ntsèm. Vəwenə mbe tsuʼtə̀ təsòʼ tə təfòn ə̀ vəwenə tì mòʼò a mbì kəfwon kì zhɨmə ndzàŋ la, 
REV.4.11	“Bobo ə Nyìngòŋ ə̀ yes, wù kwʉʼ li ə və əghoʼsə nə̀ gumlə be bwomsə̀ wù a kədyòʼ a wu kiʼì, byìʼàndo wù ə̀ nshɨtə fò tsèm ə̀ bè ə̀ nè la və ndiʼ ə̀ to.”
REV.5.1	Mà bè yèn əbʉʼ ŋwàʼlə̀ a və lèmə̀ a kəvu kə kwoŋ ə toghə wìʼ yì a ghə̀ ə̀ ŋwʉʼ a kəfwon lì mu və nyòʼò li tsu no məshyə̀ ə̀ ntsèm. Əbʉʼ ŋwàʼlə̀ ayi ə̀ ndìʼ mu və shwinə̀ li nə̀ mɨ̀ŋ ə̀ shi sòmbo fà yi təchʉ̀. 
REV.5.2	Mà yen ə ntsɨ̀ŋ ə̀ ngə̀ŋ Nyìngòŋ ə ghoʼo tsen ghə̀ kiʼ àdyoʼ no ghoʼo, ghə̀ zɨmə̀ gàʼà la, “A kwʉ̀ʼ ndò ə me əbə̀ytə mɨ̀ŋ ghèn ə bòʼ ŋwàʼlə̀ ghèn a?” 
REV.5.3	Alì wìʼ ə̀ nko diʼ a kàŋ ko a nse ko a loʼ ə vəmpfʉ və nse a ghə̀ nzì ghə̀ boʼ ŋwàʼlə̀ ayì ə̀ lye tin ə̀ yi. 
REV.5.4	Mo Joyn dì no mwèʼè mwèʼè, byìʼàndo və nko yèn wìʼ a ghə̀ ə kwʉʼ mè əbòʼ ŋwàʼlə̀ ayì ko ə lye tin ə̀ yi. 
REV.5.5	Chəʼ tsen gàʼ à mò la, “kə be dì byìʼàndo abìkəŋ ə̀ ngwaʼa ngə̀ŋ ə Judà a diʼì wàyn Devìt ə soyn li ə̀ zhɨ mbyɨ sə diʼ ə bə̀ytə mɨ̀ŋ ghèn ə̀ shi sòmbo lə̀ əbòʼ əbʉʼ ŋwàʼlə̀ ghenə.”
REV.5.6	Mà yen Bobo Yesò Klistò a ghə̀ ndi to wàyn bi ənjɨ̀, ghə̀ ti a kəshi yì a kəfwon kì ə̀ nti tsu lì mu ə̀fo zhwisəvə vi nə̀ vəchəʼ vi ə nyɨŋ li ə nkaʼ wen. Wàyn bi ənjɨ̀ ayì ə̀ nkìʼ ə ndoŋsə sòmbo bènə̀ ashɨ sòmbo andiʼ əzhwi ə Nyìngòŋ sòmbo a ghə̀ ə̀ ntɨmə̀ a mbi ə̀ tsèm. Wàyn ə̀ bi njɨ̀ ayì ə̀ nkə̀ʼə̀ tò sə və shyə li. 
REV.5.7	Wàyn bi njɨ̀ ayì dyʉ̀ ə̀ shì əbʉʼ ŋwàʼlə̀ yi fa kəvu kə kwoŋ toghə wìʼ yì a ghə̀ ə̀ ŋwʉʼ a kəfwon lì. 
REV.5.8	A ə̀ ndìʼ ando ghə̀ ə̀ nshi əbʉʼ ə ŋwàʼlə̀ ayi, ə̀fo zhwisəvə vi ə̀ kàʼ nə̀ vəchəʼ vi njʉ̀sə̀ kàʼ a məwum ə̀ mbò fəŋkə à wen ə shɨ. No ndò ə̀ nkìʼ əlyuŋ nə̀ kəkaŋ kə a və shɨtə̀ nə̀ gul mu kələŋ kə lwin li tsu à diʼ təjɨ̀m tə viʼi və byɨməvə. 
REV.5.9	Vəwenə sə̀ zhɨmə ndzàŋ ə fi la, “Wàyn njɨ̀, wù ə kwʉʼ li ə̀ me əshi əbʉʼ ə ŋwàʼlə̀ ghenə ə bə̀ytə mɨ̀ŋ yi ə bòʼ byìʼe və nzhwi li wù, wù pfʉ ə̀ zèn kətʉ kə viʼi ə ngwàʼsə̀ tsèm nə̀ viʼi təgàʼ tə tsèm bènə̀ viʼi təloʼ tə tsèm a mbi. Wù ə̀ nzèn kətʉ kə vəwenə ne mənlyuŋ ə̀ bwènsə̀ ku à Nyìngòŋ. 
REV.5.10	Wù ə ne li vəwenə sə diʼ vunə ngwàʼ ə̀ vəchəʼ və ngə̀ŋ ə̀ Nyìngòŋ a və shyèʼè à Nyìngòŋ ə̀ vəghəŋ. Vəwenə lu soʼ ə mbi ghèn.”
REV.5.11	Mà bè sə ki ə̀ yèn ə ntsɨ̀ŋsə ngə̀ŋ ə̀ Nyìngòŋ və taŋə lè, ando sə tɨmə̀ ə̀ kaʼ kəfwon kì əboʼsə nə̀ ə̀fo zhwisəvə vi bènə̀ vəchəʼ vi. 
REV.5.12	Vəwenə nzhɨmə ndzàŋ no a gɨ to la, “Wàyn bi ənjɨ̀ a və̀ nzhwi ə kwʉʼ li ə̀ me əkiʼi kədyòʼ nə̀ əghoʼ, nə̀ ətof, nə̀ gumlə, nə̀ əghoʼsə bènə̀ ə mbwaʼmə̀.” 
REV.5.13	Mà zhʉ no tè ghò a ghə̀ diʼì a kàŋ nə̀ a nse nə̀ a loʼ ə̀ vəmpfʉ və nse nə̀ a mù mə nghoʼomə̀ bènə̀ a mbi ə̀ tsèm zhɨmə la, “Ə wen yì a ghə̀ ŋwʉʼ a kəfwon bènə̀ wàyn bi ənjɨ̀, və diʼ əbwaʼsə̀ ghə̀ŋ, gumlə̀ ghə̀ŋ, ghoʼsə̀ ghə̀ŋ nə̀ kədyòʼ no məzhʉ ə̀ ntsèm.” 
REV.5.14	Ə̀fo zhwisəvə vi ə̀ kàʼ gàʼ la, “Amèyn” Vəchəʼ vi fəŋkə a nse ə̀ ghoʼsə Nyìngòŋ wenə̀ wàyn bi ənjɨ̀ a ndiʼ Yesò Klistò lì.
REV.6.1	A ə̀ ndìʼ tò a zhʉ aghèn, mà yen ando wàyn bi ənjɨ̀ ə bɨtə̀ mbì mɨ̀ŋ fa tì vəmɨ̀ŋ vi sòmbo. Mà zhʉ ando kəfo kə zhwisəkə kətsenkə fa tì ə̀fo zhwisəvə vi ə̀ kàʼ ə bwankə̀ to nə̀ ghʉ ə̀ gàʼ la, “fʉ̀ ə̀ vì!” 
REV.6.2	Mà sə ki ə̀ yèn əlyəŋ ə fəfəghə tsenghə, wìʼ diʼ à yi kətʉ kiʼ fənchyə. Və ku ə̀sòʼ ə təfòyn à wen, ghə̀ nyɨŋ ə̀ fʉ̀ to nə̀ wìʼ a ghə̀ lu ə ntemə ghoŋ zhɨ tò zhɨ be diʼ ə tem ə zhɨ.
REV.6.3	Wàyn bi ənjɨ̀ yì bè bə̀ytə̀ mɨ̀ŋ ə tsen no ə zhʉ kò mà bè zhʉ ando kənkùmtə̀ kəfo zhwisəvə vi ə gaʼà la, “fʉ ə̀ vì!” 
REV.6.4	əlyəŋ ə tsenghə bè fʉ̀ bàŋə̀ la bùŋ. Və ku kədyòʼ bènə̀ nyì ə̀ ngwələŋ ə dyèfə à wìʼ a ghə̀ ə̀ ŋwʉʼ à yi kətʉ la ghə̀ ə nsə̀ʼə̀ əghoŋ a mbi ndi viʼi ə nzhwilə̀ vəlèmə̀ və vəwenə.
REV.6.5	A ə̀ ndìʼ ando ghə̀ bè ə̀ mbə̀ytə̀ mɨ̀ŋ tsen ə və ndiʼ vətaʼ, mà bè zhʉ ando kəfo kə zhwisəkə kətsenkə gaʼà la, “fʉ̀ ə̀ vì!” Mà sə ki ə̀ yèn əlyəŋ ə fenəghə mu wìʼ a ghə̀ ə̀ nyɨŋə à yi kətʉ ghaʼ li vəkilò və bò à wen ə kəvu. 
REV.6.6	Mà zhʉ gɨ̀, ghə̀ gàʼa to nə̀ gɨ̀ wìʼ fa ntìntìn ə̀fo vi ə̀ kàʼ la, “Əko shyèʼ ə kətsi kə mpfen ne kwʉ̀ʼ əzen tò kilò to kəbayn a və bvu fa wit muʼ ko əzen vəkilò və kəbayn a və bvu fa balley vətaʼ, alì kə a kùm məzhiʼ nə̀ məlyʉ̀ʼ.”
REV.6.7	Wàyn bi ənjɨ̀ yì bè bə̀ytə̀ mɨ̀ŋ ə tsen ə və ndiʼ vəkàʼ. Mà zhʉ kəmwètə̀ kə kəfo kə zhwisəkə kə gàʼ la, “Fʉ̀ ə̀ vì!” 
REV.6.8	Mà sə ki ə̀ yèn əlyəŋ tsenghə ghə̀ lyìʼlə̀ kə̀ʼə̀, əzhiʼ wìʼ a ghə̀ ə̀ ndìʼ à yi kətʉ ə̀ ndìʼ Əpfʉ. A ə̀ ndìʼ a lì, əloʼ vəmpfʉvə nse dzɨ̀mtə̀ vì fa bàm. Və ku kədyòʼ la ə̀fo avenə gətə nse məshyə̀ ə̀ nkàʼ, ə̀ lyɨ̀ əshyə̀ mùʼ zhwilə viʼi vyi a və diʼ tsu nə̀ nyì ngwələŋ, nə̀ jɨ̀ŋ ə byɨ, nə̀ təkwaʼa tə fansətə. Nyamsə tətoʼ be zhwilə̀ vətsenvə.
REV.6.9	Wàyn bi ənjɨ̀ bè bə̀ytə̀ mɨ̀ŋ tsen ə və ndiʼ vətàyn, mà yen ə̀ zhwì ə viʼi vyi a və̀ nzhwilə̀ byìʼàndo vəwenə nshə̀ʼtə̀ kənyʉ̀ kə Nyìngòŋ be ti a nə̀ viʼi və yenəvə a kənyʉ̀ ə̀ Nyìngòŋ. Vəwenə ndìʼ ati kəchiʼ kə kəku. 
REV.6.10	Əzhwi a vyi zɨmə̀ gàʼà no a gɨ to la, “Bobo a ghə̀ kiʼi àdyoʼ ə̀ tsèm, ŋwòʼə̀ be diʼ nəmwèʼè, kə a lyɨ̀ ə zhʉ ale ə wù soʼ viʼi venə a nse ə ku ngəʼ à vəwenə ando vəwenə tə zhwì yes a?” 
REV.6.11	Və mù kù vədàlə və fəfəvə à vəwenə no vətsèm ə̀ gàʼ à vəwenə la vəwenə be zhʉ̀tə̀ fəshitə̀ ə zaʼa a zhʉ a viʼi a vyi ne be zhwilə vəlèmə̀ vəŋə vi a wenə̀ vəwenə tə̀ ndiʼ ghə̀ŋ və wenə mu kuʼ a muʼu kuʼ ə̀ kwʉ̀ʼ.
REV.6.12	A ə̀ ndìʼ ando ghə̀ ə̀ mbə̀ytə̀ mɨ̀ŋ ə tsen ə və ndiʼ ə̀ ntʉfə, mà sə ki ə̀ yèn ando pfèn ə fànsə shenə ə̀ bè yèn ando chʉzhʉ ə kaʼkə̀ sə fenə to nə̀ fənchì fə di əpfʉ, sàŋ bè kaʼkə sə bàŋə̀ to nə̀ mənlyuŋ, 
REV.6.13	mədzɨ̀ŋ mə̀ kàŋ fəŋkə̀ a nse to nə̀ ə fəkoʼ a zhʉ fə zàʼà ashɨ ə chʉ ə lɨ̀m wen benə ando əfwof ə chò nə̀ʼə̀, 
REV.6.14	əkaŋ ə somə to nə̀ ŋwàʼlə̀ a və lèmə̀, pfensə no sətsèm nə̀ əshi nsesə a və diʼì a tì àmù somə fà yi əshi. 
REV.6.15	Təfòn tə mbi, nə̀ viʼi vəghoʼkəvə, nə̀ ə tʉtʉ vəsugyèʼ, nə̀ viʼi ə ko, nə̀ viʼi kədyòʼ, no viʼi vətsèm, əkòs nə̀ viʼi vyi a və ko diʼ əkòs ə nyɨŋkə lyòmtə̀ a təfyə̀ nə̀ a ti təghu a pfensə, 
REV.6.16	ə̀ sə zɨmə̀ dzàŋə̀ pfensə nə̀ təghu gàʼà la, “Ghə̀ŋ fəŋkə à yès ə kətʉ ə̀ lyòmtə̀ yès fà wìʼ ghèn a ghə̀ ŋwʉʼ a kəfwon lə̀ bènə̀ fa ngəʼ a wàyn bi ənjɨ̀ diʼ ə ku à yès byìʼ tin ə fwi ə wen. 
REV.6.17	Kə diʼ a lə̀ byìʼe kətsi kə ghoʼkə vəwenə diʼ tin ə fwi ə̀ vəwenə vi li a no wìʼ muʼ ko zì ghə̀ nyɨŋ.”
REV.7.1	Kənyʉ̀ kə tsen a mà ə̀ mbè yen ə̀ ndìʼ ntsɨ̀ŋsə ngə̀ŋ Nyìngòŋ sə̀ kàʼ sə ti a təshyə tə mbi tèn tə kàʼ. Vəwenə nti a lì ghaʼa fwof fa təshyə tèn tə kàʼ ndi kə ghə̀ à chò fa nse, ko fa mù, ko ə nə̀ʼ fəkòʼ. 
REV.7.2	Mà bè yèn ntsɨ̀ŋ ngə̀ŋ ə̀ Nyìngòŋ ə tsen, ghə̀ kuʼ ə̀ vì fa shyə a chʉzhʉ ə saʼa fa tsu, kiʼ kəfo a Nyìngòŋ a ghə̀ ko lu pfʉ ə chwìtə̀ viʼi tsu. Ntɨ̀ŋ ayì zɨmə̀ dzàŋ ntsɨ̀ŋsə ngə̀ŋ ə̀ Nyìngòŋ shì sə̀ kàʼ a Nyìngòŋ ə̀ nku li àdyoʼ à vəwenə la vəwenə byɨsə nse bènə̀ mu no a gɨ to 
REV.7.3	Gàʼà la “Kə ghə̀ŋ à byɨ̀sə nse, ko mu, ko ə̀ nkòʼ, ə zaʼa fa zhʉ a yès a ku ə chwitə a təchʉ̀, ə viʼi shyèʼ ə̀ Nyìngòŋ vəghəŋ ə myetə.” 
REV.7.4	Mà zhʉ və shə̀ʼtə̀ əwen ə wìʼ yi à mò a və̀ nkiʼi əchwitə, vəwenə ndìʼ ə̀ nkamsə̀ ghɨ nə̀ njʉ̀sə̀ kàʼ a məwum ə̀ nkàʼ mu və chwìtə̀ fa ntə̀ʼsə ngwàʼa ngə̀ŋ viʼi ə̀ njʉ̀sə̀ bò. 
REV.7.5	Və̀ nchwìtə viʼi nkamsə njʉ̀sə̀ bò fa ngwàʼa ngə̀ŋ ə Judà, nə̀ viʼi nkamsə njʉ̀sə̀ bò ngwàʼ ə ngə̀ŋ ə̀ Luben, nə̀ viʼi nkamsə njʉ̀sə̀ bò fa ngwàʼ ə ngə̀ŋ Gad. 
REV.7.6	Viʼi nkamsə njʉ̀sə̀ bò ə̀ mfʉ fa ngwàʼ ə ngə̀ŋ Ashel, viʼi nkamsə njʉ̀sə̀ bò fʉ̀ fa ngwàʼ ə ngə̀ŋ ə̀ Naftalì, viʼi nkamsə njʉ̀sə̀ bò fʉ̀ fa ngwàʼ ə ngə̀ŋ ə̀ Manasè, 
REV.7.7	viʼi nkamsə njʉ̀sə̀ bò və fʉ̀ fa ngwàʼ ə ngə̀ŋ ə̀ Simìyòn, viʼi nkamsə njʉ̀sə̀ bò və fʉ̀ fa ngwàʼ ə ngə̀ŋ ə̀ Levì, viʼi nkamsə njʉ̀sə̀ bò və fʉ̀ fa ngwàʼ ə ngə̀ŋ ə̀ Isaka. 
REV.7.8	Viʼi ə̀ mfʉ nkamsə njʉ̀sə̀ bò fa ngwàʼ ə ngə̀ŋ ə̀ Zebulùn, ə̀ fʉ̀ nkamsə njʉ̀sə̀ bò fa ngwàʼ ə ngə̀ŋ ə̀ Josèf bènə̀ viʼi nkamsə njʉ̀sə̀ bò fa ngwàʼ ə ngə̀ŋ ə̀ Benjamìn.
REV.7.9	Fà yì a bàm, mà kɨ̀blə̀ ə̀ yen ənòyn ə viʼi və tsenə və taŋə lè mu vəwenə mòʼ vədàlə və fəfəvə nə̀ əzaŋ à vəwenə avu və ti a shɨ ə̀ kəfwoyn kì bènə̀ wàyn bi njɨ̀ yì. Viʼi a vyi ə̀ ndìʼ tənkì tə viʼi no tətsèm, mu və fʉ̀ fa təshyə tə loʼ tətsèm, be gàʼà tò təgàʼ tətsèm. 
REV.7.10	Vəwenə nzɨmə̀ gàʼà no a gɨ̀ ə to la, “Adìʼ Nyìngòŋ vəghəŋ a ghə̀ ŋwʉʼ a kəfwoyn wenə̀ wàyn bi njɨ̀ ghèn a və bwoŋsə̀ vəghəŋ!” 
REV.7.11	Ntsɨ̀ŋsə ngə̀ŋ Nyìngòŋ no sə̀ tsèm sə tɨmə̀ kàʼ kəfwon kì wenə̀ vəchəʼ vi bènə̀ ə̀fo ə zhwisəvə vi sə̀ ŋàŋlə dyʉ̀ nə̀ təkə̀ʼ tə vəwenə a nse ghoʼsə̀ Nyìngòŋ, 
REV.7.12	gàʼà la, “Kə diʼ to a lì, mbwaʼmə̀, nə̀ əbayn, nə̀ ətof, nə̀ əku kəzòŋ, nə̀ ə gumlə, nə̀ àdyoʼ diʼ ghə̀ wenə no məzhʉ̀ ntsèm! kə ndiʼ to a lì.”
REV.7.13	Chəʼ tsen fuʼtə̀ bèm à mò Joyn la, “Venə diʼ və ndò a və moʼò vədàlə və fəfəvə a? Vəwenə lù fa fe?” 
REV.7.14	Mà bwènsə̀ à wen la, “Ba, à kɨ̀ tò wù.” Ghə̀ mù gàʼ à mò la, “Venə diʼ viʼi a və cho li fa tì ngəʼsə sə̀ fàynsə sə̀. Vəwenə nshʉ li vədàlə və vəwenə ne mənlyuŋ mə wàyn bi ənjɨ̀ və sə fəfə fəfə. 
REV.7.15	A lə̀ kənyʉ̀ a vəwenə ti a shɨ kəfwoyn kə Nyìngòŋ, shyèʼè à wen nə̀nchwì bènə̀ nəntʉʼʉ à wen ə tì ngə̀ŋ. Wìʼ yì a ghə̀ ŋwʉʼ a kəfwoyn ne ndiʼ wenə̀ vəwenə, kɨ̀ŋtə̀ vəwenə. 
REV.7.16	Jɨ̀ŋ ə ko be lu zaf vəwenə, kènla ətoŋ ə mù be lu zɨm vəwenə. Chwìchwì kò əshi lɨməvə ko lu be nyùʼ vəwenə, 
REV.7.17	byìʼàndo wàyn bi njɨ̀ yì a ghə̀ ŋwʉʼ a tì kəshi kə kəfwoyn ne ndiʼ ntsɨ̀ŋ ə̀ vəwenə. Ghə̀ ne lyɨ̀ vəwenə dyʉ̀ nə̀ vəwenə ashi a mu mi a ku əbwòŋ ko mə lu nzɨmə. Nyìngòŋ be tì məshɨ mə vəwenə no ntsèm fà vəwenə ashɨ.”
REV.8.1	Andìʼ ando wàyn bi njɨ̀ yì ə̀ bə̀ys mɨ̀ŋ ə tsen ə və ndiʼ sòmbo, əshi chiʼ a kàŋ la kùʼ ə zaʼa kəbyeʼ kə zhʉ. 
REV.8.2	Mà mù yèn ntsɨ̀ŋsə ngə̀ŋ Nyìngòŋ shìsə sòmbo a sə nti a shɨ Nyìngòŋ lì mu və ku li təsoŋ sòmbo à vəwenə. 
REV.8.3	Ntsɨ̀ŋ ngə̀ŋ ə̀ Nyìngòŋ tsen vì tɨ̀mə a mbì kəchiʼ kə kəku ə̀ Nyìngòŋ, kiʼ kəkaŋ mu və shɨ̀tə̀ nə̀ gul a və nyùʼù kələŋ tsu. Və ku kələŋ à wen no kə ghoʼo la ghə̀ nyuʼ ə̀ bòsə nə̀ təjɨ̀m tə viʼi Nyìngòŋ no vətsèm, a kwi kəchiʼ kə kəku a və shɨtə̀ nə̀ gul a mbì kəfwoyn 
REV.8.4	Ntsɨ̀ŋ ngə̀ŋ ə̀ Nyìngòŋ ayì nyùʼ kələŋ kì ə boʼsə nə̀ təjɨ̀m tə viʼi Nyìngòŋ tì, fələʼ fi fʉ̀ fà wen ə kəvu ə̀ kùʼ a shɨ ə̀ Nyìngòŋ. 
REV.8.5	Ntsɨ̀ŋ ngə̀ŋ ə̀ Nyìngòŋ ayì mù lyɨ̀ kəkaŋ kə kələŋ kì ə̀ tsə̀f ə zhiʼ fa kəchiʼ kə kəku ə̀ lwinsə tsu ə̀ mòʼ shìʼsə a nse no a zhʉ̀ kò əghʉ sə̀ mwàntə̀, bwankə̀, gɨsə gàʼà, ə̀ nse be tsɨŋtə̀ bə̀ykə̀.
REV.8.6	Ntɨ̀ŋsə ngə̀ŋ ə̀ Nyìngòŋ shì sòmbo a və kìʼ təsoŋ tì sòmbo mù sə̀ bvʉ̀tə̀ ə toŋ.
REV.8.7	Ntsɨ̀ŋ ngə̀ŋ ə̀ Nyìngòŋ ə̀ mbì toŋ ə̀soŋ ə wen, awoŋ nə̀ əzhiʼ zìtə̀ ə shiʼi a nse mu və fɨ̀ŋ li nə̀ mənlyuŋə. Ə̀fo a vyi shiʼi a lì ə̀ nyùʼ əshyə nse kə mùʼ fa tì ə̀ bàs ə taʼ, ə̀ bè nè tò ndə̀ŋndəŋ nə̀ nkòʼ bè nyùʼ agəŋ ə zhʉghə no a tsèm.
REV.8.8	Kənkùmtə̀ kə ntsɨ̀ŋ ngə̀ŋ ə̀ Nyìngòŋ toŋ ə̀soŋ ə wen, və mòʼ kəfo a mù kə diʼ tò nə̀ pfèn a ghə̀ bolə̀ nə̀ əzhiʼ, 
REV.8.9	əshyə mù, əmùʼ fa tì təshyə tətaʼ, ə̀fo zhwisəvə no tsèm a və ndìʼ a shyə mù ayì ə pfʉkə, vənkanuʼ ə bè byɨ̀fkə a shyə mù ayì no vətsèm. 
REV.8.10	Ntsɨ̀ŋ ngə̀ŋ ə̀ Nyìngòŋ tsen bè tòŋ əsoŋ ə wen, vəwenə ndiʼ vətaʼ, fədzɨ̀ŋ fə ghoʼo fə lù fa kàŋ ə̀ fə̀ŋ a nse baynə tò nə̀ kənkàʼtə̀. Fə fəŋ a lì ə̀ chìʼ təshyə mù mə nchomə̀ əmùʼ, fa tì təshyə tətaʼ nə̀ a kə shi a mu nfʉ. 
REV.8.11	Əzhiʼ fədzɨ̀ŋ ayi ə̀ ndìʼ, məlwì əshyə mù əmùʼ, fa tì təshyə tətaʼ kaʼsə sə̀ lwilwi. Viʼi pfʉkə no vəghoʼo byìʼàndo vəwenə nyʉ̀ mu mə nlwimə a mì.
REV.8.12	Ntsɨ̀ŋ ngə̀ŋ ə̀ Nyìngòŋ tsen toŋ ə̀soŋ ə wen à ndiʼ vəkàʼ, kəfo kə pfèn ə̀ byɨsə shyə mùʼ fa təshyə tətaʼ ə̀ chwìchwì nə̀ əsàŋ bènə̀ mədzɨ̀ŋ nè chwìchwì ko bè bayn a kətemə kə zhʉ kə mùʼ fa tì ntemə taʼ ə̀ nə̀nchwì ə̀ bè nè kèn la sàŋ wenə mədzɨ̀ŋ ə bayn li a kətemə kə zhʉ kə mùʼ fa tì ntemə taʼ ə̀ nəntʉʼʉ.
REV.8.13	Mà mù sə ki ə̀ yèn bole ghə̀ tànə̀ chò fa kàŋ dì no a gɨ̀ to gàʼà la, “Ndòyn, ndòyn, ndòyn dìʼ à viʼi vyi a və diʼì a nse a zhʉ a təsoŋ tə gàʼà a ntsɨ̀ŋsə sènsə sətaʼ sə̀ diʼ a mətoŋ lə̀.”
REV.9.1	Ntsɨ̀ŋ ngə̀ŋ ə̀ Nyìngòŋ tsen toŋ ə̀soŋ ə wen ə və ndiʼ vətàyn, mà yen fədzɨ̀ŋ fə lù fa kàŋ ə̀ fə̀ŋ a nse ə̀ və ku kənzàs kəchʉ̀ ə nkwòŋ tsen a ghə̀ shwemə shiʼi dyʉ̀ tò dyʉ̀ à wen. 
REV.9.2	Fədzɨ̀ŋ a fìfə bòʼ əchʉ̀ ə nkwòŋ ayi, fələʼ fə tsenfə fʉ̀ ə̀ kùʼ fa tsu kə̀ʼə̀ tò sə fə fʉ̀ fa əchɨ əzhiʼ ghoʼoghə. Fələʼ afìfə fʉ̀ ə̀ fènsə̀ shi kènla chwìchwì bè baynə shiʼì. 
REV.9.3	Ngùməsə fʉ̀ fa tì fələʼ afì ə̀ shiʼi a nse, və ku kədyòʼ kə təŋam à səwensə, 
REV.9.4	ə̀ gàʼ à səwensə la, kə sə à kùm ə̀ byɨ̀fsə agəŋ ə nse, ko tè kəfo fəzhʉfə, ko tè fəkòʼ. Və bòŋsə̀ gàʼ à səwensə la sə chələ viʼi vyi a və ko kiʼ əchwitə Nyìngòŋ à vəwenə təchʉ̀ təkə̀ʼ. 
REV.9.5	Ngùməsə asènsə nko diʼ əzhwilə viʼi a vyi zhwilə, sə ndiʼ ə ku tò ngəʼ à vəwenə a vəsàŋ vətàyn. Ngəʼ a sə ndìʼ ə ku diʼi ə ndiʼ tò nə̀ ngəʼ a wìʼ ə yenə a zhʉ a əŋam ə chə wen. 
REV.9.6	A lu ə ndiʼ a mətsi ayì, viʼi ə nkəŋə pfʉ kò və nyenə. Vəwenə a nkòŋə̀ ə pfʉkə alì əpfʉ ə tyenə lyɨ̀ vəwenə.
REV.9.7	Ngùməsə ashìsə ndìʼ to nə̀ təlyəŋ a tə bvʉ̀tə̀ ə dyʉ̀ a ghòŋ sə nkìʼ ə̀fo à vəwenə a tʉ və diʼ a nə̀ təsòʼ tə təfòyn a və shɨtə̀ nə̀ gul 
REV.9.8	Nyɨŋsə tʉ ə səwensə ndìʼ to nə̀ nyɨŋsə tʉ əki, asoŋ səwensə diʼ to nə̀ asoŋ ə və abìkəŋ. 
REV.9.9	Ngùməsə ashìsə ndìʼ mu sə kɨŋtə̀ li ədyʉ̀ʼ ə səwensə nə̀ ə̀fo mu və shɨ̀tə̀ nə̀ kəkas, sətànə̀ təvò tə vəwenə tə gàʼà tò nə̀ təlyəŋ no tə ghoʼo a tə gùfə̀ ə̀ mfɨŋsə dyʉ̀ a ghòŋ. 
REV.9.10	Sə nkìʼ tənkwèn to nə̀ təŋam be kiʼ tənchə. Kədyòʼ kə̀ ndìʼ a təkwèn ayì kwʉ̀ʼʉ̀ əchə wìʼ ə ghə̀ zhʉ lɨ̀m a vəsàŋ vətàyn. 
REV.9.11	Ngùməsə a shìsə̀ nkìʼ fòyn a ghə̀ soʼo səwensə, à diʼ ntsɨ̀ŋ yì a ghə̀ tùʼmə̀ nə̀ nkwòŋ yì a ghə̀ shwemə shiʼi dyʉ̀ tò dyʉ̀ lì. Əzhiʼ ə wen a əgàʼ ə Hibùlù ə̀ ndìʼ Abadòn, diʼ a əgàʼ ə Glis la Abolon.
REV.9.12	Ngəʼ ə̀ mbì cho li, alì sə̀ bò sə faŋə luwèn əvì. 
REV.9.13	Ntsɨ̀ŋ ngə̀ŋ ə̀ Nyìngòŋ bè tòŋ ə̀soŋ ə wen ə və ndiʼ ə̀ ntʉfə, mà zhʉ gɨ̀ fʉ̀ vì fa təbʉ tə kàʼ a tə ndìʼ a kəchiʼ kə kəku kì a və nshɨ̀tə nə̀ gul a kə nti a shɨ Nyìngòŋ lì. 
REV.9.14	Gɨ̀ ayì ə̀ ngàʼà à ntsɨ̀ŋ ngə̀ŋ ə̀ Nyìngòŋ ayì la, “zàtə̀ ntsɨ̀ŋsə ngə̀ŋ ə̀ Nyìngòŋ shì səkàʼ a və̀ nkwiʼì a mù mə ghoʼomə̀ a və ndzàŋə̀ nə̀ Yuphlates lì.” 
REV.9.15	Və mù zàtə̀ ntsɨ̀ŋsə ngə̀ŋ Nyìngòŋ ashì səkàʼ byìʼàndo əzhʉ ə nkwʉʼ li, kətsi kə kwʉ̀ʼ, sàŋ nə̀ ngwʉ̀ʼ bè kwʉ̀ʼ ə və zhwi wìʼ muʼ ə̀ mùʼ fa tì viʼi vətaʼ. 
REV.9.16	Və shə̀ʼtə̀ à mò la ənòyn ə vəsugyèʼ vi a və nyɨŋ a kwi təlyəŋ tì diʼ vəmalàn ə̀ ghɨ ə̀ bò. 
REV.9.17	Ghèn dìʼ ji a mà ə̀ nyèn təlyəŋ tì a jòm yì a ghə̀ mfʉ à mò a kə̀ʼ lì; viʼi vyi a və̀ nyɨŋ a kwi təlyəŋ tətyɨm tə vəwenə ə nkìʼ ə nkɨ̀ŋsə ghòŋ sə bàŋə̀ tò nə̀ əzhiʼ, nyìmə̀ to nə̀ məkàyn be nyòʼlə̀ nyòʼlə. Ətʉ təlyəŋ atì ə̀ nkə̀ʼə̀ to nə̀ ətʉ ve abìkəŋ. Əzhiʼ nə̀ fələʼ nə̀ məkàyn fʉ̀ fà təwentə a təchʉ̀. 
REV.9.18	Ngəʼsə fànsəsə asènsə sə̀ taʼ a ndìʼ əzhiʼ, nə̀ fələʼ nə̀ məkàyn a sə mfʉ̀ fa təchʉ̀ ə̀ təlyəŋ atì, ə zhwi wìʼ muʼ mùʼ fa tì viʼi və taʼ. 
REV.9.19	Kədyòʼ kə təlyəŋ atì ə̀ ndìʼ à vəwenə təchʉ̀ nə̀ à vəwenə a tənkwèn. Təkwèn tə vəwenə ndìʼ to nə̀ zhusə, kiʼ ətʉ. Tə̀ nlyomsə viʼi nə̀ təwentə.
REV.9.20	Viʼi vətsenvə vi a ngəʼsə asènsə nko zhwì vəwenə lì, tyen la vəwenə ko a kwitə fà vəwenə mbyɨsə. Vəwenə mfaŋ li sə ghoʼsə̀ tò vədeblə̀ bènə̀ mənyo mì a və shɨtə̀ nə̀ gul nə̀ silva bènə̀ kəkas kətsen a kə bàŋə̀ baŋə, ə̀ shɨ̀tə̀ mətsenə nə̀ ngùʼ, bè shɨ̀tə̀ mətsenə nə̀ nkòʼ, à diʼ ə̀fo və ko yenə shi, ko ə nzhʉ ənyʉ̀ kènla və jèʼè. 
REV.9.21	Vəwenə bè tyèn la vəwenə ko a kwitə fà əzhwi viʼi, ko fà vəwenə nyʉ̀ luʼ viʼi, ko fà vəwenə nyʉ̀ ə ku sensə, ko fà vəwenə tsoŋ.
REV.10.1	Kənyʉ̀ kə bè fʉ̀ à mò a əkə̀ʼ a nə̀ jòm, mà yen ntsɨ̀ŋ ngə̀ŋ ə̀ Nyìngòŋ ghoʼo ə tsen ghə̀ shiʼi vì fa kàŋ mu mbòʼsə lem li wen, kəmpfembiʼ kə diʼ à wen kətʉ, əkə̀ʼ ə we baynə tò nə̀ chʉzhʉ, afwen ə wen be diʼ tò nə̀ əlwàŋ əzhiʼ. 
REV.10.2	Ghə̀ ə̀ nkìʼ fəbʉʼ fə ŋwàʼlə̀ ə lemtə à wen kəvu mu və bòʼò li. Ghə̀ tom kəghʉ kəkwoŋ ə toghə wen a ə̀mu mə nghoʼomə̀ ə̀ tòm kəghʉ kəkwoŋ ə nənkwè a nse. 
REV.10.3	Ntsɨ̀ŋ ngə̀ŋ ə̀ Nyìngòŋ ayì dzàŋ no əgɨ̀ ə to ghə̀ kù tò nə̀ gɨ̀ abìkəŋ a zhʉ a ghə̀ dì. Ghə̀ ə̀ ndzàŋə̀ no əzhʉ ə̀ kò, əghʉ bwènsə̀ bwankə̀ aghayn sòmbo. 
REV.10.4	A ndìʼ ando əghʉ aghenə mbwankə, mà sə̀ kəŋ ənyòʼ kənyʉ̀ a ghə̀ ngaʼà alì ə̀ zhʉ̀ gɨ̀ ghə̀ gàʼà shiʼi fa kàŋ la, “Lyòmtə̀ nyʉ̀ vyi a əghʉ bwankəghə ghenə gaʼà aghayn ə sòmbo lə̀, kə a nyòʼ.”
REV.10.5	Fà yi bàm, mà yen ando ntsɨ̀ŋ ngə̀ŋ ə̀ Nyìngòŋ yì a mà yì yen ghə̀ ti a mu be ti a nse ə kuʼsə̀ kəvu kəkwoŋ ə toghə wen a kàŋ 
REV.10.6	ə̀ kàyn a əzhiʼ ə̀ Nyìngòŋ yì a ghə̀ diʼì no məzhʉ ntsèm, à diʼ wen a ghə̀ ə̀ nshɨ̀tə̀ kaŋ, nə̀ nse bènə̀ ə̀mu mə nghoʼomə̀ bè shɨ̀tə̀ no ə̀fo ətsèm a və diʼì a shi avenə la kə və be à zhwi əzhʉ, 
REV.10.7	byìʼì a ne ndiʼ a mətsi a yì a ntsɨ̀ŋ ngə̀ŋ ə̀ Nyìngòŋ kəmwetə fa tì ntsɨ̀ŋsə shì sòmbo ə toŋ əsoŋ wen ə Nyìngòŋ ne kənyʉ̀ kə lyomtəkə wen kì a ghə̀ ə̀ nghʉ ando ghə̀ ə̀ nshə̀ʼtə̀ à viʼi ə shyèʼ ə wen a ə̀ ndìʼ nshə̀ʼtə̀sə sə̀ghoʼkəsə.
REV.10.8	Fà yi bàm, mà zhʉ̀ gɨ̀ yì a ghə̀ yì gàʼ à mò fa kàŋ lì ghə̀ bè gàʼ à mò la, “Dyʉ̀ ə̀ shì ŋwàʼlə̀ yì a ghə̀ diʼì a kəvu ntsɨ̀ŋ ngə̀ŋ ə̀ Nyìngòŋ a ghə̀ ti a mu be ti a nse mu və bòʼò li lì.”
REV.10.9	Mà mù dyʉ̀ à ntsɨ̀ŋ ngə̀ŋ ə̀ Nyìngòŋ yì ə̀ gàʼ à wen la ghə̀ ku fəŋwàʼlə̀ fə lemtəfə fì à mò. Ghə̀ gàʼ à mò la, “Ghaʼ ə̀ pfiʼ, ghə̀ a nlyɨ̀mə̀ tò nə̀ əlyʉ̀ à wù a əchʉ̀ alì ə sə shiʼi à wù a bèm ə nlwìlwi.”
REV.10.10	Mà shi fəŋwàʼlə̀ afì fa kəvu ntsɨ̀ŋ ngə̀ŋ ə̀ Nyìngòŋ ayì ə̀ tsam ghə̀ lyɨ̀mlyɨmə à mò a əchʉ̀ alì sə shiʼi à mò ə bèm ə̀ kaʼsə sə̀ lwilwi. 
REV.10.11	Ntsɨ̀ŋ ngə̀ŋ ə̀ Nyìngòŋ bè gàʼ à mò la mà diʼi ə shə̀ʼtə̀ ətɨm ə̀ Nyìngòŋ à viʼi no vəghoʼo, nə̀ a təloʼ no tə ghoʼo, nə̀ à viʼi a və gàʼà təgàʼ no təghoʼo bènə̀ à təfòyn no tə ghoʼo.
REV.11.1	Və mù ku mbàŋ shəʼ ə̀fo à mò ə̀ gàʼ à mò la, “Lu ə̀ shyə̀ʼ ngə̀ŋ Nyìngòŋ ə ghoʼo nə̀ kəchiʼ kə kəku bè tàŋ viʼi a və ghoʼsə̀ Nyìngòŋ tsu, 
REV.11.2	alì kə a shyə̀ʼ fətin fə ngə̀ŋ Nyìngòŋ ə ghoʼo byìʼe və ku li à viʼi ə tɨm la vəwenə tuʼlə̀ byɨ̀sə ntə̀ʼ ŋwoʼə a vəsàŋ njʉ̀sə̀ bò a məwum ə̀ nkàʼ.” 
REV.11.3	Mà ne tɨm viʼi və yenəvə mò vəbò ə vəwenə moʼ ndisə fənchì ə̀ nshə̀ʼtə̀ ntɨm ə̀ nəmwèʼè ghom a mətsi nkam nə̀ təghɨ tə bò nə̀ məwum ntʉfə.
REV.11.4	Nkoʼ mə olìf menmə la mbo lə nə̀ fo vi a nkaʼtə nti a yi a kwi ə bo lə ə lyɨ kəshi kə viʼi venə a və njèʼè shə̀ʼtə̀ ntɨm ə Nyìngòŋ lə. 
REV.11.5	Wìʼ sətsèn ə̀ mwòmsə̀ ə lyomsə vəwenə, əzhiʼ à fʉ̀ fà vəwenə təchʉ̀ ə̀ byɨ̀sə viʼi kəbàyn ə̀ vəwenə a vyi, a ji aghèn ə zhwi no tè ndò a ghə̀ mwòmsə̀ ə lyomsə vəwenə. 
REV.11.6	Vəwenə kiʼ àdyoʼ ə ken əghʉ la kə ghə̀ shiʼi a mətsi yì a vəwenə jèʼè shə̀ʼtə̀ ntɨm ə̀ Nyìngòŋ ayì lì, kiʼ àdyoʼ ənè la mu kaʼkə a mənlyuŋ be kiʼ àdyoʼ ənè la no tè ngəʼ ko vi a nse no tè a zhʉ ə̀ kò a vəwenə koŋə.
REV.11.7	A ne ə ndiʼ a zhʉ a vəwenə shəʼtə̀ li ntɨm ayì ə mwetə nyàm ə fànsə yì ghə̀ fʉ̀ fa nkwòŋ yì a ghə̀ shwemə shiʼi dyʉ̀ tò dyʉ̀ lì ə soyn ə zhɨ vəwenə be a zhwilə vəwenə. 
REV.11.8	Təbven tə vəwenə tə ne faŋ tò a ji ə to a ntə̀ʼ ghoʼo yì a və̀ mbantə Bobo ə̀ vəwenə tsu a kəntò. Viʼi vətsenvə toŋtə̀ ntə̀ʼ ayì nə̀ Sodòm ko nə̀ Ijìb. 
REV.11.9	Viʼi tò fa təloʼ tətsèm, bènə̀ fa ngwàʼ sətsèm bènə̀ fa təgàʼ tə mbi tətsèm, nə̀ vì nki təbven tə vəwenə a mətsi ntaʼ nə̀ kəbwəʼkə tyèn la kə wìʼ à bvɨ̀mə̀ vəwenə. 
REV.11.10	Viʼi vi a və̀ ntsi a nse sə saŋlə̀ be zhɨ təwen tə vəwenə byìʼì əpfʉ ə viʼi avenə. Vəwenə sə ku be shi ə̀fo fà vəlèmə byìʼàndo nshə̀ʼtə̀sə sə̀ ghoʼokə asènsə sə̀ bò sə pfʉkə li mu sə̀ nku ngəʼ ghoʼo à viʼi a nse. 
REV.11.11	Alì à sə ndiʼ a bàm ə mətsi ayì ntaʼ nə̀ kəbyəʼkə Nyìngòŋ ku kəzhwì kì a kə nè viʼi tsi à vəwenə, kə nè vəwenə lùkə̀ ə̀ tɨ̀mə à vəwenə afwen, viʼi vyi a və̀ nyenə vəwenə sə̀ fànə̀ no nànto. 
REV.11.12	Nshə̀ʼtə̀sə sə̀ ghoʼkəsə asènsə sə̀ bò bwènsə̀ lù fa pfʉ ə̀ zhʉ gɨ̀ ə to tsen a ghə̀ gàʼà fʉ̀ fa kàŋ la, “Ghə̀ŋ kuʼ ə̀ vì ashə̀!” Vəwenə kuʼ ə̀ shwe a tì mbòʼsə viʼi kəbàyn ə̀ vəwenə ti ki. 
REV.11.13	Nse shen no mwèʼè mwèʼè, tò a zhʉ ayì ə̀ bə̀ytə̀ əshyə ntə̀ʼ muʼ fa tì təshyə wum ə̀ zhwilə viʼi nkamsə sòmbo. Əfàyn ə vì a tətyɨm ə̀ viʼi vyi a və mfaŋə̀ tsu lì no nànto vəwenə mù sə ku əghoʼsə à Nyìngòŋ yì a ghə̀ diʼì a kàŋ.
REV.11.14	Ghə̀ŋ zhʉtə a! kənkùmtə̀ kə ngəʼ kə cho li, ghətsen bè dìʼ a məvì tò luwèn.
REV.11.15	Ntsɨ̀ŋ ngə̀ŋ ə̀ Nyìngòŋ tsen bè tòŋ ə̀soŋ ə wen à ə̀ ndiʼ ntsɨ̀ŋsə sòmbo a sə toŋ li. Mà zhʉ gɨsə sə̀ tosə fa kàŋ sə gàʼà la, “Bobo vəghəŋ wenə̀ Klistò kìʼ kədyòʼ ə nsoʼo mbi luwèn, be diʼ ne ə nsoʼo tò soʼo no mətsi ntsèm.” 
REV.11.16	Vəchəʼ vi məwum əbò a njʉ̀sə̀ kàʼ a və̀ŋwʉʼ a Əfwoyn vi a shɨ ə̀ Nyìngòŋ shiʼi a nse nə̀ kəʼ ə̀ sə ghoʼsə̀ wen 
REV.11.17	gàʼà la,
REV.11.17	“Bobo ə Nyìngòŋ àdyoʼ ətsèm wù yì a wu diʼì luwèn, mu wù ə̀ ndìʼ
REV.11.17	yès ə ku kəzòŋ à wù ando wù ə diʼì li kədyòʼ kə ghoʼokə kì a wù ə kiʼi
REV.11.17	ə̀ nzìtə̀ sə soʼo viʼi.
REV.11.18	Tinsə viʼi vyi a və ko kɨ̀ wù tə mfwi,
REV.11.18	alì əzhʉ kwʉʼ li ə wù diʼ ətoŋ fwi ghə̀ wù, əzhʉ mbè nkwʉʼ ə soʼ viʼi vəpfʉkəvə.
REV.11.18	Zhʉ be nkwʉʼ ə wù taʼ viʼi shyèʼ ə̀ wù, andiʼ nshə̀ʼtə̀sə sə̀ ghoʼokəsə wù,
REV.11.18	nə̀ viʼi vyə no vətsèm a və ghoʼsə̀ əzhiʼ ə̀ wu,
REV.11.18	vətovə nə̀ vəbwaʼvə tò ndə̀ŋndəŋ.
REV.11.18	Əzhʉ̀ be kwʉ̀ʼ ə wù byɨsə viʼi vyi a və byɨsə viʼi ə nse.”
REV.11.19	Fa bàm ənyʉ̀ venə, əchʉ ngə̀ŋ ə̀ ghoʼo ə̀ Nyìngòŋ fa kàŋ ə bòʼmə̀, mà yen əkum ə məkàyn ə̀ Nyìngòŋ à wen ə ngə̀ŋ ə ghoʼo. Əghʉ sə̀ mwàntə̀ bwankə̀, fa kəshi ayì, gɨsə fʉ̀ fa tsu, nse nə̀ʼə̀, awoŋ bè shiʼi no à ghoʼo.
REV.12.1	Kəchwitə kə kaynəkə kətsenkə fʉ̀ a kàŋ, mà yen wùwì mu ghə̀ mòʼ ndisə à diʼ əchʉzhʉ, aghʉ ə wen ti a kwi əsàŋ, ə̀sòʼ ə təfòyn ə diʼ à wen kətʉ kiʼ mədzɨ̀ŋ njʉ̀sə̀ bò. 
REV.12.2	Ghə̀ ngùfə̀, diʼ mu ghə̀ sə temsə̀ a məbwi, ə̀ sə̀ zhʉ əlɨ̀m dì ando wàyn ayì ə̀ nzafə wen.
REV.12.3	Kəchwitə kə kanəkə kətsenkə bè fʉ̀ a kàŋ, nyàm ə fàynsə ghoʼo tsen fʉ̀ kə̀ʼə̀ bàŋə̀baŋə, kiʼ ətʉ sòmbo nə̀ ndoŋsə wum. No kətʉ kə kò kə kiʼ ə̀sòʼ ə təfòyn. 
REV.12.4	Əkwen ə wen ə zhès əshyə mədzɨ̀ŋ ə̀ mùʼ fa tì təshyə tə taʼ ə̀ mòʼ shìsə a nse. Nyàm ə fànsə ayì tɨmə a shɨ ə̀ wùwì yì a ghə̀ sə̀ diʼ a məbwi lì sə̀ bvʉ̀tə̀ ə pfiʼ wàyn ayì a ghə̀ a bwi lì. 
REV.12.5	Wùwì ayì bwi wàyn ə wulɨm, à diʼ wen a ghə̀ diʼ lu soʼ təloʼ tə tsèm alì və sòʼ wen ə̀ kùʼ nə̀ wen à Nyìngòŋ a kàŋ nə̀ ə̀soʼ ə fòyn ə̀ wen 
REV.12.6	Wùwì ayì nyɨŋ ə̀ dyʉ̀ a nse zɨm a kəshi a Nyìngòŋ ə̀ nshɨ̀tə̀ ə̀ ghʉ la və ntùʼmə̀ nə̀ wen tsu a mətsi nkam nə̀ təghɨ tə̀ bò nə̀ məwum ə̀ ntʉfə. 
REV.12.7	Fà yì a bàm, əghoŋ ə fʉ̀ a kàŋ, Kətʉ kə ntsɨŋsə a və toŋtə nə̀ Mayikel wenə̀ ntsɨ̀ŋsə wen soyn nyàm ə fànsə yì, nyàm ə fànsə ayì wenə̀ wenə tsɨŋ sə wensə bè bwensə soyn vəwenə, 
REV.12.8	alì Mayikel wenə̀ ntsɨ̀ŋsə wen sə soyn ə̀ zhɨ nyàmə fànsə ayì kènla vəwenə mbè kìʼ kəshi a kàŋ 
REV.12.9	Və mòʼ shìʼsə nyàm ə fànsə ayì a nse, zhù ə mu yì a və ndzàŋə̀ nə̀ Deblə̀ bènə̀ Satan. Adiʼ wen yì a ghə̀ lobtə̀ viʼi mbyi no vətsèm. Və mòʼ shìʼsə wen a nse wenə̀ ntsɨ̀ŋsə wen tò sətsèm. 
REV.12.10	Fà yì a bàm, mà zhʉ gɨ̀ ə to ghə̀ gàʼ ə̀ vì fa kàŋ la, “Ə̀bwòŋ nə̀ kədyòʼ nə̀ ə̀soʼ ə fòyn ə Nyìngòŋ ə̀ vəghəŋ bènə̀ àdyoʼ Klistò ə vi li luwèn byìʼàndo və moʼ li ə̀ shiʼsə̀ wen yì a ghə̀ tə nti a shɨ ə̀ Nyìngòŋ vəghəŋ ghàmə̀ vəlèmə̀ və vəghəŋ nə̀nchwì nə̀ nəntʉʼʉ lì. 
REV.12.11	Vəlèmə̀ avenə soyn li ə̀ nzhɨ wen byìʼ mənlyuŋ mə wàyn bi njɨ̀ nəmwèʼè yì a vəwenə tə̀ nshə̀ʼtə̀ bè kòŋə̀ əku təwen tə vəwenə pfʉ byìʼ wen. 
REV.12.12	No ghə̀ŋ vətsèm a ghə̀ŋ ə tsi a kàŋ, ghə̀ŋ ə nsaŋlə̀! Kə ne mfàynsə̀ à ghə̀ŋ vi a ghə̀ŋ ə tsi a nse nə̀ a mù məghoʼomə̀ byìʼàndo Deblə̀ shiʼi li ə̀ mvi à ghə̀ŋ, tin ə̀ wen ə fwi byìʼàndo ghə̀ kɨ la əzhʉ temsə̀ li ə shwèʼ ə wen ə me.”
REV.12.13	A ə̀ ndìʼ a zhʉ a nyàm ə fànsə yenə la və moʼ li yì a nse, ghə̀ sə̀ nyɨŋ fa bàm wùwì yì a ghə̀ ə̀ mbwì wàyn wulɨm yì lì. 
REV.12.14	Alì və ku təvò tə bolə ghoʼo à wen ndi ghə̀ tayn ə̀ nyɨ̀ŋ fà zhù ayì ə̀ dyʉ̀ a nse zɨm a kəshi yì və ndiʼ tuʼmə nə̀ wen tsu a ngʉ̀ʼsə sə̀ taʼ nə̀ kəbwəʼkə. 
REV.12.15	Zhù ayì chʉ mu fà wen əchʉ̀ to nə̀ nfwayn ə̀mu a bàm wùwì ayì ndi mə lyɨ wen ə̀ chò nə̀ wen. 
REV.12.16	Alì nse gyàmtə̀ wùwì ayì ə̀ koʼmə̀ mì mu a nyàm ə fànsə̀ nchʉ̀ fà wen əchʉ̀ lì. 
REV.12.17	Nyàm ə fànsə ayì fwisə tin à wùwì yì ə̀ lù ə̀ dyʉ̀ əzìtə̀ əghoŋ à viʼi ngwàʼa ngə̀ŋ wùwì ayì, andiʼ viʼi vətsèm vi a və ghʉ təsoʼ tə Nyìngòŋ be shə̀ʼtə̀ ənyʉ̀ a Yesò ə̀ ndiʼi a ndayn. 
REV.12.18	Nyàm ə fànsə ayì tɨmə tò a mbyɨ̀ ə̀mu məghoʼomə̀.
REV.13.1	Fà yì a bàm, mà yen nyàm ghə̀ fʉ̀ ə̀ kuʼ ə̀ vì fa tì ə̀mu mə nghoʼomə̀, kiʼ ətʉ sòmbo. Nə̀ ndoŋsə la əwùm. No ə̀ ndoŋ kò ə̀ nkìʼ ə̀sòʼ ə təfòyn, no kətʉ kə kò kə kiʼ əzhiʼ a ghə̀ telə̀ Nyìngòŋ. 
REV.13.2	Nyàm ətoʼ ayì a mà ə̀ nyenə lì ə̀ mfʉsə̀ nyàm ə̀ kəbo, aghʉ ə wen diʼ to nə̀ aghʉ ə bi toʼ, əchʉ wen diʼ to nə̀ əchʉ abìkəŋ. Zhù ə byɨ yì ku kəfwon nə̀ kədyòʼ ə ghoʼoghə à wen. 
REV.13.3	Kətʉ kə nyàm akì kətsenkə nkə̀ʼə̀ tò sə kənkiʼi li əlyom ə fansəghə alì mu və nchʉʼ li, viʼi vətsèm a nse sə̀ diʼ nə̀ kaynə mù sə̀ dzɨ̀mtə̀ dyʉ̀ tò nə̀ nyàm ayì. 
REV.13.4	Viʼi vətsèm ə sə̀ ghoʼsə̀ zhù ə byɨ yì fambwo ghə̀ ə nku li àdyoʼ ə wen à nyàm ətoʼ yì la ghə̀ ə nsoʼo. Vəwenə mbe ghoʼsə̀ nyàm ətoʼ yì gàʼà la, “A lè dìʼ ndo a nə̀ nyàm ghèn a? A lè zì à soyn ndo əsoyn ə wen a?”
REV.13.5	Və ku vəsàŋ njʉ̀sə̀ bò a məwum ə̀ nkàʼ la nyàm ə̀ toʼ ayì ə nsoʼo, gàʼà ənyʉ̀ ə ghaŋsə̀ wèn a və̀ ntelə Nyìngòŋ. 
REV.13.6	Ghə̀ zìtə̀ sə̀ telə̀ Nyìngòŋ, telə̀ əzhiʼ ə wen be telə̀ viʼi a və̀ntsi a kàŋ. 
REV.13.7	Və nku li àdyoʼ à wen la ghə̀ soyn ə̀ zhɨ̀ viʼi Nyìngòŋ ə̀ bè ku àdyoʼ la ghə̀ soʼ viʼi ngwàʼsə sə̀tsèm, nə̀ viʼi təloʼ tə tsèm, bènə̀ viʼi a və gàʼà no əgàʼ kò ayi. 
REV.13.8	No viʼi vətsèm vi a və̀ntsi a nse ə̀ ndiʼi nghoʼsə̀ wen, andiʼ viʼi vyi a və nko ə̀ nyòʼ təzhiʼ tə vəwenə mibu mbi sə zìtə̀, a ŋwàʼlə̀ ə̀bwòŋ ə̀ wàyn bi ənjɨ̀ yì a və̀ nshyə lì.
REV.13.9	No wu byɨmə ko a ghə̀ tofə ghə̀ tùʼù zhʉ̀tə:
REV.13.10	Və sətsèn ə̀ ndiʼ ə ghaʼ no tè ndò a ghòŋ
REV.13.10	və à ghàʼ tò ghaʼa,
REV.13.10	No ndò a ghə̀ ə shyə nə̀ nyì ngwoləŋ,
REV.13.10	və lù bè shyə wen tò nə̀ nyì ə ngwoləŋ.
REV.13.10	Nakènkə dìʼì la viʼi Nyìngòŋ ə diʼi ə nwensə̀ be shɨ̀tə̀ ghaʼa əbyɨmə vəwenə.
REV.13.11	Mà bè yèn nyàm ə toʼ ə tsen ghə̀ fʉ̀ kuʼ ə̀ vì fa nse, kiʼ əndoŋsə sə bò to nə̀ wàyn bi ənjɨ̀. Ghə̀ ə̀ ngàʼà tò nə̀ əzhù ə byɨ. 
REV.13.12	Ghə̀ shi àdyoʼ ə ghoʼoghə yi a nyàm ətoʼ ə̀ mbì yì nkiʼ lì sə̀ soʼo tò wen a shɨ. Ghə̀ nè la nse nə̀ viʼi a və tsi ə ngumlə̀ nyàm ətoʼ ə̀ mbì yì, a ghə̀ ə̀ nkìʼ əlyom ə toghə mu və chʉʼ li lì. 
REV.13.13	Kənkùmtə̀ kə nyàm ətoʼ aghèn ə̀ nè ənyʉ̀ kaynəvə, ə̀ nè tè əzhiʼ ə lù fa kàŋ ə̀ shiʼi vì a nse viʼi vətsèm ə yenə. 
REV.13.14	Byìʼì ənyʉ̀ kanəvə avenə a Nyìngòŋ ə nghʉsə nyàm ətoʼ aghèn sə̀ nè a shɨ nyàm ətoʼ ə̀ mbì yì lì lobtə viʼi vətsèm a və̀ ntsi a nse ə̀ gàʼ la vəwenə shɨtə kənshyə̀ʼsə̀ kə nyàm ətoʼ kì a ghə̀ ə̀ nkìʼ əlyom ə toghə mu və bvàʼ nə̀ nyì ə ngwoləŋ alì ghə̀ bu sə diʼ tò to lì. 
REV.13.15	Və ku kədyòʼ à kənkùmtə̀ kə nyàm ətoʼ kì la ghə̀ fwof kəzhwì a əchʉ̀ kənshyə̀ʼsə̀ kə nyàm ətoʼ ə lyomə yì ndi kənshyə̀ʼsə̀ kə nyàm akì gàʼ ə̀ nè və shyə no ndò yì a ghə̀ ə tyenə ghoʼsə kəwenkə. 
REV.13.16	Nyàm ətoʼ yì a ghə̀ mfʉ fa nse lì bè kàyn la və ghʉ kəchwitə a əkwoŋ ə toghə ko a chʉ kətʉ no ndò; wuto ko wàyndyə, wu ə ko, ko wù kənfem, kəkòs ko wìʼ a ghə̀ diʼì fà wen ə ngə̀ŋ. 
REV.13.17	Wìʼ ə nko diʼ ə baʼlə ko ə zen kəfo a bwen la ghə̀ kìʼ kəchwitə kə diʼì əzhiʼ ko ətaŋ əzhiʼ ə wen.
REV.13.18	Kènkə diʼ ə wù ə nkiʼ ətof kwòʼtə̀ ə kɨ. No ndò a ghə̀ ə kiʼ ətof ghə̀ shwèʼ əkɨ ətaŋ ə nyàm aghenə byìʼàndo ətaŋ ayi diʼ əzhiʼ wìʼ. Ətaŋ ayi ə̀ ndìʼ əghɨ ntʉfə nə̀ njʉ̀sə̀ ntʉfə a məwum ə̀ ntʉfə.
REV.14.1	Mo Joyn sə ki ə̀ kɨ̀blə̀ yèn wàyn bi njɨ̀ ghə̀ ti a pfèn Zayòn wenə viʼi wen nkam nə̀ sə ghɨ nə̀ njʉ̀sə̀ kàʼ a məwum ə̀ nkàʼ. Vəwenə ndìʼ mu vəwenə nyòʼò li əzhiʼ wen nə̀ əzhiʼ Tìʼ wen à vəwenə təchʉ̀ tətʉ. 
REV.14.2	Mà zhʉ gɨ̀ ghə̀ kù fʉ vì fa kàŋ tò sə à kù ə̀fəŋ ə ghoʼoghə, bwankə̀ to nə̀ əghʉ. Gɨ̀ ayì ə̀ nkù to nə̀ təlyuŋ a viʼi vi ə bʉʼʉ. 
REV.14.3	Viʼi a vyi nkamsə ghɨ nə̀ njʉ̀sə̀ kàʼ a məwum ə̀ nkàʼ ə̀ nzɨmə̀ ndzàŋ ə fi kènla wìʼ zì ghə̀ ziʼi əzhɨm əchò tò vəwenə vi a və sə̀ diʼ mu və zen li kətʉ kə vəwenə fa mbi. Vəwenə nzhɨmə ndzàŋ ayì a shɨ kəfwoyn nə̀ ə̀fo zhwisəvə vi ə̀kàʼ bènə̀ vəchəʼ. 
REV.14.4	Viʼi avenə ndìʼ vi a vəwenə nko byɨsə təwen tə vəwenə wenə̀ və ki; à dìʼ vəwenə a vəwenə dzɨ̀mtə̀ wàyn bi ənjɨ̀ no fe a ghə̀ dyʉ̀; à dìʼ vəwenə a və̀ ndìʼ mu və zen li kətʉ kə vəwenə fà Wùmə̀nsòŋ vəwenə sə diʼ mbì ashɨ nkòʼ à Nyìngòŋ wenə̀ wàyn bi ənjɨ̀. 
REV.14.5	Vəwenə nko təmə̀ zhò ndzɨ̀ŋ byìʼe vəwenə nko kiʼ kənyʉ̀ kə shwekə.
REV.14.6	Fà yì a bàm, mà bè yèn ətsɨ̀ŋ ngə̀ŋ ə̀ Nyìngòŋ tsen ghə̀ tàynə̀ chò no fa kàŋ kiʼ ətɨm ə jùŋ a ghə̀ ə diʼì tò nəmwèʼè no mətsi ntsèm əshə̀ʼtə̀ à viʼi vyi a və diʼì a nse. Ghə̀ dìʼ əshə̀ʼtə̀ ntɨm ayì à viʼi təloʼ tətsèm nə̀ à ngwàʼsə sə̀tsèm, nə̀ à viʼi təgàʼ tətsèm bènə̀ à no ndò a ghə̀ tsi a nse. 
REV.14.7	Ntsɨ̀ŋ ngə̀ŋ ə̀ Nyìngòŋ ayì ə̀ nzɨmə̀ gàʼà no a gɨ̀ to la, “Ghə̀ŋ ə̀ nghoʼsə̀ Nyìngòŋ byìʼe əzhʉ kwʉʼ li ə ghə̀ soʼ viʼi. Ghə̀ŋ ghoʼsə̀ wen yì a ghə̀ ə̀ nshɨ̀tə̀ kaŋ nə̀ nse nə̀ ə̀mu mə ghoʼomə̀ bènə̀ ashɨ a mu nfʉ fa tsu.”
REV.14.8	Kənkùmtə̀ kə ntsɨ̀ŋ ngə̀ŋ ə̀ Nyìngòŋ ə tsen bè dzɨ̀mtə̀ ə̀ fʉ̀ sə̀ gàʼà la, “Babilòyn ə ntə̀ʼ ə ghoʼo yì ə fəŋ li, ghə̀ ə fəŋ li. Andiʼ wen a ghə̀ nè la təloʼ tətsèm tə nyʉ məlyʉ̀ʼ mì a mə nè la vəwenə nkòŋə̀ əntsi ntsìnə̀sə kəmɨ̀ŋ.”
REV.14.9	Ntsɨ̀ŋ ngə̀ŋ ə̀ Nyìngòŋ tsen bè dzɨ̀mtə̀ fʉ̀ nə̀ və mbì vi ə və ndiʼ vətaʼ, ə̀ bè sə̀ zɨmə̀ gàʼà a gɨ̀ ə to la, “No ndò a ghə̀ ə ghoʼsə̀ nyàm ə̀ toʼ yì nə̀ kənshyə̀ʼsə̀ kə wen kì, və nku kəchwitə à wen əchʉ kətʉ ko à wen əkwoŋ, 
REV.14.10	ne be nyʉ məlyʉ̀ʼ mə ntomə̀ a və ko ə̀ fɨ̀ŋ a diʼ tin ə fwi ə̀ Nyìngòŋ. No ndò fa vəwenə ne yen ə ngəʼ a zhìʼ nə̀ məkàyn mə nyʉ̀ʼlə mə a shɨ ntsɨ̀ŋsə ngə̀ŋ ə̀ Nyìngòŋ sə ŋwoʼəsə wenə̀ wàyn bi ənjɨ̀. 
REV.14.11	Fələʼ fəzhiʼ fì a vəwenə a yen ə ngəʼ tsu ə kuʼu tò kuʼu a kàŋ əzaʼa no fa ze. Viʼi avenə a və ghoʼsə̀ nyàm ə̀ toʼ yì nə̀ kənshyə̀ʼsə̀ kə wen mu və ku li kəchwitə kəzhiʼ wen ko lu kiʼi ənzhʉ̀tə tè nə̀nchwì ko nəntʉʼʉ.”
REV.14.12	Kənyʉ̀ a kènkə dìʼì la viʼi ə Nyìngòŋ ə diʼi. Adìʼ vəwenə a və ghʉ təsoʼ tə Nyìngòŋ be byɨmə à Yesò.
REV.14.13	Mà bè zhʉ̀ gɨ̀ ghə̀ fʉ vì fa kàŋ gàʼà la, “Nyoʼo kènkə: Əzìtə̀ fa luwèn ə dyʉ̀ nə̀ mbì, əsaŋlə diʼ à no ndò a ghə̀ pfʉ shyèʼè əshwèʼ ə Bobo.” Kəzhwì kəŋwoʼəkə bwènsə̀ gàʼ la, “Nəmwèʼè, əsaŋlə a lutə̀ diʼ à vəwenə. Vəwenə ne zhʉ̀tə̀ fà vəwenə ngəʼsə byìʼàndo əshyèʼ jùŋə ghə̀ vəwenə ne dzɨ̀mtə vəwenə gàʼ à vəwenə.”
REV.14.14	Mà sə ki ə̀ kɨ̀blə̀ yèn mbòʼ ə fəfə, wìʼ ŋwʉʼ a kwi mbòʼ, ayì diʼ to nə̀ Wàyn ə̀ Wìʼ. A ndiʼ wìʼ yi a və ntsuʼli ghʉ, mu ghə̀ chiʼ ə̀sòʼ ə təfòyn à wen kətʉ mu və shɨ̀tə̀ nə̀ gul. Ghə̀ ə nkiʼ fənyì fə sɨm fə lyɨməfə à wen kəvu. 
REV.14.15	Ntsɨ̀ŋ ngə̀ŋ ə̀ Nyìngòŋ tsen bè fʉ̀ vì fa tì ngə̀ŋ ə̀ Nyìngòŋ ə ghoʼo, dzàŋə̀ no a gɨ̀ ə to gàʼà à wìʼ yì a ghə̀ ə̀ ŋwʉʼ a kwi mbòʼ yì la, “Lyɨ fənyì fə sɨm ə̀ wu ə mpfì ə̀fo tsu byìʼàndo əzhʉ məpfì ə kwʉʼ li, ə̀fo ə nse to li ə nkwʉʼ a məpfì.” 
REV.14.16	Wìʼ yì a ghə̀ ə̀ ŋwʉʼ a kwi mbòʼ mù zìtə̀ əvə̀ŋ fənyì fə wen ə̀ pfì ə̀fo fa nse.
REV.14.17	Ntsɨ̀ŋ ngə̀ŋ ə̀ Nyìngòŋ tsen bè fʉ̀ ə̀ vì fa ngə̀ŋ ə̀ Nyìngòŋ ə ghoʼo a kàŋ be kiʼ fənyì fə sɨm fə lyɨməfə.
REV.14.18	Ntsɨ̀ŋ ngə̀ŋ ə̀ Nyìngòŋ tsen a ghə̀ kìʼ kədyòʼ a kətʉ əzhiʼ bè fʉ̀ ə̀ vì fa kəchiʼ kə kəku. Ghə̀ dzàŋ ə̀ gàʼ à no a gɨ̀ to à ntsɨ̀ŋ ngə̀ŋ ə̀ Nyìngòŋ yì a ghə̀ ə̀ nkìʼ fənyì fə sɨm fə lyɨməfə fì la, “Lyɨ fənyì fə sɨm ə̀ wù kwòŋ əchuŋsə lamsə̀ ə lwi fa əsɨm ə nse byìʼàndo lamsə̀ yi ə bàŋə̀ li.” 
REV.14.19	Ntsɨ̀ŋ ngə̀ŋ ə̀ Nyìngòŋ ayì mù və̀ŋ ə̀ kaʼsə nə̀ fənyì fə sɨm ə wen a nse ə̀ kwòŋ ashɨ lamsə̀ lwi nə̀ fəwenfə we shìʼsə a nkwòŋ yì ndi və tùʼlə to a ji a Nyìngòŋ dìʼ tin ə fwi wen à viʼi. 
REV.14.20	Və lù ə̀ fʉ̀ fa ntə̀ʼ mibu ŋwìʼ lamsə̀ lwi ayì. Mənlyuŋ fʉ̀ lamsə̀ lwi a və̀ ŋwìʼì lì sə ti a nse ə ghoʼo əzaʼa vəmal əghɨ bò be shwemə əzaʼa akwoŋ ə̀ tàyn.
REV.15.1	Mà bè yèn kəchwitə kə ghoʼokə kə fànsəkə kətsenkə a kàŋ. Mà ə̀ nyen li ntsɨ̀ŋsə ngə̀ŋ ə̀ Nyìngòŋ la sòmbo, sə kiʼ ngəʼsə sòmbo, andiʼ ngəʼsə shì a sə dìʼì kəmyètə̀ kə tin ə fwi ə̀ Nyìngòŋ.
REV.15.2	Mà mbe ə̀ nyèn kəfo kə kə̀ʼə̀ to nə̀ ə̀mu mə ghoʼomə̀, baynə lyəŋsə̀ to nə̀ kənki kə ashɨ a və fə̀ŋə̀ nə̀ əzhiʼ. Mà mbe yèn viʼi a və soyn ə̀ nzhɨ nyàm ətoʼ yì a ghə̀ fʉ̀ ə̀ kuʼ ə̀ vì fa ə̀mu lì wenə̀ kənshyə̀ʼsə̀ kə wen əboʼsə nə̀ ətaŋ ə zhiʼ wen, və ti a mbyɨ̀ ə̀mu mə ghoʼomə̀ mì kiʼ təlyuŋ tə Nyìngòŋ à vəwenə avu. 
REV.15.3	Vəwenə nzhɨmə ndzàŋ ə̀ Mosìs ə wù shyèʼ ə̀ Nyìngòŋ nə̀ ndzàŋ wàyn bi ənjɨ̀ a ghə̀ ə̀ ngàʼà la:
REV.15.3	“Bobo Nyìngòŋ, Tìʼ àdyoʼ ə̀ tsèm.
REV.15.3	Wù nè ənyʉ̀ ghoʼkəvə kanəvə!
REV.15.3	Wù dìʼ fòyn a təloʼ tò tətsèm.
REV.15.3	Jisə shyə̀sə diʼ jisə sə̀ tɨməsə be diʼ jisə nəmwèʼè!
REV.15.4	Tìʼ, a lè à faŋ ndo ke mfànə̀ be ghoʼsə̀ əzhiʼ ə̀ wu a?
REV.15.4	Adìʼ tò wunyɨŋ diʼ wu ŋwòʼə.
REV.15.4	Viʼi təloʼ tə tsèm ə lù vi
REV.15.4	ghoʼsə̀ wù
REV.15.4	byìʼàndo viʼi vətsèm ə yen li a ndayn la əshyèʼ wu diʼ əshwèʼ ə tɨməghə.”
REV.15.5	Fà yi ə bàm mà sə ki ə̀ yèn mu və bòʼò li kəshi kə ŋwoʼəkə a tì fəngə̀ŋ ati ngə̀ŋ ə̀ Nyìngòŋ ə ghoʼo a kàŋ. 
REV.15.6	Mà yen ntsɨ̀ŋsə ngə̀ŋ ə̀ Nyìngòŋ shì sòmbo fʉ̀ ə̀ vì fa ngə̀ŋ Nyìngòŋ ghoʼo yì nə̀ ngəʼsə shì sòmbo. Ntsɨ̀ŋsə ashì ə̀ mòʼo ndisə sə̀ baynə la wəŋ, ə̀ kwiʼ ə̀pfʉ̀sə à vəwenə a dyʉ̀ʼ mu və shɨ̀tə̀ nə̀ gul. 
REV.15.7	Kəfo kə mùʼ fa tì ə̀fo zhwisəvə vi ə̀ kàʼ ku əkaŋ sòmbo mu və shɨ̀tə̀ nə̀ gul à ntsɨ̀ŋsə ngə̀ŋ ə̀ Nyìngòŋ shì. Əkaŋ a vyi ə̀ ndìʼ mu və lwin li nə̀ ənyʉ̀ vyi a və dìʼì tin ə fwi ə̀ Nyìngòŋ yì a ghə̀ ə faŋə̀ to tò əghayn əmùʼ. 
REV.15.8	Ngə̀ŋ Nyìngòŋ ə ghoʼo yì lwin nə̀ fələʼ mu fə fʉ̀ fa əbayn yì a Nyìngòŋ ə̀ nkìʼ ə̀ bè fʉ̀ fà wen kədyòʼ kò a ndiʼ la wìʼ zì ghə̀ kwen a tì ngə̀ŋ Nyìngòŋ ə ghoʼo ayì əchò la ngəʼsə shì a ntsɨ̀ŋsə ngə̀ŋ Nyìngòŋ shìsə sòmbo ə vì nə̀ səwensə me li.
REV.16.1	Mà mù bè zhʉ̀ gɨ̀ to ghə̀ gàʼà fʉ̀ fa tì ngə̀ŋ Nyìngòŋ ə ghoʼo yì à ntsɨ̀ŋsə ngə̀ŋ Nyìngòŋ shì sòmbo la, “Ghə̀ŋ dyʉ̀ ə̀ shʉ̀ʼ ə̀ shìʼsə ngəʼsə shì fa əkaŋ vi sòmbo a nse a sə dìʼì tin ə fwi ə̀ Nyìngòŋ.”
REV.16.2	Ntsɨ̀ŋ ngə̀ŋ ə̀ Nyìngòŋ mbì dyʉ̀ shʉ̀ʼ shìʼsə kəkaŋ kə wen a nse, tətsaʼa tə fànsətə ku viʼi vyi a və nkìʼ kəchwitə kə nyàm ətoʼ be ghoʼsə̀ kənshyə̀ʼsə̀ kə wen.
REV.16.3	Kənkùmtə̀ kə ntsɨ̀ŋ ngə̀ŋ ə̀ Nyìngòŋ kə shʉ̀ʼ ə̀ shìʼsə kəkaŋ kə wen a ə̀mu məghoʼomə̀, ə̀mu a mì kaʼkə̀ sə̀ diʼ tò nə̀ mənlyuŋ mə wu pfʉ. No kəfo kə zhwisəkə kə kò a kə̀ ndìʼ a tì ə̀mu a mì pfʉ.
REV.16.4	Kənkùmtə̀ kə ntsɨ̀ŋ ngə̀ŋ ə̀ Nyìngòŋ ə sə ndiʼ sətaʼ shʉ̀ʼ shìʼsə kəkaŋ kə wen a təfwàn tə a mù nə̀ a ashɨ lèmə̀lèmə̀, ə̀mu mi kaʼkə a mənlyuŋ. 
REV.16.5	Mà zhʉ ntsɨ̀ŋ ngə̀ŋ ə̀ Nyìngòŋ a ghə̀ kiʼì kədyòʼ a ə̀mu gàʼ la,
REV.16.5	“Wù soʼ li nsoʼsə shyə̀sə ntinə a ji tɨmə,
REV.16.5	A dìʼ wù yì a wu diʼì, mu wù tə ndiʼ à be diʼ tò wù a wù ə diʼì wu ŋwoʼə.
REV.16.6	Viʼi ə nzhwilə̀ li viʼi vyə̀ zhwilə nshə̀ʼtə̀sə sə̀ ghoʼkəsə,
REV.16.6	Wu ə̀ nku mənlyuŋ luwèn la vəwenə nyʉ. Vəwenə kiʼì tò kəfo a vəwenə yi ndiʼ ə kiʼi.”
REV.16.7	Mà bè zhʉ ando gɨ̀ ə dì fʉ vì fa əshyə kəchiʼ kə kəku la,
REV.16.7	“No nəmwèʼè, a Bobo Nyìngòŋ ə̀ Tìʼ àdyoʼ ə̀ tsèm,
REV.16.7	wù soʼo nsoʼsə shyə̀sə tò nəmwèʼè, be soʼo tò a ji ə tɨmə!”
REV.16.8	Fà yi bàm, mà yen ntsɨ̀ŋ ngə̀ŋ ə̀ Nyìngòŋ sə ndiʼ səkàʼ shʉ̀ʼ ə̀ shìʼsə nə̀ kəkaŋ kə wen a kətʉ əchʉzhʉ, ghə̀ kiʼi kədyòʼ ənyùʼ viʼi to nə̀ əzhiʼ. 
REV.16.9	Əlɨ̀m əchʉzhʉ a ghə̀ nyùʼù vəwenə mfànsə̀, vəwenə mù sə telə̀ Nyìngòŋ yì a ghə̀ ə kiʼì kədyòʼ əku ngəʼsə asènsə, kènla vəwenə kwitə li tətyɨm tə vəwenə fà vəwenə a mbyɨsə nghoʼsə̀ Nyìngòŋ.
REV.16.10	Ntsɨ̀ŋ ngə̀ŋ ə̀ Nyìngòŋ tsen ə sə ndiʼ sətàyn shʉ̀ʼ ə̀ shìʼsə kəkaŋ kə wen a kwi kəfwoyn ə̀ nyàm ətoʼ yì, kəshi kì a ghə̀ ə̀ nsoʼo tsu lì fen no kətsèm. Viʼi vi a və̀ ndìʼ à wen ə̀soʼ fòyn ayì sə lèmə̀ lɨmə vəwenə a əlɨ̀m yi a vəwenə nzhʉ. 
REV.16.11	Vəwenə mù sə telə̀ Nyìngòŋ ə̀ kàŋ byìʼì əlɨ̀m a vəwenə nzhʉ à vəwenə tətsaʼa alì kènla vəwenə kwitə li tətyɨm tə vəwenə fà vəwenə a mbyɨsə.
REV.16.12	Ntsɨ̀ŋ ngə̀ŋ ə̀ Nyìngòŋ ə sə ndiʼ ə ntʉfə, bè shʉ̀ʼ ə̀ shìʼsə kəkaŋ kə wen a əfwan ə̀mu məghoʼomə̀ a və ndzàŋə̀ nə̀ Yuphlates, ə̀mu mi zɨm no ə̀ ntsèm shɨ̀tə ji à təfòyn tì a təmfʉ fa shyə a əchʉzhʉ ə saʼa fa tsu ə̀ sə̀ ti ədyàŋ. 
REV.16.13	Mà yen əzhwi byɨvə tsenəvə taʼ a və kə̀ʼə̀ to nə̀ təsenətə fʉ̀ ə̀ vì fa əchʉ ə̀ əzhù ə byɨ nə̀ fa əchʉ ə nyàm ətoʼ bènə̀ fa əchʉ nshə̀ʼtə̀ kənlobtə. 
REV.16.14	Əzhwi byɨvə avenə ndìʼ vədeblə̀ a və̀ njèʼè dìʼì əchwitə kanəvə. Əzhwi a vyi ə̀ njèʼè dyʉ̀ no à təfòyn tə tsèm a mbi ə tsèntə vəwenə a kəshi kə mùʼ ə vəwenə baʼtə̀ soyn a kətsi kə ghoʼokə Nyìngòŋ ə Tìʼ àdyoʼ ə̀ tsèm.
REV.16.15	Mà zhʉ ando wìʼ ə gàʼà la, “Ghə̀ŋ zhʉtə a! mà vì a nə̀ tsòŋ. Əsaŋlə ne ə ndiʼ à wìʼ a ghə̀ ŋwʉʼ no a əzhʉ ə̀ kò bvʉ̀tə̀ nə̀ ndisə à wen a wen ndi kə ghə̀ ne jèʼ kənàʼ ntsuʼ a ntìntìn ə̀ viʼi.”
REV.16.16	Əzhwi byɨvə avenə ntsèntə̀ təfòyn a tèntə a kəshi kətsenkə a və dzàŋə̀ a əgàʼ Hibùlù nə̀ Almagedòn.
REV.16.17	Ntsɨ̀ŋ ngə̀ŋ ə̀ Nyìngòŋ tsen ə sə ndiʼ sòmbo, bè fʉ̀ ə̀ chès kəkaŋ kə wen a kàŋ, mà zhʉ əgɨ̀ to gàʼ ə̀ fʉ̀ fa kəfwoyn a tì ngə̀ŋ ə̀ Nyìngòŋ ə ghoʼo la, “Ənyʉ̀ tsèm ə me li!” 
REV.16.18	Əghʉ sə mwàntə̀ be bwankə̀ fa kəshi ayì, gɨsə be fʉ̀ vì fa tsu. Nse bè nə̀ʼ ə̀ bə̀ykə̀ a ji tsen a ghə̀ nko təmə̀ nə̀ʼ fa ətʉʼ a Nyìngòŋ ə̀ nshɨ̀tə wìʼ. Mənə̀ʼ nse ayì ə̀ mfànsə̀. 
REV.16.19	Və gə̀tə̀ ntə̀ʼ Babilòyn məshyə̀ ntaʼ, ə̀ byɨ̀sə ntə̀ʼsə sə̀ ghoʼkəsə no sətsèm a sə ndìʼ tsu. A le ji a Nyìngòŋ ə̀ nkwòʼtə̀ viʼi Babilòyn fa tsu ə̀ nè vəwenə nyʉ məlyʉ̀ʼ fa ndoŋ yì a ghə̀ dìʼì tin ə fwi wen. 
REV.16.20	Təloʼ a tə̀ ndìʼ mu ə̀mu nyɨŋ li ə̀ nkaʼ somə, pfensə bè somə tò sətsèm. 
REV.16.21	Awoŋ sə shiʼì a kətʉ ə viʼi fa kàŋ, əshɨ ə̀ mùʼ ə dìʼì fànsə̀ no nànto. Viʼi mù sə̀ telə̀ Nyìngòŋ byìʼì ngəʼ awoŋ aghenə byìʼàndo à ə̀ ndìʼ no ngəʼ fànsə.
REV.17.1	Fa tsu, ntsɨ̀ŋ ngə̀ŋ ə̀ Nyìngòŋ tsen fa tì ntsɨ̀ŋsə ngə̀ŋ Nyìngòŋ shì sòmbo sə nkiʼ əkaŋ vi sòmbo vì ə̀ gàʼ à mò la, “Vi mà diʼ jì à wù a və ne ku ngəʼ à fòyn njèʼtə̀sə yì a diʼì loʼ yi a və bwomə̀ a mbyɨ̀ təfwan tə a mù no tə ghoʼo. 
REV.17.2	Təfòyn tə tsi li nə̀ wen fa mbi tò tətsèm. Viʼi a və tsi a nse ə nyʉ li məlyʉ̀ʼ mə kəmɨ̀ŋ ə wen mə̀ nghaʼ vəwenə.”
REV.17.3	Kəzhwì kə Nyìngòŋ kə shi əkwoʼtə ghomə, ntsɨ̀ŋ ngə̀ŋ ə̀ Nyìngòŋ yì lyɨ̀ mò ə̀ dyʉ̀ nə̀ mò a nse zɨm, mà yen wùwì ə tsen tsu ghə̀ ŋwʉʼ a kwi nyàm ə bàŋə̀ tsen mu və nyòʼò li təzhiʼ à wen əwen. Təzhiʼ atì tə diʼ mbàʼsə a sə telə̀ Nyìngòŋ. Nyàm ayì ə̀ nkìʼ ətʉ sòmbo nə̀ əndoŋsə tsu əwùm. 
REV.17.4	Wùwì ayì ə̀ ndìʼ mu ghə̀ mòʼ ndisə sə̀ bàŋə̀baŋə. Əwen ə wen nə̀ ndisə wen sə ndìʼ mu və shɨ̀tə̀ nə̀ ə̀fo a və shɨtə̀ nə̀ gul nə̀ ngùʼsə̀ ko toghə bènə̀ təfo tətotə. Ghə̀ ə̀ nkiʼ ə̀ ndoŋ à wen kəvu mu və shɨ̀tə̀ nə̀ gul ghə̀ diʼ mu ghə̀ ə lwin li tò nə̀ ənyʉ̀ byɨvə fansəvə nə̀ kəmɨ̀ŋ kə. Ənyʉ̀ avenə ndìʼ mbàʼsə a sə dìʼì tò ntsìnə̀ kəmɨ̀ŋ ə wen wenə̀ lʉmə. 
REV.17.5	Və̀ nyòʼò li əzhiʼ ə̀ kanəghə tsenghə à wen əchʉ kətʉ la, “Babilòyn, ntə̀ʼ ə ghoʼo. Wù dìʼ əmpfì njèʼtə̀sə sə̀tsèm be diʼ əmpfì ənyʉ̀ byɨvə fansəvə a nse.” 
REV.17.6	Mà yen mu wùwì ayì ə nyʉ li mənlyuŋ mə viʼi ə Nyìngòŋ nə̀ mənlyuŋ mə̀ viʼi a və̀ nzhwilə̀ byìʼàndo vəwenə ntɨmə viʼi vəyenəvə a ənyʉ̀ ə Yesò.
REV.17.6	Mà ə̀ nyenə wen ə̀ sə̀ diʼ nə̀ kanə ghoʼoghə, 
REV.17.7	alì ntsɨ̀ŋ ngə̀ŋ ə̀ Nyìngòŋ yì bèm à mò la, “Wù dìʼ nə̀ əkaynə byìʼì ghò? Mà a shə̀ʼtə̀ kənyʉ̀ kə kanəkə à wù byìʼì wùwì ghèn nə̀ nyàm yì a ghə̀ ŋwʉʼ à yi kətʉ, ghə̀ kiʼ ətʉ sòmbo nə̀ ə ndoŋsə wum lə̀. 
REV.17.8	Nyàm ghèn a wù ə yenə lə̀ ə̀ ndìʼ to alì ghə̀ sə̀ diʼ mu ghə̀ pfʉ li. Ghə̀ diʼ ne fʉ̀ ə kuʼ fa nkwòŋ yì a ghə̀ ə shwemə shiʼi dyʉ̀ tò dyʉ̀ lì ə dyʉ̀ ə və byɨsə wen. Viʼi vi a və nko nyòʼ təzhiʼ tə vəwenə a ŋwàʼlə̀ ə̀bwòŋ mibu və sə shɨ̀tə mbi ne yen nyàm aghèn ə ndiʼ nə̀ əkaynə byìʼàndo ghə̀ tə̀ ndiʼ, ə̀ pfʉ ə be sə diʼ lu bwènə̀ vì.”
REV.17.9	“Kènkə diʼ mu wù yi ə ntofə wù à kwòʼtə̀ ə̀ kɨ: Ətʉ venə sòmbo dìʼ pfensə sòmbo, à diʼ səwensə a wùwì ghèn ə ŋwʉʼ à yi ətʉ. 
REV.17.10	Ətʉ a vyi diʼ a lì à diʼ təfòyn sòmbo, təfòyn fa tsu ə pfʉkə li tə tàyn. Əmùʼ sə bò soʼo, ghətsen ko təmə̀ vì. Ghə̀ diʼ ne vì no zhʉ̀ kò ə nkiʼ tò kətemə kə zhʉ əsoʼ. 
REV.17.11	Nyàm yì a ghə̀ ə̀ ndìʼ alì ə sə diʼ mu ghə̀ pfʉ li lə̀ bè dìʼ tò fòyn ə təfòyn tə ndiʼ fwomə diʼ be ne dyʉ̀ ə və byɨsə wen.
REV.17.12	“Ndoŋsə shìsə̀ wum a wù yì yen lì dìʼ təfòyn əwùm alì tə ko təmə̀ ə nkiʼ kədyòʼ ə nsoʼo. Və ne ku kədyòʼ ə tə soʼ to kətemə kə zhʉ kə̀ mùʼ, ə sə nsoʼo, ə nyàm yì be nsoʼo tò a zhʉ ayì. 
REV.17.13	Vəwenə vi əwùm tsèntə̀ kìʼ tò əkwòʼtə̀ mùʼ diʼ ne ku kədyòʼ kə vəwenə à nyàm yì ə ghə̀ ə nsoʼo. 
REV.17.14	Vəwenə ne tsèntə̀ ə sə̀ʼ əsoyn a əwen wàyn bi ənjɨ̀ yì alì wàyn bi ənjɨ̀ soyn ə̀ zhɨ̀ vəwenə byìʼàndo ghə̀ dìʼ Bobo ə̀ vəbobo, be diʼ fòyn ə̀ təfòyn tətsèm, kiʼ viʼi wen a ghə̀ ə̀ ndzàŋə̀ li ə̀ bè tsuʼ vəwenə la və nzhʉmə̀ wen.”
REV.17.15	Ntsɨ̀ŋ ngə̀ŋ ə̀ Nyìngòŋ bè gàʼ à mò la ə̀mu mì a mà ə yenə njèʼtə̀ yì ŋwʉʼ tsu lì dìʼ viʼi təloʼ tətsèm, a və kə̀ʼə̀ tò təkə̀ʼ tətsèm, be gàʼà tò təgàʼ tətsèm. 
REV.17.16	Ntsɨ̀ŋ ngə̀ŋ ə̀ Nyìngòŋ ə be gàʼ la ndoŋsə shì əwùm a mà yì yen lì ne tsèntə̀ wenə̀ nyàm yì ə mbàynə̀ njèʼtə̀ yì. Vəwenə ne shi no ghò a ghə̀ kiʼì ə ghʉsə wen tò kənàʼ ntsuʼ, vəwenə ne pfiʼ njò əwen ə wen ə nyùʼ kəbyəʼ ki nə̀ əzhiʼ. 
REV.17.17	Kə diʼ alə̀ byìʼàndo Nyìngòŋ ə ghʉ li à vəwenə tətyɨm la vəwenə tsentə̀ nè tò kənyʉ̀ a ghə̀ kəŋə. Vəwenə ku kədyòʼ à nyàm yì la ghə̀ ə nsoʼo əzaʼa fa zhʉ a ənyʉ̀ no tsèm a Nyìngòŋ ə̀ ngaʼà ə kwʉʼ li. 
REV.17.18	Ghə̀ mbe gàʼ la wùwì yì a mà yen lì dìʼ ntə̀ʼ ghoʼo yì a ghə̀ soʼo təfòyn tə mbi.
REV.18.1	Andìʼ ando ənyʉ̀ venə̀ ncho, mà yen ntsɨ̀ŋ ngə̀ŋ ə̀ Nyìngòŋ tsen ghə̀ shiʼi vì fa kàŋ. Ghə̀ ə̀ nkìʼ kədyòʼ nə̀ ə̀soʼ ghoʼoghə, əbayn ə wen ə chiʼtə nse no tsèm. 
REV.18.2	Ghə̀ zɨmə̀ gàʼ no əgɨ̀ ə to la, “Ghə̀ ə fəŋ li, Babilòyn ntə̀ʼ ə ghoʼo yì ə fəŋ li! A sə̀ diʼ kəshi a vədeblə̀ nə̀ zhwì byɨvə nə̀ mənyin mə kəmɨ̀ŋ mə mbyɨ ə tsi tsu no ntsèm. 
REV.18.3	Kə diʼ alə̀ byìʼàndo viʼi mbyi no vətsèm ə nyʉ li məlyʉ̀ʼ mə wen, mə ntomə̀ mì a mə nè viʼi və tsi ntsìnə̀ kəmɨ̀ŋ wenə̀ ki. Təfòyn tə mbi tə tsi li nə̀ wen tò tətsèm, viʼi mbàʼànkùm ə mbe ghoʼkə tò byìʼ ntsìnə̀ njèʼtə̀ wen aghèn.”
REV.18.4	Mà bè zhʉ̀ əgɨ̀ tsen ghə̀ gàʼà fʉ̀ fa kàŋ la,
REV.18.4	“Viʼi vwomə, ghə̀ŋ fʉ fa tsu,
REV.18.4	a bwen a lì ghə̀ŋ à tsèntə̀ à wen ə mbyɨsə,
REV.18.4	ngəʼsə sə̀ wen sə be kwe ghə̀ŋ.
REV.18.5	Mbyɨsə wen sə diʼ mu sə doŋmə li ə̀ nkuʼ nzaʼa a kàŋ,
REV.18.5	Nyìngòŋ kwòʼtə̀ li ənyʉ̀ avenə sə diʼ ə ku ngəʼ à wen.
REV.18.6	Ghə̀ŋ ne to kənyʉ̀ kì à wen a ghə̀ tə̀ ne à ghə̀ŋ.
REV.18.6	Ghə̀ŋ sə mbwènsə̀ loʼo wen a ənyʉ̀ a ghə̀ ə̀ ne à ghə̀ŋ, ghə̀ŋ ə lòʼo ə̀ zòmtə
REV.18.6	Ghə̀ŋ sə nku məlyʉ̀ʼ mə ntomə̀ à wen,
REV.18.6	ghə̀ŋ ə ku mì a mə to chò məlyʉ̀ʼ a ghə̀ ə̀ nku à ghə̀ŋ.
REV.18.7	Ando ghə̀ ə̀ nkuʼsə̀ ə̀wen ə wen be tsi a tì əghoʼ,
REV.18.7	ghə̀ŋ ku ngəʼ à wen alə̀ ghə̀ zhʉ əlɨ̀m.
REV.18.7	Ghə̀ ə̀ ngàʼà à wen ətyɨm la,
REV.18.7	‘Mà dìʼ wì ə̀ fòyn,
REV.18.7	mà ko diʼ wùwì mpfʉ,
REV.18.7	mà ko dì əpfʉ.’
REV.18.8	Kə lè dìʼì la ngəʼsə wen asènsə lu kwe wen tò kətsi kə mùʼ.
REV.18.8	Təkwaʼa tə byɨtə nə̀ ə kwòʼə mbi nə̀ əjɨ̀ŋ ə fànsə lu tsèntə̀ ə vì à wen tò ghayn ə̀ mùʼ.
REV.18.8	Və lu nyùʼ wen nə̀ əzhiʼ
REV.18.8	byìʼàndo Bobo Nyìngòŋ a ghə̀ ə soʼo wen kìʼ kədyòʼ no kə ghoʼo.”
REV.18.9	Təfòyn tə mbi tì a tə̀ mbè ə̀ ntsi a tì əghoʼ be tsi ntsìnə̀ kəmɨ̀ŋ wenə̀ wen lu ndì a zhʉ a vəwenə yenə ando ghə̀ fwi fələʼ fə kuʼu. 
REV.18.10	Vəwenə lu tɨmə no kəghaf ando vəwenə lu mfànə̀ la kə ngəʼ wen à kwe vəwenə ngàʼà la, “Kə fànsə̀, kə fànsə̀ à Babilòyn ə ntə̀ʼ ə ghoʼo ghèn! Ghə̀ tə̀ nkiʼ kədyòʼ kə ghoʼkə alì və̀ nlyɨ tò fəshinə fəzhʉ əku ngəʼ fànsə à wen.”
REV.18.11	Viʼi mbàʼànkùm a nse ə ndì kwòʼə̀ mbi byìʼì wen byìʼàndo no wìʼ ə̀ nko bè ndiʼ əzen kəfo fà vəwenə. 
REV.18.12	Wìʼ ko lu be zen gul nə̀ silva nə̀ təfo təko toghə nə̀ tənkì tə ndisə a vəwenə baʼlə̀ nə̀ tənkì tə nkòʼ mə nlèmtəmə̀ tò tətsèm nə̀ ə̀fo tsèm a və shɨtə̀ nə̀ asoŋ ə nshen nə̀ ə̀vi a və shɨtə̀ nə̀ nkòʼ mə̀ ə ko toghə, ə̀vi a və shɨtə nə̀ kəkas kə bàŋəkə, nə̀ ə̀vi a və shɨtə̀ nə̀ ngùʼsə sə̀ jùŋə sə fà vəwenə. 
REV.18.13	Wìʼ ko be a zen làməndà, njʉ̀sə̀, kələŋ mənzhiʼ mənlèmətə̀mə a və dzàŋə̀ nə̀ miyif bènə̀ flankincense, məlyʉ̀ʼ, məzhiʼ, kəbayn kə kukə, nyamsə mbuluʼ nə̀ byisə njɨ̀, təlyəŋ nə̀ nkansə shisə, nə̀ əkòs a diʼì Wùmə̀nsòŋ. 
REV.18.14	Viʼi mbàʼànkùm avenə lu gàʼ à Babilòyn la, “No ə̀fo ə juŋəvə no tsèm a wù tə̀ nkəŋ əkiʼi ə somə li əboʼsə nə̀ əghoʼ ə wu bènə̀ əbayn ə wu no tsèm ə dyʉ̀ li ko wù be lu yen!” 
REV.18.15	Viʼi mbàʼànkùm no vətsèm a və̀ nè mbàʼànkùm wenə̀ wen lu tɨmə no kəghaf byìʼàndo vəwenə fànə̀ la kə ngəʼ wen be à kwe vəwenə. Vəwenə lu ndì be kwòʼə̀ mbi a əgɨ̀ to la, 
REV.18.16	“Kə fànsə̀, kə fànsə̀ à ntə̀ʼ ə ghoʼo ghèn! Ghə̀ tə̀ nlafə a ndisə ko toghə be chiʼtə̀ ə̀wen ə wen nə̀ mfɨŋsə mu və shɨ̀tə̀ nə̀ gul nə̀ ngùʼsə sə̀ jùŋə sə bènə̀ təfo təko. 
REV.18.17	Əghoʼ ghenə no tsèm ə somə li tò kətemə kə zhʉ kə mùʼ.”
REV.18.17	Vətì və vənkanuʼ nə̀ viʼi a və jèʼè a vənkanuʼ avenə viʼi a və shwèʼè tsu nə̀ ə̀vi a və zhɨ tò fa ə̀mu lu nti tò kəghaf, 
REV.18.18	zɨmə dì ando vəwenə yenə ando Babilòyn ə bolə̀ fələʼ fi kuʼu. “No ntə̀ʼ ə ghoʼo tsen nko təmə diʼ a nə̀ ntə̀ʼ ghèn!” 
REV.18.19	Vəwenə lu ə mpfʉ̀ʼʉ̀ kəbìʼ à vəwenə a tʉ be dì kwòʼə̀ mbi gàʼà la, “Kə fànsə̀, kə fànsə̀ à ntə̀ʼ ghoʼo ghèn a viʼi a və shyèʼè a ə̀mu ə̀ nlù ghoʼkə tò byìʼ wen lə̀. Ə̀fo vi tsentə̀ li ə̀ le tò kətemə kə zhʉ.”
REV.18.20	“Ghə̀ŋ vi a ghə̀ŋ ə tsi a kàŋ, ghə̀ŋ ə nsaŋlə̀. Ghə̀ŋ ə nsaŋlə̀ a viʼi Nyìngòŋ nə̀ viʼi ə ntɨm nə̀ nshə̀ʼtə̀sə sə̀ ghoʼkəsə byìʼàndo Nyìngòŋ ə sisə li kənyʉ̀ a ghə̀ ə̀ ne à ghə̀ŋ.”
REV.18.21	Ntsɨ̀ŋ ngə̀ŋ ə̀ Nyìngòŋ ghoʼo tsen mù lyɨ̀ ə ngùʼ ghoʼo tsen ə̀ tem a tì ə̀mu ə̀ gàʼ la, “A lè ando və lu lyɨ̀ Babilòyn ə ntə̀ʼ ə ghoʼo ghèn ə tem ə shiʼsə no nə̀ kədyoʼkə kèn la və be lu yenə wen. 
REV.18.22	Wìʼ ko lu be zhʉ ando və bʉʼʉ təlyuŋ ko əzhʉ ando və toŋə fəndoŋ nə̀ təsoŋ fà ntə̀ʼ ghèn. No wìʼ muʼ a ghə̀ shwèʼè ə̀fo nə̀ avu ko lu be ndiʼ wenə̀ wen. Və ko lu be zhʉ ando wìʼ ə bvʉ̀ kəbayn ashyə̀. 
REV.18.23	Wìʼ ko lu be yen əbayn ə kənkàʼtə̀ ghə̀ baynə a ntə̀ʼ ghèn. Wìʼ ko lu be zhʉ gɨsə viʼi və laməvə a shyə̀. Viʼi mbàʼànkùm ə̀ ndìʼ no viʼi vəghoʼkəvə a nse, wù be lobtə̀ viʼi nə̀ əshəŋə fənyoʼ.
REV.18.24	“Mənlyuŋ mə nshə̀ʼtə̀sə sə̀ ghoʼkəsə nə̀ mə viʼi Nyìngòŋ nə̀ mə viʼi vyi a və̀ nzhwilə̀ byìʼì əbyɨmə vəwenə tsèntə̀ dìʼ tò à wù kəvu.”
REV.19.1	Fa bàm ənyʉ̀ venə, mà zhʉ gɨsə sə̀ tosə sətsensə sə̀ kù fʉ̀ fa kàŋ sə à gàʼà ənòyn ə viʼi la, “Vəghəŋ ghoʼsə Nyìngòŋ! Ghə̀ bwòŋsə̀, ŋwòʼə̀ be kiʼ kədyòʼ. 
REV.19.2	Ghə̀ soʼo tò nəmwèʼè be soʼo tò a ji ə tɨmə. Nyìngòŋ ə soʼo li ə̀ njèʼtə̀sə a ghə̀ ə̀ lobtə viʼi nse və tsi nə̀ wen lì. Ghə̀ bwensə̀ li ə̀ nloʼ wen ando ghə̀ tə̀ nzhwilə̀ viʼi shwèʼ ə wen.” 
REV.19.3	Vəwenə bè zɨ̀mə̀ gàʼ la, “Vəghəŋ ghoʼsə Nyìngòŋ! Fələʼ a fə fʉ̀ ando ghə̀ fwi a faŋ ə dʉsə kuʼu tò kuʼu.” 
REV.19.4	Vəchəʼ vi njʉ̀sə̀ kàʼ a məwum ə̀ nkàʼ wenə̀ ə̀fo zhwisəvə vi ə̀ kàʼ shiʼi a nse ə̀ ghoʼsə Nyìngòŋ a ghə̀ ə̀ ŋwʉʼ a kəfwoyn ə̀ gàʼ la, “Kə diʼ tò a lì, vəghəŋ ghoʼsə Nyìngòŋ.”
REV.19.5	Fà yi bàm, mà zhʉ əgɨ̀ ghə̀ gàʼ fʉ̀ ə̀ vì fa kəshi kə kəfwoyn kì la,
REV.19.5	“Vəghəŋ ghoʼsə Nyìngòŋ vəghəŋ!
REV.19.5	vəghəŋ vətsèm a və diʼì viʼi shyèʼ ə wen,
REV.19.5	vəghəŋ vətsèm a və fàynə̀ wen ko wù dìʼ
REV.19.5	wuto ko wù dìʼ wubwaʼ.”
REV.19.6	Mà bè zhʉ ando kəfo kə kù tò sə à kù ə gɨsə nòyn ə viʼi, kù to nə̀ təfwan tə a mù, ko to sə à bwankə̀ əghʉ ghoʼghə gàʼà la, “Vəghəŋ ghoʼsə Nyìngòŋ vəghəŋ! Ghə̀ dìʼ Bobo Nyìngòŋ a ghə̀ ə kìʼ àdyoʼ ətsèm soʼo vəghəŋ. 
REV.19.7	Vəghəŋ ə nsaŋlə̀, kuʼsə̀ Klistò be ghoʼsə̀ wen byìʼàndo əzhʉ kwʉʼ li ə wàyn bi ənjɨ̀ lam. Wì wen a diʼ ntsèntə̀sə diʼ mu ghə̀ shɨtə̀ li ə̀wen ə wen. 
REV.19.8	Və̀ nku li kədyòʼ la ghə̀ moʼ ndisə bòŋ sə, laynə be ŋwòʼə̀” Ndisə asènsə ndìʼ ənyʉ̀ tɨməvə vi a viʼi Nyìngòŋ ə̀ nè.
REV.19.9	Ntsɨ̀ŋ ngə̀ŋ Nyìngòŋ mù gàʼ à mò la, “Nyoʼo kənyʉ̀ kènkə la, ‘Njùŋ dìʼ à viʼi vyi a və laʼà la vəwenə vi ə̀ zhɨ əlam ə wàyn bi ənjɨ̀.’” Ghə̀ bè gàʼ à mò la, “əgàʼ ghenə lù fà Nyìngòŋ, diʼ nəmwèʼè.”
REV.19.10	Mo Joyn shiʼi a nse la ma kəŋə ghoʼsə wen alì ghə̀ gàʼ à mò la, “Kə a mwòm! mà bè dìʼ wù shyèʼ ə̀ Nyìngòŋ to nə̀ wù əboʼsə nə̀ vəlèmə̀ vyə vi a və̀ nshɨ̀tə̀ ghàʼ nəmwèʼè yì a Yesò ə̀ ndiʼì. Ghoʼsə Nyìngòŋ.” Nəmwèʼè ayì a Yesò ə̀ nlù dìʼ a ndayn dìʼ kənyʉ̀ a kə gyàmtə̀ nshə̀ʼtə̀sə sə̀ghoʼkəsə la sə̀ nshə̀ʼtə̀ kənyʉ̀ kə Nyìngòŋ.
REV.19.11	Mà sə kɨ̀blə̀ yen ando əkaŋ ə boʼmə̀, əlyəŋ ə fəfə ghə̀ tsenghə tɨmə à mò a shɨ. Əzhiʼ wìʼ a ghə̀ ə̀ ŋwʉʼ à yi kwì ə̀ ndìʼ, “Wu jùŋ yì a diʼì nəmwèʼè a ndiʼ Yesò Klistò.” Ghə̀ soʼo to ji tɨmə soynə viʼi kəbàyn ə wen. 
REV.19.12	Ashɨ ə wen ə̀ mbàŋə̀ to nə̀ əlwàŋ əzhiʼ, mu ghə̀ chiʼi təsòʼ tə təfòyn à wen ə kətʉ no təghoʼo. Ghə̀ ə̀ nkì əzhiʼ a və nyòʼò à wen ə̀wen kènla no wìʼ zì ghə̀ kwòʼtə̀ kɨ̀ kənyʉ̀ a ghə̀ gàʼà əchò tò wen. 
REV.19.13	Ghə̀ ə̀ ndìʼ mu ghə̀ mòʼ ndisə mu və chʉ li a mənlyuŋ. Əzhiʼ a və ndzàŋə̀ wen tsu ə̀ ndìʼ la, “Əgàʼ ə Nyìngòŋ.” 
REV.19.14	Vəsugyèʼ və kàŋ ə mòʼ ndisə sə̀ fəfə be ŋwòʼə̀, ə̀ kùʼ a kwi təlyəŋ tə fəfətə sə̀ dzɨ̀mtə̀ dyʉ̀ nə̀ wen. 
REV.19.15	Ə nyì ngwələŋ tsen fʉ̀ fa wen əchʉ̀, lyɨmə no nànto, ghə̀ diʼ ə soyn ə zhɨ təloʼ tətsèm nə̀ wen. Ghə̀ ne ə̀ nsoʼo vəwenə kədyoʼkə, ghə̀ ne jèʼ ə tùʼlə vəwenə dìʼ tin ə fwi ə̀ Nyìngòŋ ə Tìʼ àdyoʼ ətsèm. 
REV.19.16	Ndisə shìsə a ghə̀ ə̀ moʼò lì ə̀ ndìʼ mu və nyòʼò li əzhiʼ tsenghə tsu ə̀ bè shiʼi ə̀ nyòʼ à wen əkəbì la, “Fòyn ə̀ təfòyn, nə̀ Bobo ə̀ vəbobo.”
REV.19.17	Fà yi bàm mà mù yen ntsɨ̀ŋ ngə̀ŋ ə̀ Nyìngòŋ tsen ghə̀ ti a chʉzhʉ. Ghə̀ zɨmə̀ dzàŋ mənyin mì a mə̀ ntàynə̀ chò fa kàŋ no əgɨ̀ to la, “Ghə̀ŋ vi ə̀ tsèntə̀ ə̀ zhɨ̀ kətsi kə ghoʼo kə Nyìngòŋ.” 
REV.19.18	Ghə̀ŋ vi ə̀ tsèntə̀ ə̀ pfìʼ njòsə wèn ə̀ təfòyntə, njòsə̀wèn ə̀ tʉtʉ vəsugyèʼ, njòsə̀wèn ə̀ viʼi a və kiʼ kədyòʼ nə̀ njòsə̀wèn ə̀ təlyəŋ wenə̀ viʼi a və nyɨŋə à yi ətʉ nə̀ njòsə̀wèn ə̀ viʼi no vətsèm; ə̀vi a və diʼì fa ngə̀ŋ nə̀ ə̀vi a və diʼì əkòs. Ghə̀ŋ vi ə̀ pfiʼ njòsə̀wèn ə̀ viʼi vətokəvə wenə̀ viʼi vəbwaʼvə.
REV.19.19	Mà mù yèn mu nyàm ətoʼ yì wenə̀ təfòyn tə mbi tə zhùŋtə̀ li nə̀ vəsugyèʼ və vəwenə soyn wìʼ yì a ghə̀ ə̀ ŋwʉʼ a kwi əlyəŋ yi wenə̀ vəsugyèʼ və wen. 
REV.19.20	Və ghaʼ nyàm ətoʼ yì wenə̀ nshə̀ʼtə̀ kənlobtə yì a ghə̀ ə̀ ndìʼì əchwitə ndzɨ̀ŋsə lobtə̀ viʼi vyi a və̀ nku əchwitə à vəwenə bènə̀ ə̀vi a və̀ nghoʼsə̀ kənshyə̀ʼsə̀ kə wen à wen ə shɨ lì. Və mòʼ ə̀ shìʼsə vəwenə venə vəbò a nkwòŋ ə̀ zhìʼ mu və we li məkàyn tsu, vəwenə bu diʼ tò vəto. 
REV.19.21	Wìʼ yì a ghə̀ ə̀ ŋwʉʼ a kwi əlyəŋ yì shyələ̀ zhwilə viʼi a və̀ mfaŋə̀ nə̀ nyì ngwələŋ yì a ghə̀ mfʉ fà wen əchʉ̀ lì. Mənyin no ntsèm ə pfiʼ njòsə̀wèn ə̀ vəwenə kwʉ̀ʼ tò ando mə̀ nkòŋə̀.
REV.20.1	Fa bàm ənyʉ̀ venə, mà yen ntsɨ̀ŋ ngə̀ŋ ə̀ Nyìngòŋ tsen ghə̀ shiʼì vì fa kàŋ. Ghə̀ ə̀ nkìʼ kənzàs kə nkwòŋ yì a ghə̀ ə shwemə shiʼi dyʉ̀ tò dyʉ̀ lì be kiʼ mfɨŋ ghoʼo à wen kəvu. 
REV.20.2	Ghə̀ ghaʼ nyàm ə fànsə yì, no zhù ə mu yì a diʼì Deblə̀ à be diʼ Satan ə̀ kwiʼ wen nə̀ mfɨŋ yì a tì ngʉ̀ʼsə nkam. 
REV.20.3	Ghə̀ kwiʼ a lì ə̀ mòʼ shìʼsə nə̀ wen a nkwòŋ yì ə̀ shɨ̀tə̀ shwìn əchʉ yì à wen kətʉ ndi kə ghə̀ be à lobtə viʼi əzaʼa fa zhʉ a ngʉ̀ʼsə sènsə nkam ə me li. Əzhʉ aghenə ne cho ə və zàytə wen to fəshitə̀ fə zhʉ alə̀. 
REV.20.4	Fà yi bàm, mà yen Əfwoyn, bè nə̀ Viʼi a və̀ ŋwʉʼ a Əfwoyn avenə, ndìʼ mu və ku li kədyòʼ à vəwenə la vəwenə nsoʼo viʼi vətsenvə. Mà bè yèn əzhwi ə viʼi vyi a və tin tə tʉ vəwenə byìʼàndo vəwenə nshə̀ʼtə̀ əgàʼ ə Nyìngòŋ be dìʼì nəmwèʼè yì a Yesò ə̀ ndìʼsə̀. A ə̀ ndìʼ viʼi a və̀ ntyenə la vəwenə ko a ə̀ nghoʼsə̀ nyàm ətoʼ yì ko kənshyə̀ʼsə̀ kə wen kì ə̀ mù sə̀ diʼ kènla vəwenə shi li kəchwitə kə nyàm ətoʼ kì à vəwenə təchʉ̀ tətʉ ko à vəwenə a kwoŋ. Vəwenə bwènsə̀ lù fa pfʉ ə̀ sə̀ soʼo wenə̀ və Klistò a ngʉ̀ʼsə nkam. 
REV.20.5	Viʼi vəpfʉkəvə vətsenvə vi ə̀ nko bwènsə̀ lù fa pfʉ əzaʼa fa zhʉ a ngʉ̀ʼsə nkam sènsə me. Kènkə dìʼì mbì məlù ə viʼi fa pfʉ. 
REV.20.6	Njùŋ dìʼ ghə̀ no ndò a ghə̀ lu lù ə mbì məlù fa pfʉ, vəwenə diʼ viʼi və ŋwoʼvə Nyìngòŋ! Kənkùmtə̀ kəpfʉ kə ko bè kiʼ kənyʉ̀ ə lu nè nə̀ vəwenə. Vəwenə lu mbòŋsə̀ diʼ vəpfèm və Nyìngòŋ wenə̀ Klistò. Vəwenə lu tsèntə̀ ə nsoʼo a tì ngʉ̀ʼsə sènsə nkam.
REV.20.7	A lu ndiʼ ando ngʉ̀ʼsə asènsə nkam me li, və shisə Satan fà wen a mfɨŋ yì, 
REV.20.8	ghə̀ fʉ ə̀ vì ə̀ dyʉ̀ ə lobtə təloʼ tə təshyə tə mbi tèn təkàʼ andiʼ Gog wenə̀ Magog la vəwenə tsentə a kəshi kə mùʼ ə̀ soyn. Viʼi təloʼ avenə lu ghoʼo to nə̀ kəsese kə̀ a mu mə nghoʼomə̀. 
REV.20.9	Mà be yen ando vəwenə fʉ ə̀ vì tò fa təshyə tə nse tə tsèm ə̀ kuʼ ə̀ dyʉ̀ nyɨŋ ə̀ kàʼ ntə̀ʼ ghoʼo yì a viʼi ə Nyìngòŋ ə̀ ntsi tsu alì əzhiʼ ə shiʼi fa kàŋ ə̀ mwès vəwenə no vətsèm. 
REV.20.10	Luwen və mu maʼ Deblə̀ yi a ghə̀ lobtə vəwenə ati mo əzhiʼ be nə̀ məkàyn. Kəshi a kenkə ndiʼ kəshi a və be moʼ shiʼ sə nə̀ nyam ə toʼ yi wenə nshə̀ʼtə̀sə kənlobtə shisə. Və lu nku ngəʼ a vəwenə nə̀nchwì nə̀ nəchʉʼ zaʼa no fa ze. 
REV.20.11	Luwen ma mu yen Nyìngòŋ ghə̀ ŋwʉʼ a kəfwoyn kəfəfəkə. Ando ghə̀ fʉ a dayn, əkaŋ wenə nsə ə nsoməli dyʉ̀ to ghayn əmuʼ. 
REV.20.12	A zhʉ a yi ma mu yen viʼi a və mpfʉ̀kəli, viʼi a ndiʼ ngesə̀ viʼi nə̀ vi a nko diʼ ngesə̀ viʼi ando vəwenə nti a shɨ kəfwoyn. Və nboʼli vəŋwàʼlə̀, ə be jisə boʼ ŋwàʼlə̀ tsen a ndiʼ ŋwàʼlə̀ bwòŋ. Və nsoʼli viʼi a və npfʉ̀ kə li a nyʉ a vəwenə ə ne ando və nyoʼo a ti vəŋwàʼlə̀ a vi. 
REV.20.13	Luwen, viʼi a və npfʉkə li a mù ə fʉli ə tɨmə Nyìngòŋ be soʼo vəwenə, ndə̀ŋndəŋ ando əpfʉ nə̀ loʼ vəmpfʉvə nse mbe ku viʼi a və npfʉkə li la Nyìngòŋ soʼo vəwenə a nyʉ̀ a vəwenə ə nè. 
REV.20.14	Luwen və mu moʼ əpfʉ nə̀ loʼ və mpfʉvənsə a nkwoŋ zhiʼ. Nkwoŋ ə zhiʼ a ghèn ndiʼ kənkùmtə̀ kəpfʉ. 
REV.20.15	Və ə maʼ li no ndo a zhiʼ wen nko diʼ a ti ŋwàʼlə̀ bwoŋ a nkwoŋ zhìʼ.
REV.21.1	Fa əbàm nyʉ̀ na ghèn, ma yenə əkaŋ ə fìghə nə̀ nse ə fi mu əkaŋ ə mbì nə̀ nse ə mbì sə diʼ mù ghə̀ tə mè, boʼsə no nə̀ fwaynə ə ghoʼo ghə̀. 
REV.21.2	Ma mu yen ndo Nyìngòŋ ə tensə Ntə̀ʼ ə laynə andiʼ Jelusalèm ə fi, ghə̀ sə shiʼi vi fa kàŋ mu və shɨtə li làbsɨ wen sə və làbsɨ wùwì la ghə̀ dyʉ̀ yèyn lɨmə wen. 
REV.21.3	Ma be zhʉ ghɨ ə to ə tsen ando ghə̀ fʉ̀ vi fa kəkɨ təfòyn ayi, ghə̀ gàʼ a mò la, “Yen a, Nyìngòŋ ə na ntsi wenə viʼi luwen. Ghə̀ na diʼ wenə vəwenə, vəwenə diʼ viʼi wen. Nyìngòŋ no fa wen a ngeŋ na diʼ wenə vəwenə. 
REV.21.4	Ghə̀ lu chì məshɨ no ə tsèm fa ashɨ nə̀ vəwenə ko pfʉ ə na be ndiʼ. Wìʼ ko bè diʼ lu kusə tebè shɨnsə, ko ghə̀ di, ko kəfòkə ə be zàfə tebè wìʼ byìʼì ando nyʉ̀ ə muvə chò li.”
REV.21.5	Wìʼ yi a ghə̀ nyʉ̀ʼ a kəkɨ ə fòyn na yi ə mu gàʼ la, “Ghə̀ŋ yen a! Ma na nè ə nyʉ̀ ə tsèm ə bwensə ndiʼ to a fi.” Ghə̀ gàʼa a mò Joyn la, “Nyoʼo nyʉ̀ na venə. Və diʼ to no nəmwèʼè, kwʉ̀ʼʉ̀ ndiʼ no ndo byɨmə.” 
REV.21.6	Ghə̀ ngaʼa li mbe gaʼa a mò la, “Ənyʉ̀ ə tsèm ə kuʼu li! Ma diʼ Alfà be diʼ Omegà, mu à lə kəzìtə̀ nə̀ kəmwètə kə nyʉ̀ ə tsèm. Ma na ku mu no tèbè a ndò yi a ətoŋ mu nə̀ zɨmtə wen, a ghə̀ nyʉ ə faŋ kò ghə̀ lə lòʼ kəfo. Mu na mèyn ə na fʉ̀ fa, ə ghoʼomə yi a ghə̀ nè viʼi tsi. 
REV.21.7	A sòyn zhɨ no ndo mbyɨ a mà ku mu na mèyn a wen ə ndiʼ Nyìngòŋ ə wen, ghə̀ diʼ wàyn a mò. 
REV.21.8	A viʼi vyi a və əfwanə nə̀ viʼi vyi a və ko byɨmə a mò, nə̀ viʼi vyi a və nè nyʉ̀ vyi a və ko diʼ nə̀ laynə ə, nə̀ viʼi a və zhwilə viʼi nə̀ viʼi a və tsi nə̀ ki kò wenə lʉ̀mə, a kokiʼ vəwenə, nə̀ viʼi fənyoʼ nə̀ viʼi a və gumlə nshəʼsə nə̀ viʼi ə zho dzɨŋ no və tsèm, vəwenə nə̀ kiʼ kəshi kə ə vəwenə a nkwòŋ yi a əzhiʼ nə̀ bole tsu li mu və mòʼo li mɨ̀kayn tsu. Kəshi na kènkə le diʼ kənkùmtə̀ kə pfʉ.”
REV.21.9	Ntsɨŋ Nyìngòŋ ə tsen fa ti ətsɨŋsə Nyìngòŋ shì sòmbo a sə nkiʼi əkaŋ vi sòmbo mu və lwinsə li nə̀ ngəʼ sə kəmwetə sisə tsu sòmbo li ə vi gàʼ a mò la “Vi, mà diʼ wùwì We Njɨ̀ a wù a diʼ ntsèntə̀sə viʼi vəbyɨmə və” 
REV.21.10	Kəzhwì kə Ŋwoʼkə be ghaʼ kwoʼtə ə ghomə, Ntsɨŋ Nyìngòŋ na yì ə lyɨ̀ kuʼ nə̀ mò akwi phèn ə tsen, ghə̀ dyef to alə, ə diʼ Jelusalèm a mò, mu à le Ntə̀ʼ ə laynə a ghə̀ lù fa kàŋ ə sə shiʼi vi. 
REV.21.11	Ntə̀ʼ na ghèn nə̀ kiʼi əbayn ə ghoʼoghə Nyìngòŋ. Ntə̀ʼ na yi nə̀ baynə baynə boŋ to nə̀ ngùʼ ə nyemə ə tsen və toŋtə la jasɨbà be baynə chò tèbè kənkàʼtə̀. 
REV.21.12	Ghə̀ ə kiʼi to mə mbàyn ə dyefə ə tsèn a və kwiʼ kaʼa, ghə̀ kiʼ təchʉ̀ njʉ̀sə̀ bò, no tèbe əchʉ̀ ə kò ə kiʼ Ntsɨ̀ŋ Nyìngòŋ tsu. A ndiʼ no tèbe achʉ̀ ə kò mu və nyòʼò li zhiʼ ngwaʼngə̀ŋ ə ngə̀ŋ nə̀ viʼi Islel ə mùʼ tsu. 
REV.21.13	Mbàyn na yi nə̀ kiʼi təchʉ̀ tə tàʼ ashə yi a əchʉ zhʉ̀ nə̀ saʼ fa tsù, kiʼ à tàʼ ashə yi a əchʉ zhʉ̀ nə̀ shwe fa tsù, kiʼ à tàʼ ashə gə̀kwì, kiʼ à tàʼ ashə ten. 
REV.21.14	Ghə̀ ndiʼ mu və bwòm a kwi əkɨ ə ngə̀ŋ njʉ̀sə̀ bò, a diʼ no kəchɨ kə ngə̀ŋ kə kò mu və nyòʼò li zhiʼ ə wù ə ntɨm tsu, a diʼ viʼi vyi a və shyèʼ a We Njɨ̀.
REV.21.15	Ntsɨŋ Nyìngòŋ yì a ghə̀ nə̀ gaʼa a mò nə̀ kiʼi fɨ̀mbàŋ fifə və shəʼə əfo tsu mu və shɨtə nə̀ gul. Ghə̀ nə̀ diʼ ə shəʼ ə ntə̀ʼ ayi nə̀ əchʉ yi ə nə̀ mbàyn ntə̀ʼ na yì nə̀ fɨ̀mbàŋ a fenfə. 
REV.21.16	Ntə̀ʼ na yì ndiʼ təshyə titə tə tsèm diʼ to ndə̀ŋndəŋ. Məghoʼ yi ə ndiʼ to nə̀ mə̀dyefə yi. Ntsɨŋ Nyìngòŋ na yì ə shəʼ ntə̀ʼ na yi nə̀ mbàŋ wen na yì, ghə̀ sə dyefə dyʉ̀ ə misɨ̀ nkam nə̀ misɨ̀ əghɨ ə tayn, dyə̀fə kuʼu to mə ali. 
REV.21.17	Ntsɨŋ na yi shəʼə li təwen tə mbàyn na yi, tə sədiʼ ntàmsə məwumə ntʉfə njʉ̀sə̀ ntʉfə ə kwuʼ a kwì wi. Ghə̀ nə̀ shəʼə mbàyn ayi to nə̀ wìʼ. 
REV.21.18	Ə wèn mbàyn na yì ə ndiʼ mu və kwiʼ nə̀ jasɨbà, no tèbe ghò a ntə̀ʼ ayì diʼ mu və shɨtə nə̀ nkàyntə̀ gol, ghə̀ baynə chò to nə̀ ə kənkàʼtə̀. 
REV.21.19	Ətsi ə mbàyn ayi ə ndiʼ mu və lafsə li nə̀ tənki tə ngùʼ sə jùŋ tə to tə tsèm. Ngùʼ ə mbì ndiʼ jasɨbà, kəkumtəkə ə diʼ sàfayà, ghətsen diʼ agàt, ghətsen diʼ emelà. 
REV.21.20	A nə̀ kumtə onìs, ntʉfə diʼ kànelìyà, sòmbo diʼ kɨ̀lisolìt, fwomə diʼ belil, abʉ̀muʼ diʼ topàs, əwùm diʼ kɨ̀lisofàs, njù ə mùʼ diʼ jasìn, njʉ̀sə̀ bò diʼ ametìs. 
REV.21.21	Təchʉ̀ tə mbàyn na ti nkiʼi ənchiʼ mu və nyùʼtə nə̀ tɨ̀fwo tə, no tèbe kəchiʼ kə kò diʼ ashɨ ə tɨfwo, ghə̀ boŋ. Ji ə to yì a ghə̀ ndiʼ a ntə̀ʼ ayì ndiʼ mu və chisə nə̀ nkàyntə̀ gul, ghə̀ baynə chò to nə̀ ə kənkàʼtə̀.
REV.21.22	Ma ko yen ngə̀ŋ Nyìngòŋ a ntə̀ʼ na yi byìʼì ando ngə̀ŋ Nyìngòŋ tsu ndiʼ to no Bobo Nyìngòŋ, ə Tiʼi ədyoʼ ə tsèm no nə̀ ngə̀ŋ wen wenə We Njɨ̀. 
REV.21.23	Ntə̀ʼ na yì ko kəŋ tebè la chwìchwì kò sàŋ nə̀ baynə tsu byìʼì ando əbayn ə Nyìngòŋ nə̀ diʼ tsu, We Njɨ̀ ə be diʼ làm tsu. 
REV.21.24	Viʼi təloʼ tə tsèm lu nə̀ jèʼe əbayn na ghenə, tə təfòyn tə mbi tə tsen əghoʼ ə vəwenə ə vi nə̀ kəwenkə tsu. 
REV.21.25	Və ko nə̀ chiʼi tebè təchʉ̀ tə mbàyn na titə byìʼì ando chʉʼ ko lù be jɨ. 
REV.21.26	Təloʼ tə tsèm tə lu lyɨ əghoʼ ə vəwenə ə vi nə̀ wenə ghə̀ a ntə̀ʼ na ghèn. 
REV.21.27	Kəfo kə ko lu kwen tebè ati ntə̀ʼ na ghèn, ko kə laynə. Wìʼ la ghə̀ nè nyʉ̀ kəməŋ kò wìʼ dzɨŋ lu kwen tebè tsu. A lu nə̀ kwen to viʼi vyi a və nyoʼo li təzhiʼ tə vəwenə a ŋwàʼlə̀ əbwòŋ nə̀ We Njɨ̀.
REV.22.1	Fa yi abàm, Ntsɨŋ Nyìngòŋ na yì ə be diʼ mu mi a mò a ghə̀ kù tsi, ghə̀ baynə to alə to nə̀ kənkàʼtə̀. Mu a mi nə̀ fʉ̀ vi fa kəkɨ kə fòyn Nyìngòŋ ə wenə We Njɨ̀, 
REV.22.2	Shiʼi to a ntìntìn ji a ntə̀ʼ ə ghoʼo na yi. A ndiʼ a benə mù na ghèn, nkoʼ mì a mə nə̀ nè viʼi tsi diʼ tsu kumə ashɨ. Fɨko fə mùʼ fə nə̀ kumə ashɨ aghayn njʉ̀sə̀ bò a ngʉ̀ʼ, kumə to zhʉ̀ ə mùʼ a sàŋ. Və nə̀ lyɨ təfʉ ti tə chʉʼʉ to viʼi təloʼ tə tsèm tsu. 
REV.22.3	Nò tèbe gho yi a Nyìngòŋ ə sə diʼ mù ghə̀ telə li ko lu ndiʼ tebè a ntə̀ʼ na yi.
REV.22.3	Kətsi kə fòyn Nyìngòŋ ə nə̀ ə ndiʼ a ntə̀ʼ na ghèn, We njɨ̀ ə boŋ diʼ. Viʼi və shyèʼ və Nyìngòŋ ə lu nə̀ gumlə Nyìngòŋ a ntə̀ʼ na ghèn. 
REV.22.4	Vəwenə lu yenə əkɨ ə Nyìngòŋ, a və nyòʼ əzhiʼ ə Nyìngòŋ achʉ̀ kətʉ nə̀ vəwenə. 
REV.22.5	Əchʉʼ ə jɨghə ko bè lu diʼ. Vəwenə ko bè lu kəŋ tebè vəlamə kò chwìchwì byìʼì ando Bo Nyìngòŋ lu ndiʼ əbayn a vəwenə, a wenə vəwenə nə̀ soʼo əfòyn to məzhʉ̀ ə tsèm.
REV.22.6	Ntsɨŋ Nyìngòŋ ayi ə mu gàʼ a mò la, “Ənyʉ̀ venə a mà gàʼa lə ne diʼ to no nəmwèʼè, kwʉ̀ʼʉ̀ ando no ndo byɨmə. Bobo Nyìngòŋ yi a ghə̀ kù kəzhwì kə wen a nshə̀ʼtə̀ sə ghoʼsə tɨmə Ntsɨŋ Nyìngòŋ la ghə̀ diʼ nyʉ̀ vyi a və sə kəŋ ə fʉ̀ a viʼi və shyèʼ və nə̀ Nyìngòŋ ndiʼ vəwenə nə̀ kɨ.”
REV.22.7	Yesò gàʼ la, “Ghə̀ŋ zhʉtə, ma vi to luwen. Njùŋ nə̀ diʼ a viʼi vyi a və zhʉ ə wʉ̀ nyʉ̀ vyi a və diʼi a ŋwàʼlə̀ ntɨm Nyìngòŋ ə ashə.”
REV.22.8	Ənyʉ̀ na venə ə tsèm ne diʼ mu à nə̀ yen to no mo Joyn ə be zhʉ. A ndiʼ ndo mà zhʉ mwetə ə be yen, ma fəŋ ashɨ nə̀ Ntsɨŋ Nyìngòŋ na yì a ghə̀ diʼi nyʉ̀ na venə a mò ə gumlə wen. 
REV.22.9	Alì ghə̀ gàʼ a mò la, “kə wù mwomsə! Ma shyèʼ a Nyìngòŋ ə to nə̀ wù nə̀ vəlemə vyə, mu à le nshə̀ʼtə̀ sə ghoʼsə nə̀ viʼi və tsèm vi a və zhʉ ə wʉ̀ nyʉ̀ vyi a və diʼi a ŋwàʼlə̀ ashə. Wu gumlə to Nyìngòŋ!” 
REV.22.10	Ntsɨŋ Nyìngòŋ na yì ə be gàʼ a mò la, “kə wù lyomtə nyʉ̀ vyi a və gàʼa la və fʉ̀ a ŋwàʼlə̀ ashə a viʼi byìʼì ando zhʉ̀ na yi sə boʼsə. 
REV.22.11	Wìʼ yi a ghə̀ tsi ntsìnə̀ kəməŋ nə̀ faŋ ə nə̀ tsi to ntsìnə̀ kəməŋ, a wìʼ yi a ghə̀ kiʼi kwoʼtə ə əbɨghə faŋ ə nə̀ kiʼ to kiʼi, a wìʼ yi a ghə̀ diʼi atì-ati faŋ ə nə̀ nè to nyʉ̀ vyi a və diʼi atì-ati, a wìʼ yi a ghə̀ diʼi nə̀ laynə ə faŋ ə ndiʼ to nə̀ laynə ə.”
REV.22.12	Yesò gàʼ la, “Ghə̀ŋ zhʉtə, ma vi to luwen nə̀ əmoʼtə a ghə̀ŋ, diʼ ə ku no tèbè a ndò to ndə̀ŋndəŋ ndo ghə̀ tə nə̀ shyèʼ. 
REV.22.13	Ma diʼ Alfà be diʼ Omegà, mu à le kəzìtə̀ nə̀ kəmwètə kə nyʉ̀ ə tsèm.”
REV.22.14	Njùŋ ne diʼ a viʼi vyi a və shʉ̀ ndisə vəwenə, sə laynə, vəwenə ə sə kiʼ kədyòʼ ə phiʼ ashɨ a fəkoʼ yi a ghə̀ kù bwoŋ, be kiʼ kədyòʼ ə chò fa chʉ̀ mbàyn ə kwen a ntə̀ʼ. 
REV.22.15	Alì viʼi vyi a və fàŋ abàm ə mbàyn nə̀ diʼ viʼi vyi a və nè nyʉ̀ kəməŋ nə̀ viʼi fənyoʼ nə̀ viʼi vyi a və tsi nə̀ ki kò lʉ̀mə, a ko kiʼi vəwenə nə̀ viʼi vyi a və zhwilə viʼi vətsenvə ne viʼi a və gumlə nshəʼsə nə̀ viʼi vyi a və zhodzɨ̀ŋ be nè nyʉ̀ ə dzɨŋ.
REV.22.16	“Nò mò Yesò tɨm li Ntsɨŋ ghom a ghə̀ŋ nə̀ nyʉ̀ venə la ghə̀ŋ shə̀ʼtə̀ a ənoyn ə viʼi və byɨməvə. Ma diʼ mu mà fʉ̀ fa ngwaʼ ə ngə̀ŋ nə̀ Devìt be diʼ fədzɨ̀ŋ fə boʼòngə̀ŋ boʼòngə̀ŋ fifə a fə baynə no nànto.”
REV.22.17	Kəzhwì kə Ŋwoʼkə wenə Wi We Njɨ̀ nə̀ gàʼa la, “Vi a Bobo Yesò.” Nò ndo yi a ghə̀ zhʉ kənyʉ̀ kènkə nə̀ diʼ to mə ə gàʼ la, “Vi a Bobo Yesò.” Ətoŋ a mu nə̀ zɨmtə no ndo, ghə̀ vi. Ghə̀ nə̀ koŋə, ghə̀ shi mu mì a mə nè viʼi tsi ko andiʼ la ghə̀ loʼ no kəfo.
REV.22.18	Nò mò Joyn nə̀ ku kətyiftə no tèbè a ndò yi a ghə̀ zhʉ nyʉ̀ vyi a Nyìngòŋ ə shə̀ʼtə a ŋwàʼlə̀ ashə. A kuʼsə no ndo kənyʉ̀ tsu, a Nyìngòŋ ə kwʉ̀ʼsə ngəʼ sisə a və nyoʼ a ŋwàʼlə̀ na ghèn a wen, 
REV.22.19	à fàbtə̀ no ndo kənyʉ̀ a ntìntìn nyʉ̀ na ghèn a və diʼi a ŋwàʼlə̀ ashə, a Nyìngòŋ ə shi ə fə wen ashɨ fəkoʼ yi a ghə̀ fəŋ fa fəkoʼ yi a fə kù bwoŋ be shi tamə kəshi kə wen fa Ntə̀ʼ ə laynə yi a və nyoʼ a ŋwàʼlə̀ ashə.
REV.22.20	Yi a ghə̀ shə̀ʼtə nyʉ̀ na venə gàʼ la, “Kə diʼ nəmwèʼè. Ma vi to luwen!”
REV.22.20	Amèyn. Vi a Bobo Yesò!
REV.22.21	Bobo Yesò ndiʼi ətɨm ə jùŋə ghə̀ nə̀ wen a viʼi Nyìngòŋ və tsèm. Amèyn.
