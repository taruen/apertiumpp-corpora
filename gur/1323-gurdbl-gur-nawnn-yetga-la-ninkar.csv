MAT.1.1	Azezi n de Adavidi yɩɩŋa, la Abraham yɩɩŋa yaabdõma n wãna:
MAT.1.2	Abraham n dɔgɛ A'izakɩ,
MAT.1.2	tɩ A'izakɩ dɔgɛ Azakɔbɩ,
MAT.1.2	tɩ Azakɔbɩ dɔgɛ Azuda, la a kẽendõma, la a yɩbsɩ.
MAT.1.3	Tɩ Azuda la a pɔga Atamaarɩ dɔgɛ Afarɛsɩ la Azara,
MAT.1.3	tɩ Afarɛsɩ dɔgɛ A'ɛsrɔm,
MAT.1.3	tɩ A'ɛsrɔm dɔgɛ Aram,
MAT.1.4	tɩ Aram dɔgɛ Aminadabɩ,
MAT.1.4	tɩ Aminadabɩ dɔgɛ Anaasõ,
MAT.1.4	tɩ Anaasõ dɔgɛ Asalmõ.
MAT.1.5	Tɩ Asalmõ la a pɔga Arahabɩ dɔgɛ Aboozɩ,
MAT.1.5	tɩ Aboozɩ la a pɔga Aruti dɔgɛ A'obɛɛdɩ,
MAT.1.5	tɩ A'obɛɛdɩ dɔgɛ Azese.
MAT.1.6	Tɩ Azese dɔgɛ naba Adavidi.
MAT.1.6	Tɩ Adavidi daan di A'uuri pɔkõorɛ, tɩ ba dɔgɛ Asalomõ.
MAT.1.7	Tɩ Asalomõ dɔgɛ Aroboam,
MAT.1.7	tɩ Aroboam dɔgɛ Abiya,
MAT.1.7	tɩ Abiya dɔgɛ Aza.
MAT.1.8	Tɩ Aza dɔgɛ Azozafatɩ,
MAT.1.8	tɩ Azozafatɩ dɔgɛ Azoram,
MAT.1.8	tɩ Azoram dɔgɛ A'oziasɩ.
MAT.1.9	Tɩ A'oziasɩ dɔgɛ Azɔtam,
MAT.1.9	tɩ Azɔtam dɔgɛ Akaazɩ,
MAT.1.9	tɩ Akaazɩ dɔgɛ A'ezekiasɩ.
MAT.1.10	Tɩ A'ezekiasɩ dɔgɛ Amanase,
MAT.1.10	tɩ Amanase dɔgɛ Amõ,
MAT.1.10	tɩ Amõ dɔgɛ Azoziasɩ.
MAT.1.11	Tɩ Azoziasɩ dɔgɛ Azekoniyasɩ la a yɩbsɩ.
MAT.1.11	Wakat-ẽŋa tɩ ba yõgɛ Ɩsrayɛlɩ dõma tarɩ sẽŋɛ Babilɔnɩ.
MAT.1.12	La ban paagɛ Babilɔnɩ na poorʋm,
MAT.1.12	tɩ Azekoniyasɩ dɔgɛ Asalatɩyɛlɩ,
MAT.1.12	tɩ Asalatɩyɛlɩ dɔgɛ Azorobabɛlɩ.
MAT.1.13	Tɩ Azorobabɛlɩ dɔgɛ Abiyuudɩ,
MAT.1.13	tɩ Abiyuudɩ dɔgɛ A'eliakim,
MAT.1.13	tɩ A'eliakim dɔgɛ Azɔɔrɩ.
MAT.1.14	Tɩ Azɔɔrɩ dɔgɛ Asadɔkɩ,
MAT.1.14	tɩ Asadɔkɩ dɔgɛ Akim,
MAT.1.14	tɩ Akim dɔgɛ A'eliyuudɩ.
MAT.1.15	Tɩ A'eliyuudɩ dɔgɛ A'eleazaarɩ,
MAT.1.15	tɩ A'eleazaarɩ dɔgɛ Amatã,
MAT.1.15	tɩ Amatã dɔgɛ Azakɔbɩ.
MAT.1.16	Tɩ Azakɔbɩ dɔgɛ Azozɛfʋ n de Amaari sɩra la.
MAT.1.16	Amaari ẽŋa n dɔgɛ Azezi tɩ ba wi'iri Krisi la.
MAT.1.17	Lan pĩ'ilum na Abraham wa paagɛ Adavidi, de la zamãana pia la anaasɩ. Lan sẽŋɛ la Adavidi wa paagɛ ban yõgɛ Ɩsrayɛlɩ dõma sẽŋɛ Babilɔnɩ na, de la zamãana pia la anaasɩ. Ban yõgɛ Ɩsrayɛlɩ dõma sẽŋɛ Babilɔnɩ wa paagɛ Krisi la, de la zamãana pia la anaasɩ.
MAT.1.18	Azezi-krisi dɔka daan ẽŋɛ la wãna: A ma Amaari daan yetɩ a ele la Azozɛfʋ, la ba daan nãn ka gã'arɛ la taaba, dee tɩ a tara pʋʋrɛ, la de la Nawẽnnɛ Sɩa n botɩ a tara pʋʋrɛ la. 
MAT.1.19	La Azozɛfʋ n daan yetɩ a di ẽ na de la nẽr-sõŋɔ, a ka boorɩ tɩ a ẽŋɛ ẽ yãnnɛ nẽrba nifum, a daan tẽ'esɛ mɛ tɩ a basɛ ẽ sĩm. 
MAT.1.20	La ẽn daan tẽ'esrɩ bɛla la, tɩ Zuudãana Nawẽnnɛ malɛka wa'am wa puke a mẽŋa pa'alɛ ẽ zãasŋɔ pʋam yele ẽ yetɩ: «Azozɛfʋ, Adavidi yɩɩŋa, da zoe dabeem, di Amaari tɩ a dɛna fʋ pɔga, pʋʋrɛ la tɩ a tarɩ la de la Nawẽnnɛ Sɩa n bɔ ẽ. 
MAT.1.21	A wʋn dɔgɛ la budibla, tɩ fʋ sɩ a yʋ'ʋrɛ tɩ Azezi, la de ẽŋa n wʋn fãagɛ a nẽrba la ba tõon-be'ero pʋam basɛ.»
MAT.1.22	Bõn-bãma wuu ẽŋɛ mɛ tɩ Zuudãana Nawẽnnɛ n yʋʋn botɩ a nõtɔ'ɔsa la yele se'em na n ẽŋɛ. A yʋʋn yetɩ:
MAT.1.23	«Bɩsɛ-ya, pugla n nãn ka mi bʋraaga wʋn yõkɛ pʋʋrɛ dɔgɛ budibla,
MAT.1.23	tɩ ba wi'ira a yʋ'ʋrɛ tɩ A'emanuwɛlɩ.»
MAT.1.23	A võorɛ de la Nawẽnnɛ boe la tɩ lɛ.
MAT.1.24	Tɩ Azozɛfʋ nẽegɛ, ẽŋɛ wʋ Zuudãana malɛka la n yele ẽ se'em na, di a pɔga la. 
MAT.1.25	La a daan ka gã'arɛ la ẽ, halɩ tɩ a wa dɔgɛ budibla la, tɩ a sɩ bia la yʋ'ʋrɛ tɩ Azezi.
MAT.2.1	Ba daan dɔgɛ Azezi la Bɛtelɛm n boe Zude so'olʋm, se'emwẽnnɛ tɩ A'erɔdɩ de naba la. Tɩ bãŋrɩba ze'ele dapɔa bɔba wa'am Zerizalɛm, 
MAT.2.2	wa soke yetɩ: «Bia la tɩ ba dɔgɛ la boe la bɛ, sɛka n wʋn dɛna Zifdõma naba la? Tõma yẽ la a wõrbiire dapɔa bɔba, bɛla ĩyã tɩ tõma wa'am tɩ tɩ nã'asɛ ẽ.» 
MAT.2.3	La naba A'erɔdɩ n daan wõm bɛla la, ẽŋa la Zerizalɛm dõma wuu yɛm n yɔɔrɩ. 
MAT.2.4	Tɩ A'erɔdɩ daan lagsɛ kãabgɔ kẽma nẽŋadõma, la lɔɔ karẽnsãandõma la wuu, soke ba yetɩ: «Tẽn-kãna tɩ ba wʋn dɔgɛ Krisi la?» 
MAT.2.5	Tɩ ba yele ẽ yetɩ: «Bɛtelɛm n boe Zude so'olʋm na, se'ere n soe la, Nawẽnnɛ nõtɔ'ɔsa la yʋʋn gʋlsɛ yele la wãna:
MAT.2.6	‹Bɛtelɛm n de tẽn-pɩka,
MAT.2.6	fʋ ka pɔ'ɔgɛ Zude so'olʋm tẽn-kãra la pʋam,
MAT.2.6	se'ere n soe la,
MAT.2.6	nẽra n wʋn yese fõn pʋam dɛna nẽŋadãana bɩsra Ɩsrayɛlɩ dõma n de mam nẽrba la yelle.› »
MAT.2.7	La A'erɔdɩ sʋgɛ mɛ wi bãŋrɩba la soke ba bãŋɛ wẽnse'ere tɩ wõrbiire la yese, 
MAT.2.8	dee tõm ba yetɩ: «Sẽŋɛ-ya Bɛtelɛm ka ɛ soke bãŋɛ bia la yelle sõŋa sõŋa, la ya sãn yẽ ẽ, ya leme wa'am wa yele mam tɩ mam mẽ sẽŋɛ ka nã'asɛ ẽ.» 
MAT.2.9	La ban wõm naba la yetɔga la, ba sẽnnɩ mɛ wɛ'ɛsa, darɛ le yẽ wõrbiire la tɩ ba daan yẽ dapɔa bɔba la n tole ba nẽŋa, tarɩ ba halɩ ka paagɛ bia la n boe zẽ'e-sɛka la ze'ele.
MAT.2.10	La ban daan yẽ wõrbiire la, ba sũure ẽŋɛ yẽlʋm mɛ halɩ zozo'e. 
MAT.2.11	Tɩ ba kẽ yire la pʋam yẽ bia la, la a ma Amaari, ka dũma tẽŋa bia la nẽŋam nã'asɛ ẽ, dee lorge ba lɔgrɔ loose ban tarɩ sɛla la bɔ ẽ. Ba daan de la sãlma, la tɩdarɛ, la miiri n tarɩ yũuŋ-yẽlga.
MAT.2.12	Tɩ Nawẽnnɛ daan kã'an ba zãasŋɔ pʋam yetɩ, ba da le doose naba A'erɔdɩ zẽ'am, bɛla tɩ ba daan doose sore ayẽma lebe kule ba tẽŋa.
MAT.2.13	Bãŋrɩba la n fõrgɛ la, tɩ Nawẽnnɛ malɛka puke a mẽŋa pa'alɛ Azozɛfʋ zãasŋɔ pʋam, yele ẽ yetɩ: «Isge tarɩ bia la, la a ma la zoe sẽŋɛ Ezipti ka bɔna bilam halɩ tɩ m le wa yele fʋ se'ere. Se'ere n soe la, naba A'erɔdɩ wʋn ɛɛra bia la mɛ tɩ a kʋ.» 
MAT.2.14	Tɩ Azozɛfʋ isge yʋ'ʋŋɔ tarɩ bia la, la a ma la sẽŋɛ Ezipti, 
MAT.2.15	ka bɔna bilam halɩ tɩ A'erɔdɩ wa ki. La ẽŋɛ la bɛla, tɩ Zuudãana Nawẽnnɛ n yʋʋn botɩ a nõtɔ'ɔsa yele se'em na ẽŋɛ. A yʋʋn yetɩ:
MAT.2.15	«Mam wi m Dayʋa la n boe Ezipti la tɩ a wa'am.»
MAT.2.16	La A'erɔdɩ n daan bãŋɛ tɩ bãŋrɩba la pã'asɛ ẽŋa mɛ na, a sũure n yĩige halɩ, tɩ a tõm nẽrba yetɩ ba sẽŋɛ Bɛtelɛm, la tẽn-sɛba n boe a kẽnkɛrsɩ la wuu ka kʋ budim-sɛba wuu n masɛ wʋ yʋʋma ayi, la sɛba n ka paagɛ bɛla la, wʋ ẽŋa n daan soke bãŋrɩba la bãŋɛ se'emwẽnnɛ tɩ wõrbiire la yese la.
MAT.2.17	Bɛla tɩ Nawẽnnɛ nõtɔ'ɔsa Azeremi n yʋʋn yele se'em na ẽŋɛ. A yʋʋn yetɩ:
MAT.2.18	«Ba wõm tagursi Rama tẽŋa,
MAT.2.18	kʋʋnɔ la fablɩgɔ zozo'e.
MAT.2.18	La de la Arasɛlɩ n kellɩ a kɔma yelle,
MAT.2.18	tɩ ba pã'asra ẽ tɩ a ka sakra tɩ a go'oge.
MAT.2.18	Se'ere n soe la, a kɔma la ka le bɔna.»
MAT.2.19	La naba A'erɔdɩ daan wa ki mɛ, tɩ Zuudãana malɛka puke a mẽŋa pa'alɛ Azozɛfʋ zãasŋɔ pʋam Ezipti, yele ẽ yetɩ: 
MAT.2.20	«Isge tarɩ bia la, la a ma la lebe Ɩsrayɛlɩ tẽŋa, se'ere n soe la, sɛka n daan eerɩ bia la tɩ a kʋ la ki mɛ.» 
MAT.2.21	Tɩ Azozɛfʋ isge tarɩ bia la, la a ma la kule Ɩsrayɛlɩ tẽŋa.
MAT.2.22	La a daan wõm mɛ tɩ Arkelawusi n sɔɔgɛ a sɔ A'erɔdɩ zẽ'am di Zude na'am. Tɩ a daan zoe dabeem ka sẽŋɛ Zude so'olʋm. Tɩ Nawẽnnɛ kã'an ẽ zãasŋɔ pʋam, tɩ a sẽŋɛ Galile so'olʋm. 
MAT.2.23	A daan sẽŋɛ ka kẽ'era la tẽŋa yʋ'ʋrɛ n de Nazarɛtɩ. Bɛla tɩ Nawẽnnɛ nõtɔ'ɔsrɩba la n daan yele se'em na ẽŋɛ. Ba daan yetɩ: «Ba wʋn wi'ira Krisi la tɩ Nazarɛtɩ nẽra.»
MAT.3.1	Bɛla wẽnnɛ tɩ Azã n misri nẽrba ko'om pʋam na, wa sẽŋɛ Zude weem ka mõola 
MAT.3.2	yetɩ: «Teege-ya yɛm basɛ tõon-be'ero, tɩ Nawẽnnɛ so'olʋm lɛm mɛ.» 
MAT.3.3	La de la Azã yelle tɩ Nawẽnnɛ nõtɔ'ɔsa A'ezayi daan gʋlsɛ yetɩ:
MAT.3.3	«Nẽra ayɩla n boe weem mõola ke'enke'em yetɩ:
MAT.3.3	‹Malgɛ-ya sore sõŋa gu'ura Zuudãana.
MAT.3.3	Malgɛ-ya sɔa la tɩ ba tɔ tẽntẽesɩ bɔ ẽ.› »
MAT.3.4	Azã daan yɛ la fuugo n de yʋgnɛ kõbrɔ, dɩkɛ sagãnnɛ lʋ a sɩa. A dia daan de la saniiro la seero. 
MAT.3.5	Tɩ nẽrba daan ze'ele Zerizalɛm, la Zude so'olʋm wuu, la tẽn-sɛba n lɛm kʋlaaga yʋ'ʋrɛ n de Zʋrdẽ la wuu sẽnna a zẽ'am, 
MAT.3.6	tɔgra ba tõon-be'ero pa'ala ẽ, tɩ a misra ba Zʋrdẽ ko'om na pʋam.
MAT.3.7	La Azã yẽ la Farisi dõma, la Saduse dõma zozo'e n sẽm a zẽ'am tɩ a mise ba ko'om pʋam, tɩ a yele ba yetɩ: «Yãma ãn wʋ kãmpẽesɩ buuri, ãne n pa'alɛ ya tɩ ya tã wʋn zoe põsɛ Nawẽnnɛ sɩbgrɛ n sẽm na? 
MAT.3.8	Tõm-ya tõon-sɛba n pa'alɩ tɩ ya teege yɛm basɛ tõon-be'ero. 
MAT.3.9	La ya da tẽ'esra tɩ Abraham n de ya yaaba la, ya wʋn põsɛ Nawẽnnɛ sɩbgrɛ la mɛ. Mam yetɩ ya mɛ tɩ Nawẽnnɛ tã wʋn dɩkɛ kuga wã botɩ ba lebge Abraham yɩɩsɩ mɛ. 
MAT.3.10	Nẽra n põn tara lɩa a nu'usum tɩ a lʋbɛ tɩɩsɩ. Tɩ-sɛka woo n ka wɔnnɩ biɛ sõma, a wʋn lʋbɛ ẽ mɛ, lobge bugum pʋam, tɩ bugum di ẽ.
MAT.3.11	Mam misri ya la ko'om pʋam tɩ la pa'alɛ tɩ ya teege yɛm basɛ tõon-be'ero. La sɛka n boe mam poorʋm sẽna la pãŋa gãnnɩ mam mɛ. La mam põn ka masɛ tɩ m pirge a tagra. Ẽŋa n wʋn mise ya Nawẽnnɛ Sɩa, la bugum pʋam. 
MAT.3.12	Ẽŋa wʋn welge nẽrba wʋ nẽra n zãlɩ pɩ'ɩgɔ a nu'usum tɩ a vaagɛ a si zɛɛŋa yeele, ẽŋɛ a bãarɛ pʋam dee yõ urgo la, la bugum n ka kĩŋri.»
MAT.3.13	Azezi daan ze'ele la Galile wa'am Zʋrdẽ Azã zẽ'am tɩ a mise ẽ ko'om pʋam. 
MAT.3.14	Tɩ Azã daan zagsɛ, dee yetɩ: «La de nɩ na mam n wʋn wa'am fõn zẽ'am tɩ fõn mise mam, tɩ fõn sẽna mam zẽ'am?» 
MAT.3.15	Tɩ Azezi lerge ẽ yetɩ: «Basɛ tɩ la ẽŋɛ bɛla lɛɛlɛ wã, tɩ la de la bɛla tɩ tɩ wʋn ẽŋɛ lan masɛ Nawẽnnɛ n boorɩ se'em na wuu.» Azezi n yele bɛla la, tɩ Azã sakɛ 
MAT.3.16	mise ẽ, tɩ a dɔɔra. Haya, tɩ saazuum yo'oge, tɩ a yẽ Nawẽnnɛ Sɩa n signi a zuo wʋ na'adawenne. 
MAT.3.17	Tɩ kõa ze'ele Nawẽnnɛ yire yetɩ:
MAT.3.17	«Ẽna de la mam Dayʋa
MAT.3.17	tɩ mam nõŋɛ la m sũure wuu,
MAT.3.17	a paagɛ la mam yɛm.»
MAT.4.1	Nawẽnnɛ Sɩa la daan tarɩ Azezi sẽŋɛ la weem tɩ Asũtãana makɛ ẽ. 
MAT.4.2	Azezi daan lʋ la nõorɛ dabsa pinaasɩ, wʋntɛɛŋa la yʋ'ʋŋɔ. Tɩ a kɔm dõnna. 
MAT.4.3	Tɩ Asũtãana lɛm ẽ, yetɩ: «Fʋ sãn sɩrɩ dɛna la Nawẽnnɛ Dayʋa, fʋ botɩ kuga wã lebge dia.» 
MAT.4.4	Tɩ Azezi lerge yetɩ: «La gʋlsɛ Nawẽnnɛ gõŋɔ pʋam yetɩ:
MAT.4.4	‹Nẽrsaala kãn vɔa dia mã'a ĩyã,
MAT.4.4	la de la yetɔg-sɛba wuu n yesrɩ Nawẽnnɛ nõorʋm ĩyã.› »
MAT.4.5	Tɩ Asũtãana tarɩ Azezi sẽŋɛ Zerizalɛm, ka zom Wẽnde-kãtɛ la zuo ze'ele, 
MAT.4.6	dee yele ẽ yetɩ: «Fʋ sãn dɛna Nawẽnnɛ Dayʋa, fʋ ẽkɛ bisge tẽŋa, se'ere n soe la, la gʋlsɛ Nawẽnnɛ gõŋɔ pʋam yetɩ:
MAT.4.6	‹Nawẽnnɛ wʋn botɩ a malɛkadõma kɔkɛ fʋ la ba nu'usi,
MAT.4.6	tɩ fʋ kãn wẽ fʋ nã'arɛ la kugre.› »
MAT.4.7	Tɩ Azezi yele ẽ yetɩ: «La ken gʋlsɛ yetɩ:
MAT.4.7	‹Da makɛ fʋ Zuudãana Nawẽnnɛ bɩsɛ.› »
MAT.4.8	Tɩ Asũtãana le tarɩ Azezi zom tãŋa n ba wɔgɛ zuo, ka pa'alɛ ẽ dũnia so'olʋm wuu la a na'am pãŋa, 
MAT.4.9	yele ẽ yetɩ: «Fʋ sãn ka dũma tẽŋa nã'asɛ mam, mam wʋn bɔ fʋ bãna wã wuu.» 
MAT.4.10	Tɩ Azezi yele ẽ yetɩ: «Sẽŋɛ fõrgɛ, Asũtãana! La gʋlsɛ Nawẽnnɛ gõŋɔ pʋam yetɩ:
MAT.4.10	‹Nã'asra Zuudãana Nawẽnnɛ,
MAT.4.10	dee sakra ẽŋa ayɩla mã'a.› »
MAT.4.11	Tɩ Asũtãana basɛ Azezi dee fõrgɛ. Tɩ malɛkadõma wa'am wa sõŋra ẽ.
MAT.4.12	Tɩ Azezi wõm tɩ ba yõkɛ Azã yʋ yʋ'a deego pʋam, tɩ a lebe Galile so'olʋm. 
MAT.4.13	La a daan basɛ Nazarɛtɩ tẽŋa, dee sẽŋɛ ka kẽ'era la Kapɛrnaʋm n lɛm Galile mõgrɛ la nõorʋm, Zabulõ la Nɛftali so'olʋm pʋam, 
MAT.4.14	tɩ Nawẽnnɛ nõtɔ'ɔsa A'ezayi n yʋʋn yele se'em na ẽŋɛ. A yʋʋn yetɩ:
MAT.4.15	«Zabulõ la Nɛftali tẽnsɩ n tɔglɛ ko-kãtɛ bɔba, Zʋrdẽ doone ke bɔba,
MAT.4.15	Galile tẽnsɩ tɩ bu-zãŋsɩ boe a pʋam na,
MAT.4.16	nẽr-sɛba n boe lika pʋam na yẽ peelem zozo'e.
MAT.4.16	La nẽr-sɛba n zĩ kũm mã'asʋm pʋam na,
MAT.4.16	peelem nẽegɛ mɛ bɔ ba.»
MAT.4.17	Bɛla wẽnnɛ tɩ Azezi daan pɔsɛ mõola yetɩ: «Teege-ya yɛm basɛ tõon-be'ero, tɩ Nawẽnnɛ so'olʋm lɛm mɛ.»
MAT.4.18	Azezi daan eerɩ la Galile mõgrɛ la nõorʋm, yẽ bʋraasɩ bayi, Asimõ tɩ ba wi'iri tɩ Apɩyɛɛrɩ, la a yɩbga A'ãndre, tɩ ba lobrɩ yʋka mõgrɛ la pʋam, ba daan de la zũn-yõgrɩba. 
MAT.4.19	Tɩ Azezi yele ba yetɩ: «Dɔla-ya mam, tɩ mam wʋn basɛ tɩ ya ɛɛra nẽrba tɩ ba dɔla mam wʋ yãma n yõgrɩ zũma se'em na.» 
MAT.4.20	Tɩ ba basɛ ba yʋgsɩ la bilam mẽŋa, dee dɔla ẽ.
MAT.4.21	Tɩ a sẽŋɛ nẽŋa le yẽ bʋraasɩ bayi n de Azebede kɔma, Azakɩ la a yɩbga Azã. Tɩ bãma, la ba sɔ Azebede bɔna õorŋɔ pʋam malgra ba yʋgsɩ. Tɩ Azezi wi ba, 
MAT.4.22	tɩ ba basɛ õorŋɔ la, la ba sɔ la tɔtɔ, dee dɔla ẽ.
MAT.4.23	Azezi daan kaarɩ la Galile so'olʋm wuu zãsna nẽrba Zifdõma wẽndeto pʋam, mõola Nawẽnnɛ so'olʋm kõ-yẽlga dee botɩ bã'adõma, la kobro wuu n boe nẽrba la pʋam yẽta ĩmã'asʋm. 
MAT.4.24	Tɩ a yʋ'ʋrɛ daan yese Siiri so'olʋm wuu, tɩ ba tara bã'adõma wuu tɩ bã'asɩ buuri to'oto'ore tarɩ ba, nẽrba ĩisi n dõnnɩ tɩ ba nãmsra, la kʋlkã'arsɩ n dolɩ sɛba, la nẽrba n luti kinki'ire, la kɔɔrnɔ wa'am a zẽ'am, tɩ a botɩ ba wuu yẽ ĩmã'asʋm. 
MAT.4.25	Tɩ nẽr-kʋʋŋɔ zozo'e ze'ele Galile, la Dekapɔlɩ, la Zerizalɛm, la Zude, la tẽnsɩ n boe Zʋrdẽ doone ke bɔba doose ẽ.
MAT.5.1	Tɩ Azezi yẽ nẽr-kʋʋŋɔ la, zom tãŋa zuo zĩ'ire. Tɩ a karẽnbiisi la lagsɛ a zẽ'am. 
MAT.5.2	Tɩ a yãŋa zãsʋm ba yetɩ:
MAT.5.3	«Nẽr-sɛba n mi tɩ ba ka masɛ Nawẽnnɛ nẽŋam tarɩ zu-yẽlga,
MAT.5.3	se'ere n soe la, Nawẽnnɛ so'olʋm de la ba bõnɔ.
MAT.5.4	Sũ-sã'aŋɔ dõma tarɩ zu-yẽlga,
MAT.5.4	se'ere n soe la, Nawẽnnɛ wʋn botɩ ba sũure mã'agɛ.
MAT.5.5	Sũ-bʋgsʋm dõma tarɩ zu-yẽlga,
MAT.5.5	se'ere n soe la, Nawẽnnɛ wʋn bɔ ba dũnia tɩ ba sɔna.
MAT.5.6	Sɛba n boorɩ sɛla n masɛ Nawẽnnɛ yɛm la ba sũure wuu tarɩ zu-yẽlga,
MAT.5.6	se'ere n soe la, Nawẽnnɛ wʋn bɔ ba sɛla tɩ ba boorɩ la tɩ la seke.
MAT.5.7	Ninbãal-zɔtba tarɩ zu-yẽlga,
MAT.5.7	se'ere n soe la, Nawẽnnɛ wʋn zoe ba ninbãalga.
MAT.5.8	Pʋpeelem dõma tarɩ zu-yẽlga,
MAT.5.8	se'ere n soe la, ba wʋn yẽ Nawẽnnɛ.
MAT.5.9	Sɛba n botɩ sũ-mã'asʋm bɔna nẽrba tẽŋasʋka tarɩ zu-yẽlga,
MAT.5.9	se'ere n soe la, Nawẽnnɛ wʋn wi'ira ba tɩ a kɔma.
MAT.5.10	Sɛba n ɩtɩ sɛla n masɛ, tɩ ba nãmsra ba tarɩ zu-yẽlga,
MAT.5.10	se'ere n soe la, Nawẽnnɛ so'olʋm de la ba bõnɔ.
MAT.5.11	Yãma sɛba tɩ ba tʋʋrɩ ya, nãmsra ya, tɔgra ya tɔg-be'ero dee parna bɔ'ɔra ya, yan dolɩ mam na ĩyã, tarɩ zu-yẽlga. 
MAT.5.12	Ẽŋɛ-ya sũ-yẽlga sɩrʋm, ya yɔɔrɔ n wʋn zo'oge Nawẽnnɛ yire la ĩyã. Ba mẽ daan nãmsɛ Nawẽnnɛ nõtɔ'ɔsrɩba n dẽŋɛ yãma la bɛla.»
MAT.5.13	Azezi daan le yetɩ: «Wʋ yaarʋm n botɩ dia zã'asʋm na, yãma mẽ masɛ tɩ ya ãna wʋ yaarʋm dũnia wã pʋam. La yaarʋm sãn sabgɛ, bẽm n wʋn basɛ tɩ a le zã'asʋm? A lebge la zãŋa, a ka le tara yõorɔ, a de la ba lobe ẽ basɛ yẽŋa, tɩ nẽrba nẽ ẽ la nãma.
MAT.5.14	Yãma de la dũnia wã peelem. Tẽŋa n boe tãŋa zuo ka tã wʋn sʋgɛ. 
MAT.5.15	La ba ka yõ'orɩ fɩtla vugra la pɩ'ɩgɔ, ba wʋn zoole ẽ na fɩtla zoolgo zẽ'a, tɩ a nẽegɛ peelem bɔ'ɔra nẽr-sɛba wuu n boe yire la pʋam na. 
MAT.5.16	Bɛla, basɛ-ya tɩ ya peelem nẽegɛ nẽrba tẽŋasʋka, tɩ ba yẽ ya tõon-sõma nã'asɛ ya Sɔ Nawẽnnɛ n boe saazuum.»
MAT.5.17	«Da tẽ'esɛ-ya tɩ mam wa'am tɩ m sã'am na Nawẽnnɛ lɔɔ, bɩɩ a nõtɔ'ɔsrɩba yetɔga la. Mam ka wa'am tɩ m sã'am ba, mam wa'am tɩ m pa'alɛ la ba võorɛ ba'asɛ, dee ẽŋɛ ban yele se'em na. 
MAT.5.18	Mam yetɩ ya la sɩra sɩra, tɩ saazuum la tẽŋa n wʋn yuuge se'em, sɛla sɛla kãn yese Nawẽnnɛ lɔɔ la pʋam baa fẽfẽe, halɩ tɩ sɛla woo wa ẽŋɛ ba'asɛ. 
MAT.5.19	Bɛla, nẽr-sɛka n ka sakɛ Nawẽnnɛ lɔɔ ayɩla, baa a sãn ãna pɩka gãnna wuu, dee zãsna nẽrba basɛba tɩ ba da sakɛ, a wʋn dɛna nẽr-pɩka Nawẽnnɛ so'olʋm pʋam. La sɛka n sakɛ Nawẽnnɛ lɔɔ, dee zãsna nẽrba tɩ ba ɩta bɛla, a wʋn dɛna nẽr-kãtɛ Nawẽnnɛ so'olʋm pʋam. 
MAT.5.20	Mam yetɩ ya la sɩra sɩra, tɩ ya sãn ka ɩta Nawẽnnɛ n boorɩ se'em na gãnna lɔɔ karẽnsãandõma, la Farisi dõma, ya kãn tã'agɛ kẽ Nawẽnnɛ so'olʋm pʋam.»
MAT.5.21	«Yãma wõm tɩ ba daan yele kʋrʋm dõma yetɩ: ‹Da kʋ nẽra, la nẽra sãn kʋ nẽra, ba di a sarɩya.› 
MAT.5.22	La mam yetɩ ya tɩ nẽr-sɛka woo sũure n isge la a sɔbia, la masɛ tɩ ba di a sarɩya. La sɛka n yele a sɔbia yetɩ: ‹Yalma›, la masɛ tɩ sarɩyaditba nẽŋadõma di a sarɩya. La sɛka n yele a sɔbia yetɩ: ‹Fʋ ka tarɩ võorɛ›, ẽŋa dãana masɛ mɛ tɩ a kẽ bug-tẽŋa. 
MAT.5.23	Bɛla, fʋ sãn tarɩ fʋ bɔ'a wa'am kãabgɔ bĩmbĩnne zẽ'a tɩ fʋ bɔ Nawẽnnɛ, sãn tẽegɛ tɩ fõn tarɩ la yelle la fʋ sɔbia, 
MAT.5.24	fʋ basɛ fʋ bɔ'a la kãabgɔ bĩmbĩnne la nẽŋam, dee dẽŋɛ sẽŋɛ ka malgɛ fʋ yelle la, la fʋ sɔbia la, dee yãŋa leme wa'am wa dɩkɛ fʋ bɔ'a la bɔ Nawẽnnɛ.
MAT.5.25	Fʋ sãn tara yelle la nẽra, tɩ a tara fʋ wɛ'ɛsa sarɩyadia zẽ'am, malgɛ fʋ yelle la tɔtɔ, yãma n nãn boe sore la, tɩ a da dɩkɛ fʋ bɔ sarɩyadita, tɩ a tɔgɛ fʋ yetɔga la dɩkɛ fʋ bɔ gu'ura, tɩ a kẽ'esɛ fɔ yʋ'a deem. 
MAT.5.26	Mam yetɩ fʋ la asɩra, tɩ fʋ kãn yẽ sore yese yʋ'a deem na, halɩ tɩ fʋ wʋn wa yɔ fʋ sãnnɛ na wuu ba'asɛ.»
MAT.5.27	«Yãma wõm tɩ ba daan yetɩ: ‹Da gã'arɛ la fʋ tadãana pɔga.› 
MAT.5.28	La mam yetɩ ya tɩ, sɛka n bɩsɛ pɔka tɩ a yɛm bɔɔra ẽ, a põn gã'arɛ la ẽ mɛ a sũure pʋam. 
MAT.5.29	Fʋ zʋʋgɔ nifo sãn yetɩ a botɩ fʋ basɛ Nawẽnnɛ sore, fʋ kɩrgɛ ẽ lobe basɛ zãazãarɛ, se'ere n soe la, fʋ ĩyã sɛla ayɩla sãn ka bɔna mĩ sõɩ ba wʋn lobe fʋ ĩyã wuu bug-tẽŋa. 
MAT.5.30	La fʋ zʋʋgɔ nu'ugo sãn yetɩ a botɩ fʋ basɛ Nawẽnnɛ sore, fʋ wike ẽ lobe basɛ zãazãarɛ, se'ere n soe la, fʋ ĩyã sɛla ayɩla sãn ka bɔna mĩ sõɩ ban wʋn lobe fʋ ĩyã wuu bug-tẽŋa.»
MAT.5.31	«Ba yʋʋn yetɩ: ‹Nẽr-sɛka n lebse a pɔga, a bɔ ẽ gõŋɔ n pa'alɛ tɩ a lebse ẽ mɛ.› 
MAT.5.32	La mam yetɩ ya mɛ tɩ, nẽr-sɛka woo n lebse a pɔga, tɩ la sãn dagna tɩ a gã la bʋraasɩ, a wʋn botɩ pɔka la sã'am mɛ, a sãn ele sɩra ayẽma. La nẽr-sɛka n di pɔg-sɛka tɩ ba lebse la, ẽŋɛ la be'em wʋ nẽra n gã'arɛ la a tadãana pɔga.»
MAT.5.33	«Ya ken wõm tɩ ba yʋʋn yele kʋrʋm dõma yetɩ: ‹Da viige ya pɔrɛ. Fʋ sãn bĩŋe nõorɛ pɔɩ tɩ fʋ ẽŋɛ sɛla bɔ Zuudãana Nawẽnnɛ, dẽnɩ tɩ fʋ ẽŋɛ bɛla.› 
MAT.5.34	La mam yetɩ ya tɩ, ya põn da pɔɩ. Da pɔɩ saazuum, bẽm ĩyã, a de la Nawẽnnɛ na'am bĩmbĩnne. 
MAT.5.35	Da pɔɩ tẽŋa, bẽm ĩyã, a de la a nãma dɔglgɔ zẽ'a. Da pɔɩ Zerizalɛm, bẽm ĩyã, a de la Nawẽnnɛ n de na-kãtɛ la tẽŋa. 
MAT.5.36	Da pɔɩ fʋ zuugo, bẽm ĩyã, fʋ ka tã wʋn basɛ tɩ fʋ zomto baa ayɩla lebge pɛɛlga bɩɩ sabga. 
MAT.5.37	Basɛ-ya tɩ ya ‹ẽe› dɛna ‹ẽe›, tɩ ya ‹ayɛɩ› dɛna ‹ayɛɩ›. La sãn gãŋɛ bɛla, sɛla n pa'asɛ la de la be'em dãana bõnɔ.»
MAT.5.38	«Ya wõm tɩ ba daan yetɩ: ‹Nẽra sãn pusge a tadãana nifo, ba mẽ pusge a nifo, nẽra sãn vike a tadãana yẽnnɛ, ba mẽ vike a yẽnnɛ.› 
MAT.5.39	La mam yetɩ ya mɛ tɩ, nẽra sãn ẽŋɛ ya be'em, ya da ẽŋɛ be'em lebse. La nẽra sãn wẽ fʋ zʋʋgɔ pɛka, fʋ basɛ tɩ a wẽ fʋ gɔbga pɛka pa'asɛ. 
MAT.5.40	La nẽra sãn sãm fɔ tɩ a to'oge fʋ fu-pɩka, fʋ basɛ tɩ a to'oge fʋ fu-kãtɛ pa'asɛ. 
MAT.5.41	La nẽra sãn pẽrgɛ fɔ tɩ fʋ kɔlgɛ ẽ kilomẽtrɩ ayɩla, fʋ kɔlgɛ ẽ kilomẽtrɩ bayi. 
MAT.5.42	Nẽra sãn sose fʋ sɛla, fʋ bɔ ẽ. La nẽra sãn bɔɔra tɩ a peŋe sɛla fʋ zẽ'am, da mõŋɛ ẽ.»
MAT.5.43	«Ya wõm tɩ ba daan yetɩ: ‹Fʋ nõŋɛ fʋ tadãana, dee sise fʋ bɛ.› 
MAT.5.44	La mam yetɩ ya mɛ tɩ, ya nõŋɛ ya bɛ'ɛba, dee pʋ'ʋsra Nawẽnnɛ bɔ'ɔra sɛba n nãmsrɩ ya la. 
MAT.5.45	Ya sãn ẽŋɛ bɛla, ya wʋn dɛna ya Sɔ Nawẽnnɛ n boe saazuum na kɔma, se'ere n soe la, ẽŋa n botɩ wʋntɛɛŋa yẽkra bɔ'ɔra nẽr-sõma la nẽr-be'ero, dee botɩ saaga niira bɔ'ɔra sɛba ɩrgɔ n masɛ, la sɛba ɩrgɔ n ka masɛ. 
MAT.5.46	Yãma sãn nõŋɛ sɛba n nõŋɛ ya la mã'a, bẽm yɔɔrɔ tɩ ya wʋn yẽ Nawẽnnɛ zẽ'am? Lampo-tɔ'ɔsrɩba mẽ ɩtɩ la bɛla. 
MAT.5.47	La yãma sãn pʋ'ʋsra la ya sɔbiisi mã'a, bẽm tɩ yãma ɩtɩ gãnna ya taaba la? Nẽr-sɛba n ka dolɩ Nawẽnnɛ na mẽ ɩtɩ la bɛla. 
MAT.5.48	Bɛla, dɛna-ya nẽrba tɩ ya ɩrgɔ wuu wʋn masɛ, wʋ ya Sɔ Nawẽnnɛ n boe saazuum ɩrgɔ wuu n masɛ se'em na.»
MAT.6.1	«Guuse-ya, da ɩta-ya ɩr-sõma nẽrba nẽŋam tɩ ba yẽta ya. Ya sãn ɩta bɛla, ya kãn to'oge yɔɔrɔ ya Sɔ Nawẽnnɛ n boe saazuum zẽ'am.
MAT.6.2	Bɛla, fʋ sãn yetɩ fʋ sõŋɛ nasa, da kãn mõolɛ nẽrba zẽ'am wʋ pʋlibsum dõma n ɩtɩ se'em ba wẽndeto pʋam, la sorɔɔrɔ zuto tɩ nẽrba pẽgɛ ba la. Mam yetɩ ya la sɩra, tɩ bãma põn to'oge ba yɔɔrɔ mɛ. 
MAT.6.3	Fʋ sãn yetɩ fʋ sõŋɛ nasdõma, da basɛ tɩ fʋ gɔbga nu'ugo bãŋɛ fʋ zʋʋgɔ nu'ugo n ɩtɩ sɛla. 
MAT.6.4	Bɛla nẽra nẽra kãn bãŋɛ tɩ fʋ sõŋɛ nasdõma, la fʋ Sɔ Nawẽnnɛ n yẽ fõn sʋgɛ ẽŋɛ la, a wʋn lebse fo.
MAT.6.5	Ya sãn pʋ'ʋsra Nawẽnnɛ, da ɩta-ya wʋ pʋlibsum dõma n ɩtɩ se'em na, bãma nõŋɛ la ba zɛ ba wẽndeto pʋam, la sorɔ-puursi zuto pʋ'ʋsra Nawẽnnɛ tɩ nẽrba yẽta ba. Mam yetɩ ya la sɩra, tɩ ba põn to'oge ba yɔɔrɔ mɛ. 
MAT.6.6	Fʋ sãn yetɩ fʋ pʋ'ʋsɛ Nawẽnnɛ, fʋ kẽ fʋ deem yʋ kʋlɩŋa pʋ'ʋsɛ fʋ Sɔ Nawẽnnɛ n boe zẽ'a n sʋgɛ la. La fʋ Sɔ la n yẽ tɩ fʋ sʋgɛ mɛ pʋ'ʋsɛ la, a wʋn yɔ fɔ.
MAT.6.7	Ya sãn pʋ'ʋsra Nawẽnnɛ, ya da tɔgra yetɔga n ka tarɩ võorɛ kaana wʋ nẽr-sɛba n ka mi Nawẽnnɛ n ɩtɩ se'em na, ba tẽ'esɛ tɩ bãma n tɔgrɩ zɔ'ɔra la ĩyã, Nawẽnnɛ wʋn lerge bãma pʋ'ʋsgɔ mɛ. 
MAT.6.8	Bɛla, da ãna-ya wʋ bãma n ãn se'em na, se'ere n soe la, lan dẽŋɛ ya wʋn sose ya Sɔ Nawẽnnɛ, a põn mina yãma n boorɩ sɛla mɛ. 
MAT.6.9	Bɛla, pʋ'ʋsra-ya wãna:
MAT.6.9	‹Tõma Sɔ Nawẽnnɛ n boe saazuum,
MAT.6.9	botɩ fʋ yʋ'ʋrɛ yẽta pẽka,
MAT.6.10	wa'am wa di na'am nẽrba tẽŋasʋka,
MAT.6.10	botɩ fõn boorɩ se'em ẽŋɛ tẽŋa zuo,
MAT.6.10	wʋ lan ɩtɩ fõn yire se'em na.
MAT.6.11	Bɔ tɔ tɩ zĩna dia.
MAT.6.12	Basɛ tɩ tõon-be'ero taalɛ,
MAT.6.12	wʋ tõma n mẽ basɛ sɛba n ẽŋɛ tõma be'em taalɛ se'em na.
MAT.6.13	Da basɛ tɩ yelle paagɛ tɔ tɩ tɩ lui.
MAT.6.13	Fãagɛ tɔ be'em dãana nu'usum basɛ.
MAT.6.13	[Tɩ fõn soe so'olʋm, la pãŋa, la nã'asgɔ wakatɛ n ka ba'asrɩ. Amina!]›
MAT.6.14	Ya sãn basɛ nẽr-sɛba n ẽŋɛ ya be'em na taalɛ, ya Sɔ Nawẽnnɛ mẽ wʋn basɛ ya tõon-be'ero taalɛ. 
MAT.6.15	La ya sãn ka basɛ nẽr-sɛba n ẽŋɛ ya be'em na taalɛ, ya Sɔ Nawẽnnɛ mẽ kãn basɛ ya taalɛ.
MAT.6.16	Ya sãn lʋ nõorɛ, da zũŋe-ya nẽŋa wʋ pʋlibsum dõma n zũŋri ba nẽnsɩ se'em, tɩ ba pa'alɛ nẽrba tɩ bãma lʋ la nõorɛ la. Mam yetɩ ya la asɩra, tɩ ba põn to'oge ba yɔɔrɔ mɛ. 
MAT.6.17	Fʋ sãn lʋ nõorɛ, wire fʋ nẽŋa dee sãasɛ fʋ zuugo, 
MAT.6.18	tɩ nẽrba da bãŋɛ tɩ fʋ lʋ la nõorɛ. La fʋ Sɔ Nawẽnnɛ n boe zẽ'a n sʋgɛ la wʋn bãŋɛ. La fʋ Sɔ la n yẽ fõn sʋgɛ lʋ nõorɛ la, a wʋn yɔ fɔ.»
MAT.6.19	«Da lagsrɩ-ya bõntarsõm bĩŋra dũnia wã zuo, zẽ'e-sɛka tɩ bõn-mõgla la tẽŋanzẽem wʋn sã'am ba, tɩ nayigba mẽ kẽ'era zũura.
MAT.6.20	Lagsra-ya bõntarsõm bĩŋra Nawẽnnɛ yire, bilam tɩ mõka la tẽŋanzẽem kãn sã'am ba, tɩ nayigba mẽ kãn kẽ zũ. 
MAT.6.21	Se'ere n soe la, ya bõntarsõm n boe zẽ'a na, ya pʋtẽ'era mẽ boe la bilam.
MAT.6.22	Nini n nẽerɩ peelem bɔ'ɔra ĩyã wʋ fɩtla la. Bɛla, fʋ nini sãn ãna sõŋa, fʋ ĩyã wuu tarɩ peelem mɛ. 
MAT.6.23	La fʋ nini sãn ka ãna sõŋa, fʋ ĩyã wuu boe la lika pʋam. Peelem sɛka n wʋn nẽegɛ fʋ pʋam na sãn dɛna lika, la de la lika mẽŋa mẽŋa.
MAT.6.24	Nẽra ka boe n tã wʋn sakɛ zuudãandõma bayi, a wʋn sise ayɩla mɛ, dee nõŋɛ ayɩla, bɩɩ a wʋn nanna ayɩla la mɛ, dee pɔ'ɔra ayɩla la. Bɛla, yãma ka tã wʋn sakɛ Nawẽnnɛ n de ya Zuudãana, dee botɩ bõntarsõm mẽ dɛna ya zuudãana.
MAT.6.25	Bɛla n soe tɩ mam yele ya yetɩ, ya da fabla ya vɔm yelle, yãma n wʋn di sɛla, bɩɩ ya wʋn yũ sɛla, la ya da fabla ya ĩyã yelle, ya wʋn yɛ sɛla. Vɔm ka gãnnɩ dia? Bɩɩ ĩyã ka gãnnɩ futo? 
MAT.6.26	Bɩsɛ-ya bõn-ẽgla, ba ka bʋtɩ, ba mẽ ka lagsrɩ bõnkɔɔla ɩta bã pʋam. La ya Sɔ Nawẽnnɛ bɔ'ɔrɩ ba dia mɛ. Yãma ka tarɩ yõorɔ gãnna bõn-ẽgla halɩ zozo'e? 
MAT.6.27	Ãne n boe yãma pʋam n tã wʋn pa'asɛ a vɔm woglʋm fẽfẽe ẽn fablɩ la ĩyã?
MAT.6.28	La bẽm tɩ ya fabla futo yelle? Bɩsɛ-ya mõ-puuro n ãn sõŋa se'em, ba ka tõnnɩ, ba mẽ ka wʋgrɩ futo. 
MAT.6.29	La mam yetɩ ya mɛ tɩ, baa naba Asalomõ na'am n yʋʋn tarɩ pãŋa la, a yʋʋn ka tã'agɛ yɛ fuugo n ãn sõŋa wʋ mõ-puugo ayɩla. 
MAT.6.30	La Nawẽnnɛ sãn botɩ mõorɔ n boe zĩna dee tɩ ba wʋn yõ ba bugum beere ãna sõŋa bɛla, a kãn bɩsɛ yãma yelle gãnna bɛla? Bẽm tɩ yãma ka bɔ Nawẽnnɛ sɩra zo'oge? 
MAT.6.31	Da fabla-ya yɛta tɩ: ‹Bẽm tɩ wʋn di?› bɩɩ ‹tɩ wʋn yũ la bẽm?› bɩɩ ‹tɩ wʋn yɛ la bẽm?› 
MAT.6.32	La de la nẽr-sɛba n ka mi Nawẽnnɛ n eerɩ bõn-bãma wuu. La yãma Sɔ Nawẽnnɛ mi tɩ yãma boorɩ bõn-bãma wuu mɛ. 
MAT.6.33	Dẽŋɛ-ya ɛ Nawẽnnɛ so'olʋm, la sɛla n masɛ Nawẽnnɛ zẽ'am, tɩ a wʋn bɔ ya bõn-bãma wuu pa'asɛ. 
MAT.6.34	Da fabla-ya beere yelle, tɩ beere ya wʋn bãŋɛ ya wʋn ẽŋɛ se'em, daarɛ woo n bɩsrɩ a mẽŋa yelle.»
MAT.7.1	«Da zɛrgra-ya taaba, tɩ Nawẽnnɛ mẽ da zɛrgɛ ya. 
MAT.7.2	Se'ere n soe la, yan wʋn zɛrgɛ nẽrba se'em na, Nawẽnnɛ mẽ wʋn zɛrgɛ ya la bɛla. La sɛla tɩ ya dɩkɛ makɛ bɔ nẽrba la, ẽŋa tɩ Nawẽnnɛ wʋn dɩkɛ makɛ bɔ ya. 
MAT.7.3	Bẽm tɩ fʋ bɩsra sɔkɔ n boe fʋ sɔbia nifum, dee ka bɩsra dɔɔgɔ n boe fʋ mẽŋa nifum na? 
MAT.7.4	Fõn ẽŋɛ la wãne yɛta fʋ sɔbia yetɩ, a basɛ tɩ fʋ yese sɔkɔ a nifum, dee tɩ dɔɔgɔ bɔna fõn mẽŋa nifum? 
MAT.7.5	Pʋlibsum dãana, dẽŋɛ yese dɔɔgɔ la fʋ mẽŋa nifum, dee yãŋa tã'agɛ yẽ sõŋa yese sɔkɔ la n boe fʋ sɔbia nifum na.
MAT.7.6	Da dɩkɛ-ya Nawẽnnɛ bõn-sõma bɔ baasɩ, la ya da dɩkɛ sɛla n tarɩ yõorɔ zozo'e lobge kurkurdõma nẽŋam, tɩ ba wʋn nẽ ba mɛ la ba nãma, dee tɩ baasɩ la wẽrgɛ dõn ya zõrzõrʋm.»
MAT.7.7	«Sose-ya Nawẽnnɛ, tɩ a wʋn bɔ ya. Ɛ-ya, tɩ ya wʋn yẽ. Wẽ-ya kʋlɩŋa, tɩ a wʋn yo'oge bɔ ya. 
MAT.7.8	Se'ere n soe la, nẽr-sɛka woo n sosrɩ Nawẽnnɛ, a wʋn bɔ ẽ. La nẽr-sɛka woo n eerɩ, wʋn yẽ. La nẽr-sɛka n wẽ'erɩ kʋlɩŋa, ba wʋn yo'oge bɔ ẽ. 
MAT.7.9	Ãne n boe yãma pʋam tɩ a bia wʋn sose ẽ borborɩ, tɩ a bɔ ẽ kugre? 
MAT.7.10	Bɩɩ a sãn sose zũfo, tɩ a bɔ ẽ bõnsɛla? 
MAT.7.11	Yãma nẽrsaalba n de tõon-be'ero dõma la sãn mina tɩ ya bɔ ya kɔma bõn-sõma, ya Sɔ Nawẽnnɛ n boe saazuum kãn bɔ yãma sɛba n sosrɩ ẽ na bõn-sõma n gãnnɩ bɛla?
MAT.7.12	Yãma n boorɩ tɩ nẽrba ɩta se'em bɔ'ɔra ya la, yãma mẽ ɩta bɛla bɔ'ɔra ba. Ẽna de la Nawẽnnɛ lɔɔ, la a nõtɔ'ɔsrɩba n gʋlsɛ se'em n bɛla.»
MAT.7.13	«Doose-ya zanõrɛ n ãn mika kẽ, se'ere n soe la, zanõ-yalŋa, la so-kãtɛ la we'esɩ la sã'aŋɔ zẽ'am, la nẽrba zozo'e dolɩ la bilam. 
MAT.7.14	La zanõ-mika, la so-bãalga we'esɩ la vɔm zẽ'am. La de la nẽrba fẽe n dolɩ ẽ.»
MAT.7.15	«Guuse ya mẽŋa la nẽr-sɛba n parnɩ tɩ bãma de la Nawẽnnɛ nõtɔ'ɔsrɩba la. Ba wʋn ẽŋɛ ba mẽŋa wʋ saasaadõma n dɩkɛ piisi gãna fʋrɛ ba mẽŋa wa'am ya zẽ'am wʋ ba de la piisi la, dee tɩ ba pʋam ba sã'ana wʋ saasaadõma la. 
MAT.7.16	Ba tõoma pʋam tɩ ya wʋn bãŋɛ ba. Bẽm ĩyã, zãaŋa ka tã wʋn wɔm tã'ama, la kẽkɔ ka tã wʋn wɔm kẽnkãma. 
MAT.7.17	Tɩ-sõŋɔ woo wɔnnɩ na biɛ sõma, la tɩ-be'ego woo wɔnnɩ na biɛ be'ero. 
MAT.7.18	Tɩ-sõŋɔ ka tã wʋn wɔm biɛ be'ero, la tɩ-be'ego mẽ ka tã wʋn wɔm biɛ sõma. 
MAT.7.19	Tɩ-sɛka woo n ka wɔnnɩ biɛ sõma, ba wʋn lʋbɛ ẽ mɛ yõ la bugum. 
MAT.7.20	Bɛla, la de la nẽrba la tõoma pʋam tɩ yãma wʋn bãŋɛ ban de nẽr-sɛba.»
MAT.7.21	Azezi daan le yele yetɩ: «Dagɩ nẽr-sɛka woo n wi'iri mam tɩ ‹Zuudãana, Zuudãana› la n wʋn kẽ Nawẽnnɛ so'olʋm pʋam. La de la nẽr-sɛka n ɩtɩ mam Sɔ Nawẽnnɛ n boe saazuum n boorɩ se'em na n wʋn kẽ.
MAT.7.22	Sarɩyadia daarɛ, nẽrba zozo'e wʋn yele mam yetɩ: ‹Zuudãana, Zuudãana, tõma daan dɩkɛ la fõn yʋ'ʋrɛ to'oge Nawẽnnɛ yetɔga tɔgɛ bɔ nẽrba. La fõn yʋ'ʋrɛ tɩ tõma daan dɩkɛ dige kʋlkã'arsɩ, dee daan tõm tõon-yãlma zozo'e la fõn yʋ'ʋrɛ.› 
MAT.7.23	La mam wʋn yele ba yetɩ: ‹Mam põn ka mina ya, sẽŋɛ-ya fõrgɛ, tõon-be'ero dõma wã.› »
MAT.7.24	«Nẽr-sɛka woo n wõm mam yetɔga wã, dee ẽŋɛ wʋ yetɔga la n yele se'em na, a dãana ãn wʋ yɛm dãana n mẽ a yire tãmpĩa zuo. 
MAT.7.25	Tɩ saaga ni, tɩ ko'om pɩrɛ kʋlsɩ zoe wẽ ẽ, tɩ kʋsebgo vuge wẽ ẽ, tɩ a ka lui, se'ere n soe la, a mẽ la tãmpĩa zuo.
MAT.7.26	La nẽr-sɛka woo n wõm mam yetɔga wã, dee ka sakɛ ɩta yetɔga la n yele se'em na, a ãn wʋ yalma n mẽ a yire tẽntõnbĩ'isgo zuo. 
MAT.7.27	Tɩ saaga ni, tɩ ko'om pɩrɛ kʋlsɩ zoe wẽ ẽ, tɩ kʋsebgo vuge wẽ ẽ, tɩ a wuu lui saam saam.»
MAT.7.28	La Azezi n tɔgɛ yetɔga la kɩ'ɩlɩm na, zãsŋɔ la di'ige nẽrba la zozo'e mɛ. 
MAT.7.29	Se'ere n soe la, a zãsŋɔ la tarɩ la pãŋa, la ka ãn wʋ ba lɔɔ karẽnsãandõma n zãsnɩ se'em na.
MAT.8.1	Azezi daan ze'ele la tãŋa la zuo sige, tɩ nẽr-kʋʋŋɔ zozo'e dɔla ẽ. 
MAT.8.2	Tɩ kõnkonne wa'am a zẽ'am wa ka dũma tẽŋa a nẽŋam yele ẽ yetɩ: «Zuudãana, fʋ sãn bɔɔra, fʋ tã wʋn basɛ tɩ m yẽ ĩmã'asʋm mɛ le ãna sõŋa.» 
MAT.8.3	Tɩ Azezi tẽegɛ a nu'ugo kalʋm ẽ, dee yetɩ: «Mam bɔɔra, yẽ ĩmã'asʋm le ãna sõŋa.» Bilam mẽŋa tɩ kõnkɔm na basɛ ẽ, tɩ a le ãna sõŋa. 
MAT.8.4	Tɩ Azezi yele ẽ yetɩ: «Da yele nẽra nẽra. La sẽŋɛ Nawẽnnɛ kãabgɔ kẽema zẽ'am ka pa'alɛ ẽ fɔ mẽŋa tɩ a bɩsɛ, dee bɔ bõn-sɛba tɩ Amoyisi yʋʋn gʋlsɛ yetɩ ba bɔ la, tɩ la pa'alɛ ba tɩ fʋ sɩrɩ yẽ ĩmã'asʋm.»
MAT.8.5	Azezi daan sẽŋɛ ka paagɛ kẽ'era la Kapɛrnaʋm tẽŋa pʋam, tɩ Rom dõma sʋda-kɛ'ɛma wa'am a zẽ'am wa sose ẽ 
MAT.8.6	yetɩ: «Zuudãana, mam tõntõnna n bẽ'erɩ kɔɔrʋm gã yire, a ba nãmsra mɛ zozo'e.» 
MAT.8.7	Tɩ Azezi yele ẽ yetɩ: «Mam wʋn wa'am wa botɩ a yẽ ĩmã'asʋm.» 
MAT.8.8	Tɩ sʋda-kɛ'ɛma la lebse yele ẽ yetɩ: «Mam ka narɩ tɩ fõn wa'am mam yire. Wen tɔgɛ yetɔga mã'a, tɩ mam tõntõnna la wʋn yẽ ĩmã'asʋm. 
MAT.8.9	Se'ere n soe la, nẽrba n soe mam, la mam mẽ soe la sʋdaasɩ basɛba. Mam sãn yele sʋda-sɛka yetɩ: ‹Sẽŋɛ›, a we'esɩ mɛ. La mam sãn yele ayẽma yetɩ: ‹Wa'am›, a sẽm mɛ. Mam sãn yele m tõntõnna yetɩ: ‹Ẽŋɛ wãna›, a ɩtɩ mɛ.» 
MAT.8.10	Azezi n wõm bɛla la, la di'ige ẽ mɛ. Tɩ a yele nẽr-sɛba n dolɩ ẽ na yetɩ: «Mam yetɩ ya la asɩra, tɩ mam nãn ka yẽ nẽra n bɔ mam sɩra wʋ bʋra-ẽna wã, baa Ɩsrayɛlɩ buuri la pʋam mam ka yẽ. 
MAT.8.11	Mam yetɩ ya tɩ, nẽrba zozo'e wʋn ze'ele zanõ-bɔba, la dapɔ-bɔba wa'am wa zĩ'ire la Abraham, la A'izakɩ, la Azakɔbɩ di Nawẽnnɛ so'olʋm pʋam. 
MAT.8.12	La ba wʋn lobge Ɩsrayɛlɩ dõma n wʋn soe nɩ Nawẽnnɛ so'olʋm na basɛ la yẽŋa lika pʋam, bilam ba wʋn kaasra, dee dɩkɛ ba nu'usi gɩ nõorʋm.»
MAT.8.13	A yele bɛla, dee yele sʋda-kɛ'ɛma la yetɩ: «Kule, tɩ la wʋn ẽŋɛ wʋ fõn bɔ mam sɩra se'em na.» La wakat-ẽŋa mẽŋa tɩ a tõntõnna la yẽ ĩmã'asʋm.
MAT.8.14	Bɛla poorʋm, Azezi sẽŋɛ la Apɩyɛɛrɩ yire ka yẽ Apɩyɛɛrɩ dɛɛm-pɔka n bẽ'erɩ gã, tɩ a ĩyã tʋlgɛ. 
MAT.8.15	Tɩ Azezi kalʋm pɔka la nu'ugo, tɩ bã'aga la basɛ ẽ. Tɩ a isge ẽŋɛ Azezi sãanɛ. 
MAT.8.16	Tɩ zaanõorɛ paagɛ, tɩ ba tarɩ nẽrba zozo'e tɩ kʋlkã'arsɩ tarɩ ba wa'am Azezi zẽ'am. Tɩ a tɔgɛ yetɔga dige kʋlkã'arsɩ la, dee botɩ sɛba wuu n de bã'adõma yẽ ĩmã'asʋm. 
MAT.8.17	La de la bɛla tɩ Nawẽnnɛ nõtɔ'ɔsa A'ezayi n yʋʋn yele se'em na ẽŋɛ. A yʋʋn yetɩ: «Ẽŋa n to'oge tõma tooro, la tɩ bã'asɩ basɛ.»
MAT.8.18	Azezi n yẽ nẽr-kʋʋŋɔ n kaagɛ ẽ na, tɩ a yele a karẽnbiisi la yetɩ: «Tɩ dooge-ya mõgrɛ la doone ke bɔba.» 
MAT.8.19	Tɩ lɔɔ karẽnsãama ayɩla wa'am a zẽ'am wa yele ẽ yetɩ: «Karẽnsãama, mam wʋn dɔla fʋ sẽnna zẽ'e-sɛba wuu tɩ fʋ wʋn sẽnna.» 
MAT.8.20	Tɩ Azezi yele ẽ yetɩ: «Pɩɩna tarɩ yogro mɛ, tɩ niinto tara tʋgrɔ, la Nẽrsaala Dayʋa la ka tarɩ zẽ'a wʋn gã'arɛ vo'ose.» 
MAT.8.21	Tɩ a karẽnbia ayɩla yele ẽ yetɩ: «Zuudãana, basɛ tɩ m dẽŋɛ sẽŋɛ ka laagɛ m sɔ dee wa'am wa dɔla fɔ.» 
MAT.8.22	Tɩ Azezi yele ẽ yetɩ: «Dɔla mam dee basɛ sɛba n ka tarɩ vɔm Nawẽnnɛ zẽ'am tɩ ba laagɛ ba kũm.»
MAT.8.23	Azezi daan kẽ la õorŋɔ, tɩ a karẽnbiisi la doose ẽ. 
MAT.8.24	Tɩ kʋseb-kãtɛ wa'am wa vugra mõgrɛ la zuo. Tɩ ko-mĩ'isi botɩ õorŋɔ la zɩgra la a mise. La Azezi daan gĩsri mɛ. 
MAT.8.25	Tɩ a karẽnbiisi la paagɛ nẽegɛ ẽ yetɩ: «Zuudãana, fãagɛ tɔ, tõma yetɩ ki mɛ.» 
MAT.8.26	Tɩ Azezi yele ba yetɩ: «Bẽm tɩ ya zɔta dabeem, ya ka bɔ mam sɩra zo'oge.» Azezi yele bɛla, dee isge tãsɛ kʋsebgo, la ko'om na mɛ, tɩ ba ãna sĩm. 
MAT.8.27	Tɩ ba wuu palẽŋa ẽkɛ, tɩ ba yetɩ: «Bẽm nẽra n de ẽna tɩ kʋsebgo, la ko'om sakra a nõorɛ?»
MAT.8.28	Ba daan dooge mõgrɛ la doone ke bɔba paagɛ la Gadara dõma tẽŋa pʋam, tɩ bʋraasɩ bayi tɩ kʋlkã'arsɩ dolɩ ba ze'ele yɔɔrɔ zẽ'a sẽnna tʋ'ʋsra ẽ. Ba daan de la zɔl-wẽensɩ, tɩ nẽrba zɔta ka sakra dɔla bilam tɔlla. 
MAT.8.29	Tɩ ba kaasra tagursi yetɩ: «Nawẽnnɛ Dayʋa, bẽm boe tõma la fõn tẽŋasʋka? Fõn wa'am tɩ fʋ nãmsɛ tõma mɛ dee tɩ wakatɛ la nãn ka paagɛ?» 
MAT.8.30	La kurkurdõma n daan zo'oge lɛm bilam ɔbra. 
MAT.8.31	Tɩ kʋlkã'arsɩ la sose Azezi yetɩ: «Fʋ sãn yetɩ fʋ dige to tɩ tɩ yese, fʋ basɛ tɩ tɩ sẽŋɛ ka kẽ kurkurdõma la.» 
MAT.8.32	Tɩ Azezi yele ba yetɩ: «Sẽŋɛ-ya.» Tɩ ba yese sẽŋɛ ka kẽ kurkurdõma la. Tɩ kurkurdõma la ze'ele tãŋa zuo zoe sige ka lui mõgrɛ la pʋam ki. 
MAT.8.33	Tɩ sɛba n gu'uri kurkurdõma la zoe sẽŋɛ tẽŋa pʋam ka yele lan ẽŋɛ se'em na wuu, la bõn-sɛka n ẽŋɛ sɛba tɩ kʋlkã'arsɩ la daan dolɩ la. 
MAT.8.34	Tɩ tẽŋa la dõma wuu yese tʋ'ʋsra Azezi, la ban yẽ ẽ na, ba sose ẽ yetɩ, a fõrgɛ dee basɛ ba tẽŋa.
MAT.9.1	Azezi daan kẽ õorŋɔ lebe dooge la mõgrɛ la ke bɔba kule Kapɛrnaʋm, ẽn kẽ'erɩ zẽ'a la. 
MAT.9.2	Tɩ nẽrba basɛba zɛ bʋraa ayɩla n de kɔɔrŋɔ n gã a bõn-gã'ala pʋam wa'am a zẽ'am. Tɩ Azezi yẽ ban bɔ ẽ sɩra la, yele kɔɔrŋɔ la yetɩ: «M bia, keŋe fʋ sũure, fʋ tõon-be'ero taalɛ ka le bɔna fʋ zuo.»
MAT.9.3	Tɩ lɔɔ karẽnsãandõma basɛba tẽ'esra ba sũure pʋam yetɩ: «Bʋra-ẽna pɔ'ɔrɩ la Nawẽnnɛ.» 
MAT.9.4	La Azezi mi ban tẽ'esrɩ se'em na mɛ, tɩ a yele ba yetɩ: «Bẽm tɩ yãma tẽ'esra pʋtẽ'e-be'ero ya sũure pʋam? 
MAT.9.5	Bẽm n de nãana gãnna? Mam sãn yele bʋraa la yetɩ, a tõon-be'ero taalɛ ka le bɔna a zuo, bɩɩ mam sãn yele ẽ yetɩ, a isge sẽnna n de nãana gãnna? 
MAT.9.6	Mam wʋn botɩ ya bãŋɛ tɩ Nẽrsaala Dayʋa tarɩ nõorɛ dũnia zuo wʋn basɛ tõon-be'ero taalɛ.» Azezi yele bɛla, dee yele kɔɔrŋɔ la yetɩ: «Isge, dɩkɛ fʋ bõn-gã'ala la kule.» 
MAT.9.7	Tɩ a isge kule. 
MAT.9.8	Tɩ nẽr-kʋʋŋɔ la yẽ bɛla, tɩ dabeem yõkɛ ba, tɩ ba nã'asra Nawẽnnɛ ẽn bɔ nẽrsaalba nõor-ẽŋa la ĩyã.
MAT.9.9	Azezi daan ze'ele la bilam sẽnna tɔlla, yẽ bʋraa yʋ'ʋrɛ n de Amatie n zĩ tɔ'ɔsra lampo. Tɩ a yele ẽ yetɩ: «Isge dɔla mam.» Tɩ Amatie isge dɔla ẽ. 
MAT.9.10	Tɩ Azezi sẽŋɛ ka zẽa Amatie yire dita, tɩ lampo-tɔ'ɔsrɩba, la tõon-be'ero dõma zozo'e wa'am wa lagɩm na Azezi la a karẽnbiisi la zẽa dita. 
MAT.9.11	Tɩ Farisi dõma yẽ bɛla, soke a karẽnbiisi la yetɩ: «Bẽm tɩ yãma karẽnsãama la lagɩm na lampo-tɔ'ɔsrɩba, la tõon-be'ero dõma dita.» 
MAT.9.12	Tɩ Azezi wõm bɛla, yele ba yetɩ: «Sɛba n tarɩ ĩmã'asʋm ka eerɩ tɩba, la de bã'adõma n eerɩ tɩba. 
MAT.9.13	Sẽŋɛ-ya ka zãsʋm Nawẽnnɛ gõŋɔ n yele se'em na võorɛ, Nawẽnnɛ yetɩ: ‹Mam boorɩ tɩ nẽrsaalba zɔta la taaba ninbãalga, dee dagɩ tɩ ba dɩkɛ ba bõnɔ kãabra bɔ'ɔra mam.› Bɛla, mam ka wa'am tɩ m wi sɛba dõma n yetɩ bãma masɛ mɛ na, mam wa'am na tõon-be'ero dõma ĩyã.»
MAT.9.14	Tɩ Azã karẽnbiisi wa'am Azezi zẽ'am wa soke ẽ yetɩ: «Bẽm tɩ tõma la Farisi dõma lʋta nõorɛ, dee tɩ fõn karẽnbiisi la ka lʋta?» 
MAT.9.15	Tɩ Azezi yele ba yetɩ: «Nẽra sãn di pɔka ẽŋɛ kibsa wi a tadãandõma tɩ ba wa'am naagɛ la ẽ dita, ba tã wʋn ẽŋɛ sũ-sã'aŋɔ wakat-sɛka tɩ pɔgdita la ken bɔna la ba lɛ mɛ bɩɩ? Ayɛɩ. La dabsa sẽm mɛ, tɩ ba wʋn yese pɔgdita la ba zẽ'am. Bɛla tɩ ba yãŋa wʋn lʋ nõorɛ. 
MAT.9.16	Nẽra kãn dɩkɛ tãn-paalga lige fu-kɛka. A sãn ẽŋɛ bɛla, tãn-paalga la wʋn botɩ fu-kɛka la ãagɛ mɛ gãŋɛ bɛla.
MAT.9.17	La nẽra kãn dɩkɛ dã-paalga sũm wɔ-kɛgsɩ pʋam. A sãn ẽŋɛ bɛla, dã-paalga la sãn kɛlla, ba wʋn botɩ wɔɔsɩ la tãsɛ mɛ, tɩ dãam na ka'agɛ, tɩ wɔɔsɩ la mẽ sã'am. La masɛ tɩ ba dɩkɛ dã-paalga sũm na wɔ-paalsɩ pʋam, bɛla tɩ ba wuu kãn sã'am.»
MAT.9.18	Azezi n ken tɔgra la ba bɛla la, tɩ Zifdõma nẽŋadãana ayɩla wa'am a zẽ'am, wa ka dũma tẽŋa a nẽŋam yele yetɩ: «Mam pɔyʋa n ki lɛɛlɛ wã, wa'am wa dɩkɛ fʋ nu'ugo paglɛ a zuo, tɩ a vo'oge.» 
MAT.9.19	Tɩ Azezi la a karẽnbiisi la daan isge dɔla ẽ wɛ'ɛsa.
MAT.9.20	Ban daan we'esɩ la, tɩ pɔka ayɩla n luti sɩkẽŋa yʋʋma pia la ayi tɩ la ka gɔ'ɔra, wa'am Azezi poorʋm wa kalʋm a fuugo nõorɛ. 
MAT.9.21	Se'ere n soe la, a daan tẽ'esrɩ a sũurum yetɩ: «Mam sãn kalʋm a fuugo mã'a, mam wʋn yẽ ĩmã'asʋm.» 
MAT.9.22	Tɩ Azezi gelge yẽ ẽ, yele ẽ yetɩ: «M bia, keŋe fʋ sũure! Fõn bɔ mam sɩra la n basɛ tɩ fʋ yẽ ĩmã'asʋm.» Tɩ pɔka la yẽ ĩmã'asʋm bilam mẽŋa.
MAT.9.23	Tɩ Azezi paagɛ Zifdõma nẽŋadãana la yire yẽ wɩ-pɛɛbrɩba la nẽr-kʋʋŋɔ n bɔgrɩ. 
MAT.9.24	Tɩ a yele ba yetɩ: «Yese-ya, tɩ pugla la ka ki, a gĩsri mɛ.» Tɩ nẽrba la la'ara ẽ. 
MAT.9.25	La ẽn botɩ nẽr-kʋʋŋɔ la yese la, a kẽ la deem gʋrɛ pugla la nu'ugo, tɩ a isge. 
MAT.9.26	Tɩ yel-ẽna saagɛ tẽŋa la wuu.
MAT.9.27	Azezi daan yese zẽ'e-ẽŋa mɛ fõrgra, tɩ fɔɔsɩ bayi dɔla ẽ tɔgra ke'enke'em yetɩ: «Adavidi yɩɩŋa, zoe tɩ ninbãalga!» 
MAT.9.28	Tɩ Azezi paagɛ kẽ yire, tɩ fɔɔsɩ la paagɛ a zẽ'am, tɩ a soke ba yetɩ: «Yãma bɔ sɩra tɩ mam wʋn tã'agɛ ẽŋɛ yan boorɩ se'em na?» Tɩ ba lerge yetɩ: «Ẽe! Zuudãana.» 
MAT.9.29	Tɩ a kalʋm ba nini dee yetɩ: «La wʋn ẽŋɛ wʋ yan bɔ sɩra se'em na.» 
MAT.9.30	Tɩ ba nini na pike yẽta. Tɩ a kã'an ba yetɩ: «Da basɛ-ya tɩ nẽra bãŋɛ.» 
MAT.9.31	La ban fõrgɛ la, ba mõolɛ bõn-ẽŋa mɛ tẽŋa la zẽ'a woo.
MAT.9.32	Ban daan yesrɩ la, tɩ ba tarɩ nẽra tɩ kʋlkã'arga dolɩ ẽ, tɩ a dɛna muko, wa'am Azezi zẽ'am. 
MAT.9.33	Tɩ Azezi dige kʋlkã'arga la, tɩ a yese. Tɩ muko la tɔgra. Tɩ la di'ige nẽr-kʋʋŋɔ la, tɩ ba yetɩ: «Nẽra nẽra nãn ka yẽ wãna buuri Ɩsrayɛlɩ pʋam.» 
MAT.9.34	La Farisi dõma daan yetɩ: «La de la kʋlkã'arsɩ naba n bɔ ẽ pãŋa, tɩ a tara digra kʋlkã'arsɩ la.»
MAT.9.35	Azezi daan kaarɩ la tẽn-kãra la tẽn-pɩgsɩ wuu, zãsna nẽrba Zifdõma wẽndeto pʋam, mõola Nawẽnnɛ so'olʋm kõ-yẽlga, dee botɩ bã'adõma, la kobro buuri wuu yẽta ĩmã'asʋm. 
MAT.9.36	La Azezi n yẽ nẽr-kʋʋŋɔ la, ba ninbãalga n yõkɛ ẽ. Se'ere n soe la, ba targɛ mɛ bãlɛ, ãna wʋ piisi n ka tarɩ dũnsĩina. 
MAT.9.37	Tɩ a yele a karẽnbiisi la yetɩ: «Va'am na bõnkɔɔla lagsgɔ zo'oge mɛ, la tõntõnɩba n wʋn lagsɛ bõnkɔɔla la pɔ'ɔrɩ mɛ. 
MAT.9.38	Bɛla ĩyã, sose-ya va'am na dãana tɩ a tõm tõntõnɩba pa'asɛ tɩ ba lagsɛ bõnkɔɔla la.»
MAT.10.1	Azezi daan wi a karẽnbiisi pia la ayi la mɛ bɔ ba pãŋa tɩ ba dige kʋlkã'arsɩ, dee botɩ bã'adõma buuri wuu, la kobro buuri wuu yẽ ĩmã'asʋm. 
MAT.10.2	Karẽnbiisi pia la ayi la tɩ a looge tɩ a tõm na yʋ'ʋra n wãna: Pɔspɔsɩ dãana de la Asimõ tɩ ba wi'iri tɩ Apɩyɛɛrɩ, la a yɩbga A'ãndre, la Azebede dayɔɔsɩ Azakɩ la a yɩbga Azã, 
MAT.10.3	la Afilipi, la Abatelemi, la Atoma, la Amatie n de lampo-tɔ'ɔsa la, la Azakɩ n de Alfe dayʋa, la Atade, 
MAT.10.4	la Asimõ n daan de Zelɔtɩ nẽra ayɩla la, la Azudaasɩ Iskariyo, sɛka n wʋn pa'alɛ tɩ ba yõkɛ Azezi la.
MAT.10.5	La de la bãna pia la ayi tɩ Azezi daan tõm, yele ba yetɩ: «Da sẽŋɛ-ya bu-zãŋsɩ la zẽ'am, la da kẽ-ya Samaari dõma tẽnsɩ pʋam. 
MAT.10.6	Sẽŋɛ-ya Ɩsrayɛlɩ dõma n ãn wʋ piisi n bɔɩ la zẽ'am, 
MAT.10.7	ka mõola yetɩ: ‹Nawẽnnɛ so'olʋm na lɛm mɛ.› 
MAT.10.8	La ya botɩ bã'adõma yẽ ĩmã'asʋm, dee botɩ kũm vo'oge, dee botɩ kõnkɔma yẽ ĩmã'asʋm le ãna sõŋa, dee dige kʋlkã'arsɩ. Yãma to'oge la zãŋa, bɛla bɔ-ya zãŋa. 
MAT.10.9	Da dɩkɛ-ya sãlma bɩɩ ligri sũm sẽŋɛ. 
MAT.10.10	La ya da dɩkɛ tãmpɔkɔ sore la sẽnnɛ ĩyã, da dɩkɛ-ya futo bayi, bɩɩ tagra, bɩɩ doore. Ba wʋn bɔ tõntõnna ẽn boorɩ sɛla.
MAT.10.11	Ya sãn paagɛ tẽn-kãtɛ bɩɩ tẽn-pɩka pʋam, soke-ya bãŋɛ nẽr-sõŋɔ sãn bɔna mĩ wʋn to'oge ya tɩ ya kẽ'era a yire, bɔna-ya bilam ka paagɛ daar-sɛka tɩ ya wʋn fõrgɛ tẽŋa la. 
MAT.10.12	Ya sãn paagɛ kẽ yire pʋam, ya pʋ'ʋsɛ ba yetɩ: ‹Sũ-mã'asʋm wʋn bɔna la ya.› 
MAT.10.13	La yire la dõma sãn to'oge ya, ya sũ-mã'asʋm wʋn bɔna la ba. La ba sãn zagsɛ ka to'oge ya, ya sũ-mã'asʋm wʋn weege ya zẽ'am. 
MAT.10.14	La yi-sɛka, bɩɩ tẽn-sɛka nẽrba sãn ka to'oge ya, bɩɩ ka selse ya yetɔga, ya yese zẽ'e-ẽŋa dee pɩɩsɛ ya nãma tẽntõnnɔ basɛ mĩ. 
MAT.10.15	Mam yetɩ ya la sɩra sɩra, tɩ sarɩyadia daarɛ tẽn-ẽŋa dõma wʋn yẽ toogo gãnna Sodom la Gomõorɩ tẽnsɩ nẽrba.»
MAT.10.16	Azezi le yetɩ: «Bɩsɛ-ya, mam tõm ya wʋ piisi saasaadõma tẽŋasʋka. Bɛla ĩyã, dɛna-ya yɛm dõma wʋ bõnsɛ'ɛdõma, la ya ãna wʋ na'adawɛma n ka tarɩ yelle se'em na. 
MAT.10.17	Guuse-ya ya mẽŋa la nẽrba la. Se'ere n soe la, ba wʋn wa yõgɛ ya mɛ tarɩ sẽŋɛ sarɩyadia zẽ'esʋm, dee wẽ ya ba wẽndeto pʋam. 
MAT.10.18	La ba wʋn yõgɛ ya sẽŋɛ gɔmnadõma, la na'adõma nẽŋam, yãma n dolɩ mam na ĩyã, tɩ ya wʋn dɛna kaset-dõma tɔgɛ bɔ bãma la bu-zãŋsɩ. 
MAT.10.19	La ba sãn tarɩ ya sẽŋɛ, da fabla-ya yãma n wʋn tɔgɛ se'em, bɩɩ yãma n wʋn tɔgɛ sɛla yelle. Se'ere n soe la, wakat-ẽŋa mẽŋa Nawẽnnɛ Sɩa wʋn bɔ ya bõn-sɛka tɩ ya wʋn tɔgɛ. 
MAT.10.20	La dagɩ yãma mẽŋa n wʋn tɔgɛ, la de la ya Sɔ Nawẽnnɛ Sɩa la n boe ya pʋam na n wʋn tɔgɛ.
MAT.10.21	Sɔbia wʋn botɩ ba yõkɛ a sɔbia kʋ. La sɔdõma mẽ wʋn ẽŋɛ ba kɔma bɛla. La kɔma mẽ wʋn zɛbɛ la ba dɔgrɩba, botɩ ba kʋ ba. 
MAT.10.22	Nẽrba wuu wʋn sise ya mam yʋ'ʋrɛ la ĩyã. La sɛka n ze'ele kãŋkãŋɛ ka paagɛ ba'asgɔ, a wʋn yẽ fãarɛ. 
MAT.10.23	Ba sãn nãmsɛ ya tẽŋa ayɩla pʋam, ya zoe sẽŋɛ tẽŋa ayẽma. Mam yetɩ ya la sɩra, tɩ ya kãn yãŋɛ kaagɛ Ɩsrayɛlɩ tẽnsɩ ba'asɛ dee tɩ mam n de Nẽrsaala Dayʋa la leme wa'am.
MAT.10.24	Karẽnbia ka gãnnɩ a karẽnsãama, la tõntõnna mẽ ka gãnnɩ a zuudãana. 
MAT.10.25	La karẽnbia sãn wa ãna wʋ a karẽnsãama la, la tõntõnna sãn wa ãna wʋ a zuudãana la, la seke mɛ. Ban wi'iri yidãana la tɩ Abelzebuli n de Asũtãana la, ba wʋn tʋʋra a yire la dõma gãnna la bɛla.»
MAT.10.26	«Bɛla, da zɔta-ya nẽrsaalba, tɩ bõn-sɛka woo n lile, wʋn lilge. La bõn-sɛka woo n sʋgɛ, wʋn puke. 
MAT.10.27	Mam n yele ya se'em lika pʋam wã, tɔgɛ-ya ẽ peelem pʋam. La sɛla tɩ mam waasʋm ya la, zom-ya deto zuto mõolɛ ẽ. 
MAT.10.28	Da zɔta-ya sɛba n kʋʋrɩ ĩyã, dee ka tãna wʋn kʋ sɩa la. Zɔta-ya Nawẽnnɛ n tã wʋn botɩ ya ĩyã, la ya sɩa sã'am bug-tẽŋa la. 
MAT.10.29	Ba ka koosrɩ mõom niinto bayi la lag-kõbrɛ ayɩla mã'a? La baa niila ayɩla kãn ki, tɩ la sãn dagna ya Sɔ Nawẽnnɛ n sakɛ. 
MAT.10.30	La baa yãma zuugo zomto, Nawẽnnɛ mi ba wuu kãllɛ mɛ. 
MAT.10.31	Bɛla ĩyã, da zɔta-ya dabeem, yãma tarɩ yõorɔ gãnna niinto zozo'e mɛ.
MAT.10.32	Nẽr-sɛka woo n wʋn ze'ele nẽrba nẽŋam yetɩ ẽŋa de la mam nẽra, mam mẽ wʋn ze'ele mam Sɔ Nawẽnnɛ n boe saazuum nẽŋam yetɩ a de la mam nẽra. 
MAT.10.33	La nẽr-sɛka woo n sɩ'ɩsɛ nẽrba nẽŋam yetɩ ẽŋa ka mi mam, mam mẽ wʋn sɩ'ɩsɛ mam Sɔ Nawẽnnɛ n boe saazuum nẽŋam tɩ mam ka mi ẽ.»
MAT.10.34	«Da tẽ'esɛ-ya tɩ mam tarɩ la nõ-yẽnnɛ wa'am dũnia zuo. Mam ka wa'am tɩ m botɩ nẽrba dɛna nõorɛ ayɩla dũnia zuo, la de la welgre tɩ mam tarɩ wa'am. 
MAT.10.35	Se'ere n soe la, mam wa'am tɩ m welge la dayɔɔsɩ la ba sɔdõma, la pugunto la ba madõma, la dayɔɔsɩ pɔgba la ba sɩrba madõma. 
MAT.10.36	Tɩ nẽra mẽŋa yir-dõma wʋn dɛna a bɛ'ɛba. 
MAT.10.37	Nẽr-sɛka n nõŋɛ a sɔ bɩɩ a ma gãnna mam, a ka masɛ tɩ a dɛna mam nẽra. La nẽr-sɛka woo n nõŋɛ a dayʋa bɩɩ a pɔyʋa gãnna mam, a ka masɛ tɩ a dɛna mam nẽra. 
MAT.10.38	La nẽr-sɛka woo n ka sakɛ nãmsgɔ wʋ nẽra n zɛɛrɩ a kũm dɔ-puurŋa dɔla mam, a ka masɛ tɩ a dɛna mam nẽra. 
MAT.10.39	La nẽr-sɛka woo n boorɩ tɩ a gu a vɔm, a wʋn koŋe ẽ. La nẽr-sɛka n basɛ a vɔm mam ĩyã, a wʋn yẽ ẽ.»
MAT.10.40	«Nẽr-sɛka woo n to'oge ya, a to'oge la mam. La nẽr-sɛka woo n to'oge mam, a to'oge la sɛka n tõm mam na. 
MAT.10.41	La nẽr-sɛka woo n to'oge Nawẽnnɛ nõtɔ'ɔsa ẽn de Nawẽnnɛ nõtɔ'ɔsa la ĩyã, a wʋn to'oge Nawẽnnɛ nõtɔ'ɔsa yɔɔrɔ. La nẽr-sɛka woo n to'oge sɩra dãana ẽn de sɩra dãana la ĩyã, a wʋn to'oge sɩra dãana yɔɔrɔ. 
MAT.10.42	La nẽr-sɛka woo n bɔ mam nẽrba wã ayɩla ko-mã'asga tɩ a yũ, ẽn de mam karẽnbia la ĩyã, mam yetɩ ya la sɩra, tɩ a kãn koŋe yɔɔrɔ.»
MAT.11.1	Azezi n daan pa'alɛ a karẽnbiisi pia la ayi la kɩ'ɩlɩm na, a yese bilam sẽŋɛ la so'olʋm na tẽnsɩ la wuu pʋam ka zãsna nẽrba, dee mõola Nawẽnnɛ kõ-yẽlga.
MAT.11.2	Tɩ Azã daan bɔna yʋ'a deem, wõm Krisi tõoma la yelle, tõm a karẽnbiisi a zẽ'am, 
MAT.11.3	tɩ ba sẽŋɛ ka soke ẽ yetɩ: «Fõn de la sɛka tɩ Nawẽnnɛ yetɩ a wʋn wa'am na bɩɩ, tɩ gu'ura nẽra ayẽma?» 
MAT.11.4	Tɩ Azezi lerge ba yetɩ: «Sẽŋɛ-ya ka yele Azã yãma n wõnnɩ se'em, la yãma n yẽtɩ se'em na: 
MAT.11.5	Fɔɔsɩ nini yẽtɩ mɛ, tɩ kɔɔrnɔ sẽnna, tɩ kõnkɔma yẽta ĩmã'asʋm le ãna sõŋa, tɩ wansɩ wõnna, tɩ kũm vɔ'ɔra, tɩ nasdõma wõnna Nawẽnnɛ kõ-yẽlga. 
MAT.11.6	La nẽr-sɛka n ka lebrɩ poorʋm mam ĩyã la tarɩ zu-yẽlga.»
MAT.11.7	Azã karẽnbiisi la n fõrgɛ la, tɩ Azezi yãŋa tɔgra Azã yelle bɔ'ɔra nẽr-kʋʋŋɔ la yetɩ: «Bẽm tɩ yãma daan sẽŋɛ ka bɩsɛ weem? Yãma sẽŋɛ ka bɩsɛ la mõorɔ tɩ kʋsebgo mĩini bɩɩ? Ayɛɩ. 
MAT.11.8	La bẽm tɩ yãma sẽŋɛ ka bɩsɛ? Nẽra n yɛ fu-sõma? Ayɛɩ. Nẽr-sɛba n yɛ fu-sõma la boe na'adõma yiɛ. 
MAT.11.9	La yãma sẽŋɛ ka bɩsɛ la bẽm? Ya sẽŋɛ ka bɩsɛ la Nawẽnnɛ nõtɔ'ɔsa bɩɩ? Ẽe. La mam yetɩ ya tɩ a de la nẽra n gãnnɩ Nawẽnnɛ nõtɔ'ɔsa. 
MAT.11.10	La de la ẽŋa yelle tɩ la gʋlsɛ Nawẽnnɛ gõŋɔ pʋam tɩ Nawẽnnɛ yetɩ:
MAT.11.10	‹Mam tõntõnna n wãna
MAT.11.10	tɩ mam tõm tɩ a dẽŋɛ fʋ nẽŋa
MAT.11.10	malgɛ sore bɔ fɔ.›
MAT.11.11	Mam yetɩ ya la sɩra, tɩ nẽrsaalba tɩ ba dɔgɛ la wuu pʋam, nẽra ka boe n gãnnɩ Azã n mise nẽrba ko'om pʋam na. La nẽr-sɛka n de pɩka Nawẽnnɛ so'olʋm na pʋam gãnnɩ Azã mɛ. 
MAT.11.12	Lan pɔsɛ Azã n misri nẽrba ko'om pʋam na wa paam lɛɛlɛ wã, Nawẽnnɛ so'olʋm sẽnnɩ nẽŋa la pãŋa, la pãnsɩ dõma n mõrgrɩ tɩ ba fãagɛ ẽ. 
MAT.11.13	Nawẽnnɛ nõtɔ'ɔsrɩba la wuu, la lɔɔ gõnnɔ la wuu dẽŋɛ tɔgɛ so'olʋm na yelle mɛ halɩ wa paagɛ Azã wakatɛ. 
MAT.11.14	La ya sãn bɔɔra tɩ ya bãŋɛ a võorɛ, Azã n de A'eli tɩ ba yʋʋn yetɩ a wʋn wa'am na. 
MAT.11.15	Sɛka n wõm yetɔga wã, a selse sõŋa sõŋa.
MAT.11.16	Mam wʋn dɩkɛ la bẽm makɛ la zamãan-ẽna wã nẽrba? Ba ãn wʋ kɔma n zĩ da'am wi'ira taaba yetɩ: 
MAT.11.17	‹Tõma peebe wɩɩsɩ mɛ, tɩ yãma zagsɛ ka wa. Tɩ tõma yõom kʋʋrɛ yõoma, tɩ yãma zagsɛ ka yõom.› 
MAT.11.18	Se'ere n soe la, Azã wa'am mɛ wa lʋta nõorɛ dee ka yũura dãam, tɩ ba yetɩ kʋlkã'arga n dolɩ ẽ. 
MAT.11.19	Tɩ Nẽrsaala Dayʋa la wa'am wa dita dee yũura, tɩ ba yetɩ, a de la dita, la dã-yũura, la lampo-tɔ'ɔsrɩba, la tõon-be'ero dõma sɩrɛ. Yɛm dãana tõoma n pa'alɩ tɩ a tarɩ yɛm.»
MAT.11.20	Bɛla poorʋm tɩ Azezi zɛrgɛ nẽr-sɛba tɩ a tõm tõon-yãlma zozo'e ba tẽnsɩ pʋam, dee tɩ ba ka teege yɛm basɛ tõon-be'ero la yetɩ: 
MAT.11.21	«Korazẽ dõma, ya wʋn yẽ toogo! Betisayida dõma, ya wʋn yẽ toogo! Se'ere n soe la, tõon-yãlma sɛba n tõm ya tẽnsɩ pʋam na, daan sãn tõm nɩ na Tiiri, la Sidõ tẽnsɩ pʋam, ba wʋn teege nɩ yɛm basɛ tõon-be'ero halɩ kʋrʋm kʋrʋm, yɛ bɔra futo ẽŋɛ tãmpɛglʋm ẽŋɛ ba zuto tɩ la pa'alɛ tɩ ba teege yɛm. 
MAT.11.22	Bɛla ĩyã tɩ mam yɛta ya tɩ sarɩyadia daarɛ, la wʋn dɛna toogo bɔ yãma gãnna Tiiri, la Sidõ dõma. 
MAT.11.23	La yãma Kapɛrnaʋm dõma, yãma tẽ'esɛ tɩ ya wʋn zẽkɛ mɛ ka paagɛ saazuum bɩɩ? Ayɛɩ, ya wʋn sige mɛ halɩ ka paagɛ kɩ'ɩn-tẽŋa. Se'ere n soe la, tõon-yãlma sɛba tɩ mam tõm ya zẽ'am na daan sãn tõm nɩ na Sodom tẽŋam, a wʋn ken boe nɩ mɛ zĩna. 
MAT.11.24	La mam yetɩ ya tɩ sarɩyadia daarɛ, Sodom dõma kãn yẽ toogo paagɛ yãma.»
MAT.11.25	Wakat-ẽŋa Azezi tɔgɛ mɛ yetɩ: «Mam Sɔ Nawẽnnɛ n de saazuum la tẽŋa wã Zuudãana, mam pẽgrɩ fɔ, se'ere n soe la, fõn sʋgɛ bõn-bãna wã mɛ tɩ yɛm dõma la bãŋrɩba ka mina, dee pa'alɛ nẽr-sɛba n ãn wʋ kɔm-pɩgsɩ la. 
MAT.11.26	Ẽe, mam Sɔ, la de la fõn boorɩ bɛla la ĩyã.»
MAT.11.27	«Mam Sɔ dɩkɛ sɛla woo ẽŋɛ la mam nu'usum. La nẽra ka mi mam n de Nawẽnnɛ Dayʋa la n de sɛka, sãn dagna mam Sɔ la, la nẽra mẽ ka mi mam Sɔ la n de se'em, sãn dagna mam n de a Dayʋa la, la sɛba tɩ mam wʋn botɩ ba bãŋɛ ẽ na.»
MAT.11.28	«Wa'am-ya mam zẽ'am, yãma sɛba wuu n tʋ ze-tɩbsa targɛ la, tɩ mam wʋn bɔ ya vo'osgo. 
MAT.11.29	Dɩkɛ-ya mam sɔgrɩga sɔgɛ ya mẽŋa, zãsʋm sɛla tɩ mam wʋn pa'alɛ ya la, tɩ ya wʋn yẽ vo'osgo. Se'ere n soe la, mam de la sũ-bʋgsʋm dãana, la sik-m-mẽŋa dãana. 
MAT.11.30	Mam sɔgrɩga la fakɛ mɛ, la mam zeero la ka tɩbgɛ.»
MAT.12.1	Wakat-ẽŋa, Azezi la a karẽnbiisi la daan dolɩ la vatɔ pʋam, Zifdõma vo'osgo daarɛ tɔlla. Tɩ a karẽnbiisi kɔm dõnna, tɩ ba kɔ si wẽena ɔbra. 
MAT.12.2	Tɩ Farisi dõma yẽ, yele Azezi yetɩ: «Bɩsɛ, fʋ karẽnbiisi la ɩtɩ la sɛla n sisri vo'osgo daarɛ.» 
MAT.12.3	Tɩ Azezi lerge ba yetɩ: «Yãma ka karẽŋɛ Adavidi la a nẽrba la kɔm n yʋʋn dõnnɩ tɩ ba ẽŋɛ se'em na? 
MAT.12.4	A yʋʋn kẽ la Nawẽnnɛ deego la pʋam dɩkɛ borborɩ sɛba tɩ ba bĩŋe bɔ Nawẽnnɛ na obe, dee bɔ a nẽrba la. La sisri mɛ, nẽra nẽra ka obrɩ ba, sãn dagna kãabgɔ kẽma la mã'a. 
MAT.12.5	Bɩɩ yãma ka karẽŋɛ lɔɔ gõŋɔ la pʋam n yetɩ, vo'osgo daarɛ, kãabgɔ kẽma la n tõnnɩ Wẽnde-kãtɛ la pʋam na sã'anɩ vo'osgo daarɛ sisgo la mɛ tɩ taalɛ ka bɔna? 
MAT.12.6	Mam yetɩ ya mɛ tɩ nẽra n gãnnɩ Wẽnde-kãtɛ la n boe kalam. 
MAT.12.7	La gʋlsɛ tɩ Nawẽnnɛ yetɩ: ‹Mam boorɩ tɩ nẽrsaalba zɔta la taaba ninbãalga, dee dagɩ tɩ ba dɩkɛ ba bõnɔ kãabra bɔ'ɔra mam.› Yãma sãn bãŋɛ nɩ yetɔg-ẽna wã võorɛ, ya kãn yele nɩ sɛba n ka tõm be'em tɩ ba tuuge ya. 
MAT.12.8	Se'ere n soe la, Nẽrsaala Dayʋa la n soe vo'osgo daarɛ.»
MAT.12.9	Azezi fõrgɛ bilam sẽŋɛ la ba wẽndeem. 
MAT.12.10	Tɩ bʋraa ayɩla daan bɔna mĩ, tɩ a nu'ugo ki. Tɩ Farisi dõma bɔɔra tɩ ba dõrɛ Azezi, soke ẽ yetɩ: «Sore boe tɩ ba botɩ nẽra yẽ ĩmã'asʋm vo'osgo daarɛ?» 
MAT.12.11	Tɩ Azezi lerge ba yetɩ: «Nẽr-kãna n boe yãma pʋam wʋn tara pesgo, tɩ a lui boko pʋam vo'osgo daarɛ, tɩ a kãn yõkɛ ẽ tɩ a dooge? 
MAT.12.12	Nẽrsaala tarɩ yõorɔ mɛ gãnna pesgo zozo'e. Bɛla, sore boe mɛ tɩ nẽra ẽŋɛ sõŋa vo'osgo daarɛ.» 
MAT.12.13	La Azezi yele bʋraa la yetɩ: «Tẽegɛ fʋ nu'ugo la.» Tɩ a tẽegɛ, tɩ a nu'ugo la ãna sõŋa wʋ nu'ugo ayẽma la. 
MAT.12.14	Tɩ Farisi dõma la yese yẽŋa ka bãm bãma n wʋn ẽŋɛ se'em kʋ Azezi.
MAT.12.15	Tɩ Azezi bãŋɛ bɛla, fõrgɛ bilam. Tɩ nẽrba zozo'e doose ẽ. Tɩ a botɩ bã'adõma wuu yẽ ĩmã'asʋm. 
MAT.12.16	Dee kã'an ba yetɩ, ba da botɩ nẽra bãŋɛ. 
MAT.12.17	A ẽŋɛ la bɛla tɩ Nawẽnnɛ n yʋʋn botɩ a nõtɔ'ɔsa A'ezayi yele se'em na ẽŋɛ.
MAT.12.18	A yʋʋn yetɩ:
MAT.12.18	«Mam tõntõnna tɩ mam looge n wãna:
MAT.12.18	Nẽr-sɛka tɩ mam nõŋɛ, a paagɛ la mam yɛm.
MAT.12.18	Mam wʋn basɛ tɩ m Sɩa pãŋa bɔna la ẽ,
MAT.12.18	tɩ a mõolɛ sɩra, la sɛla n masɛ mam yɛm bɔ buuri wuu.
MAT.12.19	A kãn wẽ'era nõke'ene, la a kãn zɛbra.
MAT.12.19	La nẽra kãn wõm a kõa sorɔɔrɔ zuto.
MAT.12.20	A kãn kɔ'ɔgɛ mõ-sɛka n kɔ'ɔgɛ la ba'asɛ.
MAT.12.20	La a kãn kĩŋe fɩtla gõngõŋɔ la n diti fẽfẽ la ba'asɛ,
MAT.12.20	halɩ tɩ la ka paagɛ wakat-sɛka tɩ a wʋn botɩ sɩra, la sɛla n masɛ to'oge zẽ'a wuu.
MAT.12.21	Tɩ buuri la wuu wʋn te'ege ẽ.»
MAT.12.22	Tɩ ba tarɩ nẽra ayɩla tɩ kʋlkã'arga dolɩ ẽ, tɩ a dɛna fʋa la muko wa'am Azezi zẽ'am, tɩ Azezi botɩ a yẽ ĩmã'asʋm, tɔgra dee yẽta.
MAT.12.23	Tɩ la di'ige nẽr-kʋʋŋɔ la wuu, tɩ ba yetɩ: «Bʋra-ẽna wã kãn dɛna naba Adavidi yɩɩŋa la?» 
MAT.12.24	Tɩ Farisi dõma wõm bɛla, yele yetɩ: «Bʋra-ẽna tarɩ la Abelzebuli n de kʋlkã'arsɩ naba la pãŋa digra kʋlkã'arsɩ la.» 
MAT.12.25	Tɩ Azezi bãŋɛ ban tẽ'esrɩ se'em na, yele ba yetɩ: «So'olʋm sɛka woo nẽrba n welge wẽrgɛ zɛbra la taaba, so'olʋm na wʋn sã'am mɛ. La tẽn-sɛka woo, bɩɩ yi-sɛka woo nẽrba n welge zɛbra la taaba, a wʋn wõrgɛ mɛ. 
MAT.12.26	La Asũtãana sãn digra Asũtãana, a welge mɛ zɛbra la a mẽŋa. Bɛla, a so'olʋm na kãn tã'agɛ ze'ele. 
MAT.12.27	Yãma n yetɩ mam digri kʋlkã'arsɩ la Abelzebuli pãŋa la, yãma nẽrba tarɩ la ãne pãŋa digra kʋlkã'arsɩ? Bɛla, ya nẽrba la mẽŋa n wʋn pa'alɛ tɩ ya ka tarɩ bʋʋrɔ. 
MAT.12.28	La de la Nawẽnnɛ Sɩa pãŋa tɩ mam tarɩ digra kʋlkã'arsɩ, bɛla pa'alɛ tɩ Nawẽnnɛ n wa'am wa dita na'am ya tẽŋasʋka.
MAT.12.29	Nẽra ka tã wʋn kẽ pãŋa dãana yire vaagɛ a lɔgrɔ, sãn dagna tɩ a dẽŋɛ lʋ pãŋa dãana la mɛ dee yãŋa vaagɛ a lɔgrɔ la.
MAT.12.30	Sɛka n ka boe la mam, sisri mam mɛ. La sɛka n ka lagɩm na mam lagsra, a wɩrgrɩ mɛ. 
MAT.12.31	Bɛla n soe tɩ mam yele ya yetɩ, tõon-be'ero wuu, la pɔ'ɔrɛ yetɔga wuu tɩ nẽrsaalba ɩtɩ la, Nawẽnnɛ tã wʋn basɛ ba taalɛ. La sɛka n tɔgɛ pɔ'ɔgɛ Nawẽnnɛ Sɩa, a kãn basɛ ẽ taalɛ. 
MAT.12.32	La nẽr-sɛka n tɔgrɩ Nẽrsaala Dayʋa la tɔg-be'ero, a wʋn basɛ ẽ taalɛ. La sɛka n tɔgrɩ Nawẽnnɛ Sɩa la tɔg-be'ero, Nawẽnnɛ kãn malɩn basɛ ẽ taalɛ dũnia ẽna wã pʋam, la dũni-sɛka n sẽm na pʋam.
MAT.12.33	Ya sãn yetɩ, tɩa ãn sõŋa, ya yetɩ a biɛ ãn sõŋa. Bɩɩ ya sãn yetɩ, tɩa de tɩ-be'ego, ya yetɩ a biɛ mẽ de la biɛ be'ero. Se'ere n soe la, tɩa biɛ n botɩ ba bãŋra ẽn de tɩ-sɛka. 
MAT.12.34	Yãma ãn wʋ kãmpẽesɩ buuri, yãma n de nẽr-bɛ'ɛsɩ wãna wã, ya wʋn ẽŋɛ la wãne tɔgɛ tɔg-sõma? Se'ere n soe la, sɛla n zo'oge sũure pʋam na tɩ nõorɛ tɔgrɩ. 
MAT.12.35	Nẽr-sõŋɔ tɔgrɩ la bõn-sõma tɩ a tarɩ a sũure pʋam. La nẽr-be'ego tɔgrɩ la bõn-be'ero tɩ a tarɩ a sũure pʋam. 
MAT.12.36	Mam yetɩ ya tɩ sarɩyadia daarɛ, nẽrsaalba wʋn ka tɔgɛ yetɔg-yaalsɩ tɩ ba tɔgɛ la wuu yelle Nawẽnnɛ nẽŋam. 
MAT.12.37	La de la fʋ yetɔga pʋam tɩ fʋ wʋn yẽ bʋʋrɔ, la, la de la fʋ yetɔga pʋam tɩ fʋ wʋn koŋe bʋʋrɔ.»
MAT.12.38	Azezi n tɔgɛ bɛla la, tɩ lɔɔ karẽnsãandõma, la Farisi dõma yele ẽ yetɩ: «Karẽnsãama, tõma boorɩ tɩ fʋ ẽŋɛ la bõn-yãlma n pa'alɛ tɩ fõn ze'ele la Nawẽnnɛ zẽ'am tɩ tɩ yẽ.» 
MAT.12.39	Tɩ a yele ba yetɩ: «Zamãan-ẽna wã nẽrba n de nẽr-bɛ'ɛsɩ, dee ka dɔla Nawẽnnɛ la sɩra la, boorɩ tɩ ba yẽ la bõn-yãlma n wʋn pa'alɛ Nawẽnnɛ pãŋa, la ba kãn yẽ bõn-yãlma, sãn dagna bõn-yãlm-sɛka n yʋʋn ẽŋɛ Nawẽnnɛ nõtɔ'ɔsa Azonaasɩ la. 
MAT.12.40	Wʋ Azonaasɩ n yʋʋn boe zũn-kãtɛ la pʋʋrʋm dabsa atã wʋntɛɛŋa la yʋ'ʋŋɔ la, bɛla Nẽrsaala Dayʋa la mẽ wʋn bɔna yɔɔgɔ pʋam na dabsa atã, wʋntɛɛŋa la yʋ'ʋŋɔ. 
MAT.12.41	Sarɩyadia daarɛ, Niniivi dõma wʋn isge zɛrgɛ zamãan-ẽna wã dõma mɛ ba tõon-be'ero la ĩyã. Se'ere n soe la, Azonaasɩ n yʋʋn mõolɛ Nawẽnnɛ yetɔga bɔ ba la, ba yʋʋn teege yɛm mɛ basɛ tõon-be'ero. La nẽra n gãnnɩ Azonaasɩ n boe kalam, dee tɩ yãma ka teege yɛm. 
MAT.12.42	La sarɩyadia daarɛ, na-pɔka la n yʋʋn yese wẽntulle gɔbga bɔba la, wʋn isge mɛ zɛrgɛ zamãan-ẽna wã nẽrba ba tõon-be'ero la ĩyã, se'ere n soe la, a daan ze'ele la zẽ'a n zãagɛ wa'am wa selse naba Asalomõ yɛm yetɔga. La nẽra n gãnnɩ Asalomõ n boe kalam, dee tɩ yãma ka sɛlsra ẽ.»
MAT.12.43	Azezi le yetɩ: «Kʋlkã'arga sãn yese dee basɛ nẽra, a sẽŋɛ la pɔgẽntɩɩsɩ pʋam ka ɛɛra zẽ'a tɩ a vo'ose, la a sãn ka yẽ, 
MAT.12.44	a yetɩ mɛ tɩ: ‹Mam wʋn lebe la m yi-sɛka tɩ m yese dee basɛ la pʋam.› La a sãn lebe ka paagɛ yẽ tɩ deego la de la voore, pɩɩsɛ malgɛ ãna sõŋa, 
MAT.12.45	a wʋn lebe mɛ ka tarɩ kʋlkã'arsɩ bayopɔɩ n de wẽensɩ gãnna ẽŋa, wa'am wa kẽ bɔna mĩ. La nẽra la toogo wʋn gãnna kʋrʋm toogo la. La mẽ wʋn dɛna la bɛla bɔ zamãan-ẽna wã nẽr-bɛ'ɛsɩ la.»
MAT.12.46	Azezi daan ken tɔgra la nẽr-kʋʋŋɔ la, tɩ a ma, la a yɩbsɩ daan zɛ yẽŋa bɔɔra tɩ ba tɔgɛ la ẽ. 
MAT.12.47	Tɩ nẽra ayɩla yele ẽ yetɩ: «Fʋ ma, la fʋ yɩbsɩ n wãna n ze yẽŋa bɔɔra tɩ ba tɔgɛ la fɔ.» 
MAT.12.48	Tɩ Azezi yele sɛka n tɔgrɩ la ẽ na yetɩ: «Ãne n de mam ma, la ãndõma n de mam yɩbsɩ?» 
MAT.12.49	Dee tẽegɛ a nu'ugo pa'alɛ a karẽnbiisi la yetɩ: «Mam ma, la mam yɩbsɩ n wãna. 
MAT.12.50	Nẽr-sɛka woo n ɩtɩ mam Sɔ Nawẽnnɛ n boe saazuum n boorɩ se'em, ẽŋa n de mam yɩbga, la mam tã, la mam ma.»
MAT.13.1	Daar-ẽŋa, Azezi yese yire sẽŋɛ ka zẽa la mõgrɛ la nõorʋm. 
MAT.13.2	Tɩ nẽr-kʋʋŋɔ zozo'e lagsɛ a zẽ'am, tɩ a kẽ õorŋɔ la pʋam zĩ'ire, dee tɩ nẽr-kʋʋŋɔ la zɛ mõgrɛ la nõorʋm. 
MAT.13.3	Tɩ a makɛ magsa tɔgɛ yɛla zozo'e bɔ ba yetɩ: «Kaara n daan yese tɩ a lobge a bõnbuuri. 
MAT.13.4	La ẽn lobgrɩ bõnbuuri la, basɛba lui la sore nõorʋm, tɩ niinto wa'am wa di ba. 
MAT.13.5	Tɩ basɛba lui tãmpĩa zuo, zẽ'a tɩ tẽntõnnɔ ka zo'oge. Tẽntõnnɔ n ka zo'oge la ĩyã, ba yese la tɔtɔ. 
MAT.13.6	Tɩ wʋntɛɛŋa yẽkɛ wẽ ba, tɩ ba ki, ba yẽga n ka kẽ tẽŋa la ĩyã. 
MAT.13.7	Tɩ basɛba lui gõ'osɩ zẽ'a, tɩ gõ'osɩ la yese fʋrɛ ba. 
MAT.13.8	Tɩ basɛba lui zẽ'e-sõŋɔ zẽ'a, wɔm biɛ. Basɛba wɔm na biɛ kɔbga kɔbga, tɩ basɛba wɔm pisyoob-yoobɩ, basɛba pitã-tã. 
MAT.13.9	Sɛka n wõm yetɔga wã, a selse sõŋa sõŋa.»
MAT.13.10	Tɩ a karẽnbiisi la lɛm ẽ soke yetɩ: «Bẽm ĩyã tɩ fõn makra magsa tɔgra bɔ'ɔra ba?» 
MAT.13.11	Tɩ a lerge ba yetɩ: «Nawẽnnɛ botɩ yãma bãŋɛ a so'olʋm yelle n sʋgɛ la mɛ. La a ka botɩ bãma bãŋɛ. 
MAT.13.12	Sɛka n tarɩ wʋn to'oge pa'asɛ, tɩ la zo'oge. La sɛka n ka tarɩ, baa sɛla tɩ a tarɩ fẽe la, ba wʋn to'oge ẽ. 
MAT.13.13	Bɛla ĩyã tɩ mam magsra magsa tɔgra bɔ'ɔra ba, se'ere n soe la, ba bɩsrɩ mɛ, dee ka yẽta, wõnna, dee ka bãŋra a võorɛ. 
MAT.13.14	Nawẽnnɛ nõtɔ'ɔsa A'ezayi n yʋʋn yele se'em na ɩtɩ la bãma lɛ. A yʋʋn yetɩ:
MAT.13.14	‹Ya wʋn wõm,
MAT.13.14	la ya kãn bãŋɛ a võorɛ,
MAT.13.14	ya wʋn bɩsɛ,
MAT.13.14	la ya kãn yẽ.
MAT.13.15	Se'ere n soe la,
MAT.13.15	nẽr-bãna pʋtẽ'era ka like,
MAT.13.15	ba lɩ ba tʋba mɛ,
MAT.13.15	dee mũm ba nini,
MAT.13.15	tɩ ba nini da yẽ,
MAT.13.15	tɩ ba tʋba da wõm,
MAT.13.15	tɩ ba da wõm a võorɛ.
MAT.13.15	Sãn dagɩ nɩ bɛla,
MAT.13.15	ba wʋn teege nɩ yɛm
MAT.13.15	leme wa'am mam zẽ'am,
MAT.13.15	tɩ m bɔ ba laafɛ.›
MAT.13.16	La, la sãn dɛna yãma, ya tarɩ zu-yẽlga, yãma tarɩ la nini n yẽtɩ, dee tara tʋba n wõnnɩ. 
MAT.13.17	Mam yetɩ ya la sɩra, tɩ Nawẽnnɛ nõtɔ'ɔsrɩba, la nẽr-sõma zozo'e yʋʋn boorɩ tɩ ba yẽ yãma n yẽ sɛla la mɛ, la ba ka yẽ, ba yʋʋn boorɩ tɩ ba wõm sɛla tɩ yãma wõm na mɛ, la ba ka wõm.»
MAT.13.18	«Bɛla, selse-ya sɛka n lobge bõnbuuri la makrɛ la võorɛ. 
MAT.13.19	Sore la nõorʋm tɩ bõnbuuri sɛba lui la, ãn wʋ nẽr-sɛka n wõm Nawẽnnɛ so'olʋm kõ-yẽlga la, dee ka bãŋɛ a võorɛ. Tɩ Asũtãana n de tõon-be'ero dãana la wa'am wa yese yetɔga la a sũure pʋam. 
MAT.13.20	Tãmpĩa zuo tɩ bõnbuuri sɛba lui la, ãn wʋ nẽr-sɛka n wõm kõ-yẽlga la, to'oge ẽ bilam mẽŋa la sũ-yẽlga. 
MAT.13.21	La ban ka kẽ a sũure pʋam na ĩyã, a sakɛ la wakatɛ fẽe. La toogo bɩɩ nãmsgɔ sãn paagɛ ẽ Nawẽnnɛ yetɔga la ĩyã, a basrɩ mɛ tɔtɔ. 
MAT.13.22	La gõ'osɩ la zẽ'a tɩ bõnbuuri sɛba lui la, ãn wʋ nẽr-sɛka n wõm Nawẽnnɛ so'olʋm kõ-yẽlga la, tɩ a yɛm yɔɔra la dũnia wã yɛla, tɩ bõntarsõm yɛla pã'asra ẽ, botɩ yetɔga la ka tãna wʋn wɔm biɛ a sũure pʋam. 
MAT.13.23	La zẽ'e-sõŋɔ la tɩ bõnbuuri sɛba lui la, ãn wʋ nẽr-sɛka n wõm Nawẽnnɛ kõ-yẽlga la, wõm a võorɛ, wɔnna biɛ. Tɩ basɛba wɔm kɔbga kɔbga, tɩ basɛba pisyoob-yoobɩ, tɩ basɛba pitã-tã.»
MAT.13.24	Azezi le makɛ la makrɛ ayɩla bɔ ba yetɩ: «Nawẽnnɛ so'olʋm ãn wʋ bʋraa n bʋrɛ si sõma a va'am. 
MAT.13.25	Tɩ wẽnnɛ kẽ, tɩ nẽrba gã gĩsra, tɩ a bɛ tarɩ kanarsɩ sẽŋɛ ka bʋrɛ lagɩm mĩ. 
MAT.13.26	Tɩ si la yese bɩ waagɛ. Tɩ kanarsɩ la mẽ waagɛ, tɩ ba yẽ tɩ ba dagɩ si. 
MAT.13.27	Tɩ tõntõnɩba la sẽŋɛ va'am na dãana zẽ'am ka soke ẽ yetɩ: ‹Zuudãana, dagɩ si sõma tɩ fõn daan bʋrɛ fʋ va'am na? La bẽm tɩ kanarsɩ bɔna mĩ zozo'e?› 
MAT.13.28	Tɩ a yele yetɩ: ‹La de la mam bɛ n ẽŋɛ bɛla.› Tɩ tõntõnɩba la soke ẽ yetɩ: ‹Fõn boorɩ tɩ tɩ sẽŋɛ ka võ kanarsɩ la mɛ bɩɩ?› 
MAT.13.29	Tɩ a yele ba yetɩ: ‹Ayɛɩ, ya sãn võ kanarsɩ la, ya wʋn po võ la si. 
MAT.13.30	Basɛ-ya tɩ ba wuu bɩ ka paagɛ bõnkɔɔla lagsgɔ wakatɛ, tɩ mam wʋn yele sɛba n lagsrɩ bõnkɔɔla la tɩ ba dẽŋɛ võ kanarsɩ la, bobe ba yõ bugum, dee yãŋa lagsɛ si la dɩgɛ m bãarɛ pʋam.› »
MAT.13.31	Azezi le makɛ la makrɛ ayɩla bɔ ba yetɩ: «Nawẽnnɛ so'olʋm ãn wʋ sɔ'ɔrɔ biire tɩ bʋraa bʋrɛ a va'am. 
MAT.13.32	A ãna pɩka pɩka gãnna bõnbuuri la wuu biɛ, la ba sãn bʋrɛ ẽ, a bɩtɩ mɛ gãnna zẽvõorɔ buuri wuu, ãna wʋ tɩa la, tɩ niinto sẽna tɛ'ɛra ba tʋgrɔ a wila zuo.»
MAT.13.33	La a le makɛ la makrɛ ayɩla bɔ ba yetɩ: «Nawẽnnɛ so'olʋm ãn wʋ dãbɩllɛ tɩ pɔka dɩkɛ ẽŋɛ borborɩ zom la-kãra batã pʋam wẽ, tɩ dãbɩllɛ la botɩ ba wuu uke.»
MAT.13.34	Bɛla wuu Azezi magsrɩ la magsa tɔgra bɔ'ɔra nẽr-kʋʋŋɔ la, a ka tɔgɛ yetɔga bɔ ba, tɩ la sãn dagna magsa. 
MAT.13.35	A ẽŋɛ bɛla tɩ Nawẽnnɛ nõtɔ'ɔsa n yʋʋn gʋlsɛ se'em na n ẽŋɛ. A yʋʋn yetɩ: «Mam wʋn makɛ la magsa tɔgɛ bɔ ba, mam wʋn pa'alɛ yel-sɛba n sʋgɛ halɩ dũnia pĩ'iluŋo wakatɛ wa paam lɛɛlɛ wã.»
MAT.13.36	Azezi daan basɛ nẽr-kʋʋŋɔ la mɛ, dee kule yire. Tɩ a karẽnbiisi wa'am wa yele ẽ yetɩ: «Pa'alɛ tɔ kanarsɩ la makrɛ võorɛ.» 
MAT.13.37	Tɩ a yele ba yetɩ: «Sɛka n bʋrɛ si sõma la, de la mam n de Nẽrsaala Dayʋa la. 
MAT.13.38	La va'am na de la dũnia, tɩ si sõma la dɛna Nawẽnnɛ so'olʋm nẽrba. Tɩ kanarsɩ la dɛna Asũtãana nẽrba. 
MAT.13.39	Tɩ bɛ la n bʋrɛ kanarsɩ la dɛna Asũtãana. Tɩ bõnkɔɔla lagsgɔ wakatɛ la dɛna dũnia ba'asgɔ. Tɩ sɛba n lagsrɩ bõnkɔɔla la dɛna Nawẽnnɛ malɛkadõma. 
MAT.13.40	Ban lagsɛ kanarsɩ la lobe basɛ bugum pʋam se'em na, la wʋn ẽŋɛ la bɛla mẽ dũnia ba'asgɔ. 
MAT.13.41	Nẽrsaala Dayʋa la wʋn tõm na a malɛkadõma tɩ ba lagsɛ sɛba n pã'asɛ nẽrba tɩ ba basɛ Nawẽnnɛ sore, la tõon-be'ero dõma wuu, yese ba Nawẽnnɛ so'olʋm pʋam, 
MAT.13.42	lobe ba basɛ bugum pʋam. Zẽ'e-sɛka tɩ ba wʋn kɛlla, dee dɩkɛ ba nu'usi gɩ nõorʋm. 
MAT.13.43	La nẽr-sɛba n ẽŋɛ sɛla n masɛ wʋn yẽgra ba Sɔ Nawẽnnɛ so'olʋm pʋam wʋ wʋntɛɛŋa la. Sɛka n wõm yetɔga wã, a selse sõŋa sõŋa.»
MAT.13.44	Azezi le yele ba yetɩ: «Nawẽnnɛ so'olʋm ãn wʋ tʋʋlʋm bõnɔ tɩ ba dɩkɛ sʋgɛ va'am pʋam, tɩ nẽra yẽ ẽ. Tɩ a sũure ẽŋɛ yẽlʋm, tɩ a le sʋgɛ ẽ pa'asɛ, dee sẽŋɛ ka koose ẽn tarɩ sɛla wuu, sẽŋɛ ka da va'am na.
MAT.13.45	Nawẽnnɛ so'olʋm le ãna wʋ lɛɛba n eerɩ kug-sõma n de tʋʋlʋm bõnɔ tɩ a da. 
MAT.13.46	La a yẽ la ayɩla n ba ãna sõŋa tɩ a ligri zo'oge, tɩ a lebe kule ka koose ẽn tarɩ sɛla wuu, sẽŋɛ ka da ẽ.»
MAT.13.47	«Nawẽnnɛ so'olʋm ken ãna wʋ yʋka tɩ ba lobge ko-kãtɛ pʋam yõgɛ zũma buuri wuu, 
MAT.13.48	tɩ yʋka la pɩrɛ. Tɩ ba ve'ege ẽ dooge doone, gãsɛ zũn-sɛba n ãn sõŋa ẽŋɛ pɩtɔ pʋam, dee lobe sɛba n ka ãn sõŋa la basɛ. 
MAT.13.49	La wʋn ãna la bɛla dũnia ba'asgɔ wakatɛ. Malɛkadõma n wʋn wa'am wa gãsɛ nẽr-bɛ'ɛsɩ, nẽr-sõma la pʋam, 
MAT.13.50	lobe ba basɛ bugum pʋam, zẽ'e-ẽŋa tɩ ba wʋn kɛlla, dee dɩkɛ ba nu'usi gɩ nõorʋm.»
MAT.13.51	Azezi tɔgɛ bɛla, dee soke ba yetɩ: «Yãma wõm bɛla wuu võorɛ?» Tɩ ba lerge ẽ yetɩ: «Ẽe.» 
MAT.13.52	Tɩ a yele ba yetɩ: «Nẽr-sɛka woo n de lɔɔ karẽnsãama dee zãsʋm Nawẽnnɛ so'olʋm yelle pa'asɛ, ãn wʋ yidãana n loorɩ bõn-kɛgsɩ, la bõn-paalsɩ a bõntarsõm pʋam bɔ'ɔra nẽrba.»
MAT.13.53	Azezi daan magsɛ magsa la kɩ'ɩlɩm, dee fõrgɛ bilam sẽŋɛ la a mẽŋa tẽŋa. 
MAT.13.54	La ẽn paagɛ a mẽŋa tẽŋa la, a kẽ la ba wẽndeego pʋam zãsna nẽrba, tɩ a zãsŋɔ la di'ige nẽrba la, tɩ ba yetɩ: «A yẽ yɛm ẽna la bɛ? A ẽŋɛ la wãne tõnna tõon-yãlma wã? 
MAT.13.55	Dagɩ ẽna n de dɔ-wãta la dayʋa la? Dagɩ ẽna ma yʋ'ʋrɛ n de Amaari la, tɩ a yɩbsɩ dɛna Azakɩ, la Azozɛfʋ, la Asimõ, la Azudi la? 
MAT.13.56	Dagɩ a tãpa wuu n boe tɩ zẽ'am wã? A yẽ bõn-bãma wuu la bɛ?» 
MAT.13.57	Bɛla tɩ ba daan ka bɔ ẽ sɩra. Tɩ Azezi yele ba yetɩ: «Nawẽnnɛ nõtɔ'ɔsa yẽtɩ pẽka mɛ, sãn dagna a mẽŋa tẽŋa, la a yir-dõma tẽŋasʋka mã'a tɩ a ka yẽtɩ pẽka.» 
MAT.13.58	A daan ka tõm tõon-yãlma zozo'e bilam, ban ka bɔ ẽ sɩra la ĩyã.
MAT.14.1	Wakat-ẽŋa tɩ Galile naba A'erɔdɩ daan wõm ban tɔgrɩ Azezi yelle, 
MAT.14.2	tɩ a yele a tõntõnɩba yetɩ: «Ẽna de la Azã n daan misri nẽrba ko'om pʋam na n vo'oge. La de la bɛla n soe tɩ a tara pãŋa tõnna tõon-yãlma.»
MAT.14.3	Se'ere n soe tɩ a yele bɛla la, A'erɔdɩ mẽŋa n daan botɩ ba yõkɛ Azã lʋ tarɩ ka kẽ'esɛ yʋ'a deem a kẽema Afilipi pɔga A'erodɩadɩ ĩyã. 
MAT.14.4	Se'ere n soe la, A'erɔdɩ daan fãagɛ la Afilipi pɔga di, tɩ Azã daan yele ẽ yetɩ: «La ka masɛ tɩ fʋ fãagɛ ẽ di.» 
MAT.14.5	A'erɔdɩ daan boorɩ tɩ a kʋ Azã mɛ, dee zɔta tẽŋa la nẽrba, se'ere n soe la, ba tẽ'esɛ tɩ Azã de la Nawẽnnɛ nõtɔ'ɔsa.
MAT.14.6	La A'erɔdɩ daan wa ɩta la a dɔka daarɛ kibsa, tɩ A'erodɩadɩ pɔyʋa wa nẽrba nẽŋam, tɩ A'erɔdɩ sũure ẽŋɛ yẽlʋm halɩ zozo'e, 
MAT.14.7	tɩ a pɔɩ yele pugla la yetɩ, bõn-sɛka wuu tɩ a wʋn sose, ẽŋa wʋn bɔ ẽ. 
MAT.14.8	Tɩ a ma botɩ a yele naba A'erɔdɩ yetɩ: «Dɩkɛ Azã n mise nẽrba ko'om pʋam na zuugo ẽŋɛ la-pɛsŋa pʋam bɔ mam kalam.» 
MAT.14.9	Tɩ naba la sũure sã'am, la ẽn pɔɩ la ĩyã, la sãama la ĩyã, tɩ a bɔ nõorɛ yetɩ ba bɔ pugla la ẽn boorɩ sɛla la. 
MAT.14.10	Dee tõm nẽra tɩ a sẽŋɛ yʋ'a deem ka wike Azã zuugo. 
MAT.14.11	Tɩ a sẽŋɛ ka wike zuugo la ẽŋɛ la-pɛsŋa pʋam tarɩ ka bɔ pugla la, tɩ a to'oge ka bɔ a ma. 
MAT.14.12	Tɩ Azã karẽnbiisi wa'am wa dɩkɛ kũm na ka laagɛ, dee sẽŋɛ ka yele Azezi.
MAT.14.13	Azezi n daan wõm bɛla la, a kẽ la õorŋɔ fõrgɛ wɛ'ɛsa kẽnkɛrŋa, zẽ'a tɩ nẽrba ka boe. Tɩ nẽr-kʋʋŋɔ la bãŋɛ, ze'ele tẽnsɩ pʋam babsɛ ẽ la nãma. 
MAT.14.14	Tɩ Azezi paagɛ ze'ele õorŋɔ la zuo sige, yẽ nẽr-kʋʋŋɔ la, tɩ ba ninbãalga yõkɛ ẽ, tɩ a botɩ ba bã'adõma yẽ ĩmã'asʋm. 
MAT.14.15	Tɩ zaanõorɛ paagɛ, tɩ karẽnbiisi la lɛm Azezi yele ẽ yetɩ: «Zẽ'a wã de la mõom, dee tɩ wẽnnɛ kẽ'era, bɛla botɩ nẽrba la sẽŋɛ tẽnsɩ la pʋam ka da dia di.» 
MAT.14.16	Tɩ Azezi yele ba yetɩ: «La ka de pẽrgrɛ tɩ ba sẽŋɛ, ya mẽŋa bɔ ba dia.» 
MAT.14.17	Tɩ ba lerge ẽ yetɩ: «Tõma tarɩ la borborɩ banuu, la zũma bayi mã'a.» 
MAT.14.18	Tɩ Azezi yele ba yetɩ: «Tarɩ-ya ba wa'am wa bɔ ma.» 
MAT.14.19	Dee botɩ nẽr-kʋʋŋɔ la zĩ'ire mõorɔ zuo. Tɩ a dɩkɛ borborɩ banuu, la zũma bayi la, gorge bɩsɛ saazuum pʋ'ʋsɛ Nawẽnnɛ, dee fiise borborɩ la bɔ a karẽnbiisi la tɩ ba pʋɩ nẽr-kʋʋŋɔ la, tɩ ba to'oge pʋɩ ba. 
MAT.14.20	Tɩ ba wuu di tɩgɛ, dee tɩ karẽnbiisi la vaagɛ bõn-gito n deege pɩrɛ pɩtɔ pia la ayi. 
MAT.14.21	Sɛba n daan di dia la, bʋraasɩ daan de wʋ tʋsanuu, tɩ pɔgsɩ la kɔma kãllɛ ka pa'asɛ.
MAT.14.22	Bɛla poorʋm tɩ Azezi basɛ a karẽnbiisi la tɩ ba kẽ õorŋɔ dẽŋɛ ẽ dɔɔra mõgrɛ la doone ke bɔba, dee tɩ a mẽŋa weege tɩ a keese nẽr-kʋʋŋɔ la. 
MAT.14.23	Ẽn daan keese nẽr-kʋʋŋɔ la kɩ'ɩlɩm na, a sẽŋɛ la kẽnkɛrŋa ka zom tãŋa zuo tɩ a pʋ'ʋsɛ Nawẽnnɛ. Tɩ wẽnnɛ kẽ, tɩ ẽŋa ayɩla mã'a bɔna mĩ. 
MAT.14.24	La õorŋɔ la daan boe la mõgrɛ la pʋam zãazãarɛ, tɩ ko-mĩ'isi wẽ'era ẽ, tɩ ba nãmsra, se'ere n soe la, kʋsebgo n vugri tʋ'ʋsra ba. 
MAT.14.25	Tɩ beere yɔna wiire, tɩ Azezi sẽnna ko'om na zuo wɛ'ɛsa a karẽnbiisi la bɔba. 
MAT.14.26	Tɩ karẽnbiisi la yẽ tɩ a sẽnnɩ ko'om na zuo, tɩ ba palẽŋa ẽkɛ, tɩ ba yetɩ: «A de la ki-isgne.» Tɩ dabeem yõkɛ ba, tɩ ba kaasra tagursi. 
MAT.14.27	Bilam mẽŋa tɩ Azezi yele ba yetɩ: «Keŋe-ya ya sũure, la de la mam, da zoe-ya dabeem.» 
MAT.14.28	Tɩ Apɩyɛɛrɩ yele yetɩ: «Zuudãana, la sãn sɩrɩ dɛna la fõn, bɔ mam nõorɛ tɩ m sẽŋɛ ko'om na zuo wa'am fʋ zẽ'am.» 
MAT.14.29	Tɩ Azezi yele ẽ yetɩ: «Wa'am.» Tɩ Apɩyɛɛrɩ yese õorŋɔ la pʋam sẽnna ko'om na zuo wɛ'ɛsa Azezi zẽ'am. 
MAT.14.30	La Apɩyɛɛrɩ bɩsɛ la kʋsebgo la n vugri zo'oge la, tɩ dabeem yõkɛ ẽ. Tɩ a bɔna mĩ tɩ a mise, kaasɛ yetɩ: «Zuudãana, fãagɛ ma.» 
MAT.14.31	Tɩ Azezi darɛ tẽegɛ nu'ugo gʋrɛ ẽ dee yetɩ: «Fʋ ka bɔ mam sɩra zo'oge, bẽm tɩ fʋ yɛm yɔɔra?» 
MAT.14.32	Tɩ ba kẽ õorŋɔ la pʋam, tɩ kʋsebgo la go'oge. 
MAT.14.33	Tɩ karẽnbiisi la n boe õorŋɔ la pʋam na ka dũma Azezi nẽŋam yetɩ: «Fõn sɩrɩ de la Nawẽnnɛ Dayʋa la.»
MAT.14.34	Tɩ ba pãrgɛ mõgrɛ la dooge paagɛ Zenezarɛtɩ tẽŋa. 
MAT.14.35	Tɩ zẽ'e-ẽŋa nẽrba bãŋɛ Azezi, tõm nẽrba tẽn-sɛba n lɛm na wuu, tɩ ba tarɩ bã'adõma wuu wa'am a zẽ'am. 
MAT.14.36	Ba daan sose ẽ yetɩ a basɛ tɩ bã'adõma la kalʋm a fuugo nõorɛ mã'a. La sɛba wuu n daan kalʋm a fuugo la yẽ ĩmã'asʋm mɛ.
MAT.15.1	Tɩ Farisi dõma, la lɔɔ karẽnsãandõma n ze'ele Zerizalɛm wa'am wa soke Azezi yetɩ: 
MAT.15.2	«Bẽm tɩ fõn karẽnbiisi la ka sakra tɩ yaabdõma malŋɔ la? Ba sãn yetɩ ba di, ba ka peerɩ nu'usi wʋ tɩ yaabdõma n ɩtɩ se'em na.» 
MAT.15.3	Tɩ a lebe soke ba yetɩ: «Bẽm ẽŋɛ tɩ yãma mẽ sɩ'ɩsra Nawẽnnɛ nõorɛ la, ya mẽŋa malŋɔ ĩyã? 
MAT.15.4	Nawẽnnɛ yetɩ: ‹Nanna fʋ sɔ, la fʋ ma.› Dee le yetɩ: ‹Sɛka n tɔgɛ a sɔ bɩɩ a ma be'em, dẽnɩ tɩ ba kʋ ẽ.› 
MAT.15.5	La yãma yetɩ, nẽra sãn yele a sɔ bɩɩ a ma yetɩ: ‹Mam n tarɩ nɩ bõn-sɛka tɩ m sõŋɛ fɔ la, de la Nawẽnnɛ bõnɔ›, la ka le dɛna tɩ a ẽŋɛ sɛla bɔ a sɔ. 
MAT.15.6	Bɛla, ya basrɩ tɩ Nawẽnnɛ yetɔga la lebge la zãŋa, dee dɔla ya mẽŋa malŋɔ. 
MAT.15.7	Pʋlibsum dõma wã, A'ezayi yʋʋn sɩrɩ to'oge Nawẽnnɛ yetɔga tɔgɛ ya yelle, tɩ Nawẽnnɛ yetɩ:
MAT.15.8	‹Nẽr-bãna wã pẽgrɩ mam na ba nõorɛ yetɔga,
MAT.15.8	la ba sũure zãagɛ la mam mɛ.
MAT.15.9	Ban nã'asrɩ mam na, la de la zãŋa.
MAT.15.9	Se'ere n soe la, ba zãsnɩ na zãsŋɔ n de nẽrsaalba lɔɔ.› »
MAT.15.10	La Azezi wi nẽr-kʋʋŋɔ la, tɩ ba wa'am na a zẽ'am, tɩ a yele ba yetɩ: «Selse-ya sõŋa sõŋa wõm a võorɛ: 
MAT.15.11	La dagɩ sɛla n kẽ'erɩ nẽrsaala nõorʋm n botɩ a dɛna dẽgrɔ, la de la sɛla n ze'etɩ nẽrsaala nõorʋm yɛsra n botɩ a dɛna dẽgrɔ.»
MAT.15.12	Bɛla tɩ a karẽnbiisi la lɛm ẽ, soke ẽ yetɩ: «Fõn mi tɩ Farisi dõma la n wõm fõn tɔgɛ bɛla la, la dõn ba sũure mɛ?» 
MAT.15.13	Tɩ Azezi lerge yetɩ: «Sɛla woo tɩ mam Sɔ Nawẽnnɛ ka bʋrɛ, ba wʋn võogɛ ẽ basɛ. 
MAT.15.14	Basɛ-ya ba, tɩ ba ãn wʋ fɔɔsɩ n ve'erɩ fɔɔsɩ. Fʋa sãn vɛ'ɛra fʋa, bãma bayi wuu wʋn lui la boko pʋam.»
MAT.15.15	Tɩ Apɩyɛɛrɩ yele ẽ yetɩ: «Pa'alɛ tɔ makrɛ la võorɛ.» 
MAT.15.16	Tɩ Azezi soke ba yetɩ: «Yãma yɛm mẽ ka like? 
MAT.15.17	Yãma ka mi tɩ bõn-sɛka woo n kẽ'erɩ nẽrsaala nõorʋm tollɩ la a pʋʋrʋm, tɩ a yẽ'era ba basra? 
MAT.15.18	La sɛla n yesrɩ nẽrsaala nõorʋm ze'ele la a sũure pʋam, la de la bõn-bãma n botɩ a dɛna dẽgrɔ. 
MAT.15.19	Se'ere n soe la, pʋtẽ'e-yooro ze'etɩ la nẽrsaala sũure pʋam botɩ a bɔɔra tɩ a ẽŋɛ be'em: Nẽr-kʋa, la yalsɩ, la taaba pɔgba la taaba sɩrba gã'a, la nayigum, la põmpɔrŋɔ, la pɔ'ɔrɛ yetɔga. 
MAT.15.20	La de la bãna wã n dẽgrɩ nẽrsaala. La nẽra sãn di dee ka peege nu'usi, bɛla ka dẽgrɩ nẽra.»
MAT.15.21	Azezi daan fõrgɛ bilam sẽŋɛ la Tiiri, la Sidõ so'olʋm. 
MAT.15.22	Tɩ Kanaan pɔka ze'ele tẽn-bãma wa'am a zẽ'am wa tɔgra ke'enke'em yetɩ: «Zuudãana, Adavidi yɩɩŋa, zoe m ninbãalga, mam pɔyʋa tɩ kʋlkã'arga nãmsra ẽ halɩ zozo'e.» 
MAT.15.23	Tɩ Azezi ka lerge ẽ se'ere. Tɩ a karẽnbiisi la paagɛ a zẽ'am yele ẽ yetɩ: «Ẽŋɛ bɔ ẽ tɩ a fõrgɛ, tɩ a kaasrɩ dɔla tɔ.» 
MAT.15.24	Tɩ Azezi lerge ba yetɩ: «Nawẽnnɛ tõm mam na Ɩsrayɛlɩ dõma n ãn wʋ piisi n bɔɩ la mã'a zẽ'am.» 
MAT.15.25	Tɩ pɔka la paagɛ ka dũma tẽŋa a nẽŋam yele ẽ yetɩ: «Zuudãana, sõŋɛ ma.» 
MAT.15.26	Tɩ Azezi lerge yetɩ: «La ka masɛ tɩ ba dɩkɛ kɔma dia bɔ baasɩ.» 
MAT.15.27	Tɩ pɔka la lerge yetɩ: «Zuudãana, la de la sɩra. La baasɩ diti la di-zõra n luti ba dãana taablɩ tilum.» 
MAT.15.28	Tɩ Azezi lerge ẽ yetɩ: «Pɔka, fʋ bɔ mam sɩra zo'oge mɛ. La wʋn ẽŋɛ wʋ fõn boorɩ se'em na bɔ fɔ.» La wakat-ẽŋa mẽŋa tɩ a pɔyʋa la yẽ ĩmã'asʋm.
MAT.15.29	Azezi daan ze'ele bilam sẽŋɛ la Galile mõgrɛ la nõorʋm, ka zom tãŋa zuo zẽa. 
MAT.15.30	Tɩ nẽr-kʋʋŋɔ zozo'e tarɩ kɔɔrnɔ, la fɔɔsɩ, la kobro, la mugro, la bã'adõma basɛba zozo'e wa'am Azezi nẽŋam. Tɩ Azezi botɩ ba yẽ ĩmã'asʋm. 
MAT.15.31	La nẽrba la n daan yẽ mugro la n tɔgrɩ, tɩ kobro la yeege, tɩ kɔɔrnɔ na sẽnna, tɩ fɔɔsɩ la yẽta la, la daan di'ige ba mɛ, tɩ ba pẽgra Nawẽnnɛ n de Ɩsrayɛlɩ dõma Zuudãana la.
MAT.15.32	Azezi daan wi a karẽnbiisi la mɛ yele ba yetɩ: «Nẽr-kʋʋŋɔ wã ninbãalga n tarɩ mam, se'ere n soe la, la de la dabsa atã n wãna tɩ ba boe mam zẽ'am, dee ka tara dia wʋn di. La mam ka boorɩ tɩ m basɛ ba tɩ ba kule la kɔm, ba tã wʋn ka vibe sore mɛ.» 
MAT.15.33	Tɩ a karẽnbiisi la soke ẽ yetɩ: «Tɩ wʋn yẽ dia la bɛ, zẽ'e-ẽna n de mõom wã, bɔ nẽr-kʋʋŋɔ wã wuu tɩ la seke ba?» 
MAT.15.34	Tɩ Azezi soke ba yetɩ: «Yãma tarɩ la borborɩ balɛ?» Tɩ ba lerge yetɩ: «Bayopɔɩ, la zũn-pɩgsɩ fẽe.» 
MAT.15.35	Tɩ Azezi yele nẽr-kʋʋŋɔ la yetɩ, ba zĩ'ire tẽŋa. 
MAT.15.36	Dee dɩkɛ borborɩ bayopɔɩ la, la zũma la pʋ'ʋsɛ Nawẽnnɛ, dee fiise bɔ a karẽnbiisi la, tɩ ba to'oge pʋɩ nẽr-kʋʋŋɔ la. 
MAT.15.37	Tɩ ba wuu di tɩgɛ, dee tɩ ba vaagɛ bõn-gito n deege pɩrɛ pɩtɔ bayopɔɩ. 
MAT.15.38	Sɛba n daan di dia la, bʋraasɩ de la tʋsa anaasɩ, tɩ pɔgsɩ la kɔma kãllɛ ka pa'asɛ. 
MAT.15.39	Bɛla poorʋm, Azezi basɛ nẽr-kʋʋŋɔ la tɩ ba kule mɛ, dee kẽ õorŋɔ sẽŋɛ Magdala.
MAT.16.1	Tɩ Farisi dõma, la Saduse dõma basɛba wa'am Azezi zẽ'am wa bɔɔra tɩ ba makɛ ẽ bɩsɛ, yele ẽ yetɩ, a ẽŋɛ bõn-yãlma pa'alɛ tɩ ẽŋa ze'ele la Nawẽnnɛ yire. 
MAT.16.2	Tɩ Azezi lerge ba yetɩ: «Zaanõorɛ, sawara sãn mõ'ogɛ, yãma yetɩ saaga kãn ni. 
MAT.16.3	La bulika, sawara sãn mõ'ogɛ sobge, yãma yetɩ saaga n wʋn ni. Yãma bɩsrɩ la sawara mina la ãn se'em, dee ka tãna wʋn bãŋɛ bõn-sɛba n ɩtɩ lɛɛlɛ wã n pa'alɩ sɛla. 
MAT.16.4	Zamãan-ẽna nẽrba n de nẽr-bɛ'ɛsɩ, dee ka dɔla Nawẽnnɛ la sɩra la, boorɩ tɩ ba yẽ la bõn-yãlma, la ba kãn yẽ bõn-yãlma, sãn dagna Nawẽnnɛ nõtɔ'ɔsa Azonaasɩ bõn-yãlma la.» La a basɛ ba mɛ dee fõrgɛ.
MAT.16.5	Tɩ ẽŋa la a karẽnbiisi la dɔɔra mõgrɛ la doone ke bɔba, tɩ a karẽnbiisi la yĩm ka dɩkɛ borborɩ. 
MAT.16.6	Tɩ Azezi yele ba yetɩ: «Guuse-ya ya mẽŋa la Farisi dõma, la Saduse dõma dãbɩllɛ la.» 
MAT.16.7	Tɩ karẽnbiisi la tẽ'esra yetɩ: «Tõma n ka dɩkɛ borborɩ la ĩyã tɩ a yele bɛla.» 
MAT.16.8	Tɩ Azezi bãŋɛ ban tẽ'esrɩ se'em na, yele ba yetɩ: «Ya ka bɔ mam sɩra zo'oge. Bẽm tɩ yãma tẽ'esra yetɩ, la de la yãma n ka tarɩ borborɩ la ĩyã? 
MAT.16.9	Yãma nãn ka bãŋɛ a võorɛ? Yãma ka tẽrɩ, borborɩ banuu la tɩ bʋraasɩ tʋsanuu daan di tɩgɛ deege la, yãma daan vaagɛ di-sɛba n daan deege la pɩrɛ la pɩtɔ balɛ? 
MAT.16.10	La borborɩ bayopɔɩ la, tɩ bʋraasɩ tʋsanaasɩ la daan di tɩgɛ deege la, yãma vaagɛ di-sɛba n deege la pɩrɛ la pɩtɔ balɛ? 
MAT.16.11	Bẽm tɩ ya ka bãŋɛ tɩ la dagɩ borborɩ yelle tɩ mam tɔgrɩ la ya? Guuse ya mẽŋa la Farisi dõma, la Saduse dõma dãbɩllɛ la yelle.» 
MAT.16.12	Tɩ ba yãŋa bãŋɛ tɩ a ka yele ba tɩ ba guuse ba mẽŋa la dãbɩllɛ sɛba tɩ ba tarɩ gaana borborɩ zom na, la de la Farisi dõma, la Saduse dõma zãsŋɔ la tɩ a tɔgrɩ.
MAT.16.13	Azezi daan paagɛ la tẽŋa yʋ'ʋrɛ n de Filipi Sezaare, soke a karẽnbiisi la yetɩ: «Nẽrba yetɩ mam n de Nẽrsaala Dayʋa la de la ãne?» 
MAT.16.14	Tɩ ba lerge yetɩ: «Sɛba yetɩ fõn de la Azã n daan misri nẽrba ko'om pʋam na. Tɩ sɛba yetɩ fõn de la Nawẽnnɛ nõtɔ'ɔsa A'eli. Tɩ basɛba yetɩ fõn de la Nawẽnnɛ nõtɔ'ɔsa Azeremi, bɩɩ Nawẽnnɛ nõtɔ'ɔsrɩba la nẽra ayɩla.» 
MAT.16.15	Tɩ a lebe soke ba yetɩ: «La yãma yetɩ mam de la ãne?» 
MAT.16.16	Tɩ Asimõ-pɩyɛɛrɩ lerge ẽ yetɩ: «Fõn de la Krisi, Nawẽnnɛ n de vɔm dãana la Dayʋa.» 
MAT.16.17	Tɩ Azezi lebe yele ẽ yetɩ: «Asimõ, Azã dayʋa, fʋ tarɩ zu-yẽlga, se'ere n soe la, la dagɩ nẽrsaala n pa'alɛ fʋ wãna, la de la mam Sɔ Nawẽnnɛ n boe saazuum na. 
MAT.16.18	Mam yetɩ fʋ tɩ fʋ de la Apɩyɛɛrɩ, a võorɛ de la tãmpĩa, la tãmpĩ-ẽna zuo tɩ mam wʋn vigle m nẽrba lagsgɔ zẽ'a. La kũm pãŋa kãn tã'agɛ ẽ. 
MAT.16.19	Mam wʋn bɔ fɔ Nawẽnnɛ so'olʋm kʋlɩnbiɛ. La bõn-sɛka woo tɩ fʋ wʋn lʋ dũnia wã zuo, bõn-ẽŋa wʋn lʋ Nawẽnnɛ yire. La bõn-sɛka woo tɩ fʋ wʋn lorge dũnia wã zuo, bõn-ẽŋa wʋn lorge Nawẽnnɛ yire.» 
MAT.16.20	Azezi yele bɛla dee kã'an a karẽnbiisi la yetɩ, ba da yele nẽra nẽra tɩ ẽŋa de la Krisi.
MAT.16.21	Wakat-ẽŋa tɩ Azezi daan pɔsɛ zãsna a karẽnbiisi la yetɩ: «Dẽnɩ tɩ mam sẽŋɛ Zerizalɛm, tɩ tẽŋa la kẽma, la kãabgɔ kẽma nẽŋadõma, la lɔɔ karẽnsãandõma ka nãmsɛ mam halɩ zozo'e, la ba wʋn kʋ mam mɛ. La dabsa atã daarɛ mam wʋn vo'oge.» 
MAT.16.22	Tɩ Apɩyɛɛrɩ tarɩ ẽ yese kẽnkɛrŋa ka yele ẽ yetɩ: «Zuudãana, da le tɔgɛ bɛla, Nawẽnnɛ wʋn gu fo, la kãn ẽŋɛ fʋ bɛla.» 
MAT.16.23	Tɩ Azezi gelge yele Apɩyɛɛrɩ yetɩ: «Lebe mam poorʋm, Asũtãana wã. Fõn boorɩ tɩ fʋ botɩ mam lebe la poorʋm. Fʋ tẽ'esgɔ la dagɩ Nawẽnnɛ tẽ'esgɔ, la de la nẽrsaala tẽ'esgɔ.»
MAT.16.24	Dee yele a karẽnbiisi la yetɩ: «Nẽra sãn bɔɔra tɩ a dɔla mam, dẽnɩ tɩ a basɛ a mẽŋa n boorɩ se'em, dee sakɛ nãmsgɔ wʋ nẽra n buke a kũm dɔ-puurŋa dɔla mam. 
MAT.16.25	Se'ere n soe la, nẽr-sɛka woo n boorɩ tɩ a gu a vɔm, a wʋn koŋe ẽ. La nẽr-sɛka woo n sakɛ tɩ a koŋe a vɔm mam ĩyã, a wʋn yẽ vɔm. 
MAT.16.26	La nẽra sãn yẽ dũnia wã sɛla woo, dee koŋe vɔm Nawẽnnɛ zẽ'am, a yõorɔ de la bẽm? Sɛla ka boe tɩ nẽra wʋn dɩkɛ teege vɔm. 
MAT.16.27	Nẽrsaala Dayʋa la wʋn leme wa'am mɛ la a Sɔ Nawẽnnɛ na'am pãŋa, la a malɛkadõma. La wakat-ẽŋa a wʋn yɔ nẽra woo masɛ la a tõonɛ. 
MAT.16.28	Mam yetɩ ya la sɩra, tɩ nẽr-sɛba n ze kalam wã basɛba kãn ki, sãn dagna tɩ ba wa yẽ la Nẽrsaala Dayʋa la n sẽm, la a na'am.»
MAT.17.1	Dabsa ayoobɩ n daan tole, tɩ Azezi botɩ Apɩyɛɛrɩ, la Azakɩ, la a yɩbga Azã doose ẽ sẽŋɛ kẽnkɛrŋa ka zom tãn-kãtɛ zuo. 
MAT.17.2	Tɩ a nẽŋa teege ba nẽŋam, yẽgra wʋ wʋntɛɛŋa la. Tɩ a futo pelge halɩ wʋ peelem na. 
MAT.17.3	Tɩ Amoyisi la A'eli puke ba zẽ'am tɔgra la Azezi. 
MAT.17.4	Tɩ Apɩyɛɛrɩ yele Azezi yetɩ: «M Zuudãana, tõma n boe kalam wã, la ãn sõŋa mɛ. Fʋ sãn bɔɔra, mam wʋn tĩ põnsɩ batã, bɔ fõn ayɩla, bɔ Amoyisi ayɩla, bɔ A'eli ayɩla.» 
MAT.17.5	La ẽn nãn ken bɔna mĩ tɔgra la, tɩ sawatɛ n yẽgrɩ wa'am wa lile ba. Tɩ kõa ze'ele sawatɛ la pʋam yetɩ: «Ẽna de la mam Dayʋa tɩ mam nõŋɛ la m sũure wuu, a paagɛ la mam yɛm. Selse-ya a yetɔga.» 
MAT.17.6	La a karẽnbiisi la n wõm bɛla la, tɩ dabeem yõkɛ ba zozo'e, tɩ ba lui dɩkɛ nẽnsɩ võglɛ tẽŋa.
MAT.17.7	Tɩ Azezi lɛm kalʋm ba yetɩ: «Isge-ya, da zoe-ya dabeem.» 
MAT.17.8	Tɩ ba gorge bɩsɛ, ka le yẽ nẽra, sãn dagna Azezi mã'a.
MAT.17.9	La ban daan ze'ele tãŋa la zuo sigra la, Azezi kã'an ba yetɩ: «Da yele-ya nẽra sɛla tɩ ya yẽ wã, sãn dagna tɩ Nẽrsaala Dayʋa la wa ki mɛ dee vo'oge.» 
MAT.17.10	Tɩ a karẽnbiisi la soke ẽ yetɩ: «Wãne tɩ lɔɔ karẽnsãandõma yetɩ, dẽnɩ tɩ A'eli wʋn dẽŋɛ Krisi wa'am?»
MAT.17.11	Tɩ Azezi lerge ba yetɩ: «La de la sɩra tɩ A'eli n wʋn dẽŋɛ wa'am wa le malgɛ sɛla woo. 
MAT.17.12	La mam yetɩ ya mɛ tɩ A'eli põn wa'am mɛ, tɩ ba ka bãŋɛ ẽ, dee ẽŋɛ ẽ ban boorɩ se'em. Ba mẽ wʋn nãmsɛ Nẽrsaala Dayʋa la bɛla.» 
MAT.17.13	Tɩ a karẽnbiisi la yãŋa bãŋɛ tɩ la de la Azã n daan misri nẽrba ko'om pʋam na yelle tɩ a tɔgɛ.
MAT.17.14	Ban daan lebe ka paara nẽr-kʋʋŋɔ la zẽ'am na, tɩ bʋraa wa'am wa yigle Azezi nẽŋam, 
MAT.17.15	yele ẽ yetɩ: «M Zuudãana, zoe m dayʋa ninbãalga, a luti la kinki'ire tɩ la nãmsra ẽ zozo'e. La sãn ẽn girge ẽ, a luti la bugum pʋam, bɩɩ ko'om pʋam. 
MAT.17.16	Bɛla tɩ mam tarɩ ẽ wa'am fʋ karẽnbiisi la zẽ'am, la ba ka yãŋɛ botɩ a yẽ ĩmã'asʋm.» 
MAT.17.17	Tɩ Azezi yele ba yetɩ: «Zamãan-ẽna nẽrba, ya ka bɔ'ɔrɩ mam sɩra, la ya ka ɩtɩ sõŋa. Mam wʋn bɔna la yãma, mã'agɛ m mẽŋa halɩ ka paagɛ la wakat-kãna? Tarɩ-ya bia la wa'am.» 
MAT.17.18	La Azezi daan tãsɛ kʋlkã'arga la mɛ, tɩ a yese dee basɛ bia la, tɩ a yẽ ĩmã'asʋm bilam mẽŋa.
MAT.17.19	Tɩ karẽnbiisi la sẽŋɛ Azezi zẽ'am bãma mã'a, ka soke ẽ yetɩ: «Bẽm tɩ tõma ka yãŋɛ dige kʋlkã'arga la tɩ a yese?» 
MAT.17.20	Tɩ a lerge ba yetɩ: «Yan ka bɔ sɩra zo'oge la ĩyã. Mam yetɩ ya la sɩra sɩra, tɩ yãma n bɔ mam sɩra la, sãn ãna baa pɩka wʋ sɔ'ɔrɔ biire la, ya tã wʋn yele tãn-ẽna yetɩ: ‹Vurge sẽŋɛ ke›, la a wʋn ẽŋɛ la bɛla. La sɛla ka boe tɩ ya kãn tã'agɛ ẽŋɛ. [ 
MAT.17.21	La de la pʋ'ʋsgɔ, la nõorlʋa mã'a tɩ ya wʋn yãŋɛ dige kʋlkã'ar-ẽŋa buuri.]»
MAT.17.22	Daarɛ ayɩla tɩ Azezi la a karẽnbiisi la lagɩm bɔna Galile, tɩ a yele ba yetɩ: «Ba wʋn dɩkɛ Nẽrsaala Dayʋa la ẽŋɛ la nẽrba nu'usum, 
MAT.17.23	tɩ ba kʋ ẽ. La dabsa atã daarɛ a wʋn vo'oge mɛ.» Ẽn yele bɛla la, tɩ ba sũure sã'am zozo'e.
MAT.17.24	Azezi la a karẽnbiisi la daan paagɛ la Kapɛrnaʋm tẽŋa, tɩ Wẽnde-kãtɛ la lampo-tɔ'ɔsrɩba sẽŋɛ ka soke Apɩyɛɛrɩ yetɩ: «Ya karẽnsãama la yɔɔrɩ Wẽnde-kãtɛ la lampo mɛ bɩɩ?» 
MAT.17.25	Tɩ a lerge yetɩ: «Ẽe, a yɔɔra.» Tɩ Apɩyɛɛrɩ kule yire, tɩ Azezi dẽŋɛ soke ẽ yetɩ: «Asimõ, fõn tẽ'esrɩ tɩ dũnia wã na'adõma to'osrɩ ba lampo la ãndõma zẽ'am? Tẽŋa dõma zẽ'am bɩɩ, sɛba n de sãama la zẽ'am?» 
MAT.17.26	Tɩ Apɩyɛɛrɩ yetɩ: «Sãama zẽ'am.» Tɩ Azezi yele ẽ yetɩ: «Bɛla, tẽŋa la dõma nẽŋa ka boe mĩ. 
MAT.17.27	La tõma n ka boorɩ tɩ tɩ sã'am ba sũure la ĩyã, sẽŋɛ ka lobge zũmbãŋa mõgrɛ pʋam, fõn yõkɛ zũn-sɛka yiɛn na, fʋ ya'agɛ a nõorɛ, tɩ fʋ wʋn yẽ lag-kõbrɛ, dɩkɛ sẽŋɛ ka yɔ mam, la fõn ĩyã.»
MAT.18.1	Wakat-ẽŋa tɩ karẽnbiisi la daan lɛm Azezi soke ẽ yetɩ: «Ãne n de nẽr-kãtɛ Nawẽnnɛ so'olʋm pʋam?» 
MAT.18.2	Tɩ Azezi wi bi-pɩka ze'ele ba tẽŋasʋka, 
MAT.18.3	dee yele ba yetɩ: «Mam yetɩ ya la sɩra sɩra, tɩ ya sãn ka teege yɛm ãna wʋ kɔma la, ya kãn kẽ Nawẽnnɛ so'olʋm pʋam. 
MAT.18.4	Bɛla, sɛka woo n sike a mẽŋa ãna wʋ bi-pɩka la, a wʋn dɛna nẽr-kãtɛ Nawẽnnɛ so'olʋm pʋam. 
MAT.18.5	La sɛka n to'oge bi-pɩka n ãn wʋ ẽna, mam yʋ'ʋrɛ ĩyã, a to'oge la mam mẽŋa.
MAT.18.6	La nẽra sãn botɩ kɔm-pɩgsɩ bãna wã n bɔ mam sɩra la ayɩla basɛ Nawẽnnɛ sore, sɩbgrɛ sɛka tɩ a wʋn yẽ la, ba sãn dɩkɛ nẽerɛ kug-kãtɛ lʋ yulse a yugla lobe ẽ basɛ ko-kãtɛ pʋam n sõɩ.
MAT.18.7	Toogo boe dũnia zuo, nẽrba n pã'asrɩ nẽrba tɩ ba basrɩ Nawẽnnɛ sore la ĩyã. Dẽnɩ tɩ pã'asgɔ wa'am, la nẽr-sɛka n pã'asrɩ la wʋn yẽ toogo.
MAT.18.8	Fʋ nu'ugo bɩɩ fʋ nã'arɛ sãn yetɩ a botɩ fʋ basɛ Nawẽnnɛ sore, wige ba basɛ. Fʋ sãn tara nu'u-yẽŋɔ bɩɩ nã'a-yẽŋɔ dee kẽ Nawẽnnɛ yire vɔa, n sõɩ fõn tarɩ nu'usi bayi, la nãma bayi, dee tɩ ba lobe fʋ basɛ bugum n ka kĩŋri pʋam. 
MAT.18.9	La fʋ nifo sãn yetɩ a botɩ fʋ basɛ Nawẽnnɛ sore, kɩrgɛ ẽ basɛ. Fʋ sãn tara nin-yẽŋɔ dee kẽ Nawẽnnɛ yire vɔa, n sõɩ fõn tarɩ nini bayi, dee tɩ ba lobe fʋ basɛ bug-tẽŋa.»
MAT.18.10	Azezi le yele ba yetɩ: «Guuse-ya da pɔ'ɔra kɔm-bãna wã baa ayɩla. Mam yetɩ ya tɩ ba malɛkadõma n boe Nawẽnnɛ yire, boe mam Sɔ Nawẽnnɛ nẽŋam mɛ wakatɛ woo.
MAT.18.10	[ 
MAT.18.11	Nẽrsaala Dayʋa la wa'am tɩ a fãagɛ la nẽr-sɛba n bɔɩ la.]
MAT.18.12	Yãma tẽ'esrɩ la bẽm? Nẽra sãn tara piisi kɔbga, tɩ ayɩla bɔɩ, a kãn basɛ piswɛɩ la awɛɩ la kũnkũnne zuo tɩ ba ɔbra, dee sẽŋɛ ka ɛ ayɩla n bɔɩ la? 
MAT.18.13	La mam yetɩ ya la sɩra, tɩ a sãn yẽ ẽ, a sũure wʋn ẽŋɛ yẽlʋm mɛ la ayɩla la gãnna piswɛɩ la awɛɩ n ka bɔɩ la. 
MAT.18.14	Ya Sɔ Nawẽnnɛ mẽ ãn na bɛla, a ka boorɩ tɩ kɔm-pɩgsɩ bãna ayɩla bɔɩ.»
MAT.18.15	Tɩ Azezi le yetɩ: «Fʋ sɔbia sãn ẽŋɛ be'em, sẽŋɛ ka yẽ ẽ fõn na ẽŋa mã'a, pa'alɛ ẽ a tuure la. A sãn sakɛ fʋ nõorɛ, fʋ to'oge ẽ basɛ. 
MAT.18.16	La a sãn zagsɛ fʋ nõorɛ la, fʋ doose nẽra ayɩla bɩɩ bayi sẽŋɛ a zẽ'am. Tɩ nẽrba bayi bɩɩ batã dɛna kaset-dõma yelle la mãalgɔ ĩyã, wʋ Nawẽnnɛ gõŋɔ n yele se'em na. 
MAT.18.17	La a sãn zagsɛ ka selse ba, fʋ yele wẽndeego la nẽrba. La a sãn zagsɛ ka selse wẽndeego la nẽrba, ya bɩsra ẽ wʋ nẽra n ka dolɩ Nawẽnnɛ, bɩɩ tõon-be'ero dãana. 
MAT.18.18	La mam yetɩ ya la sɩra sɩra, tɩ bõn-sɛka woo tɩ ya wʋn lʋ dũnia wã zuo, wʋn lʋ Nawẽnnɛ yire. La sɛla tɩ ya wʋn lorge dũnia wã zuo, wʋn lorge Nawẽnnɛ yire. 
MAT.18.19	Mam ken yɛta ya tɩ nẽrba bayi sãn naagɛ nõorɛ dũnia wã zuo sose mam Sɔ Nawẽnnɛ sɛla, a wʋn ẽŋɛ bɔ ba. 
MAT.18.20	La nẽrba bayi bɩɩ batã sãn lagsɛ taaba mam yʋ'ʋrɛ ĩyã, mam boe la ba lɛ mɛ.»
MAT.18.21	Tɩ Apɩyɛɛrɩ lɛm Azezi soke ẽ yetɩ: «M Zuudãana, mam sɔbia sãn ẽŋɛ mam be'em, nõorɛ wãne tɩ mam wʋn basɛ ẽ taalɛ? Nõorɛ ayopɔɩ bɩɩ?» 
MAT.18.22	Tɩ Azezi yele ẽ yetɩ: «Mam ka yetɩ nõorɛ ayopɔɩ mã'a, mam yetɩ nõorɛ pisyopɔɩ nõorɛ bʋyopɔɩ.
MAT.18.23	La de la bɛla, tɩ Nawẽnnɛ so'olʋm ãna wʋ naba n boorɩ tɩ a tõntõnɩba geele a tõoma pa'alɛ ẽ. 
MAT.18.24	La ẽn pɔsɛ bɔna mĩ gɛɛla la, tɩ ba tarɩ nẽra ayɩla n di a sãnnɛ lig-kõba yʋ'ʋrɛ n de talã tʋspia wa'am. 
MAT.18.25	La a daan ka tarɩ sɛla wʋn yɔ, tɩ a zuudãana la bɔ nõorɛ yetɩ, ba koose ẽ, la a pɔga la a kɔma, la a lɔgrɔ wuu yɔ sãnnɛ na. 
MAT.18.26	Tɩ tõntõnna la ka dũma tẽŋa a zuudãana la nẽŋam sose ẽ yetɩ, a ẽŋɛ sugri tɩ ẽŋa wʋn yɔ sãnnɛ na wuu. 
MAT.18.27	Tɩ a zuudãana la zoe a ninbãalga, basɛ sãnnɛ na, dee basɛ ẽ tɩ a fõrgɛ.
MAT.18.28	La tõntõn-ẽŋa n yesrɩ la, a tʋ'ʋsɛ la a tõntõn-tadãana n di a sãnnɛ lig-kõba yʋ'ʋrɛ n de deniye kɔbga, yõkɛ ẽ kẽkɛ a kõnkɔa, dee yele ẽ yetɩ: ‹Yɔ ma m sãnnɛ na.› 
MAT.18.29	Tɩ a tõntõn-tadãana la ka dũma tẽŋa a nẽŋam sose ẽ yetɩ, a ẽŋɛ sugri tɩ ẽŋa wʋn yɔ a sãnnɛ na. 
MAT.18.30	Tɩ a zagsɛ, dee tarɩ ẽ sẽŋɛ ka kẽ'esɛ yʋ'a deem yetɩ, a sãn ka yɔ ẽŋa a sãnnɛ na, a kãn yese.
MAT.18.31	La a tõntõn-taaba la n yẽ bɛla la, tɩ ba sũure sã'am zozo'e. Tɩ ba sẽŋɛ ba zuudãana la zẽ'am ka yele ẽ sɛla n ẽŋɛ la wuu. 
MAT.18.32	Tɩ zuudãana la botɩ ba wi ẽ, tɩ a yele ẽ yetɩ: ‹Tõntõn-be'ego wã, sãn-sɛka wuu tɩ fõn di la, mam basɛ mɛ tɩ la ba'asɛ, fõn sose mam na ĩyã. 
MAT.18.33	La masɛ nɩ mɛ tɩ fʋ mẽ zoe fʋ tadãana la ninbãalga, wʋ mam n zoe fõn ninbãalga se'em na.› 
MAT.18.34	La a zuudãana la sũure yĩige mɛ, tɩ a basɛ tɩ ba tarɩ ẽ sẽŋɛ ka kẽ'esɛ yʋ'a deem tɩ ba nãmsɛ ẽ halɩ tɩ a yɔ sãnnɛ na wuu.
MAT.18.35	Mam Sɔ Nawẽnnɛ mẽ wʋn ẽŋɛ ya la bɛla, ya sãn ka basɛ ya sɔbiisi tõon-be'ero taalɛ la ya sũure wuu.»
MAT.19.1	Azezi n daan tɔgɛ bɛla kɩ'ɩlɩm na, a yese Galile sẽŋɛ la Zude so'olʋm Zʋrdẽ doone ke bɔba. 
MAT.19.2	Tɩ nẽr-kʋʋŋɔ zozo'e doose ẽ, tɩ a botɩ ba bã'adõma yẽ ĩmã'asʋm.
MAT.19.3	Tɩ Farisi dõma basɛba wa'am a zẽ'am tɩ ba di a yɛm bɩsɛ, soke ẽ yetɩ: «Sore boe tɩ bʋraa lebse a pɔga n wen ẽŋɛ bõn-sɛka woo mɛ bɩɩ?» 
MAT.19.4	Tɩ Azezi lerge yetɩ: «Yãma ka karẽŋɛ Nawẽnnɛ gõŋɔ la? Pĩ'iluŋo wakatɛ, Nawẽnnɛ n nãam nẽrsaalba la, a nãam na bʋraa la pɔka. 
MAT.19.5	Bɛla ĩyã tɩ a yetɩ, bʋraaga basɛ a sɔ, la a ma, dee lagɩm na a pɔga, tɩ bãma bayi lebge ayɩla. 
MAT.19.6	Bɛla, ba ka le dɛna nẽrba bayi, ba yãŋa lebge la ayɩla. Bɛla, sɛla tɩ Nawẽnnɛ lagɩm na taaba, nẽrsaala da welge ba.»
MAT.19.7	Tɩ Farisi dõma la soke ẽ yetɩ: «La bẽm ĩyã tɩ Amoyisi yʋʋn bɔ nõorɛ yetɩ, bʋraa sãn yetɩ a lebse a pɔga, a bɔ ẽ pɔgdire lebsgo gõŋɔ, dee tarɩ ẽ ka lebse?» 
MAT.19.8	Tɩ Azezi lerge yetɩ: «La de la ya sũure n kɛ tɩ ya ka sakɛ pa'algɔ la ĩyã, tɩ Amoyisi yʋʋn sakɛ tɩ ya lebse ya pɔgba. Pĩ'iluŋo wakatɛ, la yʋʋn ka ãn wãna. 
MAT.19.9	La mam yetɩ ya tɩ, bʋraaga sãn lebse a pɔga tɩ la sãn dagna tɩ a gã la bʋraasɩ, a sãn le di pɔka ayẽma, a ẽŋɛ la be'em wʋ nẽra n gã'arɛ la a tadãana pɔga.»
MAT.19.10	Tɩ a karẽnbiisi la yele ẽ yetɩ: «Bʋraaga la a pɔga yelle sãn dɛna bɛla, bʋraaga sãn ka di pɔka n sõɩ.» 
MAT.19.11	Tɩ a yele ba yetɩ: «La dagɩ nẽrba wuu n wʋn yãŋɛ to'oge yetɔg-ẽna, sãn dagna sɛba tɩ Nawẽnnɛ sõŋɛ ba tɩ ba to'oge. 
MAT.19.12	Nẽrba basɛba n boe tɩ ba dɔgɛ ba tɩ ba ãna wʋ ba fɔ ba mɛ na, ka dita pɔgsɩ. Tɩ nẽrba mẽ fɔ bʋraasɩ basɛba. Tɩ Nawẽnnɛ so'olʋm ĩyã, tɩ sɛba mẽ ka dita pɔgsɩ. Sɛka n tã wʋn yãŋɛ to'oge yetɔg-ẽna, a to'oge.»
MAT.19.13	Tɩ nẽrba tarɩ kɔm-pɩgsɩ wa'am Azezi zẽ'am tɩ a dɩkɛ nu'usi paglɛ ba zuto pʋ'ʋsɛ Nawẽnnɛ bɔ ba. Tɩ a karẽnbiisi la zɛbɛ nẽrba la. 
MAT.19.14	Tɩ Azezi yele yetɩ: «Basɛ-ya kɔm-pɩgsɩ la tɩ ba wa'am mam zẽ'am, da gu'ura-ya ba. Se'ere n soe la, Nawẽnnɛ so'olʋm de la nẽr-sɛba n ãn wʋ kɔma wã bõnɔ.» 
MAT.19.15	La a dɩkɛ la a nu'usi paglɛ ba zuto pʋ'ʋsɛ Nawẽnnɛ bɔ ba, dee fõrgɛ.
MAT.19.16	Tɩ bʋraaga wa'am Azezi zẽ'am wa soke ẽ yetɩ: «Karẽnsãama, mam wʋn tõm na tõon-sõŋɔ kãna yẽ vɔm n ka ba'asrɩ?» 
MAT.19.17	Tɩ a lerge ẽ yetɩ: «Bẽm tɩ fʋ sɔkra ma sɛla n ãn sõŋa yelle? Nawẽnnɛ mã'a n ãn sõŋa. Fʋ sãn bɔɔra tɩ fʋ yẽ vɔm n ka ba'asrɩ, fʋ sakɛ Nawẽnnɛ n bɔ a nõorɛ se'em na.» 
MAT.19.18	Tɩ a soke yetɩ: «Nawẽnnɛ nõorɛ yetɔg-bãna?» Tɩ Azezi lerge ẽ yetɩ: «Da kʋ nẽra, da gã'arɛ la fʋ tadãana pɔga, da zũ, da tɔgɛ põmpɔrŋɔ kaseto, 
MAT.19.19	nanna fʋ sɔ, la fʋ ma, la fʋ nõŋɛ fʋ tadãana wʋ fʋ mẽŋa.» 
MAT.19.20	Tɩ budib-polle la yele ẽ yetɩ: «Mam põn sakra bõn-bãna wuu mɛ, bẽm n deege?» 
MAT.19.21	Tɩ Azezi yele ẽ yetɩ: «Fʋ sãn bɔɔra tɩ fʋ masɛ sɛla woo pʋam, sẽŋɛ ka koose fõn tarɩ sɛla la wuu dɩkɛ bɔ nasdõma, tɩ fʋ wʋn yẽ bõntarsõm Nawẽnnɛ yire, dee wa'am wa dɔla mam.» 
MAT.19.22	Budib-polle la n wõm bɛla la, a fõrgɛ mɛ la sũ-sã'aŋɔ, se'ere n soe la, a tarɩ la bõntarsõm zo'oge.
MAT.19.23	Tɩ Azezi yele a karẽnbiisi la yetɩ: «Mam yetɩ ya la sɩra sɩra, tɩ la tɔ mɛ bɔ bõntarsa tɩ a kẽ Nawẽnnɛ so'olʋm pʋam. 
MAT.19.24	La mam le yɛta ya tɩ, la de la nãana tɩ yʋgnɛ doose fupĩim yoko pʋam yese, gãnna bõntarsa n wʋn kẽ Nawẽnnɛ so'olʋm pʋam.» 
MAT.19.25	La a karẽnbiisi la n wõm bɛla la, tɩ la di'ige ba halɩ zozo'e, tɩ ba yetɩ: «La sãn dɛna bɛla, ãne n wʋn tã'agɛ yẽ fãarɛ?» 
MAT.19.26	Tɩ Azezi bɩsra ba, dee yetɩ: «Nẽrsaala ka tã wʋn ẽŋɛ bõn-ẽna, la Nawẽnnɛ tã sɛla woo ɩta mɛ.»
MAT.19.27	Tɩ Apɩyɛɛrɩ yele Azezi yetɩ: «Tõma basɛ sɛla woo mɛ, dee dɔla fõn. Bẽm tɩ tõma wʋn yẽ?» 
MAT.19.28	Tɩ Azezi yele ba yetɩ: «Mam yetɩ ya la sɩra sɩra, tɩ wakat-sɛka tɩ sɛla woo wʋn lebge paalsɩ la, Nẽrsaala Dayʋa la n wʋn zĩ'ire a na'am bĩmbĩnne zuo la, yãma sɛba n dolɩ mam na mẽ wʋn zĩ'ire na'am bĩmbĩna pia la ayi zuto, di Ɩsrayɛlɩ buuri pia la ayi la sarɩya. 
MAT.19.29	La sɛba wuu n basɛ ba yiɛ, bɩɩ ba kẽendõma, la ba yɩbsɩ, bɩɩ ba sɔdõma, bɩɩ ba madõma, bɩɩ ba kɔma, bɩɩ ba vatɔ mam yʋ'ʋrɛ ĩyã, ba wʋn to'oge bãma n basɛ sɛla la nõorɛ kɔbga, dee yẽ vɔm n ka ba'asrɩ. 
MAT.19.30	La nẽŋam dõma zozo'e wʋn lebge poorʋm dõma, tɩ poorʋm dõma zozo'e lebge nẽŋam dõma.»
MAT.20.1	Azezi le yetɩ: «Nawẽnnɛ so'olʋm ãn wʋ yidãana n yese bulika yʋ'ʋŋɔ yʋ'ʋŋɔ, sẽŋɛ ka dɩkɛ tõntõnɩba tɩ ba tõm a va'am. 
MAT.20.2	La a tɔgɛ kʋ la tõntõnɩba la tɩ ẽŋa wʋn yɔ ba lag-kõbrɛ ayɩla daarɛ pʋam, dee tõm ba a va'am na tɩ ba ka tõm. 
MAT.20.3	Tɩ wʋntɛɛŋa bɩ fẽe, tɩ a le yese yẽ nẽrba basɛba n ze da'am ka tõnna, 
MAT.20.4	tɩ a yele ba yetɩ: ‹Ya mẽ sẽŋɛ mam va'am na ka tõm, tɩ mam wʋn yɔ ya lan masɛ se'em.› 
MAT.20.5	Tɩ ba isge sẽŋɛ va'am na. Tɩ a le yese wʋntɛɛŋa zuu-tẽŋasʋka, la wẽngɛlŋa le ẽŋɛ bɛla. 
MAT.20.6	Tɩ a le yese wẽnnɛ n we'esɩ lua, le yẽ nẽrba basɛba n ze, tɩ a soke ba yetɩ: ‹Bẽm ĩyã tɩ yãma zɛ kalam daarɛ la wuu pʋam ka ɩta sɛla sɛla?› 
MAT.20.7	Tɩ ba lerge yetɩ: ‹Nẽra nẽra ka dɩkɛ tõma tõoma.› Tɩ a yele ba yetɩ: ‹Ya mẽ sẽŋɛ m va'am na ka tõm.›
MAT.20.8	Tɩ wẽnnɛ kẽ, tɩ va'am na dãana yele sɛka n bɩsrɩ a tõoma la yelle yetɩ: ‹Wi tõntõnɩba la tɩ ba wa'am tɩ fʋ yɔ ba. Dẽŋɛ yɔ sɛba n sẽŋɛ poorʋm na ka paagɛ sɛba n dẽŋɛ sẽŋɛ la.› 
MAT.20.9	Tɩ sɛba n sẽŋɛ wẽnnɛ n we'esɩ lua la wuu to'ose lag-kõbrɛ ayɩla ayɩla. 
MAT.20.10	Tɩ sɛba n dẽŋɛ sẽŋɛ la tẽ'esra tɩ bãma wʋn to'ose gãnna sɛba n wa'am poorʋm na. La ba wuu to'ose la lag-kõbrɛ ayɩla ayɩla wʋ sɛba n sẽŋɛ poorʋm na n to'ose se'em na. 
MAT.20.11	La sɛba n dẽŋɛ sẽŋɛ la n to'ose lag-kõbrɛ ayɩla ayɩla la, ba yõnnɩ yidãana la mɛ, 
MAT.20.12	yetɩ: ‹Sɛba n wa'am poorʋm na tõm na karf-ayɩla mã'a, la fõn basɛ tɩ ba to'ose zõna la tõma sɛba n tõm halɩ daarɛ la wuu pʋam nãmsɛ la wʋntɛɛŋa la.› 
MAT.20.13	Tɩ a lebe yele ba nẽra ayɩla yetɩ: ‹M sɩrɛ, mam ka ẽŋɛ fʋ sɛla n ka masɛ. Tɩ tɔgɛ kʋ, tɩ fʋ sakɛ tɩ fõn wʋn to'oge la lag-kõbrɛ ayɩla. 
MAT.20.14	To'oge fʋ yɔɔrɔ sẽŋɛ fõrgɛ. La de la mam n boorɩ tɩ m yɔ sɛba n wa'am poorʋm na zõna la fõn. 
MAT.20.15	Mam ka tarɩ nõorɛ tɩ m dɩkɛ m bõnɔ ẽŋɛ sɛla tɩ mam boorɩ? Bɩɩ mam n ẽŋɛ sõŋa la ĩyã tɩ fõn ɩta sũure?› 
MAT.20.16	Bɛla, nẽŋam dõma wʋn lebge poorʋm dõma, tɩ poorʋm dõma lebge nẽŋam dõma.»
MAT.20.17	Azezi daan we'esɩ la Zerizalɛm welge a karẽnbiisi pia la ayi la mã'a, yele ba yetɩ: 
MAT.20.18	«Ya yẽ ya, tɩ we'esɩ la Zerizalɛm, bilam ba wʋn dɩkɛ Nẽrsaala Dayʋa la mɛ ka ẽŋɛ kãabgɔ kẽma nẽŋadõma, la lɔɔ karẽnsãandõma nu'usum, tɩ ba wʋn tɔgɛ a yelle kʋ yetɩ, a masɛ la kũm. 
MAT.20.19	La ba wʋn dɩkɛ ẽ ẽŋɛ la bu-zãŋsɩ nu'usum, tɩ ba la ẽ, wẽ ẽ na ka'asa, dee ka ẽ dɔ-puurŋa zuo kʋ. La dabsa atã daarɛ a wʋn vo'oge.»
MAT.20.20	Tɩ Azebede pɔga daan doose la a dayɔɔsɩ paagɛ Azezi zẽ'am ka dũma tẽŋa a nẽŋam tɩ a sose ẽ tɩ a ẽŋɛ sɛla bɔ ẽ. 
MAT.20.21	Tɩ Azezi soke ẽ yetɩ: «Fõn boorɩ tɩ m ẽŋɛ la bẽm bɔ fɔ?» Tɩ pɔka la lerge yetɩ: «Bɔ nõorɛ tɩ fʋ sãn wa dita fʋ na'am na, tɩ m dayɔɔsɩ bayi wã ayɩla zĩ'ire fʋ zʋʋgɔ, tɩ ayɩla zĩ'ire fʋ gɔbga.» 
MAT.20.22	Tɩ Azezi lerge ba yetɩ: «Ya ka mi yãma n sosrɩ sɛla. Ya wʋn tã'agɛ nãmsɛ nãmsgɔ sɛka tɩ mam wʋn nãmsɛ wã?» Tɩ ba yetɩ: «Tɩ wʋn tã'agɛ ẽŋɛ bɛla.» 
MAT.20.23	Tɩ Azezi yele ba yetɩ: «Ya wʋn sɩrɩ nãmsɛ nãmsgɔ sɛka tɩ mam wʋn nãmsɛ la. La, la dagɩ mam n wʋn looge sɛka n wʋn zĩ'ire mam zʋʋgɔ bɩɩ mam gɔbga. Mam Sɔ Nawẽnnɛ mãasʋm zẽ'e-bãma tɩ a bɔ la nẽr-sɛba tɩ a yetɩ a bɔ la.»
MAT.20.24	La karẽnbiisi pia la n wõm bɛla la, ba sũure n isge la ba tadãandõma bayi la. 
MAT.20.25	Tɩ Azezi wi ba wuu yetɩ: «Ya mi tɩ dũnia wã na'adõma soe ba nẽrba la pãŋa, dee tɩ kɛ'ɛndõma pẽrgra nẽrba tɩ ba ɩta bãma n boorɩ se'em. 
MAT.20.26	La yãma pʋam, la kãn dɛna bɛla. Nẽr-sɛka n boorɩ tɩ a lebge nẽr-keko ya pʋam, la masɛ mɛ tɩ a dɛna ya tõntõnna. 
MAT.20.27	La nẽr-sɛka n mẽ boorɩ tɩ a dɛna nẽŋadãana ya pʋam, la masɛ mɛ tɩ a dɛna ya yamŋa wʋ Nẽrsaala Dayʋa la. 
MAT.20.28	Nẽrsaala Dayʋa la ka wa'am tɩ nẽrba tõm bɔ ẽ, a wa'am tɩ a tõm mɛ bɔ, dee dɩkɛ a vɔm bɔ tɩ nẽrba zozo'e yẽ fãarɛ.»
MAT.20.29	Azezi daan ze'ele la Zeriko tẽŋa pʋam yɛsra, tɩ nẽr-kʋʋŋɔ zozo'e dɔla ẽ. 
MAT.20.30	Tɩ fɔɔsɩ bayi zẽa sore nõorʋm wõm tɩ Azezi n tollɩ, tɩ ba tĩi tɔgra yetɩ: «Zuudãana, Adavidi yɩɩŋa, zoe tɩ ninbãalga.» 
MAT.20.31	Tɩ nẽr-kʋʋŋɔ la tãsɛ ba yetɩ, ba sĩna. Tɩ ba malɩn tĩi tɔgra gãnna bɛla yetɩ: «Zuudãana, Adavidi yɩɩŋa, zoe tɩ ninbãalga.» 
MAT.20.32	Tɩ Azezi ze'ele dee wi ba, soke ba yetɩ: «Yãma boorɩ tɩ m ẽŋɛ la bẽm bɔ ya?» 
MAT.20.33	Tɩ ba lerge yetɩ: «Zuudãana, tõma boorɩ la tɩ nini yẽta.» 
MAT.20.34	Tɩ Azezi zoe ba ninbãalga, kalʋm ba nini, tɩ ba nini na yẽta bilam mẽŋa, tɩ ba dɔla ẽ.
MAT.21.1	Azezi la a karẽnbiisi la daan sẽŋɛ ka lɛm na Zerizalɛm, paagɛ tẽŋa yʋ'ʋrɛ n de Betɩfaazɩ, Oliivi tãŋa sɩa. Tɩ Azezi tõm a karẽnbiisi bayi 
MAT.21.2	yele ba yetɩ: «Sẽŋɛ-ya tẽŋa la n boe ya nẽŋa la pʋam, tɩ ya wʋn yẽ bõŋ-yã'aŋa n lʋ zɛ la a biire, lorge-ya ẽ tarɩ ba wa'am wa bɔ ma. 
MAT.21.3	Nẽra sãn yele ya se'ere, ya yele ẽ yetɩ: ‹Zuudãana la n boorɩ ba›, tɩ a wʋn basɛ tɩ ya tarɩ ẽ wa'am tɔtɔ.»
MAT.21.4	La ẽŋɛ la bɛla tɩ Nawẽnnɛ nõtɔ'ɔsa la n yʋʋn tɔgɛ se'em na ẽŋɛ. 
MAT.21.5	A yʋʋn yetɩ:
MAT.21.5	«Yele-ya Siyõ tẽŋa nẽrba yetɩ:
MAT.21.5	‹Ya naba la n wãna n sẽm.
MAT.21.5	A sike a mẽŋa bã la bõŋa,
MAT.21.5	la a biire sẽna.› »
MAT.21.6	Tɩ karẽnbiisi la sẽŋɛ ka ẽŋɛ Azezi n yele ba se'em na, 
MAT.21.7	tarɩ bõŋ-yã'aŋa la a biire wa'am, wa dɩkɛ ba futo paglɛ ba zuto tɩ Azezi bã. 
MAT.21.8	Tɩ nẽr-kʋʋŋɔ zozo'e yɛrgɛ ba futo sore zuo, tɩ sɛba kɔ tɩɩsɩ võorɔ yɛrgɛ sore zuo. 
MAT.21.9	Tɩ nẽr-sɛba n daan boe a nẽŋa, la sɛba n boe a poorʋm na wuu tĩi tɔgra yetɩ:
MAT.21.9	«Ozaana, naba Adavidi yɩɩŋa.
MAT.21.9	Pẽgɛ-ya nẽr-sɛka n sẽm na
MAT.21.9	Zuudãana Nawẽnnɛ yʋ'ʋrɛ la.
MAT.21.9	Ozaana! Nã'asɛ-ya Nawẽnnɛ n boe saazuum.»
MAT.21.10	Ban daan sẽnnɩ kẽ'era Zerizalɛm na, tẽŋa la wuu dãm mɛ, tɩ ba sɔkra taaba yetɩ: «Ãne n de ẽna?» 
MAT.21.11	Tɩ nẽr-kʋʋŋɔ la lerge ba yetɩ: «La de la Nawẽnnɛ nõtɔ'ɔsa Azezi n ze'ele Nazarɛtɩ n boe Galile so'olʋm na.»
MAT.21.12	Azezi daan kẽ la Wẽnde-kãtɛ la zẽnzakam digra sɛba wuu n koosrɩ, la sɛba n da'arɩ la, tɩ ba yɛsra, dee zã'agɛ sɛba n teerɩ ligri taablɩdõma, la sɛba n koosrɩ na'adawɛma kʋgsɩ lʋbɛ. 
MAT.21.13	Dee yele ba yetɩ: «La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Ba wʋn wi'ira mam deego la tɩ pʋ'ʋsgɔ deego.› La yãma dɩkɛ ẽ ẽŋɛ la nayigba lagsgɔ zẽ'a.»
MAT.21.14	Tɩ fɔɔsɩ, la wɔbsɩ wa'am a zẽ'am Wẽnde-kãtʋm na, tɩ a botɩ ba yẽ ĩmã'asʋm. 
MAT.21.15	La kãabgɔ kẽma nẽŋadõma, la lɔɔ karẽnsãandõma n yẽ tõon-yãlma la tɩ Azezi tõnnɩ, la kɔma n malɩn tĩi tɔgra Wẽnde-kãtʋm na yɛta tɩ: «Ozaana! Pẽgɛ-ya naba Adavidi yɩɩŋa» la, ba sũure n daan yĩige. 
MAT.21.16	Tɩ ba yele Azezi yetɩ: «Fõn wõm ban yetɩ se'em na?» Tɩ a lerge yetɩ: «Ẽe, mam wõm ya. Yãma nãn ka karẽŋɛ Nawẽnnɛ gõŋɔ la yetɔg-ẽna n yetɩ: ‹Fõn botɩ kɔma, la bilɛɛsɩ n nã'asra fõn.› » 
MAT.21.17	La Azezi basɛ ba bilam, dee sẽŋɛ la Betani ka gã'arɛ.
MAT.21.18	Beere n daan wiige bulika, tɩ Azezi lɛbra Zerizalɛm, tɩ a kɔm dõnna. 
MAT.21.19	Tɩ a yẽ kẽnkãŋa n ze sore nõorʋm, sẽŋɛ tɩ a ka bɩsɛ, la a paagɛ yẽ la võorɔ mã'a. Tɩ a yele kẽnkãŋa la yetɩ: «Fʋ kãn le malɩn wɔm biɛ.» La bilam mẽŋa tɩ kẽnkãŋa la kʋɩ. 
MAT.21.20	La a karẽnbiisi la n yẽ bɛla la, la di'ige ba mɛ, tɩ ba yetɩ: «La ẽŋɛ la wãne tɩ kẽnkãŋa wã darɛ kʋɩ wãna?» 
MAT.21.21	Tɩ Azezi lerge ba yetɩ: «Mam yetɩ ya la asɩra, tɩ ya sãn bɔ Nawẽnnɛ sɩra dee ka sẽ'ena, ya mẽ wʋn tã'agɛ ẽŋɛ wʋ mam n ẽŋɛ tɩ-ẽna se'em wã, la, la dagɩ bɛla mã'a, ya wʋn tã'agɛ yele tãn-ẽna yetɩ: ‹Võogɛ ka lui mõgrɛ pʋam›, la a wʋn ẽŋɛ bɛla. 
MAT.21.22	La ya sãn sose Nawẽnnɛ sɛla dee bɔ ẽ sɩra, ya wʋn to'oge.»
MAT.21.23	Azezi daan kẽ la Wẽnde-kãtʋm na zãsna nẽrba, tɩ kãabgɔ kẽma nẽŋadõma, la tẽŋa la kẽma wa'am wa soke ẽ yetɩ: «Fõn yẽ nõorɛ la bɛ ɩta bõn-bãna? La ãne n bɔ fõn nõorɛ tɩ fõn ɩta?» 
MAT.21.24	Tɩ Azezi lerge ba yetɩ: «Mam wʋn soke ya sokre ayɩla, tɩ ya sãn lerge mam, mam mẽ wʋn yele ya nõor-sɛka tɩ mam tarɩ ɩta bõn-bãna. 
MAT.21.25	Yele-ya ma, Azã n daan misri nẽrba ko'om pʋam na, la de la Nawẽnnɛ n tõm ẽ bɩɩ, la de la nẽrsaalba?» Tɩ ba bãm na taaba yetɩ: «Tɩ sãn yetɩ la de la Nawẽnnɛ n tõm ẽ, a wʋn yetɩ, bẽm ĩyã tɩ tõma ka sakɛ ẽ? 
MAT.21.26	Tɩ mẽ ka tã wʋn yetɩ, la de la nẽrsaalba n tõm ẽ, dẽnɩ tɩ zɔta nẽrba la, se'ere n soe la, ba wuu sakɛ tɩ Azã de la Nawẽnnɛ nõtɔ'ɔsa.» 
MAT.21.27	Tɩ ba koŋe lerge ẽ yetɩ: «Tõma ka mi.» Tɩ a mẽ yele ba yetɩ: «Mam mẽ kãn yele ya mam n yẽ nõorɛ zẽ'e-sɛka ɩta bõn-bãna.»
MAT.21.28	Azezi daan le yele ba yetɩ: «Pa'alɛ-ya ma yãma n tẽ'esrɩ se'em: Bʋraa n daan boe tarɩ a dayɔɔsɩ bayi, yele pɔspɔsɩ dãana la yetɩ: ‹M dayʋa, sẽŋɛ ka tõm m va'am na zĩna.› 
MAT.21.29	Tɩ a dayʋa la lerge ẽ yetɩ: ‹Mam kãn sẽŋɛ.› Tɩ la ẽŋɛ fẽe, tɩ a teege yɛm sẽŋɛ. 
MAT.21.30	Tɩ a sẽŋɛ a dayʋa bʋyi dãana la zẽ'am ka yele ẽŋa mẽ yetɩ, a sẽŋɛ ka tõm a va'am na. Tɩ a yele ẽ yetɩ: ‹M sɔ, mam wʋn sẽŋɛ.› La a yele bɛla dee ka sẽŋɛ. 
MAT.21.31	Bãma bayi, ãne n ẽŋɛ a sɔ la n boorɩ se'em na?» Tɩ ba lerge yetɩ: «Pɔspɔsɩ dãana la.» Tɩ Azezi yele ba yetɩ: «Mam yetɩ ya la sɩra sɩra, tɩ lampo-tɔ'ɔsrɩba, la pɔg-yalsɩ dõma wʋn dẽŋɛ ya nẽŋa kẽ Nawẽnnɛ so'olʋm pʋam. 
MAT.21.32	Se'ere n soe la, Azã wa'am wa pa'alɛ ya la sore tɩ ya wʋn doose masɛ Nawẽnnɛ zẽ'am, la ya ka bɔ ẽ sɩra. La lampo-tɔ'ɔsrɩba, la pɔg-yalsɩ dõma n bɔ ẽ sɩra. La baa yãma n yẽ bɛla la, ya ken ka teege yɛm bɔ ẽ sɩra.»
MAT.21.33	Azezi daan le yele ba yetɩ: «Selse-ya makrɛ ayɩla. Yidãana ayɩla n daan kɔ a va'am sele tɩɩsɩ yʋ'ʋrɛ n de viinye, mẽ lalga kaagɛ ẽ, tũ boko tɩ ba wẽkra viinye la biɛ, dee mẽ de-woko tɩ ba zɔnna bɩsra a va'am na, yãŋa dɩkɛ nẽrba tɩ ba bɩsra va'am na, dee sẽŋɛ sore. 
MAT.21.34	Tɩ viinye la biɛ go'osgo wakatɛ paagɛ, tɩ a tõm a tõntõnɩba tɩ ba sẽŋɛ sɛba n bɩsrɩ va'am na zẽ'am, ka to'oge a viinye la biɛ wa bɔ ẽ. 
MAT.21.35	Tɩ sɛba n bɩsrɩ va'am na yõgɛ tõntõnɩba la wẽ ayɩla, kʋ ayɩla, dee lobe ayẽma la kuga kʋ. 
MAT.21.36	Tɩ a le tõm tõntõnɩba basɛba n zo'oge gãnna pɔspɔsɩ dõma la. Tɩ ba le ẽŋɛ bãma mẽ bɛla. 
MAT.21.37	Tɩ a yãŋa tõm a mẽŋa dayʋa sɛba n bɩsrɩ va'am na zẽ'am, dee tẽ'esra yetɩ: ‹Ẽna n de mam mẽŋa dayʋa la, ba wʋn nan ẽ.› 
MAT.21.38	La sɛba n bɩsrɩ va'am na n yẽ ẽ na, ba yele taaba yetɩ: ‹Ẽna n wʋn wa sɔɔgɛ sɔna a sɔ bõntarsõm na. Basɛ-ya tɩ tɩ kʋ ẽ, dee tɩ bõntarsõm na lebge tõma bõnɔ.› 
MAT.21.39	Tɩ ba yõkɛ ẽ ve'ege yese va'am na kẽnkɛrŋa ka kʋ ẽ.
MAT.21.40	Bɛla, va'am na dãana sãn wa'am, a wʋn ẽŋɛ sɛba n bɩsrɩ va'am na la wãne?»
MAT.21.41	Tɩ ba lerge yetɩ: «A wʋn nãmsɛ nẽr-bɛ'ɛsɩ bãna mɛ halɩ kʋ ba, dee dɩkɛ va'am na bɔ nẽr-sɛba n wʋn bɔ ẽ a viinye la biɛ ba go'osgo wakatɛ, tɩ ba bɩsra.»
MAT.21.42	Tɩ Azezi yele ba yetɩ: «Yãma nãn ka karẽŋɛ Nawẽnnɛ gõŋɔ la n yetɩ:
MAT.21.42	‹Kug-sɛka tɩ tõnmẽtba zagsɛ la
MAT.21.42	n lebge kugre n botɩ deego la tara pãŋa.
MAT.21.42	La de la Zuudãana Nawẽnnɛ n ẽŋɛ bõn-ẽna,
MAT.21.42	tɩ la dɛna yel-di'iŋa bɔ tõma.›
MAT.21.43	Bɛla, mam yetɩ ya tɩ Nawẽnnɛ wʋn to'oge a so'olʋm ya zẽ'am dɩkɛ bɔ buur-sɛba n wʋn tõm Nawẽnnɛ so'olʋm tõoma. [ 
MAT.21.44	La kug-sɛka tɩ tõnmẽtba zagsɛ la, nẽr-sɛka woo n lui kug-ẽŋa zuo, a wʋn kɔ kɔ mɛ. La kugre la sãn lui sɛka zuo, a wʋn mẽrgɛ ẽ.]»
MAT.21.45	La kãabgɔ kẽma nẽŋadõma, la Farisi dõma n wõm makrɛ la, ba bãŋɛ tɩ a tɔgrɩ la bãma yelle. 
MAT.21.46	Tɩ ba bɔɔra tɩ ba yõkɛ ẽ, dee zɔta nẽrba la, se'ere n soe la, ba sakɛ tɩ Azezi de la Nawẽnnɛ nõtɔ'ɔsa.
MAT.22.1	Azezi daan le makɛ la makrɛ yele ba yetɩ: 
MAT.22.2	«Nawẽnnɛ so'olʋm ãn wʋ naba n ẽŋɛ a dayʋa pɔgdire kibsa, 
MAT.22.3	tõm a tõntõnɩba yetɩ, ba sẽŋɛ ka wi nẽr-sɛba tɩ ẽŋa daan wi la. Tɩ nẽrba la ka bɔɔra tɩ ba wa'am. 
MAT.22.4	Tɩ a le tõm tõntõnɩba basɛba yetɩ: ‹Sẽŋɛ-ya ka yele sɛba tɩ mam daan wi la yetɩ, mam mãasʋm sɛla woo mɛ, mam kʋ la lɔlsɩ, la dũnsi n nõbɛ, mãasʋm sɛla woo ze'ele, ba wa'am kibsa la.› 
MAT.22.5	Tɩ ba sẽŋɛ ka wi ba, tɩ ba zagsɛ, dee sẽŋɛ ba sẽnnɛ. Tɩ ayɩla sẽŋɛ a va'am, tɩ ayẽma sẽŋɛ a koosgo zẽ'am. 
MAT.22.6	Tɩ basɛba la yõgɛ tõntõnɩba la nãmsɛ ba dee kʋ ba. 
MAT.22.7	Tɩ naba la sũure yĩige, tɩ a tõm a zɛbzɛbrɩba tɩ ba sẽŋɛ ka kʋ nẽr-kʋʋrba la, dee yõ ba tẽŋa la. 
MAT.22.8	La a yele a tõntõnɩba la yetɩ: ‹Kibsa la sɛla woo mãasʋm ba'asɛ mɛ, la mam n daan wi sɛba la ka masɛ tɩ ba di kibsa la. 
MAT.22.9	Bɛla, sẽŋɛ-ya sorɔ-puursi zuto ka wi nẽr-sɛba wuu tɩ ya wʋn yẽ tɩ ba wa'am pɔgdire kibsa la zẽ'am.› 
MAT.22.10	Tɩ tõntõnɩba la sẽŋɛ sorɔ-puursi zuto ka wi nẽr-sɛba wuu tɩ ba yẽ, nẽr-sõma la nẽr-bɛ'ɛsɩ. Tɩ nẽrba wa'am wa pɩrɛ kibsa la zẽ'am.
MAT.22.11	Tɩ naba la sẽŋɛ tɩ a bɩsɛ nẽrba la, yẽ tɩ nẽra n boe mĩ ka yɛ pɔgdire kibsa la fuugo. 
MAT.22.12	Tɩ a yele ẽ yetɩ: ‹M sɩrɛ, la ẽŋɛ la wãne tɩ fõn wa'am kibsa la, dee ka yɛ a fuugo?› Tɩ a ka yãŋɛ lerge se'ere. 
MAT.22.13	Tɩ naba la yele a tõntõnɩba yetɩ, ba lʋ a nu'usi, la a nãma lobe ẽ basɛ yẽŋa lika pʋam. Bilam tɩ nẽrba wʋn ka kɛlla, dee dɩkɛ ba nu'usi gɩ nõorʋm. 
MAT.22.14	La de la nẽrba pãɩ tɩ ba wi, la fẽe tɩ ba tũ'use.»
MAT.22.15	Tɩ Farisi dõma sẽŋɛ ka bãm bãma n wʋn ẽŋɛ se'em botɩ Azezi tɔgɛ tuuge tɩ ba yẽ sore yõkɛ ẽ. 
MAT.22.16	Bɛla tɩ ba daan tõm ba karẽnbiisi, la naba A'erɔdɩ nẽrba tɩ ba sẽŋɛ Azezi zẽ'am ka yele ẽ yetɩ: «Karẽnsãama, tõma mi tɩ fõn de la sɩra dãana, dee zãsna nẽrba Nawẽnnɛ sore yɛla la sɩra. Fõn ka fablɩ nẽrba n tɔgrɩ fõn yelle se'em na, la fõn ka tũ'usri nẽrba. 
MAT.22.17	Yele to fõn tẽ'esrɩ se'em. Sore boe tɩ tɩ yɔ lampo bɔ Rom na-keko bɩɩ, sore ka boe?» 
MAT.22.18	Tɩ Azezi bãŋɛ ba pʋtẽ'e-be'ero la, yele ba yetɩ: «Pʋlibsum dõma wã, bẽm tɩ ya bẽta mam? 
MAT.22.19	Pa'alɛ-ya ma lag-sɛka tɩ ba tarɩ yɔɔra lampo la.» Tɩ ba dɩkɛ lag-kõbrɛ pa'alɛ ẽ. 
MAT.22.20	Tɩ a soke ba yetɩ: «Ãne yinyisŋa, la ãne yʋ'ʋrɛ n gʋlsɛ a zuo?» 
MAT.22.21	Tɩ ba lerge yetɩ: «La de la Rom na-keko la.» Tɩ Azezi yele ba yetɩ: «La sãn dɛna bɛla, bɔ-ya na-keko la ẽŋa n soe bõn-sɛka, dee bɔ Nawẽnnɛ ẽn soe bõn-sɛka.» 
MAT.22.22	Ban wõm bɛla la, tɩ la di'ige ba, tɩ ba basɛ ẽ dee fõrgɛ.
MAT.22.23	Daar-ẽŋa tɩ Saduse dõma n yetɩ nẽra sãn ki a kãn vo'oge la, bãma nẽrba basɛba n wa'am Azezi zẽ'am wa soke ẽ yetɩ: 
MAT.22.24	«Karẽnsãama, Amoyisi daan gʋlsɛ yetɩ, bʋraaga sãn ki dee ka tara bia, a sɔbia di pɔkõorɛ la dɔgɛ kɔma bɔ sɛka n ki la.
MAT.22.25	Bʋraasɩ bayopɔɩ n daan boe tõma pʋam dɛna sɔbiisi, tɩ pɔspɔsɩ dãana la di pɔka ki dee ka dɔgɛ bia. 
MAT.22.26	Tɩ bʋyi dãana la di pɔkõorɛ la mẽ ki dee ka dɔgɛ bia. Tɩ bʋtã dãana la mẽ ẽŋɛ bɛla, la bãma bayopɔɩ la wuu ẽŋɛ la bɛla. 
MAT.22.27	Tɩ pɔka la mẽ yãŋa ki. 
MAT.22.28	Bɛla, ba sãn wa vo'oge kũm vo'ore daarɛ, bãma bayopɔɩ la pʋam, ãne n wʋn sɔna pɔka la, bãma wuu n lagɩm di ẽ na?» 
MAT.22.29	Tɩ Azezi lerge ba yetɩ: «Ya tuuge mɛ, yãma n ka mi Nawẽnnɛ gõŋɔ n yele se'em võorɛ, la Nawẽnnɛ pãŋa n ãn se'em na ĩyã. 
MAT.22.30	Kũm vo'ore daarɛ, bʋraasɩ ka diti pɔgsɩ, la pɔgsɩ mẽ ka ellɩ sɩrba. Ba wʋn ãna wʋ malɛkadõma n boe Nawẽnnɛ yire la. 
MAT.22.31	La sãn dɛna kũm vo'ore yelle, yãma nãn ka karẽŋɛ Nawẽnnɛ n yele ya a gõŋɔ la pʋam se'em yetɩ: 
MAT.22.32	‹Mam de la Abraham, la A'izakɩ, la Azakɔbɩ Nawẽnnɛ› na? La pa'alɛ tɩ bãma wuu vɔa mɛ Nawẽnnɛ zẽ'am. Se'ere n soe la, Nawẽnnɛ dagɩ sɛba n ki Nawẽnnɛ, a de la nẽr-sɛba n vɔa Nawẽnnɛ.» 
MAT.22.33	Nẽr-kʋʋŋɔ la n daan wõm a zãsŋɔ la, la di'ige ba mɛ.
MAT.22.34	Farisi dõma n daan wõm tɩ Azezi lerge Saduse dõma, tɩ ba ka le tã'agɛ ya'agɛ nõorɛ la, tɩ ba lagsɛ a zẽ'am. 
MAT.22.35	Tɩ ba nẽra ayɩla n de lɔɔ karẽnsãama bɔɔra tɩ a di a yɛm bɩsɛ, soke ẽ yetɩ: 
MAT.22.36	«Karẽnsãama, Nawẽnnɛ n bɔ nõorɛ tɩ ba ɩta se'em na, bõn-kãna n gãnnɩ wuu?» 
MAT.22.37	Tɩ a lerge ẽ yetɩ: « ‹Nõŋɛ fʋ Zuudãana Nawẽnnɛ la fʋ sũure wuu, la fʋ sɩa wuu, la fʋ yɛm wuu.› 
MAT.22.38	Ẽna n de Nawẽnnɛ nõorɛ la pɔspɔsɩ dãana, ẽŋa n gãnnɩ wuu. 
MAT.22.39	La bʋyi dãana n ãn wʋ ẽŋa n wãna n yetɩ: ‹Nõŋɛ fʋ tadãana wʋ fõn nõŋɛ fʋ mẽŋa se'em na.› 
MAT.22.40	Amoyisi lɔɔ la wuu, la Nawẽnnɛ nõtɔ'ɔsrɩba n gʋlsɛ sɛla la wuu boe la nõ-bãma bayi pʋam.»
MAT.22.41	Farisi dõma n lagsɛ taaba la, tɩ Azezi soke ba yetɩ: 
MAT.22.42	«Yãma tẽ'esrɩ la bẽm la Krisi yelle: Ãne yɩɩŋa n de ẽ?» Tɩ ba lerge yetɩ: «A de la naba Adavidi yɩɩŋa.» 
MAT.22.43	Tɩ a yele ba yetɩ: «La ẽŋɛ la wãne tɩ Nawẽnnɛ Sɩa daan botɩ Adavidi wi ẽ tɩ Zuudãana yetɩ:
MAT.22.44	‹Zuudãana Nawẽnnɛ yele mam Zuudãana yetɩ,
MAT.22.44	zĩ'ire m zʋʋgɔ bɔba halɩ tɩ m wa ẽŋɛ fʋ bɛ'ɛba tɩ ba bɔna fʋ nãma tẽŋa.›
MAT.22.45	Adavidi sãn wi ẽ yetɩ, Zuudãana, la wʋn ẽŋɛ la wãne tɩ a dɛna Adavidi yɩɩŋa?» 
MAT.22.46	Tɩ nẽra nẽra ka yãŋɛ lerge ẽ se'ere. Lan pɔsɛ daar-ẽŋa, nẽra ka le saagɛ soke ẽ sokre.
MAT.23.1	Tɩ Azezi yele nẽr-kʋʋŋɔ, la a karẽnbiisi la yetɩ: 
MAT.23.2	«Lɔɔ karẽnsãandõma, la Farisi dõma n sɔɔgɛ Amoyisi zẽ'a. 
MAT.23.3	Bɛla, ban zãsnɩ ya se'em na, ya ɩta bɛla, dee da ɩta bãma n ɩtɩ se'em na. Se'ere n soe la, bãma n zãsnɩ se'em na, ba ka ɩtɩ bɛla. 
MAT.23.4	Ba zãsŋɔ la ãn wʋ ze-tɩbsa tɩ ba lʋ zelge nẽrba, la ba mẽŋa ka boorɩ tɩ ba kalʋm ba la ba nu'ubiire. 
MAT.23.5	Ba tõnnɩ ba tõoma la wuu tɩ nẽrba n bɩsra ba, bɛla tɩ ba dɩkɛ gãna gʋlsɛ Nawẽnnɛ yetɔga ba pʋam dɩkɛ lʋ ba dĩa bɩɩ ba kẽnkãnsɩ. Dee pɛ fu-wogro ẽŋɛ bisa tɩ ba wɔgɛ tɩ nẽrba nã'asra ba. 
MAT.23.6	Ba nõŋɛ la nã'asgɔ zẽ'esɩ dia zẽ'esʋm, la ba wẽndeto pʋam. 
MAT.23.7	Ba nõŋɛ tɩ nẽrba n pʋ'ʋsra ba da'asɩ pʋam, dee bɔɔra tɩ ba wi'ira ba yetɩ: ‹Karẽnsãama.› 
MAT.23.8	La yãma da basɛ tɩ ba wi'ira ya tɩ karẽnsãama. Se'ere n soe la, yãma tarɩ la karẽnsãama ayɩla mã'a, la ya wuu de la sɔbiisi la taaba. 
MAT.23.9	Da wi'ira-ya nẽra tɩ sɔ dũnia wã zuo Nawẽnnɛ sore la doosgo ĩyã. Se'ere n soe la, ya tarɩ la Sɔ ayɩla mã'a n boe saazuum. 
MAT.23.10	La ya da basɛ tɩ nẽra wi'ira ya tɩ nẽŋadãana. Se'ere n soe la, ya tarɩ la nẽŋadãana ayɩla mã'a n de Krisi. 
MAT.23.11	Sɛka n de nẽr-keko ya pʋam, a dɛna ya tõntõnna. 
MAT.23.12	Sɛka n zẽkɛ a mẽŋa, Nawẽnnɛ wʋn sike ẽ. La sɛka n sike a mẽŋa, Nawẽnnɛ wʋn zẽkɛ ẽ.
MAT.23.13	Yãma Farisi dõma, la lɔɔ karẽnsãandõma, pʋlibsum dõma wã, ya wʋn yẽ toogo. Se'ere n soe la, yãma gu'uri la nẽrba tɩ ba da kẽ Nawẽnnɛ so'olʋm pʋam. Ya ka kẽ'erɩ ya mẽŋa, dee mẽ ka basra nẽr-sɛba n boorɩ tɩ ba kẽ la sore tɩ ba kẽ.
MAT.23.13	[ 
MAT.23.14	Yãma Farisi dõma, la lɔɔ karẽnsãandõma, pʋlibsum dõma wã, ya wʋn yẽ toogo, se'ere n soe la, ya to'osrɩ la pɔkõpa n tarɩ sɛla la wuu, dee pʋ'ʋsra Nawẽnnɛ pʋ'ʋs-wogro tɩ nẽrba bɩsra ya. Ya wʋn yẽ sɩbgrɛ gãnna wuu].
MAT.23.15	Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo, se'ere n soe la, ya kaarɩ la dũnia zẽ'esɩ wuu ɛɛra tɩ ya yẽ nẽra ayɩla tɩ a sakɛ dɔla ya sore la. La ya sãn yẽ nẽra ayɩla, ya basɛ tɩ a lebge la tõon-be'ero dãana gãnna ya mẽŋa nõorɛ ayi, wʋn sẽŋɛ bug-tẽŋa.
MAT.23.16	Yãma sɛba n de nẽŋadõma de la fɔɔsɩ, ya wʋn yẽ toogo, se'ere n soe la, yãma yetɩ, nẽra sãn pɔɩ Wẽnde-kãtɛ la, la de la zãŋa. La sɛka sãn pɔɩ sãlma la n boe Wẽnde-kãtɛ la pʋam na, dẽnɩ tɩ a ẽŋɛ ẽn pɔɩ tɩ a ẽŋɛ se'em na. 
MAT.23.17	Yãma ka wõnnɩ sɛla võorɛ, dee ãna wʋ fɔɔsɩ la. Bẽm n gãnnɩ? Sãlma la bɩɩ, Wẽnde-kãtɛ la n botɩ sãlma la dɛna Nawẽnnɛ tʋʋlʋm bõnɔ na n gãnnɩ? 
MAT.23.18	Ya ken yetɩ, nẽra sãn pɔɩ Nawẽnnɛ kãabgɔ bĩmbĩnne na, la de la zãŋa. La nẽra sãn pɔɩ sɛla tɩ ba dɩkɛ kãabɛ bĩŋe bĩmbĩnne na zuo la, dẽnɩ tɩ a ẽŋɛ ẽn pɔɩ tɩ a ẽŋɛ se'em na. 
MAT.23.19	Fɔɔsɩ, bẽm n gãnnɩ? Sɛla tɩ ba dɩkɛ kãabɛ la bɩɩ, kãabgɔ bĩmbĩnne na n botɩ sɛla tɩ ba dɩkɛ kãabɛ la dɛna Nawẽnnɛ tʋʋlʋm bõnɔ na n gãnnɩ? 
MAT.23.20	Bɛla, sɛka n pɔɩ kãabgɔ bĩmbĩnne na, a po pɔɩ la sɛla n boe a zuo la wuu. 
MAT.23.21	La sɛka n pɔɩ Wẽnde-kãtɛ la, a po pɔɩ la Nawẽnnɛ n boe mĩ na. 
MAT.23.22	La sɛka n pɔɩ Nawẽnnɛ yire, a pɔɩ la Nawẽnnɛ na'am bĩmbĩnne na, la sɛka n zĩ a zuo la.
MAT.23.23	Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo. Se'ere n soe la, yãma bɔ'ɔrɩ Nawẽnnɛ zẽvõorɔ buuri wuu pia pʋrɛ mɛ, baa ba sãn ãna pɩka pɩka, dee basra yel-sɛba n de kãŋkãŋɛ lɔɔ la pʋam na, ka ɩta. La de la sɛla n masɛ, la ninbãal-zʋa, la sakrɛ. La de la bõn-bãna tɩ ya wʋn dẽŋɛ ɩta, dee yãŋa ɩta sɛla tɩ ya ɩtɩ la pa'asɛ. 
MAT.23.24	Yãma nẽŋadõma de la fɔɔsɩ, yãma yoorɩ ya bõn-yũula mɛ yɛsra lislima basra, dee vɔlla yʋgma.
MAT.23.25	Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo. Yãma peerɩ ya laasɩ, la ya wama pɔa mɛ tɩ ba ãna sõŋa, dee tɩ ba pʋam pɩrɛ la nayigum, la be'ero bõnɔ. 
MAT.23.26	Yãma Farisi dõma, ya de la fɔɔsɩ! Peege-ya ya laasɩ la pʋam pɔspɔsɩ, tɩ ba poore la mẽ wʋn ãna sõŋa.
MAT.23.27	Yãma lɔɔ karẽnsãandõma, la Farisi dõma, pʋlibsum dõma wã, yãma ãn wʋ yɔɔrɔ tɩ ba takɛ tɩ ba zuum pelge ãna sõŋa sõŋa, dee tɩ ba pʋam pɩrɛ la kõba, la põ'osgɔ wuu. 
MAT.23.28	Yãma mẽ ãn na bɛla. Yãma botɩ nẽrba bɩsra ya tɩ ya ãna wʋ nẽrba n ɩtɩ sɛla n masɛ, dee tɩ ya pʋam pɩrɛ la pʋlibsum, la tõon-be'ero.
MAT.23.29	Yãma lɔɔ karẽnsãandõma, la Farisi dõma, pʋlibsum dõma wã, ya wʋn yẽ toogo. Ya mẽtɩ la Nawẽnnɛ nõtɔ'ɔsrɩba yɔɔrɔ, dee malgra nẽr-sɛba n ẽŋɛ sɛla n masɛ yɔɔrɔ tɩ ba ãna sõŋa. 
MAT.23.30	Dee yetɩ, yãma daan sãn boe nɩ yãma yaabdõma wakatɛ la, yãma daan kãn po lagɩm na ba kʋ Nawẽnnɛ nõtɔ'ɔsrɩba la. 
MAT.23.31	Ya mẽŋa n bɔ'ɔrɩ ya mẽŋa kaseto tɩ yãma de la sɛba n yʋʋn kʋ nõtɔ'ɔsrɩba la yɩɩsɩ. 
MAT.23.32	Tɔ. Ken sẽŋɛ-ya nẽŋa ẽŋɛ ya yaabdõma la n daan ẽŋɛ sɛla la ba'asɛ. 
MAT.23.33	Bõnsɛ'ɛdõma wã! Kãmpẽesɩ buuri! Yãma wʋn ẽŋɛ la wãne põsɛ sarɩyadia tɩ ba kãn kẽ'esɛ ya bug-tẽŋa? 
MAT.23.34	Bɛla tɩ mam yɛta ya tɩ mam wʋn tõm m nõtɔ'ɔsrɩba, la yɛm dõma, la lɔɔ karẽnsãandõma. La ya wʋn kʋ sɛba, dee ka basɛba dɔ-puursi zuto kʋ, wẽ sɛba la ka'asa ya wẽndeto pʋam, dee dɔla ba nãma tẽŋa tẽŋa nãmsra ba. 
MAT.23.35	Bɛla tɩ pʋpeelem dõma la wuu tɩ ba kʋ dũnia zuo la taalɛ wʋn bɔna ya zuto, lan pɔsɛ la Abɛlɩ kʋa halɩ wa paagɛ Abarakɩ dayʋa Azakari tɩ ya kʋ Wẽnde-kãtɛ zẽ'e-sõŋɔ, la kãabgɔ bĩmbĩnne na tẽŋasʋka la. 
MAT.23.36	Mam yetɩ ya la sɩra sɩra, tɩ bõn-bãna taalɛ wʋn bɔna zamãan-ẽna nẽrba wuu zuto.»
MAT.23.37	Azezi daan yetɩ: «Zerizalɛm nẽrba, Zerizalɛm nẽrba, yãma kʋʋrɩ la Nawẽnnɛ nõtɔ'ɔsrɩba, dee lɔbra sɛba tɩ Nawẽnnɛ tõm ba ya zẽ'am na kuga kʋʋra. Nõorɛ faa tɩ mam boorɩ tɩ m lagsɛ ya wʋ nõ-yã'aŋa n lagsrɩ a kɔma ũna a kempagsɩ pʋam se'em na, tɩ ya ka bɔɔra. 
MAT.23.38	Bãŋɛ-ya tɩ Nawẽnnɛ wʋn basɛ ya tẽŋa la tɩ a lebge la daboto. 
MAT.23.39	Mam yetɩ ya tɩ ya kãn le malɩn yẽ mam, halɩ tɩ ya wʋn wa yetɩ: ‹Pẽgɛ-ya sɛka n sẽm na Zuudãana Nawẽnnɛ yʋ'ʋrɛ la.› »
MAT.24.1	Azezi daan ze'ele la Wẽnde-kãtɛ la pʋam yese fõrgra. Tɩ a karẽnbiisi la lɛm ẽ pa'alɛ ẽ tɩ a bɩsɛ Wẽnde-kãtɛ la n mẽ sõŋa se'em. 
MAT.24.2	Tɩ a yele ba yetɩ: «Yãma yẽ bõn-bãna wã wuu? Mam yetɩ ya la sɩra, tɩ ba wʋn lʋbɛ ba wuu mɛ saam saam, tɩ kugre baa ayɩla kãn weege a tadãana zuo.»
MAT.24.3	La a daan sẽŋɛ ka zẽa la Oliivi tãŋa zuo, tɩ a karẽnbiisi la mã'a sẽŋɛ a zẽ'am ka yele ẽ yetɩ: «Yele to wakat-sɛka tɩ bõn-bãma wuu wʋn ẽŋɛ, la sɛla n wʋn pa'alɛ fõn lemŋo, la dũnia ba'asgɔ wakatɛ.» 
MAT.24.4	Tɩ a yele ba yetɩ: «Guuse ya mẽŋa tɩ nẽra da pã'asɛ ya tɩ ya tuuge. 
MAT.24.5	Nẽrba zozo'e n wʋn dɩkɛ mam yʋ'ʋrɛ wa'am wa pã'asra ya, tɩ ba nẽra woo yetɩ: ‹Mam n de Krisi la.› La ba wʋn botɩ nẽrba zozo'e tuuge mɛ. 
MAT.24.6	Ya wʋn wa wõm zɛbrɛ yelle, la zɛbrɛ dãmnɛ. La da basɛ-ya tɩ dabeem tarɩ ya. Dẽnɩ tɩ bõn-bãma ẽŋɛ, la, la nãn dagɩ dũnia ba'asgɔ. 
MAT.24.7	Buuri ayɩla nẽrba wʋn isge zɛbra la buuri ayẽma nẽrba, tɩ so'olʋm ayɩla isge zɛbra la so'olʋm ayẽma, la kɔm, la tẽn-mĩiŋo wʋn bɔna zẽ'esɩ zozo'e. 
MAT.24.8	La bõn-bãma nãn de la toogo la sẽŋrɛ, la ãn wʋ pɔka virgre toogo n nãn sẽŋrɩ la. 
MAT.24.9	Ba wʋn yõgɛ ya mɛ tarɩ ka bɔ tɩ ba nãmsɛ ya, kʋ ya, la buuri wuu wʋn sisra ya mam yʋ'ʋrɛ ĩyã. 
MAT.24.10	Nẽrba zozo'e wʋn basɛ sɩra sore, dee ɩta taaba zãmɔ, dee sisra taaba. 
MAT.24.11	La nẽrba zozo'e wʋn isge parɩm yetɩ bãma de la Nawẽnnɛ nõtɔ'ɔsrɩba pã'asɛ nẽrba zozo'e tɩ ba tuuge. 
MAT.24.12	Tõon-be'ero wʋn wa pa'asɛ mɛ halɩ tɩ nẽrba zozo'e nõŋrɛ ba'asɛ. 
MAT.24.13	La nẽr-sɛka n wʋn mõrgɛ ze'ele kãŋkãŋɛ ka paagɛ ba'asgɔ wʋn yẽ fãarɛ. 
MAT.24.14	Nawẽnnɛ so'olʋm kõ-yẽlga wʋn mõolɛ dũnia wuu mɛ, tɩ buuri wuu wõm, dee tɩ dũnia ba'asgɔ yãŋa paagɛ.
MAT.24.15	Ya wʋn wa yẽ sɛka n de bõn-be'ego n sã'anɩ sɛla woo la, sɛka tɩ Nawẽnnɛ nõtɔ'ɔsa Adanɩyɛlɩ yʋʋn tɔgɛ a yelle la, tɩ a boe Nawẽnnɛ zẽ'e-sõŋɔ la.» Sɛka n karẽŋrɩ mõrgɛ wõm a võorɛ.
MAT.24.16	«Ya sãn wa yẽ bɛla, nẽr-sɛba n boe Zude zoe zom tãnsɩ zuto. 
MAT.24.17	La nẽr-sɛka n boe gɔsgɔ da sige bɔɔra tɩ a kẽ deem dɩkɛ sɛla. 
MAT.24.18	La nẽr-sɛka n boe va'am da kãn lebe kule yire tɩ a dɩkɛ a fuugo. 
MAT.24.19	Dabs-bãma, la wʋn dɛna la toogo bɔ pɔg-sɛba n tarɩ pʋa, la sɛba n tarɩ kɔma tɩ ba mõgra la. 
MAT.24.20	Sose-ya Nawẽnnɛ tɩ ya zʋa la wakatɛ da dɛna ɔɔrɔ wakatɛ, bɩɩ vo'osgo daarɛ. 
MAT.24.21	Se'ere n soe la, wakat-ẽŋa, la wʋn dɛna la toogo halɩ zozo'e tɩ ba nãn ka yẽ halɩ dũnia n pĩ'ilum wa paam wakat-ẽŋa, la toog-ẽŋa buuri kãn le malɩn wa'am. 
MAT.24.22	Nawẽnnɛ sãn ka bo'oge nɩ dabs-bãma sõorɛ, nẽra nẽra ka boe n wʋn põsɛ. La nẽr-sɛba tɩ a looge la ĩyã tɩ a bo'oge dabs-bãma sõorɛ.
MAT.24.23	La nẽr-sɛka sãn yele ya yetɩ: ‹Bɩsɛ-ya, Krisi la boe la kalam›, bɩɩ ‹bɩsɛ-ya, a boe la ke›, ya da sakɛ. 
MAT.24.24	Nẽrba wʋn wa'am wa parɩm tɩ bãma n de Krisi, la nẽrba wʋn wa'am wa parɩm tɩ bãma n de Nawẽnnɛ nõtɔ'ɔsrɩba tõnna tõon-yãlma, la yel-kɩrsɩ, bɔɔra tɩ ba sãn tã'agɛ, ba botɩ nẽr-sɛba tɩ Nawẽnnɛ looge la tuuge. 
MAT.24.25	Mam dẽŋɛ yele ya mɛ tɩ la nãn ka paam. 
MAT.24.26	Bɛla, ba sãn yele ya yetɩ: ‹Bɩsɛ-ya, a boe la weem›, da sẽŋɛ-ya. Bɩɩ, ba sãn yetɩ: ‹A boe la deem›, ya da sakɛ. 
MAT.24.27	Nẽrsaala Dayʋa la lemŋo wʋn ãna wʋ saaga n ẽn yãkɛ dapoore bɔba nẽegɛ ka paagɛ zanõa bɔba la. 
MAT.24.28	Bõn-kɩ'ɩsɩ n boe zẽ'e-sɛka la, zõa lagsrɩ taaba la bilam.»
MAT.24.29	«Toogo dabsa la poorʋm, wẽntulle wʋn sobge mɛ, tɩ wõrga kãn le nẽera a peelem, tɩ wõrbiɛ wʋn ze'ele saazuum lui. La bõn-sɛba n boe saazuum wʋn mĩim mɛ. 
MAT.24.30	La sɛla n pa'alɩ Nẽrsaala Dayʋa la lemŋo la wʋn puke saazuum. Tɩ dũnia nẽrba buuri wuu wʋn kaasra fabla. La ba wʋn yẽ Nẽrsaala Dayʋa la n boe sawara pʋam sẽna la pãŋa, tɩ a na'am pãŋa peelem nẽegɛ zozo'e. 
MAT.24.31	La a wʋn tõm na a malɛkadõma, tɩ benkonne peebe, tɩ ba sẽŋɛ dũnia zʋʋgɔ, la gɔbga, la dapoore, la zanõrɛ ka lagsɛ nẽr-sɛba tɩ Nawẽnnɛ looge la, halɩ ka paagɛ dũnia tɛka wuu.
MAT.24.32	Dɩkɛ-ya makrɛ la kẽnkãŋa bãŋɛ zãsŋɔ la võorɛ. Kẽnkãŋa wila sãn wa pusra võ-paala, ya mi tɩ sigre lɛm mɛ. 
MAT.24.33	Bɛla, ya mẽ sãn wa yẽ tɩ bõn-bãna wuu ɩtɩ, ya bãŋɛ tɩ Nẽrsaala Dayʋa la lɛm mɛ, a boe la zanõrʋm. 
MAT.24.34	Mam yetɩ ya la sɩra, tɩ bõn-bãna wuu wʋn ɩta mɛ, dee tɩ zamãan-ẽna yãŋa tole. 
MAT.24.35	Saazuum la tẽŋa wʋn tole mɛ, la mam yetɔga la kãn malɩn tole.
MAT.24.36	Nẽra nẽra ka mi daar-sɛka la wakat-sɛka tɩ Nẽrsaala Dayʋa la wʋn leme wa'am, baa malɛkadõma n boe Nawẽnnɛ yire, bɩɩ Dayʋa la mẽŋa ka mi, sãn dagna Sɔ Nawẽnnɛ mã'a. 
MAT.24.37	Nẽrsaala Dayʋa la lemŋo, la wʋn ãna wʋ Anoe wakatɛ n yʋʋn ãn se'em na. 
MAT.24.38	Se'ere n soe la, lan dẽŋɛ sã'aŋɔ sa-kãtɛ la, nẽrba yʋʋn diti mɛ dee yũura, tɩ bʋraasɩ dita pɔgsɩ, tɩ pɔgsɩ ɛlla sɩrba, dee tara ba pɔyɔɔsɩ sɩɩra, halɩ wa paagɛ daar-sɛka tɩ Anoe kẽ õorŋ-kãtɛ la pʋam na. 
MAT.24.39	Ba yʋʋn ka bãŋɛ tɩ yelle boe, halɩ tɩ saaga wa ni, tɩ ko'om pe'ege nẽrba la wuu. La mẽ wʋn ãna la bɛla Nẽrsaala Dayʋa la lemŋo wakatɛ. 
MAT.24.40	Daar-ẽŋa bʋraasɩ bayi wʋn bɔna va'am, tɩ ba dɩkɛ ayɩla, dee basɛ ayẽma. 
MAT.24.41	Tɩ pɔgsɩ bayi wʋn bɔna nẽerʋm, tɩ ba dɩkɛ ayɩla, dee basɛ ayẽma. 
MAT.24.42	Bɛla, guuse ya mẽŋa, se'ere n soe la, ya ka mi daar-sɛka tɩ ya Zuudãana la wʋn leme wa'am. 
MAT.24.43	Bãŋɛ-ya tɩ yidãana sãn mina nayiga n wʋn wa'am yʋ'ʋŋɔ wakat-sɛka wa zũ ẽ, a wʋn gu'ura a yire mɛ, a kãn basɛ tɩ nayiga la kẽ zũ ẽ. 
MAT.24.44	Bɛla, mãasʋm-ya gu'ura, tɩ Nẽrsaala Dayʋa la sẽm na wakat-sɛka tɩ ya ka tẽ'esrɩ tɩ a wʋn wa'am na.»
MAT.24.45	Azezi le yetɩ: «Ãne n de tõntõn-sõŋɔ n tarɩ yɛm? La de la ẽŋa tɩ a zuudãana wʋn yetɩ a bɩsra a yire yelle, bɔ'ɔra a tõntõnɩba dia wʋ lan masɛ, dee sẽŋɛ sore. 
MAT.24.46	Zuudãana la sãn leme wa yẽ tɩ tõntõnna la tõm wʋ ẽŋa n yele ẽ se'em na, tõntõnna la tarɩ zu-yẽlga. 
MAT.24.47	Mam yetɩ ya la sɩra, tɩ a zuudãana la wʋn dɩkɛ ẽŋa n tarɩ sɛla la wuu bɔ ẽ mɛ tɩ a bɩsra.
MAT.24.48	La a sãn dɛna tõntõn-be'ego, tẽ'esɛ yetɩ ẽŋa zuudãana la yuuri mɛ ka kulna, 
MAT.24.49	yãŋa wẽ'era a tõntõn-taaba la, dita dee yũura la dã-yũuriba, 
MAT.24.50	a zuudãana la wʋn kulum na daar-sɛka tɩ a ka tẽ'esrɩ tɩ a wʋn wa'am, la wakat-sɛka tɩ a ka mi, wa di'ige ẽ. 
MAT.24.51	La a wʋn dige ẽ mɛ botɩ a lagɩm na pʋlibsum dõma yẽ sɩbgrɛ. Zẽ'e-ẽŋa tɩ ba wʋn kɛlla, dee dɩkɛ ba nu'usi gɩ nõorʋm.»
MAT.25.1	Azezi ken yetɩ: «Wakat-ẽŋa Nawẽnnɛ so'olʋm wʋn ãna wʋ pug-sarsɩ pia n dɩkɛ ba fɩtladõma yese sẽŋɛ tɩ ba ka tʋ'ʋsɛ pɔgdita. 
MAT.25.2	Banuu ka tarɩ yɛm, dee tɩ banuu dɛna yɛm dõma. 
MAT.25.3	Tɩ sɛba n ka tarɩ yɛm na dɩkɛ ba fɩtladõma, dee ka dɩkɛ kaam pa'asɛ. 
MAT.25.4	La sɛba n tarɩ yɛm na dɩkɛ ba fɩtladõma mɛ, dee dɩkɛ kaam pa'asɛ. 
MAT.25.5	Tɩ pɔgdita la yuuge ka sẽna, tɩ gẽem yõkɛ ba, tɩ ba wuu gĩse.
MAT.25.6	Tɩ sõnsʋa, tɩ ba kaasɛ tagurga yetɩ: ‹Pɔgdita la sẽm mɛ, isge-ya yese tʋ'ʋsɛ ẽ.› 
MAT.25.7	Tɩ pug-sarsɩ la wuu nẽegɛ malgɛ ba fɩtladõma. 
MAT.25.8	Tɩ sɛba n ka tarɩ yɛm na, yele yɛm dõma la yetɩ: ‹Pʋrgɛ-ya ya kaam na bɔ tɔ, tɩ tõma fɩtladõma la kĩŋri mɛ.› 
MAT.25.9	Tɩ yɛm dõma la lerge yetɩ: ‹Ayɛɩ, tõma sãn ẽŋɛ bɛla, kaam na kãn seke tõma, la yãma. Sẽŋɛ-ya ka-kɔɔsrɩba la zẽ'am ka da ya mẽŋa bõnɔ.›
MAT.25.10	Tɩ ba sẽŋɛ tɩ ba ka da, dee tɩ pɔgdita la paam, tɩ banuu la n mãasʋm kɩ'ɩlɩm na doose pɔgdita la kẽ pɔgdire la zẽ'am, dee tɩ ba yʋ zanõrɛ.
MAT.25.11	Bɛla poorʋm tɩ pug-sarsɩ banuu la n weege la wa'am wa wi'ira yetɩ: ‹Zuudãana, zuudãana, yo'oge bɔ tɔ.› 
MAT.25.12	Tɩ pɔgdita la lerge yetɩ: ‹Mam yetɩ ya la sɩra, tɩ mam ka mi ya.›
MAT.25.13	Bɛla, guuse ya mẽŋa, se'ere n soe la, ya ka mi daar-sɛka bɩɩ wakat-sɛka tɩ Nẽrsaala Dayʋa la wʋn leme wa'am.»
MAT.25.14	«Nawẽnnɛ so'olʋm ken ãna wʋ bʋraaga n boorɩ tɩ a sẽŋɛ sore, wi a tõntõnɩba dɩkɛ a bõntarsõm pʋɩ ba tɩ ba bɩsra. 
MAT.25.15	A bɔ tõntõnna ayɩla la talã banuu, bɔ ayɩla talã bayi, dee bɔ ayɩla talã ayɩla. A bɔ nẽra woo masɛ la ẽn wʋn tã'agɛ se'em tõm, dee sẽŋɛ. 
MAT.25.16	Tɩ nẽr-sɛka n to'oge talã banuu la darɛ tõm yẽ yõorɔ talã banuu pa'asɛ. 
MAT.25.17	Tɩ sɛka n to'oge talã bayi la mẽ tõm yẽ talã bayi pa'asɛ. 
MAT.25.18	La sɛka n to'oge talã ayɩla la sẽŋɛ ka tũ la boko pĩ a zuudãana ligri la.
MAT.25.19	Tɩ la yuuge, tɩ tõntõnɩba la zuudãana la leme kulum, wa yele ba tɩ ba geele bãma n tõm se'em. 
MAT.25.20	Tɩ sɛka n daan to'oge talã banuu la, tarɩ talã banuu la tɩ a yẽ pa'asɛ la wa'am wa yetɩ: ‹M zuudãana, fõn daan bɔ mam na talã banuu, mam tõm yẽ la talã banuu pa'asɛ, ban wãna.› 
MAT.25.21	Tɩ a zuudãana la yele ẽ yetɩ: ‹La ãn sõŋa. Fʋ de la tõntõn-sõŋɔ n de sɩra dãana. Fõn ẽŋɛ sɩra la sɛla fẽe tɩ mam bɔ fʋ la ĩyã, mam wʋn basɛ tɩ fʋ sɔna bõnɔ zozo'e bɩsra. Wa'am wa naagɛ la mam ẽŋɛ sũ-yẽlga.›
MAT.25.22	Tɩ sɛka n to'oge talã bayi la mẽ wa'am wa yetɩ: ‹M zuudãana, fõn daan bɔ mam na talã bayi, mam tõm yẽ la talã bayi pa'asɛ, ban wãna.› 
MAT.25.23	Tɩ a zuudãana la yele ẽ yetɩ: ‹La ãn sõŋa. Fʋ de la tõntõn-sõŋɔ n de sɩra dãana. Fõn ẽŋɛ sɩra la sɛla fẽe tɩ mam bɔ fʋ la ĩyã, mam wʋn basɛ tɩ fʋ sɔna bõnɔ zozo'e bɩsra. Wa'am wa naagɛ la mam ẽŋɛ sũ-yẽlga.›
MAT.25.24	Tɩ sɛka n to'oge talã ayɩla la wa'am wa yetɩ: ‹M zuudãana, mam mi tɩ fõn de la nẽra yelle n tɔɩ. Fõn lagsrɩ la bõnkɔɔla sɛba tɩ fõn ka bʋrɛ, dee vaara bõn-sɛba tɩ fõn ka yɛrgɛ. 
MAT.25.25	Bɛla tɩ mam zoe dabeem dɩkɛ fʋ ligri la sẽŋɛ ka tũ boko pĩ. Fʋ bõnɔ n wãna, to'oge.› 
MAT.25.26	Tɩ a zuudãana la yele ẽ yetɩ: ‹Tõntõn-be'ego wã, fʋ de la zẽyãka. Fõn mi tɩ mam lagsrɩ la bõnkɔɔla sɛba tɩ mam ka bʋrɛ, dee vaara bõn-sɛba tɩ mam ka yɛrgɛ la, 
MAT.25.27	bɛla, la de nɩ na fʋ dɩkɛ m ligri la bĩŋe bãnkɩ pʋam, tɩ mam sãn leme wa'am, m to'oge m ligri la, la yõorɔ.› 
MAT.25.28	A yele bɛla dee yetɩ: ‹To'oge-ya a talã la bɔ sɛka n tarɩ talã pia la. 
MAT.25.29	Se'ere n soe la, nẽr-sɛka n tarɩ, a wʋn to'oge pa'asɛ tɩ la zo'oge. La sɛka n ka tarɩ, baa sɛla fẽe tɩ a tarɩ la, ba wʋn to'oge ẽ. 
MAT.25.30	La tõntõn-sɛka n ka tarɩ yõorɔ la, lobe-ya ẽ basɛ yẽŋa lika pʋam. Zẽ'e-ẽŋa tɩ ba wʋn kɛlla, dee dɩkɛ ba nu'usi gɩ nõorʋm.› »
MAT.25.31	«Nẽrsaala Dayʋa la sãn leme wa'am la a na'am pãŋa, la a malɛkadõma wuu, a wʋn zĩ'ire la a na'am bĩmbĩnne zuo. 
MAT.25.32	Tɩ dũnia so'olʋm wuu nẽrba wʋn lagsɛ a nẽŋam, tɩ a welge nẽrba la yẽma yẽma wʋ dũnsĩina n welgrɩ a piisi, la a bʋʋsɩ se'em na. 
MAT.25.33	La a wʋn ze'ele piisi la a zʋʋgɔ bɔba, dee ze'ele bʋʋsɩ a gɔbga bɔba.
MAT.25.34	Tɩ naba la wʋn yele sɛba n boe a zʋʋgɔ la yetɩ: ‹Wa'am-ya, yãma sɛba n tarɩ mam Sɔ Nawẽnnɛ yel-sõnnɛ na. To'oge-ya so'olʋm na tɩ Nawẽnnɛ daan põn mãasʋm tɩ a bɔ ya halɩ lan dẽŋɛ dũnia pĩ'iluŋo la. 
MAT.25.35	Se'ere n soe la, mam kɔm daan dõnnɩ mɛ, tɩ yãma bɔ mam dia. Koyũuro daan tarɩ mam mɛ, tɩ yãma bɔ mam ko'om tɩ mam yũ. Mam daan de la sãana, tɩ yãma to'oge mam. 
MAT.25.36	Mam daan de la beele, tɩ yãma bɔ mam futo tɩ mam yɛ. Mam daan bẽ'erɩ mɛ, tɩ yãma wa'am wa bɩsɛ mam, la mam daan boe la yʋ'a deem, tɩ yãma wa'am mam zẽ'am.› 
MAT.25.37	La nẽr-sɛba n ẽŋɛ sɛla n masɛ la wʋn lerge yetɩ: ‹Zuudãana, la de la wakat-kãna tɩ tõma yẽ fõn, tɩ fõn kɔm dõnnɩ, tɩ tõma bɔ fõn dia? Bɩɩ koyũuro tarɩ fõn, tɩ tõma bɔ fõn ko'om? 
MAT.25.38	La wakat-kãna tɩ tõma yẽ fõn, tɩ fõn dɛna sãana, tɩ tõma to'oge fõn? Bɩɩ fõn de beele, tɩ tõma bɔ fõn futo tɩ fõn yɛ? 
MAT.25.39	La wakat-kãna tɩ fõn bẽ'erɩ, tɩ tõma wa'am wa bɩsɛ fõn, bɩɩ fõn boe yʋ'a deem, tɩ tõma wa'am fõn zẽ'am?› 
MAT.25.40	Tɩ naba la wʋn lerge ba yetɩ: ‹Mam yetɩ ya la sɩra, tɩ yãma n daan ẽŋɛ sɛla wuu bɔ mam nẽrba la, baa la sãn dɛna la nẽr-pɩka ayɩla tɩ ya ẽŋɛ bɔ, la de la mam tɩ ya bɔ.›
MAT.25.41	La a wʋn yele sɛba n boe a gɔbga bɔba la yetɩ: ‹Sẽŋɛ-ya fõrgɛ, Nawẽnnɛ kã'a-be'ego boe ya zuo. Sẽŋɛ-ya ka kẽ bugum n ka kĩŋri tɩ Nawẽnnɛ mãasʋm tɩ a kẽ'esɛ Asũtãana, la a malɛkadõma la pʋam. 
MAT.25.42	Se'ere n soe la, mam kɔm daan dõnnɩ mɛ, tɩ yãma ka bɔ mam dia. Tɩ koyũuro daan tara mam, tɩ yãma ka bɔ mam ko'om tɩ mam yũ. 
MAT.25.43	Mam daan de la sãana, tɩ yãma ka to'oge mam. Mam daan de la beele, tɩ yãma ka bɔ mam futo tɩ mam yɛ. Mam daan bẽ'erɩ mɛ, tɩ yãma ka wa'am wa bɩsɛ mam. Mam daan boe la yʋ'a deem, tɩ yãma ka wa'am mam zẽ'am.› 
MAT.25.44	La ba wʋn lerge ẽ yetɩ: ‹Zuudãana, la de la wakat-kãna tɩ tõma daan yẽ fõn, tɩ fõn kɔm dõnnɩ, bɩɩ koyũuro tarɩ fõn, bɩɩ fõn de sãana, bɩɩ beele, bɩɩ fõn bẽ'erɩ, bɩɩ fõn boe yʋ'a deem, dee tɩ tõma ka sõŋɛ fõn?› 
MAT.25.45	Tɩ a wʋn lerge ba yetɩ: ‹Mam yetɩ ya la sɩra, tɩ yãma n daan ka ɩtɩ bɛla bɔ'ɔra mam nẽrba la, baa la sãn dɛna la nẽr-pɩka ayɩla tɩ ya ka ẽŋɛ bɔ ẽ, la de la mam tɩ ya ka ẽŋɛ bɔ.›
MAT.25.46	La bãma wʋn sẽŋɛ ka kẽ nãmsgɔ n ka ba'asrɩ pʋam. La sɛba n ẽŋɛ sɛla n masɛ la wʋn yẽ vɔm n ka ba'asrɩ.»
MAT.26.1	Azezi n daan tɔgɛ yetɔg-bãma wuu kɩ'ɩlɩm na, a yele a karẽnbiisi la yetɩ: 
MAT.26.2	«Yãma mi tɩ la deege la dabsa ayi tɩ Zɔɔg-basɛ kibsa paagɛ, tɩ ba wʋn yõkɛ Nẽrsaala Dayʋa la ka bɔ tɩ ba ka ẽ dɔ-puurŋa zuo kʋ.»
MAT.26.3	Nawẽnnɛ kãabgɔ kẽma nẽŋadõma, la tẽŋa la kẽma daan sẽŋɛ ka lagsɛ la taaba Akayifu yire. Akayifu daan de la Nawẽnnɛ kãabgɔ kẽma nẽŋadõma la nẽŋadãana. 
MAT.26.4	Ba daan tɔgɛ la taaba kʋ yetɩ, ba ẽŋɛ yɛm yõkɛ Azezi kʋ. 
MAT.26.5	La ba yetɩ: «Tɩ da kãn ẽŋɛ-ya bɛla kibsa la pʋam, tɩ nẽrba la wʋn gire mɛ.»
MAT.26.6	Azezi daan boe la Betani tẽŋa, Asimõ n wa dɛna kõnkonne na yire. 
MAT.26.7	Tɩ ba daan bɔna mĩ dita, tɩ pɔka tarɩ albatrɩ dugla n pɩrɛ la tɩdarɛ ka-sõma ligri n zo'oge, wa'am Azezi zẽ'am wa ka'agɛ kaam na ẽŋɛ Azezi zuugo. 
MAT.26.8	Tɩ a karẽnbiisi la yẽ bɛla, tɩ ba sũure sã'am. Tɩ ba yele taaba yetɩ: «Bẽm tɩ a sã'am kaam na wãna? 
MAT.26.9	Ba tã nɩ wʋn koose kaam wã ligri zo'oge mɛ, dɩkɛ bɔ nasdõma.» 
MAT.26.10	Tɩ Azezi bãŋɛ ba tẽ'esgɔ la, yele ba yetɩ: «Bẽm ẽŋɛ tɩ ya tɔgra pɔka la tɩ a sũure sã'am? Ẽn ẽŋɛ sɛla bɔ mam na de la tõon-sõŋɔ. 
MAT.26.11	Nasdõma boe la ya lɛ mɛ wakatɛ wuu, la mam kãn bɔna la ya wakatɛ wuu. 
MAT.26.12	Ẽŋa n ka'agɛ kaam na ẽŋɛ mam zuo la, a ẽŋɛ la ba wʋn ẽŋɛ mam se'em mam laarɛ daarɛ. 
MAT.26.13	Mam yetɩ ya la sɩra, tɩ dũnia wã zẽ'e-sɛka wuu tɩ ba wʋn mõolɛ Nawẽnnɛ kõ-yẽlga la, ba mẽ wʋn tɔgɛ pɔka wã n ẽŋɛ mam se'em wã, tɩ ba tẽra a yelle.»
MAT.26.14	Tɩ Azezi karẽnbiisi pia la ayi la nẽra ayɩla yʋ'ʋrɛ n de Azudaasɩ Iskariyo, daan sẽŋɛ kãabgɔ kẽma nẽŋadõma zẽ'am 
MAT.26.15	ka yele ba yetɩ: «Ya wʋn bɔ mam na bẽm, tɩ m pa'alɛ ya sore tɩ ya yõkɛ Azezi?» Tɩ ba bɔ ẽ lig-kõba pitã. 
MAT.26.16	La pɔsɛ la wakat-ẽŋa tɩ a ɛɛra sore tɩ a pa'alɛ tɩ ba yõkɛ Azezi.
MAT.26.17	Borborɩ n ka tarɩ dãbɩllɛ kibsa la pɔspɔsɩ daarɛ, tɩ Azezi karẽnbiisi la sẽŋɛ a zẽ'am ka soke ẽ yetɩ: «Fõn boorɩ tɩ tɩ sẽŋɛ la bɛ ka mãasʋm Zɔɔg-basɛ kibsa la tɩ fʋ di?» 
MAT.26.18	Tɩ a lerge ba yetɩ: «Sẽŋɛ-ya tẽŋa la pʋam Abõnɔ yire ka yele ẽ yetɩ: ‹Karẽnsãama la yetɩ, ẽŋa wakatɛ paagɛ mɛ, la de la fõn yire tɩ ẽŋa wʋn di Zɔɔg-basɛ kibsa la, la a karẽnbiisi.› » 
MAT.26.19	Tɩ karẽnbiisi la ẽŋɛ Azezi n yele ba se'em na, mãasʋm Zɔɔg-basɛ kibsa la.
MAT.26.20	Tɩ wẽnnɛ daan mã'agɛ, tɩ Azezi la a karẽnbiisi pia la ayi la sẽŋɛ yire la pʋam ka zẽa dita. 
MAT.26.21	Ban daan dita la, tɩ Azezi yele ba yetɩ: «Mam yetɩ ya la sɩra sɩra, tɩ ya nẽra ayɩla n wʋn pa'alɛ tɩ ba yõkɛ mam.» 
MAT.26.22	Tɩ a karẽnbiisi la sũure sã'am halɩ, tɩ ba sɔkra ẽ ayɩla ayɩla yetɩ: «Zuudãana, la de la mam bɩɩ?» 
MAT.26.23	Tɩ a lerge ba yetɩ: «Sɛka n wʋn yɛglɛ la mam tũm a nu'ugo laaga pʋam na, la de la ẽŋa n wʋn pa'alɛ tɩ ba yõkɛ mam. 
MAT.26.24	Nẽrsaala Dayʋa la wʋn ki wʋ la yʋʋn põn gʋlsɛ a yelle se'em Nawẽnnɛ gõŋɔ pʋam na. La nẽr-sɛka n wʋn pa'alɛ tɩ ba yõkɛ Nẽrsaala Dayʋa la wʋn yẽ toogo. Nẽr-ẽŋa ma daan sãn ka dɔgɛ nɩ ẽ n sõɩ.» 
MAT.26.25	Tɩ Azudaasɩ n de nẽr-sɛka n daan wʋn pa'alɛ tɩ ba yõkɛ Azezi la soke ẽ yetɩ: «Karẽnsãama, la de la mam bɩɩ?» Tɩ Azezi yele ẽ yetɩ: «Fõn yele la bɛla.»
MAT.26.26	Ban daan boe mĩ dita la, tɩ Azezi dɩkɛ borborɩ pʋ'ʋsɛ Nawẽnnɛ, dee fiise bɔ a karẽnbiisi la yetɩ: «To'oge-ya di. Ẽna de la mam ĩyã.» 
MAT.26.27	Dee dɩkɛ bõn-yũula pʋ'ʋsɛ Nawẽnnɛ, dee bɔ ba yetɩ: «To'oge-ya ya wuu yũ. 
MAT.26.28	Bãna wã de la mam zɩɩm n wʋn yese saagɛ nẽrba zozo'e ĩyã, pa'alɛ tɩ Nawẽnnɛ bĩŋe nõorɛ la ba tɩ a basɛ ba tõon-be'ero taalɛ. 
MAT.26.29	Mam yetɩ ya tɩ, mam kãn le yũ viinye biɛ bõn-yũula wã, halɩ tɩ la ka paagɛ daar-sɛka tɩ mam wʋn le naagɛ la ya yũ ba mam Sɔ Nawẽnnɛ so'olʋm pʋam.» 
MAT.26.30	Tɩ ba daan yõom yõoma pẽgɛ Nawẽnnɛ, dee yese wɛ'ɛsa Oliivi tãŋam.
MAT.26.31	Tɩ Azezi yele a karẽnbiisi la yetɩ: «Yãma wuu wʋn lebe la poorʋm dee basɛ mam zĩna yʋ'ʋŋɔ, se'ere n soe la, la gʋlsɛ Nawẽnnɛ gõŋɔ pʋam yetɩ: ‹Mam wʋn kʋ dũnsĩina, dee tɩ piisi la wɩrgɛ.› » 
MAT.26.32	La Azezi le yele ba yetɩ: «La mam sãn wa vo'oge, mam wʋn dẽŋɛ ya nẽŋa sẽŋɛ Galile.» 
MAT.26.33	Tɩ Apɩyɛɛrɩ yele yetɩ: «Baa bãna wuu sãn lebe poorʋm dee basɛ fõn, mam kãn malɩn basɛ fõn.» 
MAT.26.34	Tɩ Azezi yele ẽ yetɩ: «Mam yetɩ fʋ la sɩra, tɩ zĩna yʋ'ʋŋɔ wã, lan dẽŋɛ nõ-rɔɔgɔ n wʋn kaasɛ, fʋ wʋn sɩ'ɩsɛ nõorɛ atã tɩ fõn ka mi mam.» 
MAT.26.35	Tɩ Apɩyɛɛrɩ yele yetɩ: «Baa la sãn dɛna tɩ mam lagɩm na fõn ki, mam kãn malɩn sɩ'ɩsɛ fõn.» Tɩ Azezi karẽnbiisi la wuu lagɩm yele bɛla.
MAT.26.36	Azezi la a karẽnbiisi la daan sẽŋɛ ka paagɛ la zẽ'e-sɛka tɩ ba wi'iri tɩ Getsemane, tɩ a yele a karẽnbiisi la yetɩ: «Zĩ'ire-ya kalam, dee tɩ m sẽŋɛ nẽŋa ka pʋ'ʋsɛ Nawẽnnɛ.» 
MAT.26.37	La Azezi tarɩ la Apɩyɛɛrɩ, la Azebede dayɔɔsɩ bayi la sẽŋɛ. Tɩ a sũure sã'am halɩ zozo'e, tɩ a palẽŋa ẽgra. 
MAT.26.38	Tɩ a yele ba yetɩ: «Sũ-sã'aŋɔ n tarɩ mam zozo'e tɩ la ãna wʋ mam yetɩ m ki mɛ na. Weege-ya kalam gu'ura mam, da gĩse-ya.» 
MAT.26.39	La a sẽŋɛ la nẽŋa fẽe ka võglɛ a nẽŋa tẽŋa pʋ'ʋsɛ Nawẽnnɛ yetɩ: «M Sɔ, la sãn tãna, fʋ basɛ tɩ nãmsgɔ ẽna tole dee basɛ ma. La, la da kãn dɛna mam n boorɩ se'em, la dɛna fõn boorɩ se'em.»
MAT.26.40	La a lebe a karẽnbiisi la zẽ'am ka yẽ tɩ ba gĩsri mɛ. Tɩ a soke Apɩyɛɛrɩ yetɩ: «Yãma ka tã'agɛ naagɛ la mam gu karf-ayɩla mã'a ka gĩse? 
MAT.26.41	Basɛ-ya gẽem dee pʋ'ʋsɛ Nawẽnnɛ tɩ yelle da paagɛ ya tɩ ya lui. Ya sɩa boorɩ mɛ, la ya ĩyã la ka tarɩ pãŋa.»
MAT.26.42	La a daan le lebe mɛ ka pʋ'ʋsɛ yetɩ: «M Sɔ, nãmsgɔ wã sãn ka tãna wʋn tole dee basɛ mam, la sãn dɛna tɩ mam nãmsɛ, basɛ tɩ fõn boorɩ se'em ẽŋɛ.» 
MAT.26.43	La a le lebe a karẽnbiisi la zẽ'am ka yẽ tɩ ba le gĩsra mɛ, se'ere n soe la, gẽem n daan ba tara ba.
MAT.26.44	Tɩ a basɛ ba, dee le lebe nõorɛ atã pʋam ka pʋ'ʋsɛ Nawẽnnɛ tɔgɛ yetɔg-bãma mẽŋa. 
MAT.26.45	Dee leme wa'am a karẽnbiisi la zẽ'am wa soke ba yetɩ: «Ya gĩsri mɛ dee vɔ'ɔsra? Wakatɛ paagɛ mɛ, tɩ ba wʋn dɩkɛ Nẽrsaala Dayʋa la ẽŋɛ tõon-be'ero dõma nu'usum. 
MAT.26.46	Isge-ya tɩ tɩ sẽŋɛ. Sɛka n wʋn pa'alɛ tɩ ba yõkɛ mam na n wãna n sẽm.»
MAT.26.47	Azezi n daan ken tɔgra la, tɩ Azudaasɩ n de a karẽnbiisi pia la ayi la nẽra ayɩla doose la nẽr-kʋʋŋɔ zozo'e sẽŋɛ paam. Ba daan tarɩ la sʋkɔbrɔ la dɔa. La de la kãabgɔ kẽma nẽŋadõma, la tẽŋa la kẽma n daan tõm ba. 
MAT.26.48	La Azudaasɩ n wʋn pa'alɛ tɩ ba yõkɛ ẽ na, põn pa'alɛ ba mɛ yetɩ: «Sɛka tɩ mam wʋn kɔkɛ ẽ na, la de la ẽŋa, yõkɛ-ya ẽ.»
MAT.26.49	La ẽn paam na, a sẽŋɛ mɛ tɔtɔ lɛm Azezi, pʋ'ʋsɛ ẽ yetɩ: «Karẽnsãama, zaanõorɛ», dee kɔkɛ ẽ. 
MAT.26.50	Tɩ Azezi yele ẽ yetɩ: «M sɩrɛ, ẽŋɛ fõn wa'am tɩ fʋ ẽŋɛ se'em na.» Tɩ nẽrba la paagɛ yõkɛ Azezi. 
MAT.26.51	Tɩ nẽr-sɛba n daan boe la Azezi la, nẽra ayɩla fooge a sʋkɔbgɔ sɛ kãabgɔ kẽma nẽŋadãana tõntõnna tʋbrɛ fiige. 
MAT.26.52	Tɩ Azezi yele ẽ yetɩ: «Lebse sũm fʋ sʋ'a la a fʋʋgɔ pʋam, se'ere n soe la, sɛba n zɛbrɩ la sʋ'ʋsɩ, sʋ'ʋsɩ n wʋn kʋ ba. 
MAT.26.53	Fõn ka mi tɩ mam tã wʋn sose m Sɔ Nawẽnnɛ, tɩ a tõm malɛkadõma n gãnnɩ tʋsa tʋsa pia la ayi? 
MAT.26.54	La mam sãn ẽŋɛ nɩ bɛla, Nawẽnnɛ gõŋɔ n yetɩ la wʋn ẽŋɛ se'em na, wʋn ẽŋɛ la wãne ẽŋɛ?»
MAT.26.55	A tɔgɛ bɛla, dee soke nẽr-kʋʋŋɔ la yetɩ: «Yãma sẽm na sʋkɔbrɔ, la dɔa tɩ ya yõkɛ mam wʋ mam de la fãara la? Mam daan boe la yãma mɛ Wẽnde-kãtʋm na daarɛ woo zãsna nẽrba, tɩ yãma ka yõkɛ mam. 
MAT.26.56	La bõn-bãna wuu ẽŋɛ tɩ Nawẽnnɛ nõtɔ'ɔsrɩba n yʋʋn yele se'em Nawẽnnɛ gõŋɔ pʋam na n ẽŋɛ.» Tɩ a karẽnbiisi la wuu zoe dee basɛ ẽ.
MAT.26.57	Sɛba n daan yõkɛ Azezi la, tarɩ ẽ sẽŋɛ la kãabgɔ kẽma nẽŋadãana Akayifu yire. Bilam tɩ lɔɔ karẽnsãandõma, la tẽŋa la kẽma daan lagsɛ. 
MAT.26.58	Tɩ Apɩyɛɛrɩ daan bɔna poorʋm zãazãarɛ dɔla ka paagɛ kãabgɔ kẽma nẽŋadãana la yire, kẽ naagɛ la tõntõnɩba zẽa tɩ a bɩsɛ yelle la n wʋn ba'asɛ se'em. 
MAT.26.59	Kãabgɔ kẽma nẽŋadõma, la sarɩyaditba la wuu daan eerɩ la yelle tɩ ba parɩm bɔ Azezi botɩ ba kʋ ẽ. 
MAT.26.60	La ba ka yẽ, baa la nẽrba zozo'e n parɩm põmpɔrŋɔ kaseto bɔ ẽ na. Tɩ nẽrba bayi yãŋa isge 
MAT.26.61	yetɩ: «Bʋraa wã daan yetɩ, ẽŋa tã wʋn wõrgɛ Wẽnde-kãtɛ la, dee le mẽ ẽ dabsa atã pʋam.»
MAT.26.62	Tɩ kãabgɔ kẽma nẽŋadãana la isge soke Azezi yetɩ: «Ban tɔgɛ fõn se'em na, fõn kãn lerge se'ere?» 
MAT.26.63	Tɩ Azezi ka lerge se'ere. Tɩ kãabgɔ kẽma nẽŋadãana la yele ẽ yetɩ: «Pɔɩ la Nawẽnnɛ n de vɔm dãana la yʋ'ʋrɛ, fʋ sãn dɛna la Krisi, Nawẽnnɛ Dayʋa la, yele to.» 
MAT.26.64	Tɩ Azezi lerge ẽ yetɩ: «La de la fõn yele se'em na. La mam yetɩ ya tɩ ya wʋn yẽ Nẽrsaala Dayʋa la, tɩ a zĩ Nawẽnnɛ n de pãŋa dãana la zʋʋgɔ bɔba, ya wʋn yẽ tɩ a boe sawara pʋam sẽna.» 
MAT.26.65	Tɩ kãabgɔ kẽma nẽŋadãana la ãasʋm a mẽŋa futo, dee yetɩ: «A tʋʋrɩ la Nawẽnnɛ. Tɩ ka le ɛɛra tɩ nẽra le bɔ kaseto. Ya wõm ẽn tʋʋrɩ Nawẽnnɛ se'em. 
MAT.26.66	Yãma tẽ'esɛ la bẽm?» Tɩ ba lerge yetɩ: «A masɛ la kũm.»
MAT.26.67	Tɩ ba tʋbsɛ nõtõorʋm mĩ a nẽŋa, dee wẽ ẽ na kũnkũra. Tɩ basɛba wẽ a pɛgsɩ, 
MAT.26.68	dee yele ẽ yetɩ: «Krisi, bãŋɛ sɛka n wẽ fõn tɔgɛ pa'alɛ tɔ.»
MAT.26.69	Apɩyɛɛrɩ daan zĩ la yire la zẽnzakam, tɩ tõntõn-pɔka lɛm ẽ yele ẽ yetɩ: «Fõn mẽ daan boe la Azezi n de Galile nẽra la lɛ.» 
MAT.26.70	Tɩ a sɩ'ɩsɛ ba wuu nẽŋam yetɩ: «Mam ka bãŋɛ fõn boorɩ tɩ fʋ yele se'em.» 
MAT.26.71	Tɩ Apɩyɛɛrɩ yese yaŋa nõorʋm, tɩ tõntõn-pɔka ayẽma yẽ ẽ, yele sɛba n boe mĩ na yetɩ: «Ẽna mẽ daan boe la Azezi n ze'ele Nazarɛtɩ la lɛ.» 
MAT.26.72	Tɩ Apɩyɛɛrɩ le sɩ'ɩsɛ pɔɩ yetɩ: «Mam ka mi bʋraaga wã.» 
MAT.26.73	Tɩ la ẽŋɛ fẽe, tɩ sɛba n ze mĩ na, lɛm Apɩyɛɛrɩ yetɩ: «Asɩra, fõn de la ba nẽra ayɩla, se'ere n soe la, fʋ yetɔga n pa'alɛ fõn ze'ele zẽ'a.» 
MAT.26.74	Tɩ Apɩyɛɛrɩ pɔɩ yetɩ: «Mam ka mi bʋraaga wã, mam sãn parɩm mɛ, Nawẽnnɛ sɩbgɛ ma.» Wakat-ẽŋa mẽŋa tɩ nõ-rɔɔgɔ kaasɛ. 
MAT.26.75	Tɩ Apɩyɛɛrɩ yãŋa tẽegɛ Azezi n daan yele ẽ yetɩ: «Lan dẽŋɛ nõ-rɔɔgɔ n wʋn kaasɛ, fʋ wʋn sɩ'ɩsɛ nõorɛ atã tɩ fõn ka mi mam» na. Tɩ Apɩyɛɛrɩ yese yẽŋa ka kɛlla la sũ-sã'aŋɔ zozo'e.
MAT.27.1	Beere n daan wiige bulika, tɩ kãabgɔ kẽma nẽŋadõma, la tẽŋa la kẽma la wuu lagsɛ tɔgɛ kʋ yetɩ ba kʋ Azezi. 
MAT.27.2	Tɩ ba lʋ ẽ tarɩ sẽŋɛ Apilatɩ n de gɔmna zẽ'am ka bɔ ẽ.
MAT.27.3	Azudaasɩ n de sɛka n daan pa'alɛ tɩ ba yõkɛ Azezi la, n yẽ tɩ ba tɔgɛ Azezi yelle kʋ yetɩ ba kʋ ẽ na, a sũure sã'am mɛ. Tɩ a tarɩ lig-kõba pitã la sẽŋɛ tɩ a ka lebse kãabgɔ kẽma nẽŋadõma, la tẽŋa la kẽma la, 
MAT.27.4	dee yetɩ: «Mam ẽŋɛ la be'em, mam n pa'alɛ tɩ ba yõkɛ sɛka n ka ẽŋɛ be'em tɩ ba kʋ ẽ na.» Tɩ ba yele ẽ yetɩ: «La ka pakɛ tõma. La de la fõn yelle.» 
MAT.27.5	Tɩ Azudaasɩ dɩkɛ ligri la lobge Wẽnde-kãtɛ la pʋam, dee sẽŋɛ ka pire mĩ'isi ki. 
MAT.27.6	Tɩ kãabgɔ kẽma la dɩkɛ ligri la yetɩ: «Ba de la zɩɩm ligri, la ka masɛ tɩ tɩ dɩkɛ ba naagɛ la Wẽnde-kãtɛ la ligri.» 
MAT.27.7	Tɩ ba bãm, dɩkɛ ligri la da yagba va'am tɩ a dɛna sãama laarɛ zẽ'am. 
MAT.27.8	Bɛla n soe tɩ ba ken wi'ira zẽ'e-ẽŋa tɩ zɩɩm va'am, halɩ wa paam zĩna. 
MAT.27.9	La de la bɛla tɩ Nawẽnnɛ nõtɔ'ɔsa Azeremi n yʋʋn gʋlsɛ se'em na ẽŋɛ.
MAT.27.9	A yʋʋn yetɩ: «Ba dɩkɛ la lig-kõba pitã, lig-sɛba tɩ Ɩsrayɛlɩ dõma sakɛ tɩ ba dɩkɛ da ẽ na, 
MAT.27.10	ba dɩkɛ la bãma da yagba va'am wʋ Zuudãana Nawẽnnɛ n yele mam se'em na.»
MAT.27.11	Ban daan tarɩ Azezi sẽŋɛ gɔmna la zẽ'am na, tɩ a soke ẽ yetɩ: «Fõn de la Zifdõma naba?» Tɩ Azezi lerge ẽ yetɩ: «La de la fõn yele se'em na.» 
MAT.27.12	La kãabgɔ kẽma nẽŋadõma, la tẽŋa la kẽma daan dõrɛ ẽ mɛ, tɩ a ka lerge se'ere. 
MAT.27.13	Tɩ Apilatɩ yele ẽ yetɩ: «Fõn ka wõm ban tɔgrɩ se'em wuu dõta fɔ?» 
MAT.27.14	Tɩ Azezi ka lerge yetɔga la baa ayɩla, tɩ la di'ige gɔmna la halɩ zozo'e.
MAT.27.15	La Zɔɔg-basɛ kibsa wakatɛ woo gɔmna la ẽn yese la nẽra ayɩla yʋ'a deem basɛ, nẽr-sɛka tɩ nẽr-kʋʋŋɔ la boorɩ. 
MAT.27.16	La wakat-ẽŋa bibɛ'a ayɩla n daan boe yʋ'a deem, tɩ a yʋ'ʋrɛ dɛna Abarabasɩ, tɩ nẽrba wuu mina a yelle. 
MAT.27.17	Tɩ nẽr-kʋʋŋɔ la n lagsɛ la, tɩ Apilatɩ soke ba yetɩ: «Ãne tɩ yãma boorɩ tɩ m yese basɛ bɔ ya, Abarabasɩ bɩɩ Azezi tɩ ba wi'iri tɩ Krisi la?» 
MAT.27.18	Apilatɩ daan mi tɩ la de la sũure ĩyã tɩ ba yõkɛ Azezi wa bɔ ẽŋa.
MAT.27.19	La Apilatɩ n daan zĩ sarɩyadia zẽ'am na, tɩ a pɔga tõm tɩ ba wa yele ẽ yetɩ: «Yese fʋ nu'ugo pʋpeelem dãana la yelle pʋam, se'ere n soe la, mam zãasʋm mɛ a yelle yʋ'ʋŋɔ, tɩ la nãmsɛ mam zozo'e.»
MAT.27.20	La kãabgɔ kẽma nẽŋadõma, la tẽŋa la kẽma daan yele nẽrba la mɛ tɩ ba sose Apilatɩ tɩ a basɛ Abarabasɩ bɔ ba, dee kʋ Azezi. 
MAT.27.21	Tɩ gɔmna la le soke ba yetɩ: «Nẽr-bãna bayi wã, yãma boorɩ tɩ m basɛ la ãne bɔ ya?» Tɩ ba lerge yetɩ: «Abarabasɩ.» 
MAT.27.22	Tɩ a soke ba yetɩ: «Bɛla, yãma boorɩ tɩ m ẽŋɛ Azezi tɩ ba wi'iri tɩ Krisi la, la wãne?» Tɩ ba wuu lerge yetɩ: «Ka ẽ dɔ-puurŋa zuo.» 
MAT.27.23	Tɩ a soke ba yetɩ: «A ẽŋɛ la bẽm n de be'em?» Tɩ ba malɩn tɔgra ke'enke'em yetɩ: «Ka ẽ dɔ-puurŋa zuo.» 
MAT.27.24	La Apilatɩ n yẽ tɩ ẽŋa kãn yãŋɛ ẽŋɛ sɛla, dee tɩ nẽrba la gita pa'asra la, tɩ a dɩkɛ ko'om peege a nu'usi nẽr-kʋʋŋɔ la wuu nẽŋam, dee yele yetɩ: «Mam nẽŋa ka boe ẽna wã kʋa pʋam. La de la yãma yelle.» 
MAT.27.25	Tɩ nẽr-kʋʋŋɔ la wuu lerge yetɩ: «A kʋa la taalɛ bɔna tõma la tɩ kɔma zuto.» 
MAT.27.26	Tɩ Apilatɩ basɛ Abarabasɩ bɔ ba, dee botɩ ba wẽ Azezi la ka'asa, dee dɩkɛ ẽ bɔ tɩ ba ka ka ẽ dɔ-puurŋa zuo.
MAT.27.27	Tɩ gɔmna la sʋdaasɩ tarɩ Azezi kẽ gɔmna la yire, tɩ sʋdaasɩ wuu lagsɛ kaagɛ ẽ. 
MAT.27.28	Tɩ ba yɛɛsɛ Azezi futo, dee yɛ ẽ fuugo n de gomusga, 
MAT.27.29	dɩkɛ gõ'osɩ wʋgɛ mũŋa vuge ẽ, dɩkɛ dasaarɛ zãntɛ a zʋʋgɔ nu'ugo, yãŋa ka dũma tẽŋa a nẽŋam la'ara ẽ yetɩ: «Zifdõma naba, naa!» 
MAT.27.30	La ba daan tʋbsrɩ la nõtõorʋm ɩta ẽ, dee tɔ'ɔsra dasaarɛ la wẽ'era a zuugo. 
MAT.27.31	La ban la ẽ kɩ'ɩlɩm na, ba yɛɛgɛ gomusga fuugo la mɛ, dee dɩkɛ a mẽŋa fuugo la lebe yɛ ẽ, tara ẽ wɛ'ɛsa tɩ ba ka ka dɔ-puurŋa zuo.
MAT.27.32	Ban daan ze'ele tẽŋa pʋam yɛsra la, ba tʋ'ʋsɛ la bʋraaga ayɩla yʋ'ʋrɛ n de Asimõ n ze'ele Sirɛnɩ, tɩ ba pẽrgɛ ẽ tɩ a to'oge Azezi kũm dɔ-puurŋa la buke. 
MAT.27.33	Tɩ ba paagɛ zẽ'a tɩ ba wi'iri a yʋ'ʋrɛ tɩ Golgota, a võorɛ de la zuwaŋrɛ zẽ'a, 
MAT.27.34	dɩkɛ dãam n gaam na tɩɩm n ãn toogo bɔ Azezi tɩ a yũ. Tɩ a leme ba, zagsɛ ka yũ. 
MAT.27.35	Tɩ ba daan ka ẽ dɔ-puurŋa zuo, dee dɩkɛ a futo tɩ ba pʋɩ la taaba, pɔsɛ tɩ ba bãŋɛ nẽra woo n wʋn to'oge sɛka. 
MAT.27.36	Dee yãŋa zẽa gu'ura ẽ. 
MAT.27.37	Ba daan gʋlsɛ la gʋlsgɔ pa'alɛ se'ere n soe tɩ ba kʋ ẽ, lablɛ a zuum dɔ-puurŋa la zuo. Ba daan gʋlsɛ yetɩ:
MAT.27.37	«Ẽna de la Azezi
MAT.27.37	n de Zifdõma naba la.»
MAT.27.38	Ba daan tarɩ la fãarba bayi wa po ka dɔ-puursi zuto, ayɩla Azezi zʋʋgɔ bɔba, ayẽma a gɔbga bɔba. 
MAT.27.39	Tɩ sɛba n dolɩ bilam tɔlla la, lɔbra ba zuto dee tʋʋra ẽ 
MAT.27.40	yetɩ: «Dagɩ fõn daan yetɩ fõn wʋn wõrgɛ Wẽnde-kãtɛ la, dee le mẽ ẽ dabsa atã pʋam? Fʋ sãn sɩrɩ dɛna la Nawẽnnɛ Dayʋa, fãagɛ fʋ mẽŋa ze'ele dɔ-puurŋa la zuo sige.» 
MAT.27.41	Kãabgɔ kẽma nẽŋadõma, la lɔɔ karẽnsãandõma, la tẽŋa la kẽma mẽ daan tʋʋrɩ ẽ mɛ yetɩ: 
MAT.27.42	«A daan fãagrɩ nẽrba basɛba mɛ, dee ka tãna wʋn fãagɛ a mẽŋa. A sãn dɛna Ɩsrayɛlɩ dõma naba, a ze'ele dɔ-puurŋa la zuo sige nãnannɛ wã, tɩ tõma wʋn bɔ ẽ sɩra. 
MAT.27.43	A te'ege Nawẽnnɛ mɛ yetɩ ẽŋa de la Nawẽnnɛ Dayʋa, Nawẽnnɛ sãn nõŋɛ ẽ, a fãagɛ ẽ lɛɛlɛ wã.» 
MAT.27.44	Tɩ fãarba la tɩ ba ka dɔ-puursi zuto lɛm ẽ na mẽ tɔgra ẽ be'em.
MAT.27.45	La daan pɔsɛ la wʋntɛɛŋa zuu-tẽŋasʋka, tɩ tẽŋa la wuu lebge lika tarɩ ka paagɛ zaanõorɛ karf-atã. 
MAT.27.46	Karf-atã la wakatɛ tɩ Azezi tɔgɛ ke'enke'em yetɩ: «Eli, Eli, lama sabaktani.» La võorɛ de la: «Mam Wẽnnaam, mam Wẽnnaam, bẽm tɩ fõn basɛ mam?» 
MAT.27.47	Tɩ sɛba n ze lɛm bilam na basɛba wõm bɛla, yetɩ: «A wi'iri la A'eli.» 
MAT.27.48	Tɩ ba nẽra ayɩla zoe sẽŋɛ ka dɩkɛ nẽtɩŋa lʋsɛ dã-mĩ'isgo pʋam zẽkɛ la dɔɔgɔ bɔ ẽ tɩ a yũ. 
MAT.27.49	Tɩ sɛba yetɩ: «Basɛ tɩ gu bɩsɛ A'eli la sãn wʋn wa'am wa fãagɛ ẽ.» 
MAT.27.50	Tɩ Azezi le kaasɛ ke'enke'em, dee ki. 
MAT.27.51	Tɩ fuugo la n yuli Wẽnde-kãtɛ la pʋam beŋe zẽ'e-sõŋɔ la ãagɛ pʋsʋka saazuum halɩ ka paagɛ tẽŋa. Tɩ tẽŋa mĩim, tɩ tãmpĩisi wõrɛ. 
MAT.27.52	Tɩ yɔɔrɔ be'ese, tɩ pʋpeelem dõma zozo'e n yʋʋn ki vo'oge. 
MAT.27.53	Tɩ Azezi n wa vo'oge la, tɩ ba ze'ele yɔɔrɔ pʋam yese kẽ Zerizalɛm, tɩ nẽrba zozo'e yẽ ba. 
MAT.27.54	La Rom sʋdaasɩ kɛ'ɛma, la sʋdaasɩ la n ze gu'ura Azezi la n yẽ tẽŋa la n mĩim, la bõn-sɛba n ẽŋɛ la, dabeem n yõkɛ ba zozo'e, tɩ ba yetɩ: «A sɩrɩ de la Nawẽnnɛ Dayʋa.»
MAT.27.55	La pɔgsɩ zozo'e n daan ze zãazãarɛ dee bɩsra, ba daan ze'ele la Galile doose Azezi tɩ ba sõŋra ẽ. 
MAT.27.56	Amaari n ze'ele Magdala, la Amaari n de Azakɩ la Azozɛfʋ ma, la Azebede dayɔɔsɩ la ma n daan boe pɔg-bãma pʋam.
MAT.27.57	Bʋraaga ayɩla n daan de bõntarsa, n ze'ele Arimate, tɩ a yʋ'ʋrɛ dɛna Azozɛfʋ. A de la Azezi karẽnbia. 
MAT.27.58	Wẽnnɛ n daan mã'agɛ, tɩ a sẽŋɛ Apilatɩ zẽ'am ka sose ẽ tɩ a basɛ tɩ a dɩkɛ Azezi kũm na sẽŋɛ ka laagɛ. Tɩ Apilatɩ bɔ nõorɛ tɩ ba bɔ ẽ. 
MAT.27.59	Tɩ Azozɛfʋ dɩkɛ kũm na, dɩkɛ tãn-paalɛ n ãn sõŋa vile ẽ, 
MAT.27.60	tarɩ ẽ ka laagɛ yɔ-paalɛ pʋam tɩ a botɩ ba tũ tãmpĩa ĩyã, a mẽŋa ĩyã. Tɩ ba bilge kug-kãtɛ lige yɔɔgɔ la nõorɛ dee fõrgɛ. 
MAT.27.61	Amaari n ze'ele Magdala, la Amaari ayẽma la daan zĩ mɛ tɩ ba nẽŋa tɔ yɔɔgɔ la.
MAT.27.62	Daar-sɛka tɩ Zifdõma mãasnɩ ba vo'osgo daarɛ la n tole tɩ beere wiige, tɩ kãabgɔ kẽma nẽŋadõma, la Farisi dõma lagsɛ taaba sẽŋɛ Apilatɩ zẽ'am, 
MAT.27.63	ka yele ẽ yetɩ: «Zuudãana, tõma tẽrɩ tɩ põmpã'asʋm dãana wã, ẽn daan nãn vɔa la, a daan yetɩ: ‹Mam wʋn vo'oge dabsa atã daarɛ.› 
MAT.27.64	Bɛla, bɔ nõorɛ tɩ ba gu'ura yɔɔgɔ la sõŋa sõŋa ka paagɛ dabsa atã daarɛ, la sãn dagna bɛla, a karẽnbiisi la wʋn wa zũ kũm na mɛ dee yele nẽrba tɩ a vo'oge mɛ. Pã'asgɔ ẽna wã yãŋa wʋn dɛna be'em gãnna pɔspɔsɩ la.» 
MAT.27.65	Tɩ Apilatɩ yele ba yetɩ: «Tarɩ-ya gu'urba sẽŋɛ ka basɛ tɩ ba gu'ura yɔɔgɔ la wʋ yãma n boorɩ se'em na.» 
MAT.27.66	Tɩ ba sẽŋɛ ka bɩ yɔɔgɔ la nõorɛ dee basɛ tɩ gu'urba gu'ura ẽ.
MAT.28.1	Zifdõma vo'osgo daarɛ n daan tole, tɩ beere wiige Lasrɩ daarɛ bulika yʋ'ʋŋɔ yʋ'ʋŋɔ, tɩ Amaari n ze'ele Magdala, la Amaari ayẽma isge sẽŋɛ tɩ ba ka bɩsɛ yɔɔgɔ la. 
MAT.28.2	Tɩ tẽŋa daan mĩim zozo'e, tɩ Zuudãana Nawẽnnɛ malɛka ze'ele saazuum sigum wa bilge kugre la bĩŋe kẽnkɛrŋa zẽa a zuo. 
MAT.28.3	A nẽŋa daan yẽgrɩ wʋ sa-yãka. Tɩ a futo pelge ãna yɩlɩ yɩlɩ. 
MAT.28.4	Tɩ dabeem yõkɛ sɛba n gu'uri yɔɔgɔ la. Tɩ ba gõgra dee ãna wʋ ba ki mɛ na.
MAT.28.5	Tɩ malɛka la yele pɔgsɩ la yetɩ: «Da zoe-ya dabeem, mam mi tɩ ya eerɩ la Azezi tɩ ba ka dɔ-puurŋa zuo kʋ la. 
MAT.28.6	A ka boe kalam. A vo'oge mɛ wʋ ẽn daan yele se'em na. Wa'am-ya wa bɩsɛ ban daan bĩŋe ẽ zẽ'e-sɛka la, 
MAT.28.7	dee sẽŋɛ-ya tɔtɔ ka yele a karẽnbiisi la yetɩ, a vo'oge mɛ. La a wʋn dẽŋɛ ya nẽŋa sẽŋɛ Galile. Bilam tɩ ya wʋn ka yẽ ẽ. Sɛla tɩ mam tarɩ tɩ m yele ya n bɛla.» 
MAT.28.8	Tɩ pɔgsɩ la fõrgɛ yɔɔm na tɔtɔ la dabeem, dee tara sũ-yẽlga zozo'e, zɔta wɛ'ɛsa tɩ ba ka yele Azezi karẽnbiisi la sɛla n ẽŋɛ la.
MAT.28.9	Tɩ Azezi darɛ tʋ'ʋsɛ pʋ'ʋsɛ ba. Tɩ ba lɛm ẽ ka dũma tẽŋa a nẽŋam gʋrɛ a nãma nã'asɛ ẽ. 
MAT.28.10	Tɩ Azezi yele ba yetɩ: «Da zoe-ya dabeem, sẽŋɛ-ya ka yele m sɔbiisi la yetɩ, ba sẽŋɛ Galile, tɩ la de la bilam tɩ ba wʋn yẽ mam.»
MAT.28.11	Pɔgsɩ la n daan boe sore wɛ'ɛsa la, tɩ sɛba n gu'uri yɔɔgɔ la nẽrba basɛba sẽŋɛ tẽŋa pʋam ka tɔgɛ pa'alɛ kãabgɔ kẽma nẽŋadõma bõn-sɛba wuu n ẽŋɛ la. 
MAT.28.12	Tɩ kãabgɔ kẽma nẽŋadõma, la tẽŋa la kẽma la lagsɛ kʋ nõorɛ ayɩla, bɔ sʋdaasɩ la ligri zozo'e, 
MAT.28.13	dee yele ba yetɩ: «Yele-ya nẽrba la yetɩ, yʋ'ʋŋɔ tɩ yãma gã gĩsra dee tɩ Azezi karẽnbiisi la wa'am wa zũ kũm na. 
MAT.28.14	La gɔmna la sãn wõm bɛla, tõma wʋn tɔgɛ la ẽ lɛ, yese ya yelle la pʋam.» 
MAT.28.15	Tɩ sʋdaasɩ la to'oge ligri la, dee ẽŋɛ wʋ ban yele ba se'em na. Tɩ yetɔg-ẽŋa saagɛ Zifdõma la tẽŋasʋka halɩ wa paam zĩna.
MAT.28.16	Karẽnbiisi pia la ayɩla la daan sẽŋɛ la Galile, ka zom tãn-sɛka tɩ Azezi bɔ ba nõorɛ yetɩ ba sẽŋɛ la zuo. 
MAT.28.17	La ba yẽ ẽ mɛ, ka dũma tẽŋa a nẽŋam nã'asɛ ẽ, la basɛba daan sẽ'enɩ mɛ. 
MAT.28.18	Tɩ Azezi lɛm ba, yele ba yetɩ: «Nawẽnnɛ bɔ mam pãŋa wuu n boe saazuum, la tẽŋa wã zuo mɛ. 
MAT.28.19	Bɛla, sẽŋɛ-ya dũnia wuu ka botɩ nẽrba buuri wuu lebge mam karẽnbiisi. Mise-ya ba ko'om pʋam, la Sɔ Nawẽnnɛ, la a Dayʋa, la a Sɩa yʋ'ʋrɛ. 
MAT.28.20	La ya zãsʋm ba tɩ ba sakɛ bõn-sɛba wuu tɩ mam bɔ ya nõorɛ tɩ ya ɩta la. La bãŋɛ-ya tɩ mam boe la ya mɛ wakatɛ wuu, halɩ tɩ la ka paagɛ dũnia ba'asgɔ.»
MRK.1.1	Nawẽnnɛ Dayʋa Azezi-krisi kõ-yẽlga n pɔsɛ se'em n wãna: 
MRK.1.2	La ẽŋɛ wʋ Nawẽnnɛ nõtɔ'ɔsa A'ezayi n yʋʋn põn gʋlsɛ se'em, tɩ Nawẽnnɛ yetɩ:
MRK.1.2	«Bɩsɛ, mam wʋn tõm m tõntõnna
MRK.1.2	tɩ a dẽŋɛ fʋ nẽŋa ka malgɛ sore bɔ fɔ.
MRK.1.3	La de la sɛka n mõolɩ weem tɔgra ke'enke'em yetɩ:
MRK.1.3	‹Malgɛ-ya sore sõŋa gu'ura Zuudãana.
MRK.1.3	Malgɛ-ya sɔa la tɩ ba tɔ tẽntẽesɩ bɔ ẽ.› »
MRK.1.4	Bɛla tɩ Azã daan bɔna weem misra nẽrba ko'om pʋam, dee mõola yetɩ: «Teege-ya yɛm basɛ tõon-be'ero, dee botɩ ba mise ya ko'om pʋam, tɩ Nawẽnnɛ basɛ ya tõon-be'ero taalɛ.» 
MRK.1.5	Tɩ nẽrba zozo'e ze'ele Zude so'olʋm wuu, la Zerizalɛm wuu sẽnna Azã zẽ'am tɔgra ba tõon-be'ero pa'ala ẽ. Tɩ Azã misra ba kʋlaa yʋ'ʋrɛ n de Zʋrdẽ pʋam.
MRK.1.6	Azã daan yɛ la fuugo n de yʋgma kõbrɔ, dee dɩkɛ sagãnnɛ lʋ a sɩa. A daan diti la seero la saniiro.
MRK.1.7	A daan mõolɩ yetɩ: «Nẽra n boe mam poorʋm sẽna, ẽŋa tarɩ pãŋa gãnna mam mɛ. Mam ka masɛ tɩ m dõbrɛ a nẽŋam pirge a tagra. 
MRK.1.8	Mam misri ya la ko'om pʋam, la ẽŋa wʋn mise ya la Nawẽnnɛ Sɩa.»
MRK.1.9	Wakat-ẽŋa Azezi ze'ele la Nazarɛtɩ n boe Galile so'olʋm wa'am Azã zẽ'am, tɩ a mise ẽ Zʋrdẽ ko'om na pʋam. 
MRK.1.10	Tɩ Azezi ze'ele ko'om na pʋam dɔɔra, yẽ tɩ saazuum darɛ yo'oge, tɩ Nawẽnnɛ Sɩa ãna wʋ na'adawenne na sige a zuo, 
MRK.1.11	tɩ kõa ze'ele Nawẽnnɛ yire yetɩ: «Fõn de la mam Dayʋa tɩ mam nõŋɛ la m sũure wuu, fʋ paagɛ la mam yɛm.»
MRK.1.12	Bilam mẽŋa tɩ Nawẽnnɛ Sɩa botɩ Azezi sẽŋɛ weem. 
MRK.1.13	A daan boe weem na dabsa pinaasɩ, tɩ Asũtãana wa'am wa makɛ ẽ bɩsɛ. A daan boe la we-dũnsi lɛ, tɩ Nawẽnnɛ malɛkadõma sõŋra ẽ.
MRK.1.14	Ba daan yõkɛ Azã yʋ la yʋ'a deego pʋam. Bɛla poorʋm tɩ Azezi sẽŋɛ Galile ka mõola Nawẽnnɛ kõ-yẽlga yetɩ: 
MRK.1.15	«Wakatɛ paagɛ mɛ, Nawẽnnɛ so'olʋm lɛm mɛ. Teege-ya yɛm basɛ tõon-be'ero dee sakɛ kõ-yẽlga la.»
MRK.1.16	Azezi daan dolɩ la Galile mõgrɛ la nõorʋm, yẽ Asimõ la a yɩbga A'ãndre n boe mĩ lɔbra yʋka mõgrɛ la pʋam, ba daan de la zũn-yõgrɩba. 
MRK.1.17	Tɩ a yele ba yetɩ: «Dɔla-ya mam, tɩ mam wʋn botɩ ya ɛɛra nẽrba tɩ ba dɔla mam wʋ yãma n yõgrɩ zũma se'em na.» 
MRK.1.18	Tɩ ba basɛ ba yʋgsɩ la bilam mẽŋa, dee dɔla ẽ.
MRK.1.19	Tɩ a sẽŋɛ fẽe yẽ Azebede dayɔɔsɩ Azakɩ la a yɩbga Azã n boe õorŋɔ pʋam malgra ba yʋgsɩ. 
MRK.1.20	Tɩ a darɛ wi ba, tɩ ba basɛ ba sɔ Azebede la a tõntõnɩba õorŋɔ la pʋam, dee dɔla ẽ.
MRK.1.21	Tɩ Azezi la a karẽnbiisi sẽŋɛ Kapɛrnaʋm. Tɩ Zifdõma vo'osgo daarɛ paagɛ, tɩ Azezi kẽ ba wẽndeem zãsna nẽrba. 
MRK.1.22	La zãsŋɔ la di'ige nẽrba la mɛ, se'ere n soe la, a zãsŋɔ la daan tarɩ la pãŋa, la ka ãn wʋ lɔɔ karẽnsãandõma n zãsnɩ se'em na.
MRK.1.23	Tɩ bʋraa daan bɔna wẽndeem na tɩ kʋlkã'arga tara ẽ, tɩ bʋraa la kaasɛ yetɩ: 
MRK.1.24	«Azezi n de Nazarɛtɩ nẽra, fõn bẽm yelle n boe la tõma? Fõn wa'am tɩ fʋ sã'am na tõma? Mam mi fõn de sɛka. Fõn de la pʋpeelem dãana n ze'ele Nawẽnnɛ zẽ'am.»
MRK.1.25	Tɩ Azezi tãsɛ kʋlkã'arga la yetɩ: «Go'oge, yese dee basɛ ẽ.» 
MRK.1.26	Tɩ kʋlkã'arga la bigse bʋraa la tɩ a gõgra, dee kaasɛ tagurga yese dee basɛ ẽ. 
MRK.1.27	Tɩ ba wuu zɛ yɛrɩ, sɔkra taaba yetɩ: «Wãna de la bẽm? La de la zãsŋɔ paalga n tarɩ pãŋa. A tɔgrɩ la kʋlkã'arsɩ, tɩ ba sakra a nõorɛ.» 
MRK.1.28	Tɩ Azezi yʋ'ʋrɛ darɛ saagɛ Galile so'olʋm zẽ'a woo.
MRK.1.29	Tɩ Azezi la a nẽrba daan yese Zifdõma wẽndeem na, tɩ Azakɩ la Azã doose ba, tɩ ba sẽŋɛ ka kẽ Asimõ la A'ãndre dõma yire. 
MRK.1.30	Tɩ Asimõ dɛɛm-pɔka ĩyã ba tʋlgɛ, tɩ a gã. Tɩ Azezi paagɛ, tɩ ba darɛ tɔgɛ pɔka la yelle bɔ ẽ. 
MRK.1.31	Tɩ Azezi sẽŋɛ lɛm ẽ, gʋrɛ a nu'ugo botɩ a isge. Tɩ bã'a la basɛ ẽ, tɩ a ẽŋɛ ba sãanɔ.
MRK.1.32	Tɩ wẽnnɛ wa lui sobe, tɩ ba tarɩ bã'adõma wuu, la sɛba tɩ kʋlkã'arsɩ tarɩ ba wa'am Azezi zẽ'am. 
MRK.1.33	Tɩ tẽŋa la nẽrba wuu lagsɛ taaba yire la zanõrʋm. 
MRK.1.34	Tɩ Azezi botɩ nẽrba zozo'e tɩ bã'asɩ to'oto'ore tarɩ ba yẽ ĩmã'asʋm, dee dige kʋlkã'arsɩ zozo'e, tɩ ba yese. La a ka sakɛ tɩ kʋlkã'arsɩ la tɔgɛ, se'ere n soe la, ba põn mina ẽ mɛ.
MRK.1.35	Azezi daan isge la bulika yʋ'ʋŋɔ yʋ'ʋŋɔ yese tẽŋa la pʋam sẽŋɛ zẽ'a tɩ nẽrba ka boe, tɩ a ka pʋ'ʋsɛ. 
MRK.1.36	Tɩ Asimõ la nẽr-sɛba n daan boe la ẽ na yese ɛɛra ẽ. 
MRK.1.37	La ba daan yẽ ẽ mɛ, yele ẽ yetɩ: «Nẽrba wuu eerɩ fʋ mɛ.» 
MRK.1.38	Tɩ Azezi lerge ba yetɩ: «Basɛ-ya tɩ tɩ sẽŋɛ tẽn-sɛba n lɛm na tɩ m ka mõolɛ kõ-yẽlga la bilam mẽ, tɩ la de la bɛla ĩyã tɩ mam wa'am.» 
MRK.1.39	Tɩ a kaagɛ Galile so'olʋm wuu mõolɛ kõ-yẽlga la Zifdõma wẽndeto pʋam, dee dige kʋlkã'arsɩ tɩ ba yese dee basɛ nẽrba.
MRK.1.40	Bʋraa ayɩla n de kõnkonne n wa'am Azezi zẽ'am wa ka dũma tẽŋa a nẽŋam sose ẽ yetɩ: «Fʋ sãn bɔɔra, fʋ tã wʋn basɛ tɩ m yẽ ĩmã'asʋm mɛ le ãna sõŋa.» 
MRK.1.41	Tɩ a ninbãalga yõkɛ Azezi, tɩ a tẽegɛ a nu'ugo kalʋm ẽ yetɩ: «Mam bɔɔra, yẽ ĩmã'asʋm le ãna sõŋa.» 
MRK.1.42	Tɩ bã'a la basɛ ẽ bilam mẽŋa, tɩ a le ãna sõŋa. 
MRK.1.43	Tɩ Azezi yele ẽ yetɩ a fõrgɛ, dee kã'an ẽ yetɩ: 
MRK.1.44	«Da kãn yele nẽra nẽra, la sẽŋɛ Nawẽnnɛ kãabgɔ kẽema zẽ'am ka pa'alɛ ẽ fɔ mẽŋa tɩ a bɩsɛ, dee bɔ ẽ bõn-sɛba tɩ Amoyisi yʋʋn gʋlsɛ yetɩ ba bɔ la, tɩ la pa'alɛ ba tɩ fʋ sɩrɩ yẽ ĩmã'asʋm.» 
MRK.1.45	La bʋraa la fõrgɛ mɛ ka dɩkɛ yelle la mõolɛ pa'alɛ la ẽŋɛ se'em. Bɛla tɩ Azezi daan ka le tãna wʋn kẽ tẽŋa pʋam, sãn dagna tɩ a li'ise mɛ kẽ. A daan boe la zẽ'e-sɛba tɩ nẽrba ka boe mĩ na, tɩ nẽrba daan zɛ'ɛta zẽ'a woo sẽnna a zẽ'am.
MRK.2.1	Bɛla poorʋm, dabsa fẽe n tole, tɩ Azezi lebe Kapɛrnaʋm. Tɩ nẽrba wõm tɩ a boe yire, 
MRK.2.2	lagsɛ halɩ zozo'e tɩ zẽ'a ka bɔna, baa deego la nõorʋm. Tɩ a tɔgra Nawẽnnɛ yetɔga bɔ'ɔra ba. 
MRK.2.3	Tɩ nẽrba banaasɩ zɛ kɔɔrŋɔ wa'am Azezi zẽ'am. 
MRK.2.4	La nẽrba la n zo'oge la, ba ka tã wʋn zɛ ẽ paagɛ Azezi zẽ'am, tɩ ba zom gɔsgɔ ka lakɛ gɔsgɔ la bɔbrɛ ayɩla, doose bilam sike kɔɔrŋɔ la, la a bõn-gã'ala deego la pʋam Azezi nẽŋam. 
MRK.2.5	Tɩ Azezi yẽ ban bɔ ẽŋa sɩra se'em na, yele kɔɔrŋɔ la yetɩ: «M bia, fʋ tõon-be'ero taalɛ ka le bɔna fʋ zuo.» 
MRK.2.6	La lɔɔ karẽnsãandõma basɛba n daan boe mĩ, daan zẽa tẽ'esra ba sũurum yetɩ: 
MRK.2.7	«Bẽm tɩ ẽna tɔgra bɛla? A tɔgrɩ pɔ'ɔra la Nawẽnnɛ. Ãn tã wʋn basɛ tõon-be'ero taalɛ, sãn dagna Nawẽnnɛ mã'a?» 
MRK.2.8	Tɩ Azezi bãŋɛ a pʋtẽ'erʋm ban tẽ'esrɩ se'em ba sũurum na, yele ba yetɩ: «Bẽm tɩ ya tẽ'esra wãna ya sũurum? 
MRK.2.9	Bẽm n de nãana gãnna, mam sãn yele kɔɔrŋɔ la yetɩ, a tõon-be'ero taalɛ ka le bɔna a zuo, bɩɩ mam sãn yele ẽ yetɩ, a isge dɩkɛ a bõn-gã'ala sẽnna n de nãana? 
MRK.2.10	Bɛla m wʋn botɩ ya bãŋɛ tɩ Nẽrsaala Dayʋa la tarɩ pãŋa dũnia wã zuo mɛ, wʋn basɛ tõon-be'ero taalɛ.» Azezi yele bɛla, dee yele kɔɔrŋɔ la yetɩ: 
MRK.2.11	«Isge dɩkɛ fʋ bõn-gã'ala kule.» 
MRK.2.12	Tɩ kɔɔrŋɔ la isge kalam dɩkɛ a bõn-gã'ala la ba wuu nifum yese. Tɩ ba wuu zɛ yɛrɩ, pẽgra Nawẽnnɛ yetɩ: «Tõma nãn ka yẽ wãna.»
MRK.2.13	Azezi le sẽŋɛ la mõgrɛ la nõorʋm, tɩ nẽrba zozo'e sẽna a zẽ'am, tɩ a zãsna ba. 
MRK.2.14	La Azezi sẽnnɩ tɔlla mɛ yẽ Alfe dayʋa Alevi tɩ a zĩ lampo to'osgo deem tɔ'ɔsra lampo, tɩ a yele ẽ yetɩ: «Dɔla mam.» Tɩ a isge dɔla ẽ.
MRK.2.15	Tɩ Azezi sẽŋɛ ka zẽa Alevi yire dita, tɩ lampo-tɔ'ɔsrɩba la tõon-be'ero dõma zozo'e lagɩm na Azezi la a karẽnbiisi la dita, se'ere n soe la, nẽr-bãma buuri n daan zo'oge dɔla ẽ. 
MRK.2.16	Tɩ lɔɔ karẽnsãandõma n de Farisi dõma la yẽ Azezi n diti la lampo-tɔ'ɔsrɩba, la tõon-be'ero dõma la, tɩ ba soke a karẽnbiisi la yetɩ: «Bẽm tɩ a lagɩm na lampo-tɔ'ɔsrɩba, la tõon-be'ero dõma dita?» 
MRK.2.17	Tɩ Azezi wõm bɛla, yele ba yetɩ: «Sɛba n tarɩ ĩmã'asʋm ka eerɩ tɩba, sɛba n bẽ'erɩ n eerɩ tɩba. Mam ka wa'am tɩ m wi sɛba dõma n yetɩ bãma masɛ mɛ na, mam wa'am na tõon-be'ero dõma ĩyã.»
MRK.2.18	Azã karẽnbiisi, la Farisi dõma daan lʋtɩ la nõorɛ. Tɩ ba wa'am wa soke Azezi yetɩ: «Bẽm tɩ Azã karẽnbiisi, la Farisi dõma karẽnbiisi la lʋta nõorɛ dee tɩ fõn karẽnbiisi la ka lʋta nõorɛ?» 
MRK.2.19	Tɩ Azezi yele ba yetɩ: «Nẽra sãn ẽŋɛ pɔgdire kibsa wi a sɩrdõma tɩ ba wa'am, ba tã wʋn lʋ nõorɛ mɛ wakat-sɛka tɩ pɔgdita la ken bɔna ba zẽ'am na bɩɩ? Ayɛɩ, pɔgdita la sãn ken bɔna ba zẽ'am, ba kãn tã'agɛ lʋ nõorɛ. 
MRK.2.20	Wakatɛ sẽm mɛ tɩ ba wʋn yese pɔgdita la ba zẽ'am, wakat-ẽŋa tɩ ba yãŋa wʋn lʋ nõorɛ.
MRK.2.21	Nẽra kãn dɩkɛ tãn-paalɛ lige fu-kɛka. A sãn ẽŋɛ bɛla, tãn-paalga la wʋn botɩ fu-kɛka la ãagɛ mɛ gãnna kʋrʋm na. 
MRK.2.22	La nẽra mẽ kãn dɩkɛ dã-paalga sũm wɔ-kɛgsɩ pʋam. A sãn ẽŋɛ bɛla, dã-paalga la sãn kɛlla, ba wʋn botɩ wɔɔsɩ la tãsɛ mɛ, tɩ dãam na, la wɔɔsɩ la wuu sã'am. La masɛ tɩ ba dɩkɛ dã-paalga sũm na wɔ-paalsɩ pʋam.»
MRK.2.23	Zifdõma vo'osgo daarɛ ayɩla tɩ Azezi la a karẽnbiisi daan dɔla vatɔ pʋam tɔlla, tɩ a karẽnbiisi la kɔ si wẽena ɔbra. 
MRK.2.24	Tɩ Farisi dõma yele ẽ yetɩ: «Bɩsɛ, bẽm tɩ ba ɩta sɛla n sisri vo'osgo daarɛ?» 
MRK.2.25	Tɩ Azezi lerge ba yetɩ: «Yãma nãn ka karẽŋɛ Adavidi la a nẽrba la kɔm n yʋʋn dõnnɩ tɩ ba bɔɔra dia tɩ ba di, tɩ Adavidi yʋʋn ẽŋɛ se'em, 
MRK.2.26	wakat-sɛka tɩ Abiata de Nawẽnnɛ kãabgɔ kẽma nẽŋadãana la? A yʋʋn kẽ la Nawẽnnɛ deego la pʋam dɩkɛ borborɩ sɛba tɩ ba bĩŋe bɔ Nawẽnnɛ na obe. La sisri mɛ, nẽra nẽra ka obrɩ ba, sãn dagna Nawẽnnɛ kãabgɔ kẽma mã'a. La Adavidi yʋʋn obe ba mɛ, dee bɔ nẽr-sɛba n boe a zẽ'am na.» 
MRK.2.27	Azezi yele bɛla dee le yele ba yetɩ: «La de la nẽrsaala ĩyã tɩ Nawẽnnɛ ẽŋɛ vo'osgo daarɛ, a ka ẽŋɛ nẽrsaala vo'osgo daarɛ ĩyã. 
MRK.2.28	Bɛla, Nẽrsaala Dayʋa la n soe sɛla woo, baa la vo'osgo daarɛ.»
MRK.3.1	Bɛla poorʋm, Azezi le kẽ la Zifdõma wẽndeem. Tɩ bʋraa bɔna mĩ tɩ a nu'ugo ki. 
MRK.3.2	Tɩ ba bɩsra Azezi wʋn botɩ bʋraa la yẽ ĩmã'asʋm vo'osgo daarɛ bɩɩ, a kãn botɩ a yẽ ĩmã'asʋm. Ba daan eerɩ la ba doose bilam dõrɛ ẽ. 
MRK.3.3	Tɩ Azezi yele bʋraa la nu'ugo n ki la yetɩ: «Isge ze'ele tẽŋasʋka.» 
MRK.3.4	Dee soke sɛba n bɩsrɩ ẽ na yetɩ: «Sore boe tɩ nẽra ẽŋɛ sõŋa vo'osgo daarɛ bɩɩ, a ẽŋɛ be'em? Sore boe tɩ a fãagɛ nẽra vo'osgo daarɛ bɩɩ, a kʋ ẽ?» Tɩ ba sĩna. 
MRK.3.5	Tɩ Azezi sũure yĩige, tɩ a bɩsɛ nẽrba la kaagɛ, tɩ a sũure sã'am, ba sũure n kɛ la ĩyã. La a yele bʋraa la yetɩ: «Tẽegɛ fʋ nu'ugo la.» Tɩ a tẽegɛ, tɩ nu'ugo la yãŋa tẽegɛ ãna sõŋa. 
MRK.3.6	Tɩ Farisi dõma yese tɔtɔ ka bãm la naba A'erɔdɩ nẽrba bãma n wʋn ẽŋɛ se'em kʋ Azezi.
MRK.3.7	Azezi la a karẽnbiisi la yese sẽŋɛ la Galile mõgrʋm bɔba. Tɩ nẽrba zozo'e ze'ele Galile, la Zude, 
MRK.3.8	la Zerizalɛm, la Idume, la Zʋrdẽ kʋlaa doone, la tẽn-sɛba n lɛm Tiiri la Sidõ doose ẽ. Nẽr-kʋʋŋɔ la daan wõm na ẽn ẽŋɛ se'em na wuu, tɩ ba sẽŋɛ a zẽ'am. 
MRK.3.9	Tɩ Azezi yele a karẽnbiisi la yetɩ, ba vuta õorŋɔ lɛm na tɩ nẽrba la da wa mike ẽ. 
MRK.3.10	A daan botɩ bã'adõma zozo'e n yẽ ĩmã'asʋm, bɛla tɩ bã'adõma wuu daan mikra taaba bɔɔra tɩ ba paagɛ kalʋm ẽ. 
MRK.3.11	La kʋlkã'arsɩ n dolɩ nẽr-sɛba la sãn ẽn yẽ ẽ, ba luti la a nẽŋam kaasra tagursi yɛta tɩ: «Fõn de la Nawẽnnɛ Dayʋa.» 
MRK.3.12	Tɩ Azezi daan zɛbɛ kʋlkã'arsɩ la yetɩ, ba da botɩ nẽra bãŋɛ ẽŋa n de nẽr-sɛka.
MRK.3.13	La bɛla poorʋm Azezi daan sẽŋɛ ka zom na tãŋa zuo, dee wi nẽr-sɛba tɩ a boorɩ la tɩ ba wa'am a zẽ'am. 
MRK.3.14	Tɩ a looge nẽrba pia la ayi tɩ ba bɔna la ẽ, tɩ a tõnna ba tɩ ba sẽnna mõola Nawẽnnɛ kõ-yẽlga, 
MRK.3.15	dee bɔ ba pãŋa tɩ ba digra kʋlkã'arsɩ tɩ ba yɛsra. 
MRK.3.16	Sɛba tɩ a looge la daan de la Asimõ tɩ Azezi sɩ a yʋ'ʋrɛ tɩ Apɩyɛɛrɩ, 
MRK.3.17	la Azebede dayɔɔsɩ Azakɩ la a yɩbga Azã, tɩ a sɩ ba yʋ'ʋrɛ tɩ Bʋanɛrgɛsɩ. A võorɛ de la nẽrba n ãn wʋ sa-dãmŋɔ. 
MRK.3.18	La A'ãndre, la Afilipi, la Abatelemi, la Amatie, la Atoma, la Alfe dayʋa Azakɩ, la Atade, la Asimõ sɛka n de Zelɔtɩ nẽra ayɩla la, 
MRK.3.19	la Azudaasɩ Iskariyo, sɛka n wʋn pa'alɛ tɩ ba yõkɛ Azezi la.
MRK.3.20	La Azezi daan kule la yire, tɩ nẽrba le lagsɛ zozo'e. Tɩ Azezi la a karẽnbiisi la ka yẽ folle wʋn di. 
MRK.3.21	Tɩ ba daan yetɩ Azezi yirsri mɛ, tɩ a yir-dõma wõm bɛla sẽŋɛ tɩ ba ka yõkɛ ẽ.
MRK.3.22	Tɩ lɔɔ karẽnsãandõma n ze'ele Zerizalɛm wa'am wa yetɩ: «Abelzebuli n dolɩ ẽ, la de la ẽŋa n de kʋlkã'arsɩ naba la pãŋa tɩ a tarɩ digra kʋlkã'arsɩ tɩ ba yɛsra.» 
MRK.3.23	Tɩ Azezi wi ba, makɛ makrɛ bɔ ba yetɩ: «Asũtãana wʋn ẽŋɛ la wãne dige Asũtãana? 
MRK.3.24	So'olʋm ayɩla nẽrba sãn welge zɛbra taaba, so'olʋm ẽŋa wʋn wõrgɛ mɛ. 
MRK.3.25	La yire ayɩla dõma sãn welge zɛbra taaba, yi-ẽŋa wʋn wõrgɛ mɛ. 
MRK.3.26	La Asũtãana sãn isge zɛbɛ la a mẽŋa welge, a pãŋa la ba'asɛ mɛ, a kãn tã'agɛ ze'ele.
MRK.3.27	La nẽra ka tã wʋn kẽ pãŋa dãana yire ka vaagɛ a lɔgrɔ, sãn dagna tɩ a dẽŋɛ lʋ pãŋa dãana la mɛ, dee vaagɛ a lɔgrɔ la.
MRK.3.28	Mam yetɩ ya la sɩra, tɩ Nawẽnnɛ tã wʋn basɛ nẽrsaalba tõon-be'ero la wuu tɩ ba ɩtɩ la, la ba pɔ'ɔrɛ yetɔga la wuu taalɛ. 
MRK.3.29	La nẽra sãn pɔ'ɔgɛ Nawẽnnɛ Sɩa, Nawẽnnɛ kãn malɩn basɛ ẽ taalɛ. Tõon-be'e-ẽna taalɛ boe la a dãana zuo wakatɛ wuu.» 
MRK.3.30	Ban yetɩ kʋlkã'arga n dolɩ ẽ na ĩyã, tɩ a yele bɛla.
MRK.3.31	Tɩ Azezi ma, la a yɩbsɩ wa'am wa zɛ yẽŋa dee tõm yetɩ, ba wi ẽ tɩ a wa'am. 
MRK.3.32	La nẽr-kʋʋŋɔ n daan zĩ kaagɛ ẽ, tɩ ba yele ẽ yetɩ: «Fʋ ma, la fʋ yɩbsɩ n wãna n boe yẽŋa ɛɛra fɔ.» 
MRK.3.33	Tɩ Azezi yele ba yetɩ: «Ãne n de mam ma, la ãndõma n de mam yɩbsɩ?» 
MRK.3.34	Dee bɩsɛ nẽr-sɛba n zĩ kaagɛ ẽ na, yetɩ: «Mam ma, la mam yɩbsɩ n wãna. 
MRK.3.35	Se'ere n soe la, nẽr-sɛka woo n ɩtɩ Nawẽnnɛ n boorɩ se'em na n de mam yɩbga, la mam tã, la mam ma.»
MRK.4.1	Azezi le bɔna la mõgrɛ la nõorʋm zãsna nẽrba. Tɩ nẽr-kʋʋŋɔ zozo'e lagsɛ a zẽ'am. Bɛla tɩ a kẽ õorŋɔ la n boe mõgrɛ la pʋam na zĩ'ire, dee tɩ nẽr-kʋʋŋɔ la wuu bɔna mõgrɛ la nõorʋm. 
MRK.4.2	Tɩ a makɛ magsa zãsʋm ba yɛla zozo'e. A zãsŋɔ la pʋam a yele ba yetɩ: 
MRK.4.3	«Selse-ya, kaara n daan yese tɩ a lobge a bõnbuuri. 
MRK.4.4	La ẽn sẽŋɛ ka lɔbgra bõnbuuri la, basɛba lui la sore zuo, tɩ niinto wa'am wa di ba. 
MRK.4.5	Tɩ basɛba lui zẽ'a n de tãmpĩisi tɩ tẽntõnnɔ ka zo'oge mĩ. Tẽntõnnɔ n ka zo'oge mĩ na ĩyã, tɩ ba bule tɔtɔ yese, 
MRK.4.6	tɩ wʋntɛɛŋa yẽkɛ wẽ ba tɩ ba ki, ba yẽga n ka kẽ tẽŋa la ĩyã. 
MRK.4.7	Tɩ bõnbuuri basɛba lui gõ'osɩ zẽ'a. Tɩ gõ'osɩ la yese fʋrɛ ba, tɩ ba ka wɔm biɛ. 
MRK.4.8	Tɩ bõnbuuri basɛba lui zẽ'e-sõŋɔ pʋam bule yese, bɩ wɔm biɛ. Basɛba wɔm na biɛ pitã-tã, tɩ basɛba wɔm pisyoob-yoobɩ, tɩ basɛba wɔm kɔbga kɔbga.» 
MRK.4.9	A yele bɛla dee yetɩ: «Sɛka n wõm yetɔga wã, a selse sõŋa sõŋa.»
MRK.4.10	La Azezi yese la kẽnkɛrŋa tɩ sɛba n kaagɛ ẽ na, la a karẽnbiisi pia la ayi la soke ẽ magsa la võorɛ. 
MRK.4.11	Tɩ a yele ba yetɩ: «Nawẽnnɛ botɩ yãma bãŋɛ a so'olʋm yelle n sʋgɛ la mɛ. La sɛba n ka boe tõma pʋam na, yɛla wuu de la magsa bɔ ba.
MRK.4.12	‹Bɛla tɩ ba wʋn bɩsɛ yẽ dee kãn bãŋɛ.
MRK.4.12	Ba wʋn wõm dee kãn bãŋɛ a võorɛ.
MRK.4.12	Sãn dagɩ nɩ bɛla, ba wʋn leme wa'am Nawẽnnɛ zẽ'am,
MRK.4.12	tɩ a basɛ ba tõon-be'ero taalɛ.› »
MRK.4.13	La Azezi le yele ba yetɩ: «Yãma sãn ka bãŋɛ makrɛ ẽna wã võorɛ, yãma wʋn ẽŋɛ la wãne bãŋɛ magsa la wuu võorɛ? 
MRK.4.14	Bõnbuuri la tɩ kaara la lobge la, de la Nawẽnnɛ yetɔga. 
MRK.4.15	Sore la zuo tɩ bõnbuuri sɛba lui la, ãn wʋ nẽr-sɛba n wõm yetɔga la, tɩ Asũtãana wa'am tɔtɔ wa yese yetɔga la ba sũure pʋam. 
MRK.4.16	La tãmpĩa la zuo tɩ bõnbuuri sɛba lui la, ãn wʋ nẽr-sɛba n wõm yetɔga la dee sakɛ to'oge ba tɔtɔ la sũ-yẽlga. 
MRK.4.17	La yetɔga la n ka kẽ ba sũure pʋam na ĩyã, ba sakɛ la wakatɛ fẽe, la toogo bɩɩ nãmsgɔ sãn paagɛ ba yetɔga la ĩyã, ba basrɩ mɛ tɔtɔ. 
MRK.4.18	La gõ'osɩ la zẽ'a tɩ bõnbuuri sɛba lui la, ãn wʋ nẽr-sɛba n wõm yetɔga la, 
MRK.4.19	tɩ ba yɛm yɔɔra la dũnia wã yɛla, tɩ bõntarsõm yɛla pã'asra ba, tɩ yɛla basɛba yɛmleego tara ba, botɩ yetɔga la ka tãna wʋn wɔm biɛ ba sũure pʋam. 
MRK.4.20	La zẽ'e-sõŋɔ la tɩ bõnbuuri sɛba lui la, ãn wʋ nẽr-sɛba n wõnnɩ kõ-yẽlga la sakra, wɔm biɛ. Tɩ basɛba wɔm pitã-tã, tɩ basɛba pisyoob-yoobɩ, tɩ basɛba kɔbga kɔbga.»
MRK.4.21	Azezi le yele ba yetɩ: «Ba yõ'orɩ fɩtla dɩkɛ pɩ'ɩgɔ vuge ẽ, bɩɩ ba dɩkɛ ẽ ze'ele gɔrgɔ tilum? Ayɛɩ, ba wʋn dɩkɛ ẽ zoole la sɛla zuo. 
MRK.4.22	Bɛla, bõn-sɛka n sʋgɛ, dẽnɩ tɩ a puke. La bõn-sɛka wuu n lile wʋn lilge. 
MRK.4.23	Nẽr-sɛka n wõm yetɔga wã, a selse sõŋa sõŋa.»
MRK.4.24	A le yele ba yetɩ: «Mõrgɛ-ya wõm yãma n selsrɩ se'em na võorɛ. Bõn-sɛka tɩ ya dɩkɛ makɛ bɔ nẽrba la, Nawẽnnɛ wʋn makɛ la bɛla lebse ya, le makɛ pa'asɛ. 
MRK.4.25	Se'ere n soe la, sɛka n tarɩ, a wʋn bɔ ẽ pa'asɛ. La sɛka n ka tarɩ, bõn-sɛka tɩ a tarɩ la, a wʋn to'oge ẽ.»
MRK.4.26	Azezi le yele ba yetɩ: «Nawẽnnɛ so'olʋm ãn wʋ nẽra n bʋrɛ a bõnbuuri va'am pʋam. 
MRK.4.27	A sãn gĩsra mɛ bɩɩ a sãn piga mɛ, wʋntɛɛŋa la yʋ'ʋŋɔ, bõnbuuri la bulli mɛ yɛsra bɩta, tɩ a ka mina lan ɩtɩ se'em. 
MRK.4.28	Tẽntõnnɔ n botɩ bõnbuuri la yɛsra ba mẽŋa, dẽŋɛ puse võorɔ, yãŋa yõgɛ pʋa, wɔm biɛ, tɩ ba bɩ. 
MRK.4.29	La biɛ la sãn bɩ, kaara la sɛ'ɛrɩ ba mɛ, se'ere n soe la, bõnkɔɔla lagsgɔ paagɛ mɛ.»
MRK.4.30	Azezi le yele ba yetɩ: «Tɩ wʋn dɩkɛ la bẽm makɛ la Nawẽnnɛ so'olʋm, bɩɩ tɩ wʋn yetɩ a wõn na bẽm? 
MRK.4.31	A ãn wʋ sɔ'ɔrɔ biire n ãn pɩka pɩka gãnna bõnbuuri wuu n boe dũnia zuo. 
MRK.4.32	La ba sãn bʋrɛ ẽ, a bɩtɩ mɛ puse wil-kãra gãnna zẽvõorɔ buuri wuu. Tɩ niinto tãna wʋn tɛ ba tʋgrɔ a zuo a mã'asʋm pʋam.»
MRK.4.33	Azezi daan dɩkɛ la magsa zozo'e n ãn wʋ bãna tɔgɛ bɔ ba, masɛ wʋ ban wʋn tã'agɛ wõm se'em na. 
MRK.4.34	A ka tɔgɛ bɔ ba tɩ la sãn dagna magsa. La a sãn yese la a karẽnbiisi la mã'a kẽnkɛrŋa, tɩ a pa'alɩ ba yɛla la wuu võorɛ.
MRK.4.35	Daar-ẽŋa mẽŋa zaanõorɛ, tɩ Azezi yele a karẽnbiisi la yetɩ: «Tɩ dooge-ya mõgrɛ la ke bɔba.» 
MRK.4.36	Tɩ a karẽnbiisi la basɛ nẽr-kʋʋŋɔ la, dee sẽŋɛ ka kẽ õorŋɔ la tɩ Azezi boe mĩ na pʋam, dɩkɛ ẽ tɩ ba wɛ'ɛsa. La õornɔ basɛba n daan mẽ boe ba zẽ'am. 
MRK.4.37	Tɩ kʋseb-kãtɛ wa vugra ke'enke'em, tɩ ko-mĩ'isi wẽ'era kẽ'era õorŋɔ la pʋam deege la ba pɩrɛ ẽ. 
MRK.4.38	La Azezi gã la õorŋɔ la poorʋm kʋkɛ dafeere gĩsra. Tɩ a karẽnbiisi la nẽegɛ ẽ, soke ẽ yetɩ: «Karẽnsãama, tõma n yetɩ ki wã, la ka pakɛ fõn?» 
MRK.4.39	Tɩ a isge tãsɛ kʋsebgo la, dee yele ko-mĩ'isi la yetɩ: «Go'oge-ya, ãna-ya sĩm.» Tɩ kʋsebgo, la ko-mĩ'isi la go'oge ãna sĩm. 
MRK.4.40	Tɩ a soke ba yetɩ: «Bẽm tɩ ya zɔta dabeem bɛla? Bẽm tɩ ya ka bɔ Nawẽnnɛ sɩra?» 
MRK.4.41	Tɩ dabeem ba kẽ ba. Tɩ ba sɔkra taaba yetɩ: «Ãne n de ẽna tɩ kʋsebgo la ko'om sakra a nõorɛ?»
MRK.5.1	La Azezi la a karẽnbiisi la dooge paagɛ la mõgrɛ la doone Geraza dõma tẽŋa pʋam. 
MRK.5.2	Tɩ Azezi ze'ele õorŋɔ la pʋam sige. Tɩ bʋraa tɩ kʋlkã'arga dolɩ ẽ darɛ ze'ele yɔɔrʋm sẽnna tʋ'ʋsra ẽ. 
MRK.5.3	Bʋraa la daan kẽ'erɩ la yɔɔrɔ la tẽŋasʋka. Tɩ ba daan ka le tãna wʋn ba ẽ na bãnsɩ. 
MRK.5.4	Se'ere n soe la, ba daan ẽn ba la a nãma la a nu'usi la bãnsɩ, tɩ a ẽn kɔ ba basɛ. Tɩ nẽra nẽra daan ka tãna wʋn yãŋɛ ẽ. 
MRK.5.5	Wʋntɛɛŋa la yʋ'ʋŋɔ a ẽn ɛɛra la yɔɔrʋm, la tãnsɩ tẽŋasʋka kaasra tagursi, dee wẽ'era a mẽŋa la kuga pɔgna.
MRK.5.6	Tɩ a yẽ Azezi zãazãarɛ, zoe sẽŋɛ ka ka dũma tẽŋa a nẽŋam, 
MRK.5.7	dee tɔgɛ ke'enke'em yetɩ: «Azezi, Nawẽnnɛ n gãnnɩ wuu Dayʋa, bẽm n boe mam na fõn tẽŋasʋka? Mam sosrɩ fʋ mɛ Nawẽnnɛ ĩyã, da nãmsɛ ma.» 
MRK.5.8	Azezi dẽŋɛ yele kʋlkã'arga la mɛ yetɩ a yese dee basɛ ẽ. Bɛla n soe tɩ kʋlkã'arga la yele bɛla. 
MRK.5.9	Tɩ Azezi soke ẽ yetɩ: «Fõn yʋ'ʋrɛ?» Tɩ a lerge yetɩ: «Mam yʋ'ʋrɛ de la Atʋsa, se'ere n soe la, tõma zo'oge mɛ.» 
MRK.5.10	Tɩ a belem Azezi yetɩ, a da dige bãma tɩ ba yese tẽŋa la pʋam. 
MRK.5.11	La kurkurdõma zozo'e n daan boe tãŋa zuo ɔbra. 
MRK.5.12	Tɩ kʋlkã'arsɩ la belem Azezi yetɩ: «Bɔ tɩ nõorɛ tɩ tɩ sẽŋɛ ka kẽ kurkurdõma la.» 
MRK.5.13	Tɩ a sakɛ ban yele se'em na. Tɩ kʋlkã'arsɩ la basɛ bʋraa la dee sẽŋɛ ka kẽ kurkurdõma la. Tɩ ba wuu zoe sige ka lui mõgrɛ pʋam ki. Ba kãllɛ daan de wʋ tʋsayi.
MRK.5.14	Tɩ sɛba n daan gu'uri kurkurdõma la zoe sẽŋɛ tẽŋa pʋam, la kẽnkɛrsɩ la wuu ka yele sɛla n ẽŋɛ la. Tɩ ba sẽŋɛ tɩ ba ka bɩsɛ lan ẽŋɛ se'em. 
MRK.5.15	La ban paagɛ Azezi zẽ'am na, ba yẽ bʋraa la tɩ kʋlkã'arsɩ la daan dolɩ ẽ na n zĩ mĩ, yɛ futo, tɩ a yɛm bɔna sõŋa sõŋa. Tɩ dabeem kẽ ba. 
MRK.5.16	Tɩ sɛba n yẽ lan ẽŋɛ se'em na, tɔgɛ pa'alɛ ba bõn-sɛka n ẽŋɛ bʋraa la, la bõn-sɛka n ẽŋɛ kurkurdõma la. 
MRK.5.17	Tɩ ba belem Azezi yetɩ a fõrgɛ bãma tẽŋa.
MRK.5.18	Tɩ Azezi daan kẽ'era õorŋɔ la pʋam, tɩ bʋraa la tɩ kʋlkã'arsɩ daan dolɩ ẽ na belem Azezi yetɩ, a basɛ tɩ a dɔla ẽ. 
MRK.5.19	Tɩ Azezi ka sakɛ, dee yele ẽ yetɩ: «Kule ya yire ka yele fʋ yir-dõma Zuudãana n zoe fʋ ninbãalga se'em, la ẽn ẽŋɛ sɛla wuu bɔ fʋ la.» 
MRK.5.20	Tɩ bʋraa la sẽŋɛ Dekapɔlɩ so'olʋm ka mõola Azezi n ẽŋɛ bõn-sɛba wuu bɔ ẽŋa. Tɩ la daan di'ige ba wuu.
MRK.5.21	Azezi daan lebe dooge la mõgrɛ la doone ke bɔba la õorŋɔ la, daan bɔna mõgrɛ la nõorʋm, tɩ nẽr-kʋʋŋɔ zozo'e lagsɛ a zẽ'am. 
MRK.5.22	Tɩ Zifdõma wẽndeego nẽŋadõma nẽra ayɩla yʋ'ʋrɛ n de Azayirusi wa'am mĩ wa yẽ Azezi, ka dũma tẽŋa a nẽŋam, 
MRK.5.23	belem ẽ na a sũure wuu yetɩ: «Mam pɔyʋa n bẽ'erɩ deege la a ki, wa'am wa dɩkɛ fʋ nu'usi paglɛ a zuo tɩ a põsɛ da ki.» 
MRK.5.24	Tɩ Azezi dɔla ẽ wɛ'ɛsa, tɩ nẽr-kʋʋŋɔ dɔla ẽ mikra ẽ.
MRK.5.25	La pɔka n daan boe nẽrba la tẽŋasʋka luta sɩkẽŋa yʋʋma pia la ayi, tɩ la ka gɔ'ɔra. 
MRK.5.26	A daan nãmsɛ mɛ zozo'e tɩbdõma zẽ'am, dɩkɛ ẽn tarɩ sɛla wuu sã'am, dee tɩ la ka sõna, la malɩn gãnna la bɛla. 
MRK.5.27	Tɩ pɔka la daan wõm Azezi yelle, wa'am wa fɩrgɛ nẽr-kʋʋŋɔ la tẽŋasʋka paagɛ Azezi poorʋm kalʋm a fuugo. 
MRK.5.28	A daan yele a pʋtẽ'erʋm yetɩ: «Mam sãn kalʋm a fuugo mã'a, mam wʋn yẽ ĩmã'asʋm.» 
MRK.5.29	La ẽn kalʋm fuugo la, a zɩɩm na n yesrɩ la ze'ele mɛ ka le yɛsra, tɩ a bãŋɛ a ĩyã pʋam tɩ ẽŋa yẽ ĩmã'asʋm. 
MRK.5.30	La bilam mẽŋa tɩ Azezi bãŋɛ tɩ pãŋa n yese ẽŋa pʋam ẽŋɛ sɛla, tɩ a gelge soke nẽr-kʋʋŋɔ la yetɩ: «Ãn kalʋm mam fuugo?» 
MRK.5.31	Tɩ a karẽnbiisi la lerge ẽ yetɩ: «Fõn yẽ la nẽr-kʋʋŋɔ n mikri fõn wãna, dee sɔkra tɩ ãn kalʋm fõn.»
MRK.5.32	Tɩ Azezi bɩsɛ kaagɛ tɩ a bãŋɛ nẽr-sɛka n ẽŋɛ bɛla. 
MRK.5.33	Tɩ dabeem tara pɔka la, tɩ a gõgra. La ẽn bãŋɛ sɛla n ẽŋɛ ẽ na, a wa'am mɛ wa ka dũma tẽŋa Azezi nẽŋam tɔgɛ ẽ a sɩra wuu. 
MRK.5.34	Tɩ Azezi yele ẽ yetɩ: «M bia, fõn bɔ mam sɩra la n botɩ fʋ yẽ ĩmã'asʋm. Sẽŋɛ la sũ-mã'asʋm, fʋ bã'a la basɛ ya.»
MRK.5.35	La Azezi n ken bɔna mĩ tɔgra la, tɩ nẽrba ze'ele Zifdõma wẽndeego nẽŋadãana la yire wa'am wa yele ẽ yetɩ: «Fʋ pɔyʋa la ki mɛ. Da le nãmsɛ karẽnsãama.» 
MRK.5.36	Tɩ Azezi wõm ban yele se'em na, dee yele Zifdõma wẽndeego nẽŋadãana la yetɩ: «Da zoe dabeem, wen bɔ mam sɩra.» 
MRK.5.37	La Azezi daan ka basɛ tɩ nẽra nẽra kɔlgɛ ẽ, sãn dagna Apɩyɛɛrɩ, la Azakɩ, la a yɩbga Azã mã'a. 
MRK.5.38	La ban sẽŋɛ ka paagɛ Zifdõma wẽndeego nẽŋadãana yire la, tɩ Azezi yẽ nẽr-kʋʋŋɔ n voolɩ, kaasra dee fabla zozo'e. 
MRK.5.39	Tɩ a kẽ yire la yele ba yetɩ: «Bẽm tɩ ya vɔɔla dee kɛlla? Bia la ka ki, a gĩsri mɛ.» 
MRK.5.40	Tɩ ba la'ara ẽ. Tɩ a botɩ nẽrba la wuu yese yẽŋa, dee doose bia la sɔ, la a ma, la a karẽnbiisi batã la kẽ bia la n boe zẽ'a na, 
MRK.5.41	gʋrɛ a nu'ugo dee yele ẽ yetɩ: «Talita kumi.» A võorɛ de la: «Pugla, mam yetɩ fʋ tɩ fʋ isge.» 
MRK.5.42	Tɩ pugla la daan darɛ isge sẽnna. Tɩ la di'ige nẽrba la, tɩ ba zɛ yɛrɩ. Pugla la daan tarɩ la yʋʋma pia la ayi. 
MRK.5.43	Tɩ Azezi daan kã'an ba yetɩ, ba da kãn botɩ nẽra nẽra bãŋɛ bõn-ẽŋa. Dee yetɩ, ba bɔ pugla la dia tɩ a di.
MRK.6.1	Azezi daan basɛ tẽn-ẽŋa dee sẽŋɛ la a mẽŋa tẽŋam, tɩ a karẽnbiisi la doose ẽ. 
MRK.6.2	Tɩ Zifdõma vo'osgo daarɛ tɩ a kẽ ba wẽndeem zãsna nẽrba. Tɩ nẽrba pãɩ wõm a zãsŋɔ la, tɩ la di'ige ba, tɩ ba sɔkra taaba yetɩ: «Bʋra-ẽna yẽ zãsŋɔ ẽna la bɛ? Ãne bɔ ẽ yɛm ẽna? A ẽŋɛ la wãne ɩta bõn-yãlma bɛla? 
MRK.6.3	Dagɩ ẽna n de dɔ-wãta la? Dagɩ ẽna n de Amaari dayʋa, tɩ a yɩbsɩ dɛna Azakɩ, la Azoze, la Azudi, la Asimõ la? Dagɩ a tãpa n boe tõma zẽ'am kalam wã?» Bɛla tɩ ba zagsɛ ka bɔ Azezi sɩra. 
MRK.6.4	Tɩ a yele ba yetɩ: «Nawẽnnɛ nõtɔ'ɔsa yẽtɩ pẽka mɛ, sãn dagna a mẽŋa tẽŋa, la a buuri, la a yir-dõma tẽŋasʋka mã'a tɩ a ka yẽtɩ pẽka.» 
MRK.6.5	La a daan ka yãŋɛ tõm tõon-yãlma bilam, sãn dagna bã'adõma fẽe tɩ a daan dɩkɛ a nu'usi paglɛ ba zuto, tɩ ba yẽ ĩmã'asʋm. 
MRK.6.6	La ban daan ka bɔ ẽ sɩra la, la di'ige ẽ mɛ.
MRK.6.6	Azezi daan kaarɩ la tẽnsɩ la n boe bilam na zãsna nẽrba, 
MRK.6.7	daan wi a karẽnbiisi pia la ayi la, tɩ ba wa'am a zẽ'am tɩ a tõm ba bayi bayi, dee bɔ ba pãŋa tɩ ba dige kʋlkã'arsɩ. 
MRK.6.8	Dee daan yele ba yetɩ: «Da dɩkɛ-ya sɛla sɛla sore la sẽnnɛ ĩyã, dɩkɛ-ya dasaarɛ mã'a, da tara-ya dia, bɩɩ tãmpɔkɔ, bɩɩ ligri sũm sẽŋɛ. 
MRK.6.9	La pire-ya tagra, dee da yɛ-ya futo bayi bayi.» 
MRK.6.10	A le yele ba yetɩ: «Yan sẽŋɛ ka sige yi-sɛka, kẽ'era-ya bilam ka paagɛ daar-sɛka tɩ ya wʋn yese fõrgɛ tẽŋa la. 
MRK.6.11	La tẽn-sɛka nẽrba n ka to'oge ya, bɩɩ ka selse ya yetɔga, ya yese zẽ'e-ẽŋa dee pɩɩsɛ ya nãma tẽntõnnɔ basɛ mĩ. Ya sãn ẽŋɛ bɛla, la wʋn pa'alɛ ba tɩ ba ka ẽŋɛ sõŋa.» 
MRK.6.12	Tɩ karẽnbiisi la sẽŋɛ ka mõola yetɩ, ba teege yɛm basɛ tõon-be'ero. 
MRK.6.13	Dee dige kʋlkã'arsɩ zozo'e tɩ ba yese, dee ẽŋɛ kaam ẽŋɛ bã'adõma zozo'e zuto, tɩ ba yẽ ĩmã'asʋm.
MRK.6.14	Tɩ naba A'erɔdɩ wõm Azezi yelle, se'ere n soe la, Azezi yʋ'ʋrɛ daan yese la zẽ'a woo. Tɩ nẽrba basɛba daan yɛta tɩ: «A de la Azã n daan misri nẽrba ko'om pʋam na n vo'oge, bɛla n soe tɩ a tara pãŋa tõnna tõon-yãlma.» 
MRK.6.15	Tɩ basɛba yetɩ: «A de la Nawẽnnɛ nõtɔ'ɔsa A'eli n leme wa'am.» Tɩ sɛba yetɩ: «A de la Nawẽnnɛ nõtɔ'ɔsa ayẽma wʋ Nawẽnnɛ nõtɔ'ɔsrɩba basɛba n daan boe la.» 
MRK.6.16	Tɩ naba A'erɔdɩ daan wõm bɛla, yetɩ: «A de la Azã sɛka tɩ mam daan botɩ ba wike a zuugo la n vo'oge.»
MRK.6.17	Se'ere n soe la, A'erɔdɩ mẽŋa n daan botɩ ba yõkɛ Azã lʋ tarɩ ka kẽ'esɛ yʋ'a deem, a kẽema Afilipi pɔga A'erodɩadɩ ĩyã. Se'ere n soe la, a daan fãagɛ la a kẽema pɔga di. 
MRK.6.18	Tɩ Azã daan yele ẽ yetɩ, la ka masɛ tɩ a fãagɛ a kẽema pɔga di. 
MRK.6.19	Tɩ A'erodɩadɩ sũure yĩige la Azã, tɩ a zɩgra tɩ a kʋ ẽ, la A'erɔdɩ ĩyã a ka tã'agɛ kʋ ẽ. 
MRK.6.20	A'erɔdɩ daan zotɩ Azã mɛ, a daan mi tɩ a de la nẽr-sõŋɔ, dee dɛna pʋpeelem dãana, bɛla ĩyã tɩ a gu'ura ẽ tɩ sɛla da ẽŋɛ ẽ. A daan sãn ẽn sɛlsra Azã yetɔga, la dãanɩ ẽ mɛ zozo'e, la baa bɛla, a ẽn sɛlsra ẽ mɛ la sũ-yẽlga.
MRK.6.21	La daarɛ ayɩla tɩ A'erɔdɩ ẽŋɛ a dɔka daarɛ kibsa, wi a tẽŋa nẽrzuto, la sʋda-kɛ'ɛndõma, la Galile nẽŋadõma. Tɩ A'erodɩadɩ yẽ sore ẽŋɛ ẽŋa n boorɩ se'em na. 
MRK.6.22	A'erodɩadɩ pɔyʋa n daan kẽ ka wa, tɩ A'erɔdɩ, la sãama la sũure ẽŋɛ yẽlʋm. Tɩ naba la yele pugla la yetɩ: «Sose mam fõn boorɩ sɛla tɩ m bɔ fɔ.» 
MRK.6.23	Dee pɔɩ yetɩ: «Bõn-sɛka wuu tɩ fʋ wʋn sose mam, baa la sãn dɛna mam so'olʋm pʋsʋka, mam wʋn bɔ fɔ.» 
MRK.6.24	Tɩ pugla la yese ka soke a ma yetɩ: «M sose bẽm?» Tɩ a ma lerge ẽ yetɩ: «Sose Azã n mise nẽrba ko'om pʋam na zuugo.» 
MRK.6.25	Tɩ pugla la lebe naba la zẽ'am tɔtɔ ka yele ẽ yetɩ: «Mam boorɩ tɩ fʋ dɩkɛ la Azã n mise nẽrba ko'om pʋam na zuugo ẽŋɛ la-pɛsŋa pʋam bɔ ma lɛɛlɛ wã.» 
MRK.6.26	Tɩ naba la sũure sã'am halɩ, la ẽn pɔɩ nẽrba la zẽ'am na ĩyã, a ka boorɩ tɩ a mõŋɛ ẽ. 
MRK.6.27	Tɩ a tõm a sʋdaaga tɔtɔ yetɩ, a sẽŋɛ ka wike Azã zuugo tarɩ wa'am. Tɩ a yese sẽŋɛ yʋ'a deem na ka wike Azã zuugo, 
MRK.6.28	dɩkɛ ẽŋɛ la-pɛsŋa pʋam tarɩ wa'am wa bɔ pugla la. Tɩ pugla la dɩkɛ zuugo la bɔ a ma. 
MRK.6.29	Tɩ Azã karẽnbiisi wõm, sẽŋɛ ka dɩkɛ kũm na laagɛ.
MRK.6.30	Azezi n tõm sɛba la leme mɛ wa lagsɛ taaba a zẽ'am tɔgɛ pa'alɛ ẽ bãma n ẽŋɛ sɛla, la bãma n zãsʋm se'em wuu. 
MRK.6.31	La nẽrba zozo'e n daan sẽnnɩ mĩ dee fõrgra, tɩ Azezi la a karẽnbiisi la daan ka yẽ folle wʋn di. Tɩ Azezi yele a karẽnbiisi la yetɩ: «Wa'am-ya tɩ tɩ yese kẽnkɛrŋa zẽ'e-sɛka tɩ nẽrba ka boe mĩ na, tɩ ya ka vo'ose fẽe.» 
MRK.6.32	Tɩ ba kẽ õorŋɔ wɛ'ɛsa kẽnkɛrŋa zẽ'e-sɛka tɩ nẽrba ka boe.
MRK.6.33	Tɩ nẽrba zozo'e daan yẽ ban we'esɩ la bãŋɛ ba, daan yese tẽnsɩ la wuu pʋam lagɩm sẽŋɛ tɔtɔ dẽŋɛ Azezi la a karẽnbiisi la zẽ'e-sɛka tɩ ba we'esɩ la. 
MRK.6.34	Tɩ Azezi paagɛ ze'ele õorŋɔ la zuo sige, yẽ nẽr-kʋʋŋɔ la, tɩ ba ninbãalga yõkɛ ẽ, se'ere n soe la, ba ãn wʋ piisi n ka tarɩ dũnsĩina. Tɩ a daan zãsna ba yɛla zozo'e. 
MRK.6.35	Tɩ wẽnnɛ daan kẽ'era, tɩ a karẽnbiisi la sẽŋɛ ka yele ẽ yetɩ: «Kalam zẽ'a de la mõom dee tɩ wẽnnɛ kẽ'era, 
MRK.6.36	basɛ nẽrba la tɩ ba sẽŋɛ yiɛ, la tẽn-pɩgsɩ la ka da dia di.» 
MRK.6.37	Tɩ a lerge ba yetɩ: «Yãma mẽŋa bɔ ba dia tɩ ba di.» Tɩ ba soke ẽ yetɩ: «Tɩ wʋn sẽŋɛ ka da borborɩ lig-kõba kɔbsyi tarɩ wa'am wa bɔ ba tɩ ba di?» 
MRK.6.38	Tɩ Azezi soke ba yetɩ: «Yãma tarɩ la borborɩ balɛ? Sẽŋɛ-ya ka bɩsɛ.» Tɩ ba sẽŋɛ ka bɩsɛ, dee leme wa yetɩ: «Tõma tarɩ la borborɩ banuu la zũma bayi.»
MRK.6.39	Tɩ Azezi yele ba yetɩ, ba basɛ tɩ nẽrba la welse sill-sille zĩ'ire mõ-mã'asa la zuo. 
MRK.6.40	Tɩ ba daan zĩ'ire kɔbga kɔbga, tɩ basɛba zĩ'ire pinu-nu. 
MRK.6.41	Tɩ Azezi dɩkɛ borborɩ banuu, la zũma bayi la gorge bɩsɛ saazuo pʋ'ʋsɛ Nawẽnnɛ, dee fiise borborɩ la bɔ a karẽnbiisi la yetɩ, ba pʋɩ nẽrba la, dee dɩkɛ zũma bayi la fiise bɔ ba wuu. 
MRK.6.42	Tɩ ba wuu di tɩgɛ. 
MRK.6.43	Tɩ a karẽnbiisi la vaagɛ borbor-gito, la zũn-gito n deege pɩrɛ pɩtɔ pia la ayi. 
MRK.6.44	Nẽrba la n daan di dia la, bʋraasɩ de la tʋsanuu.
MRK.6.45	Bɛla poorʋm tɩ Azezi darɛ basɛ tɩ a karẽnbiisi la kẽ õorŋɔ dẽŋɛ ẽ dɔɔra mõgrɛ la doone ke bɔba, Betisayida tẽŋa bɔba. Dee tɩ a mẽŋa weege tɩ a keese nẽrba la. 
MRK.6.46	La ẽn keese ba la, a sẽŋɛ la tãŋa zuo tɩ a ka pʋ'ʋsɛ. 
MRK.6.47	Tɩ wẽnnɛ kẽ tɩ õorŋɔ la bɔna ko-kãtɛ la tẽŋasʋka, dee tɩ Azezi bɔna doone ẽŋa ayɩla mã'a. 
MRK.6.48	Tɩ Azezi yẽ tɩ a karẽnbiisi la n mõnnɩ õorŋɔ la nãmsrɩ mɛ zozo'e, se'ere n soe la, kʋsebgo n vugri tʋ'ʋsra ba. Tɩ beere yɔna wiire, tɩ a sẽnna ko'om na zuo wɛ'ɛsa ba bɔba, bɔɔra tɩ a gãŋɛ ba tole. 
MRK.6.49	La ban yẽ ẽn sẽnnɩ ko'om na zuo la, ba tẽ'esɛ tɩ a de la ki-isgne, tɩ ba kaasɛ tagursi. 
MRK.6.50	Ba wuu yẽ ẽ mɛ, tɩ dabeem kẽ ba. Tɩ a darɛ yele ba yetɩ: «La de la mam, keŋe-ya ya sũure, da zoe-ya dabeem!» 
MRK.6.51	Dee zom ba zẽ'am õorŋɔ la pʋam, tɩ kʋsebgo la go'oge. Tɩ karẽnbiisi la palẽŋa ẽkɛ, tɩ ba zɛ yɛrɩ, se'ere n soe la, 
MRK.6.52	ba ka bãŋɛ borborɩ bõn-yãlma la võorɛ, ba pʋtẽ'era ka like.
MRK.6.53	Ba pãrgɛ mõgrɛ la dooge paagɛ la Zenezarɛtɩ, ze'ele mõgrɛ la nõorʋm. 
MRK.6.54	La ban daan ze'ele õorŋɔ la pʋam dooge la, tɩ nẽrba la bãŋɛ Azezi tɔtɔ. 
MRK.6.55	Tɩ ba zoe kẽ so'olʋm na wuu, tɩ ba zɛ bã'adõma ba bõn-gã'ala pʋam wa'am, bãma n wõm tɩ Azezi boe zẽ'e-sɛka la. 
MRK.6.56	La Azezi daan sãn ẽn sẽŋɛ zẽ'e-sɛka woo, tẽn-kãra, la tẽn-pɩgsɩ, la yiɛ n boe kẽnkɛrsɩ la, ba tarɩ la bã'adõma sẽnna gã'ata da'asɩ pʋam, dee bɛlna ẽ yetɩ, a basɛ tɩ bã'adõma la kalʋm a fuugo nõorɛ mã'a. La sɛba wuu n daan kalʋm a fuugo la yẽ ĩmã'asʋm mɛ.
MRK.7.1	Farisi dõma, la lɔɔ karẽnsãandõma basɛba n ze'ele Zerizalɛm daan wa'am wa lagsɛ Azezi zẽ'am, 
MRK.7.2	yẽ tɩ a karẽnbiisi la basɛba diti la nu'usi n ka ãn sõŋa, la boorɩ tɩ la yetɩ ba ka peege nu'usi wʋ Zifdõma sisgo n yetɩ ba ɩta se'em na.
MRK.7.3	Farisi dõma, la Zifdõma wuu sãn ka wobse nu'usi wʋ ba yaabdõma malŋɔ la, ba ka diti. 
MRK.7.4	Ba sãn ze'ele da'am wa'am, ba wʋn peege ba mẽŋa mɛ dee di. La malŋɔ basɛba zozo'e tɩ ba ɩtɩ, la de la wama, la yɔa, la kuto laasɩ peere.
MRK.7.5	Tɩ Farisi dõma, la lɔɔ karẽnsãandõma la soke Azezi yetɩ: «Bẽm tɩ fõn karẽnbiisi la ka sakra tɩ yaabdõma malŋɔ la, dita dia la nu'usi n ka ãn sõŋa?» 
MRK.7.6	Tɩ Azezi lerge ba yetɩ: «A'ezayi n yʋʋn to'oge Nawẽnnɛ yetɔga la tɔgɛ ya yelle la, a tarɩ bʋʋrɔ, yãma de la pʋlibsum dõma wʋ lan gʋlsɛ se'em na. La gʋlsɛ tɩ Nawẽnnɛ yetɩ:
MRK.7.6	‹Nẽr-bãna pẽgrɩ mam na nõorɛ yetɔga,
MRK.7.6	la ba sũure la zãagɛ la mam mɛ.
MRK.7.7	Ban nã'asrɩ mam na,
MRK.7.7	la de la zãŋa.
MRK.7.7	Se'ere n soe la, ba zãsnɩ la zãsŋɔ n de nẽrsaalba nõorɛ.›
MRK.7.8	Ya basɛ Nawẽnnɛ nõorɛ mɛ dee dɔla nẽrsaalba malŋɔ.»
MRK.7.9	Azezi le yele ba yetɩ: «Ya sɩrɩ zagsɛ Nawẽnnɛ lɔɔ mɛ, dee tɩ ya dɔla ya mẽŋa malŋɔ. 
MRK.7.10	Amoyisi yʋʋn yetɩ: Nanna fʋ sɔ, la fʋ ma. Dee le yetɩ: Nẽr-sɛka sãn tɔgɛ a sɔ bɩɩ a ma be'em, dẽnɩ tɩ ba kʋ ẽ. 
MRK.7.11	La yãma yetɩ: Nẽra sãn yele a sɔ, bɩɩ a ma yetɩ: Mam n tarɩ bõn-sɛba tɩ m sõŋɛ fʋ la de la ‹Kɔrbã›, (a võorɛ de la ‹Nawẽnnɛ bõnɔ›), 
MRK.7.12	la ka le masɛ tɩ a ɩta sɛla bɔ'ɔra a sɔ, la a ma. 
MRK.7.13	Yãma mẽŋa malŋɔ la tɩ ya zãsnɩ nẽrba la, botɩ ya basɛ tɩ Nawẽnnɛ yetɔga la dɛna la zãŋa. La bõnɔ zozo'e n wõm na bɛla tɩ ya ɩtɩ.»
MRK.7.14	La Azezi le wi la nẽr-kʋʋŋɔ, tɩ ba wa'am a zẽ'am, tɩ a yele ba yetɩ: «Yãma wuu, selse-ya mam sõŋa wõm a võorɛ. 
MRK.7.15	Sɛla n ze'etɩ yẽŋa kẽ'erɩ nẽrsaala pʋʋrʋm ka tã wʋn botɩ a dɛna dẽgrɔ. Bõn-sɛka n ze'etɩ nẽrsaala pʋam yɛsra n botɩ a dɛna dẽgrɔ. [ 
MRK.7.16	Sɛka n wõm yetɔga wã, a selse sõŋa sõŋa.]»
MRK.7.17	La a daan ze'ele nẽrba la zẽ'am kẽ la deem. Tɩ a karẽnbiisi la soke ẽ makrɛ la võorɛ. 
MRK.7.18	Tɩ a yele ba yetɩ: «Yãma yɛm mẽ ka like? Yãma ka bãŋɛ tɩ sɛla n ze'etɩ yẽŋa kẽ'era nẽrsaala pʋʋrʋm ka tã wʋn botɩ a dɛna dẽgrɔ? 
MRK.7.19	Se'ere n soe la, bõn-bãma ka kẽ'erɩ sũure pʋam, ba kẽ'erɩ la pʋʋrɛ pʋam tɩ ba yẽ'era ba basra.» (Azezi n daan yele bɛla la, a boorɩ tɩ a yetɩ dia ka bɔ'ɔrɩ dẽgrɔ, nẽra tã wʋn di dia wuu mɛ.) 
MRK.7.20	Dee daan le yetɩ: «La de la bõn-sɛka n ze'etɩ nẽrsaala pʋam yɛsra n botɩ a dɛna dẽgrɔ. 
MRK.7.21	Se'ere n soe la, pʋtẽ'e-yooro ze'etɩ la nẽrsaala sũure pʋam botɩ a bɔɔra tɩ a ẽŋɛ be'em: yalsɩ, la nayigum, la nẽr-kʋa, 
MRK.7.22	la taaba pɔgba la taaba sɩrba gã'a, la nẽra n nõŋɛ bõnɔ, la pʋtʋʋlgɔ, la yɛmkẽgsɩga, la tõon-dẽgrɔ, la nẽra n ɩtɩ sũure la a tadãana bõnɔ, la pɔ'ɔrɛ yetɔga, la pa'al-m-mẽŋa, la yalm-tõoma. 
MRK.7.23	Bõn-be'ero bãna wuu ze'etɩ la nẽrsaala sũure pʋam botɩ a dɛna dẽgrɔ.»
MRK.7.24	Azezi daan ze'ele zẽ'e-ẽŋa sẽŋɛ la Tiiri so'olʋm ka kẽ yire pʋam, dee ka bɔɔra tɩ nẽra bãŋɛ tɩ ẽŋa boe bilam. La a daan ka tã'agɛ sʋgɛ. 
MRK.7.25	Tɩ pɔka ayɩla tɩ kʋlkã'arga daan dolɩ a pɔyʋa, wõm Azezi yelle, sẽŋɛ ka ka dũma tẽŋa a nẽŋam, 
MRK.7.26	sose ẽ yetɩ, a dige kʋlkã'arga la tɩ a yese dee basɛ a pɔyʋa la. Pɔka la daan de la Grɛkɩ, ba dɔgɛ ẽ na Fenisi tẽŋa n boe Siiri so'olʋm pʋam. 
MRK.7.27	Tɩ Azezi lerge ẽ yetɩ: «Basɛ tɩ kɔma dẽŋɛ di tɩgɛ, se'ere n soe la, la ka masɛ tɩ ba dɩkɛ kɔma dia bɔ baasɩ.» 
MRK.7.28	Tɩ pɔka la lerge ẽ yetɩ: «M Zuudãana, la de la sɩra, la baasɩ n boe ba dãana taablɩ tilum diti la kɔma di-zõra n luti la.» 
MRK.7.29	Tɩ Azezi yele ẽ yetɩ: «Fõn lerge se'em wã ĩyã, kule, tɩ kʋlkã'arga la basɛ fʋ pɔyʋa la.» 
MRK.7.30	Tɩ pɔka la daan lebe kule, la ẽn paagɛ yire la, a yẽ tɩ a pɔyʋa la gã la bõn-gã'ala pʋam, la kʋlkã'arga la sɩrɩ yese dee basɛ ẽ mɛ.
MRK.7.31	Azezi le ze'ele Tiiri so'olʋm doose la Sidõ, doose Dekapɔlɩ tẽnsɩ pʋam lebe Galile mõgrɛ la bɔba. 
MRK.7.32	Tɩ ba tarɩ bʋraa n de waŋa, dee ka tãna tɔgra sõŋa wa'am a zẽ'am, wa belem ẽ yetɩ, a dɩkɛ a nu'ugo paglɛ waŋa la zuo. 
MRK.7.33	Tɩ Azezi tarɩ ẽ nẽr-kʋʋŋɔ la pʋam yese kẽnkɛrŋa dɩkɛ a nu'ubiɛ tũm a tʋba pʋam, dee tʋbsɛ nõtõorʋm kalʋm bʋraa la zɩlɩŋa. 
MRK.7.34	Dee gorge saazuo sĩ'im vo'ose fõo, dee yele bʋraa la yetɩ: «Efata», a võorɛ de la «yo'oge!» 
MRK.7.35	Bilam mẽŋa tɩ bʋraa la tʋba yo'oge, tɩ a zɩlɩŋa lakɛ, tɩ a tɔgra sõŋa sõŋa. 
MRK.7.36	Tɩ Azezi kã'an ba yetɩ, ba da tɔgɛ bɔ nẽra nẽra. La ẽn daan kã'an ba yetɩ, ba da tɔgɛ bɔ nẽra nẽra la, ba daan tõn tɔgra mɛ zozo'e. 
MRK.7.37	Tɩ la di'ige ba zozo'e halɩ tɩ ba yɛta tɩ: «A ẽŋɛ sɛla woo la sõŋa, botɩ wansɩ wõnna, tɩ mugro tɔgra.»
MRK.8.1	Dabs-bãma pʋam nẽr-kʋʋŋɔ n daan le lagsɛ, tɩ dia ka bɔna tɩ ba wʋn di. Tɩ Azezi wi a karẽnbiisi la yele ba yetɩ: 
MRK.8.2	«Nẽr-kʋʋŋɔ wã ninbãalga n tarɩ mam, se'ere n soe la, dabsa atã tɩ ba boe mam zẽ'am dee ka tara dia wʋn di. 
MRK.8.3	Mam sãn basɛ ba tɩ ba kule ba yiɛ la kɔm, ba wʋn ka vibe mɛ sore, se'ere n soe la, basɛba ze'ele la zẽ'a n zãagɛ wa'am.» 
MRK.8.4	Tɩ a karẽnbiisi la lerge ẽ yetɩ: «Tɩ wʋn ẽŋɛ la wãne tã'agɛ yẽ dia tɩ la seke nẽr-bãna wuu, zẽ'e-ẽna n de mõom wã?» 
MRK.8.5	Tɩ Azezi soke ba yetɩ: «Yãma tarɩ la borborɩ balɛ?» Tɩ ba lerge yetɩ: «Bayopɔɩ.»
MRK.8.6	Tɩ a botɩ nẽrba la zĩ'ire tẽŋa. Dee dɩkɛ borborɩ bayopɔɩ la pʋ'ʋsɛ Nawẽnnɛ, dee fiise bɔ a karẽnbiisi la tɩ ba pʋɩ nẽrba la. Tɩ ba pʋɩ nẽr-kʋʋŋɔ la. 
MRK.8.7	La ba daan tarɩ la zũn-pɩgsɩ mẽ fẽe. Tɩ Azezi pʋ'ʋsɛ Nawẽnnɛ zũma la ĩyã, dee botɩ a karẽnbiisi la dɩkɛ pʋɩ nẽrba la. 
MRK.8.8	Tɩ nẽrba la daan di tɩgɛ. Dee tɩ a karẽnbiisi la vaagɛ dia n weege pɩrɛ pɩtɔ bayopɔɩ. 
MRK.8.9	Nẽrba la n daan di dia la, bʋraasɩ de wʋ tʋsanaasɩ. Tɩ Azezi daan botɩ ba kule, 
MRK.8.10	dee tɩ ẽŋa la a karẽnbiisi la kẽ õorŋɔ sẽŋɛ Dalmanuta so'olʋm.
MRK.8.11	Tɩ Farisi dõma daan wa'am wa wẽ'era nõke'ene la Azezi, yetɩ ba makɛ ẽ bɩsɛ, yele ẽ yetɩ, a botɩ bõn-yãlma ze'ele saazuo ẽŋɛ n pa'alɩ tɩ ẽŋa ze'ele la Nawẽnnɛ yire. 
MRK.8.12	Tɩ Azezi sĩ'im vo'ose fõo, dee soke yetɩ: «Bẽm tɩ zamãana ẽna nẽrba ɛɛra bõn-yãlma? Mam yetɩ ya la sɩra, tɩ mam kãn botɩ bõn-yãlma n pa'alɛ bɛla ẽŋɛ tɩ zamãana ẽna yẽ.»
MRK.8.13	La Azezi basɛ ba mɛ dee le kẽ õorŋɔ dɔɔra mõgrɛ la doone ke bɔba. 
MRK.8.14	Tɩ a karẽnbiisi la daan yĩm ka dɩkɛ borborɩ, sãn dagna borborɩ ayɩla mã'a tɩ ba tarɩ õorŋɔ la pʋam. 
MRK.8.15	Tɩ Azezi kã'an ba yetɩ: «Guuse-ya ya mẽŋa la Farisi dõma, la naba A'erɔdɩ dãbɩllɛ la.» 
MRK.8.16	Tɩ karẽnbiisi la tɔgra la taaba yetɩ: «Tõma n ka tarɩ borborɩ la ĩyã tɩ a yele bɛla.» 
MRK.8.17	Tɩ Azezi daan bãŋɛ, soke ba yetɩ: «Bẽm tɩ ya tɔgra la taaba tɩ la de la yãma n ka tarɩ borborɩ la ĩyã? Yãma ka wõm a võorɛ? Yãma yɛm ka like? 
MRK.8.18	Yãma tarɩ la nini dee ka yẽta? Ya tarɩ la tʋba dee ka wõnna? Yãma ka tẽrɩ? 
MRK.8.19	Mam n daan fiise borborɩ banuu la bɔ bʋraasɩ tʋsanuu tɩ ba di la, borborɩ gito n deege la, pɩtɔ balɛ tɩ yãma daan vaagɛ?» Tɩ ba lerge ẽ yetɩ: «Pɩtɔ pia la ayi.» Tɩ a le soke ba yetɩ: 
MRK.8.20	«La mam n daan fiise borborɩ bayopɔɩ la pʋɩ bʋraasɩ tʋsanaasɩ la, yãma daan vaagɛ sɛba n deege la pɩtɔ balɛ?» Tɩ ba lerge yetɩ: «Pɩtɔ bayopɔɩ.» 
MRK.8.21	Tɩ a soke ba yetɩ: «Yãma nãn ka wõm a võorɛ?»
MRK.8.22	Azezi la a karẽnbiisi la daan sẽŋɛ la Betisayida. Tɩ ba tarɩ fʋa wa'am Azezi zẽ'am wa belem ẽ yetɩ a kalʋm ẽ. 
MRK.8.23	Tɩ Azezi gʋrɛ fʋa la nu'ugo ve'ege ẽ tẽŋa la pʋam yese kẽnkɛrŋa, ka tʋbsɛ nõtõorʋm ẽŋɛ a nini, dee dɩkɛ a nu'usi paglɛ a zuo, soke ẽ yetɩ: «Fõn yẽtɩ sɛla mɛ bɩɩ?» 
MRK.8.24	Tɩ bʋraa la dɔ'ɔgɛ zuugo bɩsɛ, yetɩ: «Mam yẽtɩ nẽrba tɩ ba ãna wʋ tɩɩsɩ la, la ba sẽnnɩ mɛ.» 
MRK.8.25	Tɩ Azezi le dɩkɛ a nu'usi kalʋm fʋa la nini. Tɩ a nini pike yɩlɩŋɛ, tɩ a yẽta sɛla woo sõŋa sõŋa. 
MRK.8.26	Tɩ Azezi basɛ ẽ yetɩ a kule, a da le kẽ tẽŋa la pʋam.
MRK.8.27	La Azezi la a karẽnbiisi la daan we'esɩ la tẽnsɩ n lɛm tẽŋa yʋ'ʋrɛ n de Filipi Sezaare. La ban boe sore wɛ'ɛsa la, tɩ a soke ba yetɩ: «Nẽrba yetɩ mam de la ãne?» 
MRK.8.28	Tɩ ba lerge yetɩ: «Sɛba yetɩ fõn de la Azã n daan misri nẽrba ko'om pʋam na. Tɩ basɛba yetɩ fõn de la Nawẽnnɛ nõtɔ'ɔsa A'eli. Tɩ sɛba yetɩ fõn de la Nawẽnnɛ nõtɔ'ɔsrɩba n yʋʋn boe la nẽra ayɩla.» 
MRK.8.29	Tɩ a soke ba yetɩ: «La yãma yetɩ mam de la ãne?» Tɩ Apɩyɛɛrɩ lerge yetɩ: «Fõn de la Krisi tɩ Nawẽnnɛ tõm na.» 
MRK.8.30	Tɩ Azezi kã'an ba yetɩ, ba da tɔgɛ ẽŋa yelle bɔ nẽra nẽra.
MRK.8.31	Tɩ Azezi yãŋa zãsna a karẽnbiisi la, yele ba yetɩ: «Dẽnɩ tɩ mam n de Nẽrsaala Dayʋa la nãmsɛ zozo'e. Tẽŋa wã kẽma, la kãabgɔ kẽma nẽŋadõma, la lɔɔ karẽnsãandõma nifo wʋn kẽ mam mɛ, tɩ ba kʋ mam, la dabsa atã daarɛ mam wʋn vo'oge mɛ.» 
MRK.8.32	A daan tɔgɛ ba la vẽelga vẽelga. Tɩ Apɩyɛɛrɩ wi ẽ yese kẽnkɛrŋa ka yele ẽ yetɩ, a da le tɔgɛ bɛla. 
MRK.8.33	Tɩ Azezi gelge bɩsɛ a karẽnbiisi la, dee tãsɛ Apɩyɛɛrɩ yetɩ: «Asũtãana, sẽŋɛ lebe mam poorʋm, se'ere n soe la, fʋ tẽ'esgɔ la dagɩ Nawẽnnɛ tẽ'esgɔ, la de la nẽrsaala tẽ'esgɔ.» 
MRK.8.34	Dee wi nẽr-kʋʋŋɔ la, la a karẽnbiisi la a zẽ'am, yele ba yetɩ: «Nẽra sãn bɔɔra tɩ a doose mam, dẽnɩ tɩ a basɛ a mẽŋa n boorɩ se'em, dee sakɛ nãmsgɔ daarɛ woo wʋ nẽra n buke a kũm dɔ-puurŋa dɔla mam. 
MRK.8.35	Nẽr-sɛka woo n boorɩ tɩ a gu a vɔm, a wʋn koŋe ẽ. La nẽr-sɛka woo n sakɛ tɩ a koŋe a vɔm mam ĩyã, la kõ-yẽlga la ĩyã, a wʋn yẽ vɔm. 
MRK.8.36	Nẽra sãn yẽ dũnia sɛla woo dee koŋe vɔm Nawẽnnɛ zẽ'am, a yõorɔ de la bẽm? 
MRK.8.37	Bẽm tɩ nẽrsaala wʋn dɩkɛ teege vɔm? Sɛla kaɩ. 
MRK.8.38	Nẽr-sɛka n zoe yãnnɛ mam ĩyã, la mam yetɔga la ĩyã, zamãana ẽna wã n ka dolɩ Nawẽnnɛ la sɩra, dee dɛna tõon-be'ero dõma wã tẽŋasʋka, Nẽrsaala Dayʋa la mẽ wʋn zoe yãnnɛ na ẽ, wakat-sɛka tɩ a wʋn leme wa'am la a Sɔ Nawẽnnɛ na'am pãŋa, la a malɛkadõma la.»
MRK.9.1	La a le yele ba yetɩ: «Mam yetɩ ya la sɩra, tɩ yãma nẽr-sɛba n boe kalam wã, basɛba kãn ki, sãn dagna tɩ ba wa yẽ la Nawẽnnɛ so'olʋm n sẽm na pãŋa.»
MRK.9.2	Tɩ dabsa ayoobɩ daan tole, tɩ Azezi botɩ Apɩyɛɛrɩ, la Azakɩ, la Azã mã'a doose ẽ tɩ ba sẽŋɛ kẽnkɛrŋa ka zom tãn-kãtɛ zuo. Tɩ a nẽŋa teege ba nẽŋam. 
MRK.9.3	Tɩ a futo pelge yɩlɩ yɩlɩ yẽgra halɩ, tɩ nẽra ka bɔna dũnia wã zuo tãna wʋn peege tɩ ba pelge bɛla. 
MRK.9.4	Tɩ A'eli, la Amoyisi puke ba zẽ'am tɔgra la Azezi. 
MRK.9.5	Tɩ Apɩyɛɛrɩ yele Azezi yetɩ: «Karẽnsãama, tõma n boe kalam wã, la ãn sõŋa mɛ. Basɛ tɩ tɩ tĩ põnsɩ batã, bɔ fõn ayɩla, bɔ Amoyisi ayɩla, bɔ A'eli ayɩla.» 
MRK.9.6	A daan ka mi ẽŋa n tɔgɛ se'em, se'ere n soe la, dabeem n daan kẽ ba. 
MRK.9.7	Tɩ sawatɛ wa'am wa lile ba la a mã'asʋm. Tɩ kõa ze'ele sawatɛ la pʋam yetɩ: «Ẽna de la mam Dayʋa tɩ mam nõŋɛ. Selse-ya a yetɔga.» 
MRK.9.8	Bilam mẽŋa tɩ ba bɩsɛ kaagɛ ka le yẽ nẽra, sãn dagna Azezi mã'a n boe ba zẽ'am.
MRK.9.9	Tɩ ba ze'ele tãŋa la zuo sigra, tɩ Azezi kã'an ba yetɩ: «Da tɔgɛ-ya pa'alɛ nẽra nẽra yãma n yẽ sɛla la, sãn dagna tɩ Nẽrsaala Dayʋa la wa ki mɛ, dee vo'oge.» 
MRK.9.10	Tɩ ba to'oge ẽn yele se'em na, dee sɔkra taaba yetɩ: «Kũm vo'ore võorɛ de la bẽm?» 
MRK.9.11	Tɩ ba soke Azezi yetɩ: «Bẽm tɩ lɔɔ karẽnsãandõma yetɩ, dẽnɩ tɩ A'eli dẽŋɛ wa'am, tɩ Krisi yãŋa wa'am poorʋm?» 
MRK.9.12	Tɩ a lerge ba yetɩ: «Asɩra, A'eli n wʋn dẽŋɛ wa'am wa malgɛ sɛla woo. La bẽm tɩ la gʋlsɛ Nẽrsaala Dayʋa la yelle yetɩ, a wʋn nãmsɛ mɛ zozo'e dee yẽ pɔ'ɔrɛ? 
MRK.9.13	La mam yetɩ ya mɛ tɩ A'eli põn wa'am mɛ, tɩ nẽrba ẽŋɛ ẽ ban boorɩ se'em, wʋ lan gʋlsɛ a yelle Nawẽnnɛ gõŋɔ pʋam se'em na.»
MRK.9.14	Ban lebe ka lɛm karẽnbiisi basɛba la zẽ'am na, ba yẽ la nẽr-kʋʋŋɔ zozo'e n kaagɛ ba, tɩ lɔɔ karẽnsãandõma basɛba wẽ'era nõkɛ'ɛma la ba. 
MRK.9.15	La nẽrba la n daan yẽ Azezi la, la di'ige ba mɛ, tɩ ba zoe ka pʋ'ʋsɛ ẽ. 
MRK.9.16	Tɩ Azezi soke ba yetɩ: «Bẽm yelle tɩ yãma wẽ'era nõke'ene la ba?»
MRK.9.17	Tɩ nẽra ayɩla ze'ele nẽr-kʋʋŋɔ la tẽŋasʋka yele yetɩ: «Karẽnsãama, mam tarɩ la m dayʋa wa'am fõn zẽ'am, kʋlkã'arga n dolɩ ẽ botɩ a dɛna muko. 
MRK.9.18	La kʋlkã'arga la sãn ẽn girge ẽ, a lʋbrɩ ẽ mɛ tɩ nõtõn-fulunfuka yɛsra, tɩ a ɔbra yẽna dee gorŋe. Bɛla tɩ mam tarɩ ẽ wa'am wa sose fʋ karẽnbiisi la yetɩ ba dige kʋlkã'arga la tɩ a yese, tɩ ba ka yãŋɛ.»
MRK.9.19	Tɩ Azezi yele ba yetɩ: «Zamãan-ẽna nẽrba, ya ka bɔ'ɔrɩ mam sɩra, mam wʋn bɔna la yãma mã'agɛ m mẽŋa halɩ ka paagɛ la wakat-kãna? Tarɩ-ya bia la wa'am.» 
MRK.9.20	Tɩ ba tarɩ ẽ wa'am a zẽ'am. La kʋlkã'arga la n yẽ Azezi la, bilam mẽŋa a dãan bia la mɛ, tɩ a lui tẽŋa bilna, tɩ nõtõn-fulunfuka yɛsra a nõorʋm. 
MRK.9.21	Tɩ Azezi soke bia la sɔ yetɩ: «Wakat-kãna tɩ bõn-ẽna ẽŋɛ ẽ?» Tɩ a lerge yetɩ: «A bõnbɩ'ɩlʋm. 
MRK.9.22	La kʋlkã'arga la ẽn lʋbɛ ẽ na bugum, bɩɩ ko'om pʋam, bɔɔra tɩ a kʋ ẽ. Fʋ sãn tãna wʋn ẽŋɛ sɛla, zoe tɩ ninbãalga sõŋɛ tɔ.» 
MRK.9.23	Tɩ Azezi lerge ẽ yetɩ: «Bẽm tɩ fʋ yetɩ, fõn sãn tãna? Nẽr-sɛka woo n bɔ Nawẽnnɛ sɩra, a tã wʋn ẽŋɛ sɛla woo bɔ ẽ mɛ.» 
MRK.9.24	Bilam mẽŋa tɩ bia la sɔ tɔgɛ ke'enke'em yetɩ: «Mam bɔ sɩra, la sõŋɛ mam tɩ m bɔ sɩra pa'asɛ.»
MRK.9.25	La Azezi daan yẽ tɩ nẽr-kʋʋŋɔ n zotɩ sẽna a zẽ'am, tɩ a tãsɛ kʋlkã'arga la yetɩ: «Kʋlkã'arga n botɩ nẽra dɛna muko la waŋa, mam yetɩ fʋ yese dee basɛ ẽ, da le doose ẽ.» 
MRK.9.26	Tɩ kʋlkã'arga la kaasɛ tagurga, dee bigse bia la ke'enke'em, dee yese. Tɩ bia la ãna wʋ kũm na. Tɩ nẽrba zozo'e yetɩ a ki mɛ. 
MRK.9.27	Tɩ Azezi gʋrɛ a nu'ugo zẽkɛ ẽ, tɩ a isge ze'ele saazuo.
MRK.9.28	La Azezi daan kẽ la deem, ẽŋa la a karẽnbiisi la mã'a, tɩ ba soke ẽ yetɩ: «Bẽm tɩ tõma ka tã'agɛ dige kʋlkã'ar-ẽna?» 
MRK.9.29	Tɩ a lerge ba yetɩ: «Sãn dagna pʋ'ʋsgɔ, sɛla sɛla ka boe n tã wʋn dige kʋlkã'ar-ẽna buuri.»
MRK.9.30	La ba daan yese bilam doose la Galile tẽŋa tole. La Azezi daan ka boorɩ tɩ nẽra bãŋɛ ẽŋa n boe zẽ'a. 
MRK.9.31	A daan zãsʋm a karẽnbiisi la yetɩ: «Ba wʋn dɩkɛ Nẽrsaala Dayʋa la ẽŋɛ la nẽrba nu'usum, tɩ ba kʋ ẽ. La ba sãn kʋ ẽ, dabsa atã daarɛ a wʋn vo'oge mɛ.» 
MRK.9.32	Tɩ ba daan ka bãŋɛ yetɔga la võorɛ, dee zɔta ka soke ẽ.
MRK.9.33	Tɩ ba sẽŋɛ ka paagɛ Kapɛrnaʋm kẽ deem. Tɩ Azezi soke a karẽnbiisi la yetɩ: «Bẽm yelle tɩ yãma wẽ'erɩ nɩ nõke'ene sore zuo la?» 
MRK.9.34	Tɩ ba sĩna, se'ere n soe la, ba wẽ'erɩ la nõke'ene la taaba bɔɔra tɩ ba bãŋɛ sɛka n de nẽr-kãtɛ gãnna. 
MRK.9.35	Tɩ Azezi zĩ'ire, wi a karẽnbiisi pia la ayi la yele ba yetɩ: «Nẽra sãn bɔɔra tɩ a dɛna nẽŋadãana, dẽnɩ tɩ a dɛna poorʋm dãana, la nẽrba wuu tõntõnna.» 
MRK.9.36	Azezi yele bɛla dee tarɩ la bi-pɩka wa ze'ele ba tẽŋasʋka, dɩkɛ a nu'usi kɔkɛ bia la, dee yele ba yetɩ: 
MRK.9.37	«Nẽra sãn to'oge bi-pɩka ẽna tadãana mam yʋ'ʋrɛ ĩyã, a to'oge la mam mẽŋa, la nẽra sãn to'oge mam mẽŋa, la dagɩ mam tɩ a to'oge, a to'oge la sɛka n tõm mam na.»
MRK.9.38	Tɩ Azã yele ẽ yetɩ: «Karẽnsãama, tõma daan yẽ la bʋraa n tarɩ fõn yʋ'ʋrɛ digra kʋlkã'arsɩ, la ẽŋa n ka po dɛna tõma nẽra la ĩyã tɩ tõma gu ẽ.» 
MRK.9.39	Tɩ Azezi yele ba yetɩ: «Da gu-ya ẽ, se'ere n soe la, nẽra ka boe wʋn tõm tõon-yãlma la mam yʋ'ʋrɛ, dee tɩ la ẽŋɛ fẽe tɩ a le tã'agɛ tɔgɛ mam be'em. 
MRK.9.40	Nẽr-sɛka n ka sisri tõma, a de la tõma nẽra. 
MRK.9.41	Mam yetɩ ya la asɩra, tɩ nẽra sãn bɔ ya ko'om tɩ ya yũ, yãma n de mam n de Krisi nẽrba la ĩyã, ẽŋa dãana kãn koŋe a yɔɔrɔ.
MRK.9.42	La nẽra sãn botɩ kɔm-pɩgsɩ bãna wã n bɔ mam sɩra la ayɩla basɛ Nawẽnnɛ sore, sɩbgrɛ sɛka tɩ a wʋn yẽ la, ba sãn dɩkɛ nẽerɛ kug-kãtɛ lʋ yulse a yugla lobe ẽ basɛ ko-kãtɛ pʋam n sõɩ. 
MRK.9.43	La fʋ nu'ugo sãn yetɩ a botɩ fʋ basɛ Nawẽnnɛ sore, fʋ wike ẽ basɛ, se'ere n soe la, fʋ sãn tara nu'u-yẽŋɔ dee kẽ Nawẽnnɛ yire vɔa, n sõɩ fõn wʋn tara nu'usi bayi dee kẽ bug-tẽŋa, [ 
MRK.9.44	zẽ'e-ẽŋa tɩ zũnzũa boe mĩ dita nẽrba ĩyã ka kiira, dee tɩ bugum na ka kĩŋra.] 
MRK.9.45	La fʋ nã'arɛ sãn yetɩ a botɩ fʋ basɛ Nawẽnnɛ sore, fʋ wike ẽ basɛ, se'ere n soe la, fʋ sãn tara nã'a-yẽŋɔ dee kẽ Nawẽnnɛ yire vɔa, n sõɩ fõn wʋn tara nãma bayi dee tɩ ba dɩkɛ fʋ lobe basɛ bug-tẽŋa, [ 
MRK.9.46	zẽ'e-ẽŋa tɩ zũnzũa boe mĩ dita nẽrba ĩyã ka kiira, dee tɩ bugum na ka kĩŋra.] 
MRK.9.47	La fʋ nifo sãn yetɩ a botɩ fʋ basɛ Nawẽnnɛ sore, fʋ kɩrgɛ ẽ basɛ, se'ere n soe la, fʋ sãn tara nin-yẽŋɔ dee kẽ Nawẽnnɛ so'olʋm, n sõɩ fõn wʋn tara nini bayi dee tɩ ba lobe fʋ basɛ bug-tẽŋa, 
MRK.9.48	zẽ'e-ẽŋa tɩ zũnzũa boe mĩ dita nẽrba ĩyã ka kiira, dee tɩ bugum na ka kĩŋra.
MRK.9.49	Ba wʋn dɩkɛ la bugum makɛ nẽrba wuu wʋ ban dɩkɛ yaarʋm yugse sɛla. 
MRK.9.50	Yaarʋm ãn sõŋa mɛ, la yaarʋm sãn sabgɛ, ba wʋn ẽŋɛ la wãne botɩ a le ãna yẽlʋm?
MRK.9.50	Ãna-ya wʋ yaarʋm n tarɩ yẽlʋm se'em na, dee tara sũ-mã'asʋm la taaba.»
MRK.10.1	La Azezi daan ze'ele zẽ'e-ẽŋa sẽŋɛ la Zude so'olʋm, Zʋrdẽ doone ke bɔba. Tɩ nẽrba zozo'e le lagsɛ a zẽ'am, tɩ a zãsna ba wʋ ẽŋa n ẽn ɩta se'em na.
MRK.10.2	Tɩ Farisi dõma basɛba wa'am tɩ ba di a yɛm bɩsɛ, soke ẽ yetɩ: «Bʋraa tarɩ nõorɛ tɩ a lebse a pɔga mɛ bɩɩ?» 
MRK.10.3	Tɩ a lebe soke ba yetɩ: «Amoyisi yʋʋn bɔ ya nõorɛ yetɩ bẽm?» 
MRK.10.4	Tɩ ba lerge yetɩ: «Amoyisi yʋʋn sakɛ tɩ tɩ gʋlsɛ la pɔgdire lebsgo gõŋɔ, dee tarɩ ẽ ka lebse.» 
MRK.10.5	Tɩ Azezi yele ba yetɩ: «La de la ya sũure n kɛ tɩ ya ka sakɛ pa'algɔ la ĩyã tɩ Amoyisi yʋʋn gʋlsɛ nõor-ẽŋa bɔ ya. 
MRK.10.6	La halɩ dũnia pĩ'iluŋo, Nawẽnnɛ n yʋʋn nãam nẽrsaalba la, a nãam la bʋraa la pɔka. 
MRK.10.7	Bɛla ĩyã tɩ bʋraa wʋn basɛ a sɔ, la a ma, dee lagɩm na a pɔga. 
MRK.10.8	La ba ka le dɛna bayi, ba lebge la ayɩla. 
MRK.10.9	Bɛla, sɛla tɩ Nawẽnnɛ lagɩm na taaba, nẽrsaala da welge ba.»
MRK.10.10	La Azezi la a karẽnbiisi la kẽ la deem, tɩ ba le soke ẽ yelle ẽŋa võorɛ. 
MRK.10.11	Tɩ a yele ba yetɩ: «Bʋraa sãn lebse a pɔga dee di pɔka ayẽma, a ẽŋɛ la be'em wʋ nẽra n gã'arɩ la a tadãana pɔga. 
MRK.10.12	La pɔka mẽ sãn basɛ a sɩra dee ele bʋraa ayẽma, a mẽ ẽŋɛ la be'em wʋ a gã'arɛ la bʋraa n dagɩ a sɩra.»
MRK.10.13	Tɩ nẽrba zozo'e tarɩ kɔm-pɩgsɩ wa'am Azezi zẽ'am tɩ a dɩkɛ a nu'usi paglɛ ba zuto. Tɩ a karẽnbiisi la zɛbɛ nẽrba la. 
MRK.10.14	La Azezi n yẽ bɛla la, la ka ẽŋɛ a sũure yẽlʋm, tɩ a yele ba yetɩ: «Basɛ-ya kɔm-pɩgsɩ la tɩ ba wa'am mam zẽ'am, da gu'ura-ya ba, se'ere n soe la, Nawẽnnɛ so'olʋm de la nẽr-sɛba n ãn wʋ kɔma wã bõnɔ. 
MRK.10.15	Mam yetɩ ya la sɩra, tɩ nẽr-sɛka n ka sakɛ tɩ Nawẽnnɛ sɔna ẽ wʋ bia la, a kãn kẽ Nawẽnnɛ so'olʋm pʋam.» 
MRK.10.16	A yele bɛla, dee to'ose kɔma la mɛ, dɩkɛ a nu'usi paglɛ ba zuto kã kã'a-sõma bɔ ba.
MRK.10.17	Azezi daan basɛ bilam dee le dɩkɛ la sore sẽnna. Tɩ bʋraa zoe wa'am a zẽ'am, wa ka dũma a nẽŋam soke ẽ yetɩ: «Karẽnsãama, fõn de la nẽr-sõŋɔ, mam wʋn ẽŋɛ la wãne yẽ vɔm n ka ba'asrɩ?» 
MRK.10.18	Tɩ Azezi yele ẽ yetɩ: «Bẽm tɩ fõn wi'ira mam tɩ nẽr-sõŋɔ? Nẽra ka boe n ãn sõŋa sãn dagna Nawẽnnɛ mã'a. 
MRK.10.19	Fõn mi Nawẽnnɛ n bɔ nõorɛ tɩ ba ɩta se'em: ‹Da kʋ nẽra, da gã'arɛ la fʋ tadãana pɔga, da zũ, da tɔgɛ põmpɔrŋɔ kaseto, da wẽgɛ nẽra, nanna fʋ sɔ, la fʋ ma.› » 
MRK.10.20	Tɩ bʋraa la lerge ẽ yetɩ: «Karẽnsãama, halɩ mam bõnbɩ'ɩlʋm tɩ mam põn sakra bõn-bãma wuu.» 
MRK.10.21	Tɩ Azezi bɩsɛ ẽ nõŋɛ ẽ, dee yele ẽ yetɩ: «Sɛla ayɩla n deege dɛna fʋ ẽŋɛ: Sẽŋɛ ka koose fõn tarɩ sɛla la wuu dɩkɛ ligri la bɔ nasdõma, tɩ fʋ wʋn yẽ bõntarsõm Nawẽnnɛ yire, dee wa'am wa dɔla mam.» 
MRK.10.22	La ẽn wõm wãna la, tɩ a nẽŋa zũŋe tɩ a fõrgɛ la sũ-sã'aŋɔ, se'ere n soe la, a tarɩ la bõntarsõm zo'oge.
MRK.10.23	Tɩ Azezi bɩsɛ a karẽnbiisi la kaagɛ, dee yele ba yetɩ: «La tɔ mɛ bɔ bõntatba tɩ ba kẽ Nawẽnnɛ so'olʋm pʋam.» 
MRK.10.24	Tɩ a yetɔga la di'ige a karẽnbiisi la. Tɩ Azezi le yele ba yetɩ: «M kɔma, la tɔ mɛ tɩ nẽra kẽ Nawẽnnɛ so'olʋm pʋam. 
MRK.10.25	La de la nãana tɩ yʋgnɛ doose fupĩim yoko pʋam yese, gãnna bõntarsa n wʋn kẽ Nawẽnnɛ so'olʋm pʋam.»
MRK.10.26	Tɩ la di'ige ba halɩ zozo'e, tɩ ba sɔkra taaba yetɩ: «La sãn dɛna bɛla, ãne n wʋn tã'agɛ yẽ fãarɛ?» 
MRK.10.27	Tɩ Azezi bɩsra ba dee yetɩ: «Nẽrsaala ka tã wʋn ẽŋɛ bõn-ẽna, la Nawẽnnɛ tã wʋn ẽŋɛ mɛ. Se'ere n soe la, Nawẽnnɛ tã sɛla woo ɩta mɛ.»
MRK.10.28	Tɩ Apɩyɛɛrɩ yele ẽ yetɩ: «Tõma basɛ sɛla woo mɛ dee dɔla fõn.» 
MRK.10.29	Tɩ Azezi yele yetɩ: «Mam yetɩ ya la sɩra, tɩ nẽr-sɛka n basɛ a yire, bɩɩ a kẽendõma, la a yɩbsɩ, bɩɩ a ma, bɩɩ a sɔ, bɩɩ a kɔma, bɩɩ a vatɔ mam ĩyã, la Nawẽnnɛ kõ-yẽlga la ĩyã, 
MRK.10.30	dũnia wã zuo a wʋn to'oge yiɛ, la kẽendõma, la yɩbsɩ, la madõma, la kɔma, la vatɔ nõor-kɔbga, la a wʋn yẽ nãmsgɔ. La wakatɛ n sẽm, a wʋn yẽ vɔm n ka ba'asrɩ. 
MRK.10.31	La nẽŋam dõma zozo'e wʋn lebge poorʋm dõma, tɩ poorʋm dõma lebge nẽŋam dõma.»
MRK.10.32	Ba daan boe la sore wɛ'ɛsa Zerizalɛm, tɩ Azezi bɔna ba nẽŋa. Tɩ a karẽnbiisi la palẽŋa ẽgra, dee tɩ dabeem tara nẽr-sɛba n daan dolɩ ba la. Tɩ Azezi le tarɩ a karẽnbiisi pia la ayi la sẽŋɛ ka tɔgra pa'ala ba bõn-sɛba n wʋn wa ẽŋɛ ẽŋa, 
MRK.10.33	yetɩ: «Ya yẽ ya, tɩ we'esɩ la Zerizalɛm, bilam tɩ ba wʋn dɩkɛ Nẽrsaala Dayʋa la ka ẽŋɛ Nawẽnnɛ kãabgɔ kẽma nẽŋadõma, la lɔɔ karẽnsãandõma nu'usum. Tɩ ba wʋn tɔgɛ a yelle kʋ yetɩ a masɛ la kũm, dɩkɛ ẽ ẽŋɛ bu-zãŋsɩ nu'usum, 
MRK.10.34	tɩ ba la ẽ, dee tʋbsɛ nõtõorʋm mĩ ẽ, wẽ ẽ na ka'asa dee kʋ ẽ. La a wʋn vo'oge dabsa atã daarɛ.»
MRK.10.35	Tɩ Azebede kɔma Azakɩ la Azã sẽŋɛ lɛm Azezi yele ẽ yetɩ: «Karẽnsãama, tõma boorɩ la tõma n wʋn sose fõn bõn-sɛka la, fʋ ẽŋɛ bɔ tɔ.» 
MRK.10.36	Tɩ a soke ba yetɩ: «Yãma boorɩ tɩ m ẽŋɛ la bẽm bɔ ya?» 
MRK.10.37	Tɩ ba lerge ẽ yetɩ: «Fʋ sãn wa dita fʋ na'am na, botɩ tõma nẽra ayɩla zĩ'ire fʋ zʋʋgɔ, tɩ ayɩla zĩ'ire fʋ gɔbga.» 
MRK.10.38	Tɩ Azezi lerge ba yetɩ: «Ya ka mi yãma n sosrɩ sɛla. Ya wʋn tã'agɛ nãmsɛ nãmsgɔ sɛka tɩ mam nãmsrɩ wã, bɩɩ ya wʋn tã'agɛ nãmsɛ wʋ mam n sakɛ tɩ m nãmsɛ se'em na halɩ ka ki?» 
MRK.10.39	Tɩ ba yele ẽ yetɩ: «Tɩ wʋn tã'agɛ ẽŋɛ bɛla.» Tɩ Azezi lebe yele ba yetɩ: «Asɩra, ya wʋn nãmsɛ nãmsgɔ sɛka tɩ mam nãmsrɩ wã halɩ ka ki. 
MRK.10.40	La, la dagɩ mam n wʋn looge sɛka n wʋn zĩ'ire mam zʋʋgɔ bɩɩ mam gɔbga. Nawẽnnɛ mãasʋm zẽ'e-bãma tɩ a bɔ la nẽr-sɛba tɩ a yetɩ a bɔ la.»
MRK.10.41	La karẽnbiisi pia la n wõm bɛla la, ba sũure n isge la Azakɩ la Azã. 
MRK.10.42	Tɩ Azezi wi ba wuu, yele ba yetɩ: «Ya mi tɩ dũnia wã na'adõma soe ba nẽrba la pãŋa, dee tɩ kɛ'ɛndõma pẽrgra nẽrba tɩ ba ɩta bãma n boorɩ se'em. 
MRK.10.43	La yãma pʋam, la kãn dɛna bɛla. Nẽr-sɛka n boe ya pʋam bɔɔra tɩ a lebge nẽr-keko, la masɛ mɛ tɩ a dɛna ya tõntõnna. 
MRK.10.44	La nẽr-sɛka n boorɩ tɩ a dɛna nẽŋadãana ya pʋam, la masɛ mɛ tɩ a dɛna ya wuu yamŋa. 
MRK.10.45	Se'ere n soe la, Nẽrsaala Dayʋa la ka wa'am tɩ nẽrba tõm bɔ ẽ, a wa'am tɩ a tõm mɛ bɔ, dee dɩkɛ a vɔm bɔ tɩ nẽrba zozo'e yẽ fãarɛ.»
MRK.10.46	Azezi la a karẽnbiisi la daan sẽŋɛ ka paagɛ dɔla la Zeriko tẽŋa pʋam tɔlla, la ban daan ze'ele tẽŋa la pʋam yɛsra la, nẽr-kʋʋŋɔ n dolɩ ba. Tɩ fʋa zẽa sore nõorʋm sɔsra, a yʋ'ʋrɛ de la Abartime, a de la Atime dayʋa. 
MRK.10.47	La ẽn wõm tɩ ba tɔgrɩ tɩ la de la Azezi n ze'ele Nazarɛtɩ la, tɩ a tĩi tɔgra yetɩ: «Azezi, Adavidi yɩɩŋa, zoe m ninbãalga.» 
MRK.10.48	Tɩ nẽrba zozo'e tãsɛ ẽ yetɩ: «Go'oge fʋ yetɔga la.» Tɩ a malɩn tĩi tɔgɛ yetɩ: «Adavidi yɩɩŋa, zoe m ninbãalga.» 
MRK.10.49	Tɩ Azezi ze'ele dee yetɩ: «Wi-ya ẽ tɩ a wa'am.» Tɩ ba wi ẽ yele ẽ yetɩ: «Keŋe fʋ sũure, isge tɩ a wi'iri fo.» 
MRK.10.50	Tɩ a lobe a fugɔbga basɛ, dee vaa isge sẽŋɛ Azezi zẽ'am. 
MRK.10.51	Tɩ Azezi soke ẽ yetɩ: «Fõn boorɩ tɩ m ẽŋɛ la bẽm bɔ fɔ?» Tɩ a yetɩ: «M Zuudãana, mam boorɩ tɩ m le yẽta mɛ.» 
MRK.10.52	Tɩ Azezi yele ẽ yetɩ: «Sẽŋɛ, fõn bɔ mam sɩra la ĩyã tɩ fʋ yẽ laafɛ.» Tɩ fʋa la yẽta bilam mẽŋa, dɔla Azezi sore la zuo.
MRK.11.1	Azezi la a karẽnbiisi la daan sẽŋɛ ka yɔna la Zerizalɛm, lɛm Betɩfaazɩ la Betani, Oliivi tãŋa la zẽ'am. Tɩ a tõm a karẽnbiisi bayi, 
MRK.11.2	yele ba yetɩ: «Sẽŋɛ-ya tẽn-sɛka n boe ya nẽŋa la pʋam. Ya sãn paagɛ mĩ, ya wʋn yẽ bõn-biire tɩ ba lʋ ze'ele, tɩ nẽra nãn ka bã ẽ. Ya lorge ẽ tarɩ wa'am. 
MRK.11.3	La nẽra sãn soke ya yetɩ: ‹Wãne tɩ ya lɔrgra ẽ?›, ya lerge ẽ yetɩ: ‹Zuudãana la n boorɩ ẽ›, tɩ a wʋn basɛ tɩ ya tarɩ ẽ leme wa'am tɔtɔ.» 
MRK.11.4	Tɩ ba sẽŋɛ ka yẽ bõn-biire la n lʋ zanõrʋm sore nõorʋm, tɩ ba lorge ẽ. 
MRK.11.5	La nẽrba basɛba n daan ze bilam soke ba yetɩ: «Wãne tɩ yãma lɔrgra bõn-biire la?» 
MRK.11.6	Tɩ ba lerge wʋ Azezi n yele ba se'em na, tɩ nẽrba la basɛ ba. 
MRK.11.7	Tɩ ba tarɩ bõn-biire la sẽŋɛ Azezi zẽ'am, ka dɩkɛ ba futo paglɛ a zuo, tɩ Azezi bã. 
MRK.11.8	Tɩ nẽrba zozo'e yɛrgɛ ba futo sore zuo, tɩ basɛba sẽŋɛ va'am ka kɔ võorɔ wa yɛrgɛ sore zuo. 
MRK.11.9	Tɩ nẽr-sɛba n boe a nẽŋa, la sɛba n boe a poorʋm na daan tĩi tɔgra yetɩ:
MRK.11.9	«Ozaana! Pẽgɛ-ya nẽr-sɛka n sẽm
MRK.11.9	la Zuudãana Nawẽnnɛ yʋ'ʋrɛ la.
MRK.11.10	Pẽgɛ-ya nẽr-sɛka n sẽm tɩ a di tɩ yaaba Adavidi na'am na.
MRK.11.10	Ozaana! Nã'asɛ-ya Nawẽnnɛ n boe saazuum.»
MRK.11.11	Tɩ Azezi paagɛ Zerizalɛm kẽ Wẽnde-kãtʋm na bɩsɛ sɛla woo kaagɛ. Tɩ wẽnnɛ mã'agɛ, tɩ ẽŋa la a karẽnbiisi pia la ayi la yese sẽŋɛ Betani.
MRK.11.12	Tɩ beere wiige, tɩ ba ze'ele Betani lɛbra Zerizalɛm, tɩ Azezi kɔm dõnna. 
MRK.11.13	Tɩ a yẽ kẽnkãŋa n ze zãazãarɛ tara võorɔ, tɩ a sẽŋɛ tɩ a ka bɩsɛ a na'an wʋn yẽ sɛla kẽnkãŋa la zuo. La ẽn paagɛ la, a ka yẽ sɛla a zuo, a yẽ la võorɔ mã'a. Se'ere n soe la, kẽnkãma wakatɛ daan nãn ka paagɛ. 
MRK.11.14	Tɩ Azezi yele kẽnkãŋa la yetɩ: «Nẽra kãn le malɩn di fʋ biɛ.» Tɩ a karẽnbiisi la wõm.
MRK.11.15	Tɩ ba paagɛ Zerizalɛm, tɩ Azezi kẽ Wẽnde-kãtɛ la zẽnzakam digra nẽr-sɛba n koosrɩ, la sɛba n da'arɩ Wẽndeem na tɩ ba yɛsra. Dee zã'agɛ lig-tɛɛrba taablɩdõma, la sɛba n koosrɩ na'adawɛma la kʋgsɩ lʋbɛ. 
MRK.11.16	La a daan ka sakɛ tɩ nẽra zɛɛra sɛla dɔla Wẽnde-kãtɛ la zẽnzakam. 
MRK.11.17	Dee daan zãsna nẽrba la yetɩ: «La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Ba wʋn wi'ira mam deego la tɩ pʋ'ʋsgɔ deego buuri wuu ĩyã.› La yãma dɩkɛ ẽ ẽŋɛ la nayigba lagsgɔ zẽ'a.»
MRK.11.18	Tɩ Nawẽnnɛ kãabgɔ kẽma nẽŋadõma, la lɔɔ karẽnsãandõma wõm bɛla, ɛɛra bãma n wʋn ẽŋɛ se'em kʋ ẽ, la ba zotɩ ẽ mɛ, se'ere n soe la, a zãsŋɔ la daan kẽ nẽr-kʋʋŋɔ la sũure mɛ zozo'e. 
MRK.11.19	Tɩ zaanõorɛ daan mã'agɛ, tɩ Azezi la a karẽnbiisi yese tẽŋa la pʋam.
MRK.11.20	Tɩ bulika yʋ'ʋŋɔ yʋ'ʋŋɔ tɩ ba dɔla sore la, yẽ kẽnkãŋa la n kʋɩ la yẽga wuu. 
MRK.11.21	Tɩ Apɩyɛɛrɩ tẽegɛ lan ẽŋɛ se'em na, yele Azezi yetɩ: «Karẽnsãama, bɩsɛ, kẽnkãŋa la tɩ fʋ kã be'em bɔ ẽ na kʋɩ mɛ.» 
MRK.11.22	Tɩ Azezi yele ba yetɩ: «Bɔ-ya Nawẽnnɛ sɩra. 
MRK.11.23	Mam yetɩ ya la asɩra, tɩ nẽra sãn yele tãn-ẽna yetɩ: ‹Võogɛ ka lui mõgrɛ pʋam›, dee bɔ sɩra a sũure pʋam tɩ ẽŋa n yele se'em na wʋn ẽŋɛ, dee ka sẽ'ena, la wʋn sɩrɩ ẽŋɛ. 
MRK.11.24	Bɛla tɩ mam yetɩ, ya sãn pʋ'ʋsra Nawẽnnɛ sɔsra sɛla, bɔ-ya Nawẽnnɛ sɩra tɩ ya to'oge ya, tɩ ya wʋn sɩrɩ to'oge. 
MRK.11.25	La ya sãn bɔna mĩ pʋ'ʋsra Nawẽnnɛ, ya sãn tara yelle la nẽra, basɛ-ya ẽ taalɛ, tɩ ya Sɔ Nawẽnnɛ n boe saazuum mẽ basɛ ya tõon-be'ero taalɛ. [ 
MRK.11.26	Yãma sãn ka basɛ nẽr-sɛba n ẽŋɛ ya be'em na taalɛ, ya Sɔ Nawẽnnɛ n boe saazuum mẽ kãn basɛ ya tõon-be'ero taalɛ.]»
MRK.11.27	Azezi la a karẽnbiisi la le sẽŋɛ la Zerizalɛm, tɩ Azezi kẽ Wẽnde-kãtʋm na ɛɛra. Tɩ kãabgɔ kẽma nẽŋadõma, la lɔɔ karẽnsãandõma, la tẽŋa la kẽma sẽŋɛ a zẽ'am, 
MRK.11.28	ka soke ẽ yetɩ: «Fõn yẽ nõorɛ la bɛ ɩta bõn-bãna? Bɩɩ ãne n bɔ fõn nõorɛ tɩ fõn ɩta bõn-bãna?» 
MRK.11.29	Tɩ Azezi lerge ba yetɩ: «Mam wʋn soke ya sokre ayɩla, tɩ ya sãn lerge mam, mam mẽ wʋn yele ya nõor-sɛka tɩ mam tarɩ ɩta bõn-bãna. 
MRK.11.30	Azã n daan misri nẽrba ko'om pʋam na, la de la Nawẽnnɛ n tõm ẽ bɩɩ, la de la nẽrsaalba? Lerge-ya ma.» 
MRK.11.31	Tɩ ba bãm na taaba yetɩ: «Tɩ sãn lerge yetɩ, la de la Nawẽnnɛ n tõm ẽ, a wʋn yetɩ, bẽm ĩyã tɩ tõma ka sakɛ ẽ? 
MRK.11.32	Tɩ mẽ kãn tã'agɛ yetɩ la de la nẽrsaalba n tõm ẽ.» Ba daan zotɩ la nẽrba la, se'ere n soe la, nẽrba la wuu daan sakɛ tɩ Azã sɩrɩ de la Nawẽnnɛ nõtɔ'ɔsa. 
MRK.11.33	Tɩ ba koŋe lerge ẽ yetɩ: «Tõma ka mi.» Tɩ Azezi yele ba yetɩ: «Mam mẽ kãn yele ya mam n yẽ nõorɛ zẽ'e-sɛka ɩta bõn-bãma.»
MRK.12.1	Bɛla poorʋm, Azezi daan magsrɩ la magsa tɔgra bɔ'ɔra ba yetɩ: «Bʋraa ayɩla n daan kɔ a va'am sele tɩɩsɩ yʋ'ʋrɛ n de viinye, mẽ lalga kaagɛ ẽ, dee tũ boko tɩ ba wẽkra viinye la biɛ, dee mẽ de-woko tɩ ba zɔnna bɩsra a va'am na, yãŋa dɩkɛ va'am na bɔ nẽrba tɩ ba bɩsra, dee sẽŋɛ sore. 
MRK.12.2	Tɩ viinye la biɛ go'osgo wakatɛ paagɛ, tɩ a tõm a tõntõnna tɩ a sẽŋɛ sɛba n bɩsrɩ va'am na zẽ'am ka to'oge a pʋrɛ wa'am wa bɔ ẽ. 
MRK.12.3	Tɩ ba yõkɛ tõntõnna la wẽ, botɩ a lebe kule zãŋa. 
MRK.12.4	Tɩ va'am na dãana le tõm nẽra ayɩla ba zẽ'am, tɩ ba wẽ a zuugo ãagɛ, dee yaalɛ ẽ. 
MRK.12.5	Tɩ a le malɩn tõm nẽra ayɩla, tɩ ba kʋ ẽ. Tɩ a tõm nẽrba zozo'e, tɩ ba wẽ basɛba, dee kʋ basɛba.
MRK.12.6	La nẽra ayɩla mã'a n daan deege tɩ a tãna wʋn tõm, la de la a bi-nõŋrɛ. Tɩ a daan tõm ẽ sɛba n bɩsrɩ va'am na zẽ'am, dee tẽ'esra yetɩ: ‹Ẽna n de mam dayʋa la, ba wʋn nan ẽ.› 
MRK.12.7	Tɩ sɛba n bɩsrɩ va'am na yele taaba yetɩ: ‹Ẽna n wʋn wa sɔɔgɛ sɔna a sɔ bõntarsõm na, basɛ-ya tɩ tɩ kʋ ẽ, tɩ bõntarsõm na lebge tõma bõnɔ.› 
MRK.12.8	Tɩ ba yõkɛ ẽ kʋ, tarɩ ẽ yese va'am na kẽnkɛrŋa ka basɛ.
MRK.12.9	Bɛla, va'am na dãana yãŋa wʋn ẽŋɛ la wãne? A wʋn wa'am wa kʋ sɛba n bɩsrɩ va'am na mɛ, dee to'oge va'am na bɔ basɛba. 
MRK.12.10	Yãma põn karẽŋɛ Nawẽnnɛ gõŋɔ zẽ'e-sɛka n gʋlsɛ yetɩ:
MRK.12.10	‹Kug-sɛka tɩ tõnmẽtba zagsɛ la
MRK.12.10	n lebge kugre n botɩ deego la tara pãŋa.
MRK.12.11	La de la Zuudãana Nawẽnnɛ n ẽŋɛ bõn-ẽna,
MRK.12.11	tɩ la dɛna yel-di'iŋa bɔ tõma.› »
MRK.12.12	Tɩ Zifdõma nẽŋadõma la daan ɛɛra tɩ ba yõkɛ Azezi, se'ere n soe la, ba mi tɩ la de la bãma ĩyã tɩ a makɛ makrɛ ẽŋa, la ba daan zotɩ la nẽrba la, tɩ ba basɛ ẽ dee fõrgɛ.
MRK.12.13	Tɩ ba tõm Farisi dõma basɛba, la naba A'erɔdɩ nẽrba basɛba, tɩ ba sẽŋɛ ka soke Azezi sokre tɩ a tɔgɛ tuuge tɩ ba yẽ sore yõkɛ ẽ. 
MRK.12.14	Tɩ ba wa'am wa yele ẽ yetɩ: «Karẽnsãama, tõma mi tɩ fõn de la sɩra dãana, dee ka fabla nẽrba n tɔgrɩ fõn yelle se'em na, fõn ka tũ'usri nẽrba, la fõn zãsnɩ nẽrba Nawẽnnɛ sore yɛla la sɩra. Tõma yetɩ tɩ soke bɩsɛ, sore boe tɩ tɩ yɔ lampo bɔ Rom na-keko bɩɩ, sore ka boe? Tɩ yɔ bɩɩ tɩ da yɔ?» 
MRK.12.15	Tɩ Azezi bãŋɛ tɩ ba boorɩ tɩ ba bẽrɛ ẽŋa mɛ, soke ba yetɩ: «Bẽm tɩ ya bẽta ma? Tarɩ-ya lagfɔ wa'am tɩ m bɩsɛ.» 
MRK.12.16	Tɩ ba tarɩ lagfɔ la wa'am wa bɔ ẽ. Tɩ Azezi soke ba yetɩ: «Ãne yinyisŋa, la ãne yʋ'ʋrɛ n gʋlsɛ a zuo?» Tɩ ba lerge yetɩ: «La de la Rom na-keko la.» 
MRK.12.17	Tɩ Azezi yele ba yetɩ: «Bɔ-ya na-keko la ẽŋa n soe bõn-sɛka, dee bɔ Nawẽnnɛ ẽn soe bõn-sɛka.» Tɩ Azezi yetɔga la di'ige ba.
MRK.12.18	Saduse dõma n yetɩ nẽra sãn ki a kãn vo'oge la, bãma nẽrba basɛba n wa'am Azezi zẽ'am wa soke ẽ yetɩ: 
MRK.12.19	«Karẽnsãama, Amoyisi yʋʋn gʋlsɛ bɔ tõma yetɩ: ‹Nẽra sɔbia sãn ki deege a pɔga dee ka tara bia, a di pɔkõorɛ la dɔgɛ kɔma bɔ sɛka n ki la.› 
MRK.12.20	La bʋraasɩ bayopɔɩ n daan boe dɛna sɔbiisi. Tɩ pɔspɔsɩ dãana la di pɔga, ki dee ka dɔgɛ bia. 
MRK.12.21	Tɩ bʋyi dãana la di pɔkõorɛ la, mẽ ki dee ka dɔgɛ bia. Tɩ bʋtã dãana la mẽ ẽŋɛ bɛla. 
MRK.12.22	La bãma bayopɔɩ la wuu lagɩm di pɔka la mɛ, ki dee ka dɔgɛ bia. Bɛla poorʋm tɩ pɔka la mẽ ki. 
MRK.12.23	Bãma bayopɔɩ wuu n lagɩm di pɔka la dee ki la, ba sãn wa vo'oge kũm vo'ore daarɛ, ãne n wʋn sɔna pɔka la?»
MRK.12.24	Tɩ Azezi yele ba yetɩ: «Ya tuuge mɛ, yãma n ka mi Nawẽnnɛ gõŋɔ n yele se'em, la Nawẽnnɛ pãŋa n ãn se'em na ĩyã. 
MRK.12.25	Kũm vo'ore daarɛ, bʋraasɩ ka diti pɔgba, la pɔgsɩ mẽ ka ellɩ sɩrba, ba wuu wʋn ãna wʋ malɛkadõma n boe Nawẽnnɛ yire la. 
MRK.12.26	La sãn dɛna kũm vo'ore yelle, yãma nãn ka karẽŋɛ Amoyisi gõŋɔ la pʋam Nawẽnnɛ n yʋʋn ze'ele tũntuugo la pʋam tɔgɛ la ẽ se'em na? A yʋʋn yele yetɩ: ‹Mam de la Abraham, la A'izakɩ, la Azakɔbɩ Nawẽnnɛ.› 
MRK.12.27	La pa'alɛ tɩ bãma wuu vɔa mɛ Nawẽnnɛ zẽ'am, se'ere n soe la, Nawẽnnɛ dagɩ sɛba n ki Nawẽnnɛ, a de la sɛba n vɔa Nawẽnnɛ. Ya tuuge mɛ zozo'e.»
MRK.12.28	Tɩ lɔɔ karẽnsãandõma nẽra ayɩla wõm ban tɔgrɩ la taaba, dee bãŋɛ tɩ Azezi lerge Saduse dõma la sõŋa, tɩ a lɛm ẽ, soke ẽ yetɩ: «Nawẽnnɛ n bɔ nõorɛ tɩ ba ɩta se'em na wuu pʋam, bõn-kãna n gãnnɩ?» 
MRK.12.29	Tɩ Azezi lerge ẽ yetɩ: «Sɛka n gãnnɩ wuu n wãna: ‹Ɩsrayɛlɩ dõma, selse-ya. Zuudãana n de tɩ Nawẽnnɛ na, de la Zuudãana ayɩla. 
MRK.12.30	Nõŋɛ Nawẽnnɛ n de fʋ Zuudãana la fʋ sũure wuu, la fʋ sɩa wuu, la fʋ yɛm wuu, la fʋ pãŋa wuu.› 
MRK.12.31	La bʋyi dãana n wãna: ‹Nõŋɛ fʋ tadãana wʋ fõn nõŋɛ fʋ mẽŋa se'em na.› Nõorɛ ayẽma ka boe n gãnnɩ bãna.» 
MRK.12.32	Tɩ lɔɔ karẽnsãama la yele ẽ yetɩ: «Karẽnsãama, fõn yele se'em na ãn sõŋa, la de la sɩra, Nawẽnnɛ de la ayɩla, ayẽma ka boe sãn dagna ẽŋa mã'a. 
MRK.12.33	Fʋ nõŋɛ Nawẽnnɛ la fʋ sũure wuu, la fʋ yɛm wuu, la fʋ pãŋa wuu, la fʋ nõŋɛ fʋ tadãana wʋ fõn nõŋɛ fʋ mẽŋa se'em na, ãn sõŋa mɛ gãnna kãabgɔ buuri wuu.»
MRK.12.34	Tɩ Azezi yẽ ẽn lerge la yɛm na, tɩ a yele ẽ yetɩ: «Fʋ ka zãagɛ la Nawẽnnɛ so'olʋm.» Tɩ nẽra nẽra ka le saagɛ soke ẽ sokre.
MRK.12.35	Azezi n daan zãsnɩ nẽrba Wẽnde-kãtʋm na, a soke ba yetɩ: «Wãne tɩ lɔɔ karẽnsãandõma yetɩ Krisi de la naba Adavidi yɩɩŋa? 
MRK.12.36	Dee tɩ Nawẽnnɛ Sɩa yʋʋn botɩ Adavidi mẽŋa tɔgɛ yetɩ:
MRK.12.36	‹Zuudãana Nawẽnnɛ yele mam Zuudãana yetɩ,
MRK.12.36	zĩ'ire m zʋʋgɔ bɔba halɩ tɩ m wa ẽŋɛ fʋ bɛ'ɛba la tɩ ba bɔna fʋ nãma tẽŋa.›
MRK.12.37	Adavidi mẽŋa sãn wi ẽ yetɩ: ‹Zuudãana›, la wʋn ẽŋɛ la wãne tɩ a dɛna Adavidi yɩɩŋa?» Tɩ nẽr-kʋʋŋɔ la sɛlsra a yetɔga la sũ-yẽlʋm.
MRK.12.38	Azezi n zãsnɩ nẽrba la, a yele ba yetɩ: «Guuse ya mẽŋa la lɔɔ karẽnsãandõma n eerɩ kaara la fu-wogro bɔɔra tɩ nẽrba pʋ'ʋsra nã'asra ba da'asʋm, 
MRK.12.39	dee bɔɔra nã'asgɔ zẽ'esɩ wẽndeto pʋam, la dia zẽ'esʋm tɩ ba zẽa la. 
MRK.12.40	Ba to'osrɩ la pɔkõpa n tarɩ sɛla la wuu, dee pʋ'ʋsra Nawẽnnɛ pʋ'ʋs-wogro tɩ nẽrba bɩsra ba. Ba wʋn yẽ sɩbgrɛ gãnna wuu.»
MRK.12.41	Azezi daan zĩ la Wẽnde-kãtʋm ligri daka la zẽ'am dee bɩsra nẽr-kʋʋŋɔ la n sẽnnɩ ɩta ligri daka la pʋam. Tɩ bõntatba zozo'e ɩta ligri pãɩ. 
MRK.12.42	Tɩ pɔkõorɛ n de nasa wa'am wa dɩkɛ lig-kõb-pɩgsɩ bayi mã'a ẽŋɛ mĩ. 
MRK.12.43	Tɩ Azezi wi a karẽnbiisi la, yele ba yetɩ: «Mam yetɩ ya la asɩra, tɩ pɔkõorɛ ẽna n de nasa la ẽŋɛ ligri daka la pʋam zo'oge gãnna ba wuu mɛ. 
MRK.12.44	Se'ere n soe la, bãma wuu looge la bãma n tarɩ sɛla pãɩ la pʋam wa ẽŋɛ mĩ. La ẽŋa n de nasa la, dɩkɛ la a dia ligri wuu wa ẽŋɛ mĩ.»
MRK.13.1	Azezi daan ze'ele la Wẽnde-kãtʋm na yɛsra, tɩ a karẽnbia ayɩla yele ẽ yetɩ: «Karẽnsãama, bɩsɛ kuga n ba ãna sõŋa tɩ ba dɩkɛ mẽ de-kãra se'em.» 
MRK.13.2	Tɩ Azezi yele ẽ yetɩ: «Fõn yẽ de-kãra wã, ba wʋn lʋbɛ ba wuu mɛ saam saam tɩ kugre baa ayɩla kãn weege a tadãana zuo.»
MRK.13.3	La Azezi daan sẽŋɛ ka zẽa la Oliivi tãŋa zuo tɩ a nẽŋa bɩsra Wẽnde-kãtɛ la. La Apɩyɛɛrɩ, la Azakɩ, la Azã, la A'ãndre mã'a n daan boe a zẽ'am, 
MRK.13.4	soke ẽ yetɩ: «Yele to, wakat-kãna tɩ bõn-ẽŋa wʋn ẽŋɛ, la bẽm n wʋn pa'alɛ tɩ wakatɛ la paagɛ mɛ tɩ bõn-bãma wuu wʋn ẽŋɛ?» 
MRK.13.5	Tɩ Azezi yele ba yetɩ: «Guuse-ya tɩ nẽra da pã'asɛ ya tɩ ya tuuge. 
MRK.13.6	Nẽrba zozo'e n wʋn dɩkɛ mam yʋ'ʋrɛ wa'am wa pã'asra ya, tɩ ba nẽra woo yetɩ: ‹Mam n de Krisi la.› La ba wʋn botɩ nẽrba zozo'e tuuge mɛ. 
MRK.13.7	Ya sãn wa wõm zɛbrɛ dãmnɛ, la zɛbrɛ yelle, da basɛ-ya tɩ dabeem kẽ ya, dẽnɩ tɩ bõn-bãma ẽŋɛ. La, la nãn ka de dũnia ba'asgɔ. 
MRK.13.8	Buuri ayɩla wʋn isge zɛbra la buuri ayẽma, tɩ so'olʋm ayɩla isge zɛbra la so'olʋm ayẽma. La tẽŋa wʋn tĩi mĩim mɛ zẽ'esɩ zozo'e, la kɔm wʋn bɔna. Bɛla wuu nãn de la toogo la sẽŋrɛ, la ãn wʋ pɔka virgre toogo n nãn sẽŋrɩ la.
MRK.13.9	Guuse ya mẽŋa, tɩ nẽrba wʋn tarɩ ya mɛ sẽŋɛ ka sãm ba sarɩyadia zẽ'esʋm, tɩ ba wẽ ya ba wẽndeto pʋam. La ba wʋn tarɩ ya sẽŋɛ gɔmnadõma, la na'adõma nẽŋam mam ĩyã. La ya wʋn tɔgɛ mam yɛla pa'alɛ ba. 
MRK.13.10	La dẽnɩ tɩ Nawẽnnɛ kõ-yẽlga la dẽŋɛ mõolɛ bɔ buuri wuu, dee tɩ dũnia ba'asgɔ paagɛ. 
MRK.13.11	La ba sãn wa yõgɛ ya tarɩ sẽŋɛ ka sãm sarɩyadia zẽ'am, ya da fabla yãma n wʋn tɔgɛ se'em, wakatɛ sãn wa paagɛ, tɔgɛ-ya yetɔg-sɛba tɩ Nawẽnnɛ wʋn bɔ ya la, se'ere n soe la, la dagɩ ya mẽŋa n wʋn tɔgɛ, la de la Nawẽnnɛ Sɩa n wʋn sõŋɛ ya. 
MRK.13.12	Sɔbia wʋn botɩ ba yõkɛ sɔbia kʋ, tɩ sɔ mẽ wʋn ẽŋɛ a bia bɛla, la kɔma wʋn zɛbra la ba sɔdõma, la ba madõma botɩ ba kʋ ba. 
MRK.13.13	Nẽrba zozo'e wʋn sise ya mam yʋ'ʋrɛ ĩyã. La nẽr-sɛka n wʋn mõrgɛ ze'ele kãŋkãŋɛ ka paagɛ ba'asgɔ wʋn yẽ fãarɛ.
MRK.13.14	Ya wʋn wa yẽ sɛka n de bõn-be'ego n sã'anɩ sɛla woo la, tɩ a boe zẽ'e-sɛka n ka masɛ tɩ a bɔna la.» (Sɛka n karẽŋrɩ la mõrgɛ wõm a võorɛ.) «Ya sãn yẽ bɛla, sɛba n boe Zude zoe zom tãnsɩ zuo. 
MRK.13.15	La nẽr-sɛka n boe gɔsgɔ da sige bɔɔra tɩ a kẽ deem dɩkɛ sɛla. 
MRK.13.16	La nẽr-sɛka n boe va'am da kãn lebe kule yire tɩ a dɩkɛ a fuugo. 
MRK.13.17	Dabs-bãma, la wʋn dɛna la toogo bɔ pɔg-sɛba n tarɩ pʋa la, la sɛba n tarɩ kɔma tɩ ba mõgra la. 
MRK.13.18	Sose-ya Nawẽnnɛ tɩ yel-bãma da wa dɛna ɔɔrɔ wakatɛ. 
MRK.13.19	Se'ere n soe la, dabs-bãma wʋn dɛna la toogo zozo'e, tɩ ba nãn ka yẽ halɩ pĩ'iluŋo tɩ Nawẽnnɛ nãam dũnia wa paam zĩna, la toog-ẽŋa buuri kãn le malɩn wa'am. 
MRK.13.20	Nawẽnnɛ sãn ka bo'oge nɩ dabs-bãma sõorɛ, nẽra ka boe nɩ n wʋn põsɛ. La Nawẽnnɛ mẽŋa nẽrba tɩ a looge la ĩyã, tɩ a bo'oge dabs-bãma sõorɛ.
MRK.13.21	La nẽra sãn yele ya yetɩ: ‹Bɩsɛ-ya, Krisi boe la kalam›, bɩɩ ‹bɩsɛ-ya, a boe la ke›, ya da sakɛ. 
MRK.13.22	Nẽrba n wʋn wa'am wa parɩm tɩ bãma n de Krisi, la nẽrba n wʋn wa'am wa parɩm tɩ bãma n de Nawẽnnɛ nõtɔ'ɔsrɩba tõm tõon-yãlma, la yel-kɩrsɩ, bɔɔra tɩ ba sãn tã'agɛ, ba botɩ nẽr-sɛba tɩ Nawẽnnɛ looge la tuuge doose ba. 
MRK.13.23	Guuse ya mẽŋa, tɩ mam dẽŋɛ yele ya sɛla woo mɛ.»
MRK.13.24	Azezi le yele yetɩ: «Toogo la dabsa poorʋm, wẽntulle wʋn sobge mɛ, tɩ wõrga kãn le nẽera a peelem. 
MRK.13.25	La wõrbiɛ wʋn ze'ele saazuum lui. La bõn-sɛba n boe saazuum wʋn mĩim mɛ. 
MRK.13.26	La ba wʋn yẽ Nẽrsaala Dayʋa la n boe sawara pʋam sẽna la pãn-kãtɛ, tɩ a na'am pãŋa peelem nẽegɛ. 
MRK.13.27	La a wʋn tõm a malɛkadõma mɛ tɩ ba sẽŋɛ dũnia gɔbga la zʋʋgɔ, la dapoore la zanõrɛ, ka lagsɛ nẽr-sɛba tɩ a looge la halɩ ka paagɛ dũnia tɛka wuu.»
MRK.13.28	Azezi le yele ba yetɩ: «Dɩkɛ-ya makrɛ la kẽnkãŋa bãŋɛ zãsŋɔ la võorɛ. Kẽnkãŋa wila sãn wa pusra võorɔ, ya mi tɩ sigre lɛm mɛ. 
MRK.13.29	Bɛla mẽ, ya sãn wa yẽ tɩ bõn-bãma wuu ɩtɩ, ya bãŋɛ tɩ Nẽrsaala Dayʋa la lɛm mɛ, a boe la zanõrʋm. 
MRK.13.30	Mam yetɩ ya la sɩra, tɩ bõn-bãna wʋn ɩta mɛ dee tɩ zamãan-ẽna yãŋa tole. 
MRK.13.31	Saazuum la tẽŋa wʋn tole mɛ, la mam yetɔga kãn malɩn tole.
MRK.13.32	Nẽra nẽra ka mi daar-sɛka la wakat-sɛka tɩ Nẽrsaala Dayʋa la wʋn leme wa'am. Baa malɛkadõma n boe Nawẽnnɛ yire, bɩɩ Dayʋa la mẽŋa ka mi, sãn dagna Sɔ Nawẽnnɛ mã'a. 
MRK.13.33	Guuse ya mẽŋa sõŋa, la ya mãasʋm, se'ere n soe la, ya ka mi wakatɛ la. 
MRK.13.34	La wʋn ãna wʋ bʋraa n we'esɩ sore dee dɩkɛ a yire gu'ule a tõntõnɩba, bɔ tõntõnna woo a tõonɛ, dee yele zanõr-gu'ura tɩ a gu'ura. 
MRK.13.35	Bɛla ĩyã gu'ura-ya, se'ere n soe la, ya ka mi wakat-sɛka tɩ yidãana la wʋn leme wa'am. A tã wʋn leme wa'am zaanõorɛ mɛ, bɩɩ sõnsʋa, bɩɩ nõ-rɔɔgɔ kaasga wakatɛ, bɩɩ bulika. 
MRK.13.36	Guuse-ya tɩ yidãana la da wa'am wa di'ige ya, tɩ ya gĩsri mɛ. 
MRK.13.37	Mam n yetɩ ya se'em na, mam yetɩ nẽrba wuu la bɛla, gu'ura-ya.»
MRK.14.1	La daan deege la dabsa ayi tɩ Zɔɔg-basɛ kibsa tɩ ba obrɩ borborɩ n ka tarɩ dãbɩllɛ dabsa paagɛ. Tɩ kãabgɔ kẽma nẽŋadõma, la lɔɔ karẽnsãandõma ɛɛra sore tɩ ba sʋgɛ yõkɛ Azezi kʋ. 
MRK.14.2	Tɩ ba yele taaba yetɩ: «Tɩ da kãn ẽŋɛ-ya bɛla kibsa wã pʋam, tɩ nẽrba la wʋn gire mɛ.»
MRK.14.3	Azezi daan boe la Betani, Asimõ n wa dɛna kõnkonne yire, tɩ ba daan bɔna mĩ dita. Tɩ pɔka tarɩ albatrɩ dugla n pɩrɛ la tɩdarɛ ka-sõma ligri n zo'oge tɩ ba wi'iri tɩ naarɩ, wa'am wa vuke dugla la, ka'agɛ kaam na ẽŋɛ Azezi zuugo. 
MRK.14.4	Tɩ nẽrba basɛba n boe bilam na sũure sã'am, tɩ ba yele taaba yetɩ: «Bẽm tɩ pɔka la sã'am ka-sõma la wãna? 
MRK.14.5	Ba tã nɩ wʋn koose ba gãŋɛ lig-kõba kɔbstã mɛ, dɩkɛ ligri la bɔ nasdõma.» Tɩ ba zɛrgɛ pɔka la.
MRK.14.6	Tɩ Azezi yele ba yetɩ: «Basɛ-ya pɔka la bãalam, bẽm tɩ ya tɔgra ẽ tɩ a sũure sã'am? Ẽn ẽŋɛ sɛla bɔ mam na de la tõon-sõŋɔ. 
MRK.14.7	Nasdõma boe la ya lɛ mɛ wakatɛ wuu, ya tã wʋn ẽŋɛ ba sõŋa mɛ yan boorɩ wakat-sɛka, la mam kãn bɔna la ya lɛ wakatɛ wuu. 
MRK.14.8	Ẽŋa n tarɩ sɛla la, tɩ a ẽŋɛ. Ẽn ka'agɛ ka-sõma la ẽŋɛ mam ĩyã la, a dẽŋɛ ẽŋɛ la ban wʋn ẽŋɛ mam se'em mam laarɛ daarɛ. 
MRK.14.9	Mam yetɩ ya la asɩra, tɩ dũnia wã zẽ'e-sɛka wuu tɩ ba wʋn wa mõolɛ Nawẽnnɛ kõ-yẽlga la, ba mẽ wʋn tɔgɛ pɔka wã n ẽŋɛ mam se'em wã, tɩ ba tẽra a yelle.»
MRK.14.10	Tɩ Azudaasɩ Iskariyo n de Azezi karẽnbiisi pia la ayi la nẽra ayɩla sẽŋɛ kãabgɔ kẽma nẽŋadõma zẽ'am, ka yele ba tɩ ẽŋa wʋn pa'alɛ tɩ ba yõkɛ Azezi. 
MRK.14.11	La ban daan wõm ẽn yele se'em na, tɩ ba sũure ẽŋɛ yẽlʋm, tɩ ba yetɩ bãma wʋn bɔ ẽ ligri. Tɩ Azudaasɩ yãŋa ɛɛra so-sɛka tɩ a wʋn pa'alɛ tɩ ba yãŋɛ yõkɛ ẽ na.
MRK.14.12	Borborɩ n ka tarɩ dãbɩllɛ kibsa la pɔspɔsɩ daarɛ tɩ ba kʋʋrɩ pebilsi dita Zɔɔg-basɛ kibsa la n daan paagɛ. Tɩ Azezi karẽnbiisi la soke ẽ yetɩ: «Fõn boorɩ tɩ tɩ sẽŋɛ la bɛ ka mãasʋm Zɔɔg-basɛ kibsa la tɩ fʋ di?» 
MRK.14.13	Tɩ Azezi tõm a karẽnbiisi bayi yele ba yetɩ: «Sẽŋɛ-ya tẽŋa la pʋam, tɩ ya wʋn tʋ'ʋsɛ bʋraaga n tʋ yoore la ko'om, ya doose ẽ 
MRK.14.14	sẽŋɛ yi-sɛka tɩ a wʋn kẽ la, ka yele yidãana la yetɩ: ‹Karẽnsãama la yetɩ, deego boe la bɛ, tɩ ẽŋa la a karẽnbiisi wʋn di Zɔɔg-basɛ kibsa la?› 
MRK.14.15	A wʋn pa'alɛ ya de-kãtɛ n boe ayẽma zuo, tɩ sɛla woo mãasʋm bɔna mĩ. Bilam tɩ ya wʋn mãasʋm tɩ tɩ di kibsa la.» 
MRK.14.16	Tɩ a karẽnbiisi la yese sẽŋɛ tẽŋa la pʋam ka yẽ sɛla woo wʋ Azezi n yele ba se'em na. Tɩ ba mãasʋm Zɔɔg-basɛ kibsa la bilam.
MRK.14.17	Tɩ wẽnnɛ daan mã'agɛ, tɩ Azezi la a karẽnbiisi pia la ayi la wa'am, 
MRK.14.18	wa zẽa dita, tɩ Azezi yele ba yetɩ: «Mam yetɩ ya la asɩra, tɩ ya nẽra ayɩla n diti la mam kalam n wʋn pa'alɛ tɩ ba yõkɛ mam.» 
MRK.14.19	Tɩ la daan sã'am ba sũure. Tɩ ba sɔkra ẽ ayɩla ayɩla yetɩ: «La de la mam?» 
MRK.14.20	Tɩ a lerge ba yetɩ: «La de la ya nẽrba pia la ayi la nẽr-sɛka n wʋn yɛglɛ la mam tũm a nu'ugo laaga pʋam na. 
MRK.14.21	Nẽrsaala Dayʋa la wʋn ki wʋ lan põn gʋlsɛ a yelle Nawẽnnɛ gõŋɔ pʋam se'em na. La sɛka n yetɩ a pa'alɛ tɩ ba yõkɛ Nẽrsaala Dayʋa la wʋn yẽ toogo. Nẽr-ẽŋa ma sãn ka dɔgɛ nɩ ẽ n sõɩ.»
MRK.14.22	La ban daan diti la, tɩ Azezi dɩkɛ borborɩ pʋ'ʋsɛ Nawẽnnɛ, dee fiise bɔ a karẽnbiisi la yetɩ: «To'oge-ya di, ẽna wã de la mam ĩyã.» 
MRK.14.23	Dee dɩkɛ bõn-yũula pʋ'ʋsɛ Nawẽnnɛ, dee bɔ ba, tɩ ba wuu yũ. 
MRK.14.24	Dee yele ba yetɩ: «Bãna wã de la mam zɩɩm n wʋn yese saagɛ nẽrba zozo'e ĩyã, pa'alɛ tɩ Nawẽnnɛ bĩŋe nõorɛ la ba. 
MRK.14.25	Mam yetɩ ya la asɩra, tɩ mam kãn le yũ viinye biɛ bõn-yũula wã, halɩ tɩ la ka paagɛ daar-sɛka tɩ mam wʋn le yũ ba Nawẽnnɛ so'olʋm pʋam.» 
MRK.14.26	Tɩ ba yõom yõoma pẽgɛ Nawẽnnɛ, dee yese wɛ'ɛsa Oliivi tãŋam.
MRK.14.27	Tɩ Azezi yele a karẽnbiisi la yetɩ: «Yãma wuu wʋn lebe la poorʋm dee basɛ mam, se'ere n soe la, la gʋlsɛ Nawẽnnɛ gõŋɔ pʋam yetɩ: ‹Mam wʋn kʋ dũnsĩina dee tɩ piisi la wɩrgɛ.› » 
MRK.14.28	La Azezi le yele ba yetɩ: «La mam sãn wa vo'oge, mam wʋn dẽŋɛ ya sẽŋɛ Galile.» 
MRK.14.29	Tɩ Apɩyɛɛrɩ yele ẽ yetɩ: «Baa ba wuu sãn lebe poorʋm dee basɛ fõn, mam kãn basɛ fõn.» 
MRK.14.30	Tɩ Azezi yele ẽ yetɩ: «Mam yetɩ fʋ la sɩra, tɩ zĩna, yʋ'ʋŋɔ ẽna wã, lan dẽŋɛ nõ-rɔɔgɔ n wʋn kaasɛ nõorɛ ayi, fʋ wʋn sɩ'ɩsɛ nõorɛ atã tɩ fõn ka mi mam.» 
MRK.14.31	Tɩ Apɩyɛɛrɩ le tɔgɛ ke'enke'em yetɩ: «Baa la sãn dɛna tɩ mam lagɩm na fõn ki, mam kãn malɩn sɩ'ɩsɛ fõn.» Tɩ karẽnbiisi la wuu lagɩm yele bɛla.
MRK.14.32	Tɩ ba paagɛ zẽ'e-sɛka yʋ'ʋrɛ n de Getsemane la. Tɩ Azezi yele a karẽnbiisi la yetɩ: «Zĩ'ire-ya kalam dee tɩ m sẽŋɛ ka pʋ'ʋsɛ Nawẽnnɛ.» 
MRK.14.33	La a tarɩ la Apɩyɛɛrɩ, la Azakɩ, la Azã sẽŋɛ. Tɩ a sũure sã'am zozo'e, tɩ la dãan ẽ. 
MRK.14.34	Tɩ a yele ba yetɩ: «Sũ-sã'aŋɔ n tarɩ mam zozo'e tɩ mam ãna wʋ m yetɩ m ki mɛ na. Weege-ya kalam gu'ura, da gĩse-ya.» 
MRK.14.35	La a sẽŋɛ la nẽŋa fẽe, ka võglɛ tẽŋa pʋ'ʋsɛ Nawẽnnɛ yetɩ, la sãn tãna, toogo la fõrgɛ dee basɛ ẽ. 
MRK.14.36	Dee yetɩ: «M Sɔ, fõn tã sɛla woo ɩta, basɛ tɩ nãmsgɔ ẽna fõrgɛ dee basɛ ma. La, la da kãn dɛna mam n boorɩ se'em, la dɛna fõn boorɩ se'em.»
MRK.14.37	La a leme a karẽnbiisi batã la zẽ'am wa yẽ tɩ ba gĩsri mɛ, tɩ a soke Apɩyɛɛrɩ yetɩ: «Asimõ, fõn gĩsri mɛ? Fõn ka tã wʋn gu karf-ayɩla ka gĩse?» 
MRK.14.38	Dee yele ba yetɩ: «Basɛ-ya gẽem dee pʋ'ʋsɛ Nawẽnnɛ tɩ yelle da paagɛ ya tɩ ya lui. Ya sɩa la boorɩ mɛ, la ya ĩyã ka tara pãŋa.»
MRK.14.39	La a daan le lebe ka pʋ'ʋsɛ Nawẽnnɛ wʋ ẽn pʋ'ʋsɛ se'em na. 
MRK.14.40	Dee le leme wa yẽ tɩ ba gĩsri mɛ, se'ere n soe la, gẽem n ba tarɩ ba. Tɩ ba ka mina ban wʋn yele ẽ se'em.
MRK.14.41	A daan le sẽŋɛ mɛ, dee leme wa'am nõorɛ atã pʋam wa soke ba yetɩ: «Ya ken vɔ'ɔsra mɛ dee gĩsra? La ẽŋɛ ba'asɛ mɛ, wakatɛ paagɛ mɛ tɩ ba wʋn dɩkɛ Nẽrsaala Dayʋa la ẽŋɛ tõon-be'ero dõma nu'usum. 
MRK.14.42	Isge-ya tɩ sẽŋɛ, tɩ sɛka n wʋn pa'alɛ tɩ ba yõkɛ mam na n wãna sẽm.»
MRK.14.43	Azezi n daan ken tɔgra la, tɩ Azudaasɩ n de a karẽnbiisi pia la ayi la nẽra ayɩla, doose la nẽr-kʋʋŋɔ sẽŋɛ paam. La nẽr-kʋʋŋɔ la daan tarɩ la sʋkɔbrɔ, la dɔa dɔla ẽ. La de la kãabgɔ kẽma nẽŋadõma, la lɔɔ karẽnsãandõma, la tẽŋa la kẽma n tõm ba. 
MRK.14.44	La Azudaasɩ n wʋn pa'alɛ tɩ ba yõkɛ ẽ na, põn tɔgɛ mɛ pa'alɛ ba yetɩ: «Sɛka tɩ mam wʋn kɔkɛ ẽ na, ẽŋa n bɛla, yõkɛ-ya ẽ, tarɩ ẽ sõŋa fõrgɛ.»
MRK.14.45	La Azudaasɩ n paam na, a sẽŋɛ lɛm na Azezi, yele ẽ yetɩ: «Karẽnsãama.» Dee kɔkɛ ẽ. 
MRK.14.46	Tɩ nẽrba la paagɛ yõkɛ ẽ. 
MRK.14.47	Tɩ nẽr-sɛba n daan boe mĩ na nẽra ayɩla fooge a sʋkɔbgɔ sɛ kãabgɔ kẽma nẽŋadãana tõntõnna tʋbrɛ fiige. 
MRK.14.48	Tɩ Azezi soke ba yetɩ: «Yãma tarɩ la sʋkɔbrɔ, la dɔa sẽna tɩ ya yõkɛ mam wʋ mam de la fãara la? 
MRK.14.49	Mam daan boe la yãma lɛ Wẽnde-kãtʋm na daarɛ woo zãsna nẽrba, tɩ ya ka yõkɛ mam. La, la de la tɩ bõn-sɛka n gʋlsɛ Nawẽnnɛ gõŋɔ pʋam na ẽŋɛ.» 
MRK.14.50	Tɩ a karẽnbiisi la wuu zoe dee basɛ ẽ.
MRK.14.51	La budib-polle ayɩla n daan lobe fugɔbga mã'a dɔla Azezi. Tɩ ba daan zɛ ẽ tɩ ba yõkɛ, 
MRK.14.52	tɩ a basɛ a fugɔbga la dee zoe beele fõrgɛ.
MRK.14.53	Ba daan tarɩ Azezi sẽŋɛ la kãabgɔ kẽma nẽŋadãana la yire, bilam tɩ kãabgɔ kẽma nẽŋadõma, la tẽŋa la kẽma, la lɔɔ karẽnsãandõma la wuu tigse. 
MRK.14.54	Tɩ Apɩyɛɛrɩ daan bɔna poorʋm zãazãarɛ dɔla, ka paagɛ kẽ kãabgɔ kẽma nẽŋadãana la yire zẽnzakam, zẽa la tõntõnɩba ɔɔsra bugum.
MRK.14.55	La kãabgɔ kẽma nẽŋadõma, la sarɩyaditba la wuu daan eerɩ la yelle tɩ ba dõrɛ Azezi botɩ ba kʋ ẽ, la ba ka yẽ. 
MRK.14.56	Tɩ nẽrba zozo'e daan parɩm bɔ Azezi, la ba yetɔga la ka doose taaba.
MRK.14.57	Tɩ nẽrba basɛba daan isge parɩm bɔ ẽ yetɩ: 
MRK.14.58	«Tõma wõm tɩ a yetɩ: ‹Mam wʋn wõrgɛ Wẽnde-kãtɛ la tɩ nẽrsaalba mẽ la, dee le mẽ ayẽma dabsa atã pʋam n dagɩ nẽrsaalba mẽa.› » 
MRK.14.59	Baa bõn-ẽŋa pʋam ba yetɔga la ka doose taaba.
MRK.14.60	Tɩ kãabgɔ kẽma nẽŋadãana la isge ze'ele ba wuu nẽŋam soke Azezi yetɩ: «Ban tɔgɛ fõn se'em na, fõn kãn lerge se'ere?» 
MRK.14.61	Tɩ Azezi daan sĩna ka lerge se'ere. Tɩ kãabgɔ kẽma nẽŋadãana la le soke ẽ yetɩ: «Fõn de la Krisi, Nawẽnnɛ tɩ tõma pẽgrɩ la Dayʋa la?» 
MRK.14.62	Tɩ Azezi lerge yetɩ: «Ẽe, mam de la ẽŋa. La ya wʋn yẽ Nẽrsaala Dayʋa la tɩ a zĩ Nawẽnnɛ n de pãŋa dãana la zʋʋgɔ bɔba, ya wʋn yẽ tɩ a boe sawara pʋam sẽna.» 
MRK.14.63	Tɩ kãabgɔ kẽma nẽŋadãana la ãasʋm a mẽŋa futo, dee yetɩ: «Tɩ le ɛɛra la bẽm kaset-dõma? 
MRK.14.64	Ya wõm ẽn sã'am Nawẽnnɛ yʋ'ʋrɛ. Yãma tẽ'esɛ la wãne?» Tɩ ba wuu yetɩ: «A masɛ la kũm.»
MRK.14.65	Tɩ ba nẽrba basɛba daan sẽŋɛ tʋbsra nõtõorʋm ɩta Azezi, dɩkɛ tãnnɛ pĩ a nini, mũm kũnkũra wẽ ẽ, dee yɛta ẽ tɩ: «Bãŋɛ pa'alɛ tɔ nẽr-sɛka n wẽ fɔ?» Tɩ gu'urba la to'oge ẽ, wẽ a pɛgsɩ.
MRK.14.66	La Apɩyɛɛrɩ daan ken bɔna la zẽnzakam na, tɩ kãabgɔ kẽma nẽŋadãana tõntõn-pɔka wa'am mĩ, 
MRK.14.67	wa yẽ Apɩyɛɛrɩ n ɔɔsrɩ bugum na, tɩ a bɩsra ẽ, dee yetɩ: «Fõn mẽ daan po bɔna la Nazarɛtɩ bʋraa Azezi lɛ.» 
MRK.14.68	Tɩ Apɩyɛɛrɩ sɩ'ɩsɛ yetɩ: «Mam ka mi, mam ka bãŋɛ fõn yele se'em na võorɛ.» Apɩyɛɛrɩ yele bɛla dee yese ka zɛ la zanõrʋm, tɩ nõ-rɔɔgɔ kaasɛ. 
MRK.14.69	Tɩ tõntõn-pɔka la le yẽ ẽ, yele sɛba n boe mĩ na yetɩ: «Bʋra-ẽna de la Azezi nẽra ayɩla.» 
MRK.14.70	Tɩ Apɩyɛɛrɩ le sɩ'ɩsɛ. Tɩ la ẽŋɛ fẽe, tɩ nẽr-sɛba n ze mĩ na le yele Apɩyɛɛrɩ yetɩ: «Asɩra, fõn de la ba nẽra ayɩla. Fõn de la Galile nẽra.» 
MRK.14.71	Tɩ Apɩyɛɛrɩ pɔɩ Nawẽnnɛ yetɩ: «Mam ka mi bʋra-sɛka tɩ ya tɔgrɩ a yelle wã.» 
MRK.14.72	Bilam mẽŋa tɩ nõ-rɔɔgɔ le kaasɛ nõorɛ ayi pʋam. Tɩ Apɩyɛɛrɩ tẽegɛ Azezi n daan yele ẽ yetɩ: «Lan dẽŋɛ nõ-rɔɔgɔ n wʋn kaasɛ nõorɛ ayi, fʋ wʋn sɩ'ɩsɛ nõorɛ atã tɩ fõn ka mi mam» na. Tɩ a sũure sã'am, tɩ a kɛlla.
MRK.15.1	Beere n daan wiige bulika, tɩ kãabgɔ kẽma nẽŋadõma, la tẽŋa la kẽma, la lɔɔ karẽnsãandõma, bãma wuu n de sarɩyaditba la daan lagsɛ mɛ tɔgɛ kʋ, botɩ ba lʋ Azezi tarɩ ẽ sẽŋɛ Apilatɩ zẽ'am. 
MRK.15.2	Tɩ Apilatɩ soke Azezi yetɩ: «Fõn de la Zifdõma naba?» Tɩ a lerge yetɩ: «La de la fõn yele se'em na.» 
MRK.15.3	Tɩ kãabgɔ kẽma nẽŋadõma la dõrɛ ẽ yɛla zozo'e. 
MRK.15.4	Tɩ Apilatɩ le soke Azezi yetɩ: «Fõn wõm yetɔg-sɛba wuu tɩ ba tɔgɛ bɔ fʋ wã, fõn kãn lerge se'ere?» 
MRK.15.5	Tɩ Azezi ka le lerge se'ere, tɩ la di'ige Apilatɩ.
MRK.15.6	Zɔɔg-basɛ kibsa woo Apilatɩ daan ẽn botɩ ba yese la nẽr-sɛka tɩ nẽrba la boorɩ la yʋ'a deem basɛ. 
MRK.15.7	La bʋraa ayɩla yʋ'ʋrɛ n de Abarabasɩ, ẽŋa la nẽrba basɛba n daan dãmɛ tẽŋa, kʋ nẽra tɩ ba yõgɛ ba yʋ. 
MRK.15.8	Tɩ nẽr-kʋʋŋɔ la sẽŋɛ Apilatɩ zẽ'am ka sose ẽ yetɩ, a ẽŋɛ ẽŋa n ɩtɩ se'em na bɔ ba. 
MRK.15.9	Tɩ a soke ba yetɩ: «Ya boorɩ tɩ m yese la Zifdõma naba la basɛ bɔ ya?» 
MRK.15.10	Se'ere n soe la, a bãŋɛ tɩ kãabgɔ kẽma nẽŋadõma la ẽŋɛ la sũure botɩ ba yõkɛ Azezi wa bɔ ẽ. 
MRK.15.11	La kãabgɔ kẽma nẽŋadõma la daan sa'asɛ nẽr-kʋʋŋɔ la mɛ, tɩ ba sẽŋɛ ka sose Apilatɩ tɩ a yese Abarabasɩ basɛ bɔ ba. 
MRK.15.12	Tɩ Apilatɩ le soke ba yetɩ: «Bɛla, sɛka tɩ ya wi'iri tɩ Zifdõma naba la, yãma boorɩ tɩ m ẽŋɛ ẽ na wãne?» 
MRK.15.13	Tɩ ba tɔgra ke'enke'em yetɩ: «Ka ẽ dɔ-puurŋa zuo.» 
MRK.15.14	Tɩ Apilatɩ soke ba yetɩ: «A ẽŋɛ la bẽm n de be'em?» Tɩ ba malɩn tɔgra ke'enke'em yetɩ: «Ka ẽ dɔ-puurŋa zuo.» 
MRK.15.15	La Apilatɩ daan boorɩ tɩ a ẽŋɛ tɩ nẽrba la sũure n ẽŋɛ yẽlʋm, tɩ a yese Abarabasɩ basɛ bɔ ba. Dee botɩ ba wẽ Azezi la ka'asa, dee dɩkɛ ẽ bɔ tɩ ba ka ẽ dɔ-puurŋa zuo.
MRK.15.16	Tɩ sʋdaasɩ tarɩ Azezi kẽ gɔmna la yire zẽnzakam, dee wi sʋdaasɩ la wuu, tɩ ba lagsɛ. 
MRK.15.17	Tɩ ba dɩkɛ fuugo n de gomusga yɛ Azezi, dee dɩkɛ gõ'osɩ wʋgɛ mũŋa vuge ẽ. 
MRK.15.18	Dee yãŋa pʋ'ʋsra ẽ yetɩ: «Zifdõma naba, naa!» 
MRK.15.19	Dee dɩkɛ dasaarɛ wẽ a zuugo, tʋbsɛ nõtõorʋm mĩ ẽ, dee ka dũma tẽŋa a nẽŋam nã'asra ẽ. 
MRK.15.20	Ban yaalɛ ẽ kɩ'ɩlɩm na, ba yɛɛgɛ gomusga fuugo la mɛ, dee le yɛ ẽ a futo, tarɩ ẽ yese tɩ ba sẽŋɛ ka ka dɔ-puurŋa zuo kʋ.
MRK.15.21	Ban daan tarɩ Azezi wɛ'ɛsa la, ba daan tʋ'ʋsɛ la bʋraaga ayɩla yʋ'ʋrɛ n de Asimõ n ze'ele Sirɛnɩ, a de la Alɛgsãndrɩ la Arufusi sɔ. A daan ze'ele la va'am lɛmna. Tɩ sʋdaasɩ la pẽrgɛ ẽ, tɩ a to'oge Azezi kũm dɔ-puurŋa la buke. 
MRK.15.22	Ba daan tarɩ Azezi sẽŋɛ la zẽ'a tɩ ba wi'iri tɩ Golgota, a võorɛ de la zuwaŋrɛ zẽ'a. 
MRK.15.23	Ba daan dɩkɛ la dãam n gaam na tɩɩm yʋ'ʋrɛ n de miiri bɔ ẽ tɩ a yũ, tɩ a zagsɛ ka yũ. 
MRK.15.24	Tɩ ba daan ka ẽ dɔ-puurŋa zuo, dee dɩkɛ a futo tɩ ba pʋɩ taaba, pɔsɛ tɩ ba bãŋɛ nẽra woo n wʋn to'oge se'em. 
MRK.15.25	La daan de la bulika karf-awɛɩ wakatɛ tɩ ba ka ẽ dɔ-puurŋa zuo. 
MRK.15.26	Ba daan gʋlsɛ la gʋlsgɔ pa'alɛ bõn-sɛka n botɩ ba ka ẽ lablɛ dɔ-puurŋa la zuo. Ba daan gʋlsɛ yetɩ: «Zifdõma naba.» 
MRK.15.27	Ba daan tarɩ la fãarba bayi wa po ka dɔ-puursi zuto, ayɩla a zʋʋgɔ bɔba, ayẽma a gɔbga bɔba. [ 
MRK.15.28	La de la bɛla, tɩ Nawẽnnɛ gõŋɔ n gʋlsɛ se'em na ẽŋɛ. La gʋlsɛ yetɩ: «Ba geele ẽ pa'asɛ la tõon-be'ero dõma pʋam.»]
MRK.15.29	Tɩ nẽr-sɛba n dolɩ bilam tɔlla la lɔbra ba zuto, dee tʋʋra ẽ yetɩ: «Ẽhẽe, faa! Dagɩ fõn yetɩ fõn wʋn wõrgɛ Wẽnde-kãtɛ la dee le mẽ ẽ dabsa atã pʋam? 
MRK.15.30	Fãagɛ fʋ mẽŋa dɔ-puurŋa la zuo sige.» 
MRK.15.31	Tɩ kãabgɔ kẽma nẽŋadõma, la lɔɔ karẽnsãandõma la mẽ la'ara ẽ yɛta taaba yetɩ: «A daan fãagrɩ nẽrba basɛba mɛ, dee ka tãna wʋn fãagɛ a mẽŋa. 
MRK.15.32	A sãn dɛna Krisi, Ɩsrayɛlɩ dõma naba la, a ze'ele dɔ-puurŋa la zuo sige nãnannɛ wã tɩ tɩ yẽ dee sakɛ.» Tɩ nẽr-sɛba tɩ ba ka dɔ-puursi zuto lɛm ẽ na mẽ tɔgɛ ẽ be'em.
MRK.15.33	Wʋntɛɛŋa zuu-tẽŋasʋka n daan paagɛ, tɩ tẽŋa la wuu lebge lika halɩ ka paagɛ zaanõorɛ karf-atã. 
MRK.15.34	Karf-atã la wakatɛ tɩ Azezi tɔgɛ ke'enke'em yetɩ: «Eloi, Eloi, lama sabaktani.» La võorɛ de la: «Mam Wẽnnaam, mam Wẽnnaam, bẽm n soe tɩ fõn basɛ mam?» 
MRK.15.35	Tɩ sɛba n ze bilam na basɛba wõm bɛla, yetɩ: «Selse-ya, a wi'iri la A'eli.» 
MRK.15.36	Tɩ nẽra ayẽma zoe ka dɩkɛ nẽtɩŋa lʋsɛ dã-mĩ'isgo pʋam zẽkɛ la dɔɔgɔ bɔ ẽ tɩ a yũ, dee yetɩ: «Basɛ-ya tɩ tɩ gu bɩsɛ A'eli la sãn wʋn wa sike ẽ dɔ-puurŋa la zuo.» 
MRK.15.37	Tɩ Azezi le kaasɛ ke'enke'em dee yãŋa ki.
MRK.15.38	Wakat-ẽŋa, tɩ fuugo la n yuli Wẽnde-kãtɛ la pʋam beŋe zẽ'e-sõŋɔ la ãagɛ pʋsʋka saazuum ka paagɛ tẽŋa.
MRK.15.39	Tɩ Rom sʋdaasɩ kɛ'ɛma daan zɛ Azezi nẽŋam yẽ ẽn ki se'em, tɩ a yetɩ: «Bʋra-ẽna wã sɩrɩ de la Nawẽnnɛ Dayʋa.» 
MRK.15.40	La pɔgsɩ basɛba n mẽ daan boe mĩ zɛ kẽnkɛrŋa bɩsra. Amaari n ze'ele Magdala, la Amaari n de Azakɩ pɩka la Azoze ma, la Asalome n daan boe ba pʋam. 
MRK.15.41	Azezi n daan boe Galile la, ba daan dolɩ ẽ mɛ dee sõŋra ẽ. La pɔgsɩ basɛba zozo'e n daan lagɩm doose ẽ wa'am Zerizalɛm n boe mĩ.
MRK.15.42	Tɩ wẽnnɛ daan bɔna mĩ kẽ'era, la daan de la beere n wʋn wiige Zifdõma vo'osgo daarɛ, tɩ ba daan bɔna mĩ mãasna. 
MRK.15.43	Tɩ bʋraa ayɩla yʋ'ʋrɛ n de Azozɛfʋ, a ze'ele la Arimate, a de la sarɩyaditba la nẽra ayɩla tɩ ba nannɩ. A mẽ daan gu'uri la Nawẽnnɛ n wʋn wa'am wa di na'am nẽrba tẽŋasʋka. Lan daan de beere n wʋn wiige vo'osgo daarɛ la ĩyã, tɩ a kɛ'ɛm sũure sẽŋɛ Apilatɩ zẽ'am ka sose Azezi kũm na. 
MRK.15.44	La Apilatɩ n wõm tɩ Azezi darɛ ki mɛ na, la di'ige ẽ mɛ. Tɩ a botɩ ba wi sʋda-kɛ'ɛma la, tɩ a soke bãŋɛ Azezi ki yuuge mɛ? 
MRK.15.45	La Apilatɩ n wõm sʋda-kɛ'ɛma la lergre la, tɩ a bɔ Azozɛfʋ sore tɩ a sike kũm na. 
MRK.15.46	Tɩ Azozɛfʋ da tãnnɛ sike kũm na dɔ-puurŋa la zuo, dɩkɛ tãnnɛ la vile ẽ, tarɩ ẽ sẽŋɛ ka laagɛ yɔɔgɔ tɩ ba daan tũ tãmpĩa ĩyã, yãŋa bilge kug-kãtɛ lige yɔɔgɔ la nõorɛ. 
MRK.15.47	Amaari n ze'ele Magdala, la Azoze ma Amaari daan ze mɛ bɩsra zẽ'e-sɛka tɩ ba bĩŋe ẽ na.
MRK.16.1	Zifdõma vo'osgo daarɛ n daan tole, tɩ Amaari n ze'ele Magdala, la Azakɩ ma Amaari, la Asalome da tɩdarɛ yũuŋo n ãn sõŋa tɩ ba tarɩ sẽŋɛ ka ẽŋɛ Azezi ĩyã. 
MRK.16.2	Tɩ Lasrɩ daarɛ bulika wẽnnɛ n doorɩ se'em mã'a la, tɩ ba wɛ'ɛsa yɔɔm na, 
MRK.16.3	dee tɔgra la taaba sore yetɩ: «Ãne n wʋn bilge kugre la yɔɔgɔ la nõorʋm bɔ tɔ?» 
MRK.16.4	La ban paagɛ la, ba yẽ tɩ kugre la n ba ãna kãtɛ la põn bilge mɛ gã. 
MRK.16.5	Tɩ ba kẽ yɔɔgɔ la pʋam, yẽ budib-polle n yɛ fu-pɛɛlga zẽa zʋʋgɔ bɔba, tɩ ba palẽŋa ẽkɛ. 
MRK.16.6	Tɩ a yele ba yetɩ: «Da basɛ-ya tɩ ya palẽŋa ẽgra, mam mi tɩ ya eerɩ la Azezi n ze'ele Nazarɛtɩ, tɩ ba ka dɔ-puurŋa zuo kʋ la. A vo'oge mɛ, a ka boe kalam. Bɩsɛ-ya zẽ'e-sɛka tɩ ba daan bĩŋe ẽ na n wãna. 
MRK.16.7	Sẽŋɛ-ya ka yele Apɩyɛɛrɩ, la a karẽnbiisi basɛba la yetɩ: ‹A wʋn dẽŋɛ ya nẽŋa sẽŋɛ Galile. Bilam tɩ ya wʋn yẽ ẽ, wʋ ẽn daan yele ya se'em na.› » 
MRK.16.8	Tɩ ba yɛm bɔɩ, tɩ ba ĩyã gõgra, tɩ ba yese yɔɔgɔ la pʋam zoe, la ba daan ka yele nẽra nẽra sɛla, se'ere n soe la, dabeem n tarɩ ba.
MRK.16.8	[ 
MRK.16.9	Azezi n daan vo'oge Lasrɩ daarɛ bulika yʋ'ʋŋɔ yʋ'ʋŋɔ la, a dẽŋɛ dɩkɛ a mẽŋa pa'alɛ la Amaari n ze'ele Magdala. La de la ẽŋa tɩ kʋlkã'arsɩ bayopɔɩ daan dolɩ ẽ tɩ Azezi dige ba, tɩ ba yese la. 
MRK.16.10	Tɩ a sẽŋɛ ka yele nẽr-sɛba n daan dolɩ Azezi la. Ba daan zĩ la sũ-sã'aŋɔ la nintãm. 
MRK.16.11	La ban daan wõm tɩ Azezi vo'oge mɛ tɩ Amaari yẽ ẽ na, ba daan ka sakɛ.
MRK.16.12	Bɛla poorʋm tɩ Azezi le teege nẽŋa ayẽma dɩkɛ a mẽŋa pa'alɛ a karẽnbiisi bayi n daan boe sore wɛ'ɛsa tẽn-pɩka ayɩla. 
MRK.16.13	Tɩ ba lebe ka yele ba taaba la, tɩ ba ka sakɛ.
MRK.16.14	La bɛla poorʋm, tɩ a karẽnbiisi pia la ayɩla la daan zẽa dita, tɩ Azezi dɩkɛ a mẽŋa pa'alɛ ba. Dee zɛbɛ ba, ban daan ka bɔ sɩra, la ba sũure n kɛ la ĩyã. Se'ere n soe la, ba daan ka sakɛ sɛba n daan yẽ ẽ yetɩ a vo'oge mɛ na yetɔga. 
MRK.16.15	A yele bɛla, dee yele ba yetɩ: «Sẽŋɛ-ya dũnia zẽ'a woo ka mõolɛ Nawẽnnɛ kõ-yẽlga la bɔ nẽrba wuu. 
MRK.16.16	Sɛka woo n bɔ sɩra, botɩ ba mise ẽ ko'om pʋam, a wʋn yẽ fãarɛ. La sɛka woo n ka bɔ sɩra, ba wʋn di a sarɩya sɩbgɛ ẽ. 
MRK.16.17	La sɛba n wʋn bɔ mam sɩra la, wʋn ɩta la bõn-yãlma bãna pa'alɛ Nawẽnnɛ pãŋa: Ba wʋn dɩkɛ la mam yʋ'ʋrɛ digra kʋlkã'arsɩ, dee tɔgra yetɔg-zãŋsɩ. 
MRK.16.18	La ba sãn yõgɛ bõnsɛ'ɛdõma, bɩɩ yũ yabga, la kãn ẽŋɛ ba sɛla. La ba wʋn dɩkɛ ba nu'usi paglɛ bã'adõma zuto, tɩ ba yẽ ĩmã'asʋm.»
MRK.16.19	Zuudãana Azezi n daan tɔgɛ la ba kɩ'ɩlɩm na, a zẽkɛ mɛ zom Nawẽnnɛ yire, ka zĩ'ire Nawẽnnɛ zʋʋgɔ. 
MRK.16.20	Tɩ a karẽnbiisi la sẽŋɛ ka mõolɛ kõ-yẽlga la zẽ'esɩ wuu. Tɩ Zuudãana la sõŋɛ ba, botɩ ba tõm tõon-yãlma pa'alɛ tɩ ba kõa la mõolgɔ de la sɩra.]
LUK.1.1	Mam sɩr-sõŋɔ Ateofili, nẽrba zozo'e n mõrgɛ gʋlsɛ yel-sɛba wuu n ẽŋɛ tõma zẽ'am na. 
LUK.1.2	Ba gʋlsɛ yel-bãma wuu wʋ nẽrba basɛba n daan yẽ yɛla la wuu halɩ ba pĩ'iluŋo, dee mõolɛ kõ-yẽlga la tɔgɛ pa'alɛ tɩ tõma wõm se'em na. 
LUK.1.3	Bɛla ĩyã tɩ mam mã'agɛ m mẽŋa doose yel-bãma nãma sõŋa sõŋa halɩ ba pĩ'iluŋo pʋam, tɩ mam tẽ'esɛ tɩ la ãn sõŋa tɩ m gʋlsɛ yɛla la n doose taaba se'em na bɔ fɔ. 
LUK.1.4	Mam gʋlsrɩ wãna tɩ fʋ bãŋɛ mɛ tɩ yel-bãna wuu tɩ ba pa'alɛ fʋ la de la sɩra.
LUK.1.5	Se'emwẽnʋm tɩ A'erɔdɩ daan de Zude tẽŋa naba la, bʋraa n daan boe tɩ a yʋ'ʋrɛ dɛna Azakari. A daan de la Zifdõma kãabgɔ kẽema, a de la Abiya buuri nẽra. Tɩ a pɔga yʋ'ʋrɛ dɛna A'elizabɛtɩ, ẽŋa mẽ daan de la kãabgɔ kẽma nẽŋadãana Aarõ buuri. 
LUK.1.6	Bãma bayi daan de la nẽrba n ɩtɩ sõŋa Nawẽnnɛ nifum, dee sakra Nawẽnnɛ nõorɛ, la a lɔɔ la wuu sõŋa. 
LUK.1.7	La ba daan ka tarɩ bia, se'ere n soe la, A'elizabɛtɩ daan de la kõndɔgrɛ, la bãma bayi la wuu mẽ kʋrgɛ mɛ.
LUK.1.8	La wakatɛ n daan paagɛ tɩ Abiya buuri kẽ Wẽnde-kãtɛ la pʋam tɩ ba tõm. Tɩ Azakari mẽ kẽ tɩ a tõm. 
LUK.1.9	Kãabgɔ kẽma la malŋɔ daan de la ba pɔsɛ looge nẽr-sɛka n wʋn kẽ zẽ'e-sõŋɔ pʋam yõ tɩdarɛ bɔ Nawẽnnɛ. Tɩ ba daan pɔsɛ, tɩ la yõkɛ Azakari. Tɩ Azakari kẽ tɩ a yõ. 
LUK.1.10	La tɩdarɛ la yõ'a wakatɛ nẽr-kʋʋŋɔ la wuu boe la yẽŋa pʋ'ʋsra Nawẽnnɛ.
LUK.1.11	Tɩ Nawẽnnɛ malɛka darɛ wa'am Azakari zẽ'am wa zɛ tɩdarɛ yõ'a bĩmbĩnne na zʋʋgɔ bɔba. 
LUK.1.12	La Azakari n yẽ ẽ na, a palẽŋa n ẽkɛ halɩ, tɩ dabeem kẽ ẽ. 
LUK.1.13	Tɩ malɛka la yele ẽ yetɩ: «Azakari, da zoe dabeem, tɩ Nawẽnnɛ wõm fʋ pʋ'ʋsgɔ mɛ. Fʋ pɔga A'elizabɛtɩ wʋn dɔgɛ la budibla, tɩ fʋ sɩ a yʋ'ʋrɛ tɩ Azã. 
LUK.1.14	La fʋ wʋn ẽŋɛ sũ-yẽlga sɩrʋm. La nẽrba zozo'e wʋn ẽŋɛ sũ-yẽlga bia la dɔka ĩyã. 
LUK.1.15	A wʋn dɛna la nẽr-keko Zuudãana Nawẽnnɛ nifum, la a kãn yũ dãam bɩɩ bõn-yũula n bugri. Nawẽnnɛ Sɩa wʋn bɔna la ẽ halɩ lan pɔsɛ ẽn boe a ma pʋʋrʋm, la wakatɛ wuu. 
LUK.1.16	A wʋn botɩ Ɩsrayɛlɩ nẽrba zozo'e lebe sakɛ ba Zuudãana Nawẽnnɛ. 
LUK.1.17	La a wʋn dẽŋɛ Zuudãana nẽŋam tara Nawẽnnɛ Sɩa pãŋa wʋ Nawẽnnɛ nõtɔ'ɔsa A'eli n daan tarɩ se'em na. La a wʋn naagɛ sɔdõma la ba kɔma yɛla, dee wʋn botɩ nẽr-sɛba n sɩ'ɩsrɩ Nawẽnnɛ nõorɛ la tara yɛm ɩta wʋ sɛba n ɩtɩ sɛla n masɛ la. A wʋn botɩ nẽrba mãasʋm sõŋa gu'ura tɩ Zuudãana.»
LUK.1.18	Tɩ Azakari soke malɛka la yetɩ: «Bẽm n wʋn botɩ mam bãŋɛ tɩ bõn-ẽna de la sɩra? Se'ere n soe la, mam de la bʋra-yã'aŋa dee tɩ mam pɔga mẽ kʋrgɛ.» 
LUK.1.19	Tɩ malɛka la lerge ẽ yetɩ: «Mam yʋ'ʋrɛ de la Agabrɩyɛlɩ, mam ze la Nawẽnnɛ nẽŋam. Ẽŋa n tõm mam yetɩ, m wa'am yele fʋ yetɔg-yẽlga wã. 
LUK.1.20	La fõn ka sakɛ mam yetɔga la ĩyã, fʋ nõorɛ n wʋn mãam. La wakatɛ sãn paagɛ, bõn-sɛba tɩ mam yele fʋ la wʋn ẽŋɛ. La fʋ kãn le tãna tɔgra, halɩ tɩ la paagɛ daar-sɛka tɩ bõn-bãna wʋn ẽŋɛ la.»
LUK.1.21	Wakat-ẽŋa, nẽrba la daan gu'uri mɛ tɩ Azakari yese. La ẽn daan boe zẽ'e-sõŋɔ la pʋam yuura la, ba palẽŋa n ẽkɛ. 
LUK.1.22	La ẽn yãŋa wa yese la, a ka tã'agɛ tɔgɛ la nẽrba la. A nõorʋm n mãam tɩ a tara nu'usi magra pa'ala ba. Bɛla tɩ ba bãŋɛ tɩ a yẽ la bõn-yãlma zẽ'e-sõŋɔ la pʋam.
LUK.1.23	Dabs-sɛba tɩ Azakari daan wʋn tõm Wẽnde-kãtɛ la pʋam n ba'asɛ la, a daan lebe kule la a yire.
LUK.1.24	Dabs-bãna poorʋm, tɩ a pɔga A'elizabɛtɩ yõkɛ pʋʋrɛ bɔna yire wõr-sɩnuu. 
LUK.1.25	Dee yetɩ: «Wãna de la Zuudãana Nawẽnnɛ tõoma. Wakat-ẽna ẽŋa n yãŋa bɩsɛ mam yelle, dee yese bõn-ẽna n de nɩ yãnnɛ bɔ mam nẽrba tẽŋasʋka.»
LUK.1.26+LUK.1.27	Pugla ayɩla n daan boe Galile tẽŋa ayɩla yʋ'ʋrɛ n de Nazarɛtɩ, tɩ a yʋ'ʋrɛ dɛna Amaari. A daan nãn ka mi bʋraa. La bʋraa ayɩla yʋ'ʋrɛ n de Azozɛfʋ n yetɩ a di ẽ. Azozɛfʋ de la naba Adavidi buuri nẽra. La wakat-sɛka tɩ A'elizabɛtɩ daan tarɩ pʋʋrɛ wõr-sɩyoobɩ pʋam na, tɩ Nawẽnnɛ tõm a malɛka Agabrɩyɛlɩ tɩ a sẽŋɛ Amaari zẽ'am. 
LUK.1.28	Tɩ malɛka la sẽŋɛ Amaari zẽ'am ka pʋ'ʋsɛ ẽ yetɩ: «Fʋ tõoma. Zuudãana Nawẽnnɛ boe la fʋ mɛ, a ẽŋɛ fʋ yel-sõnnɛ mɛ.» 
LUK.1.29	La Amaari n daan wõm malɛka yetɔga la, a palẽŋa n ẽkɛ, tɩ a tẽ'esra malɛka la n yele se'em na võorɛ n de sɛla. 
LUK.1.30	Tɩ malɛka la yele ẽ yetɩ: «Amaari, da zoe dabeem, tɩ Nawẽnnɛ ẽŋɛ fʋ yel-sõnnɛ mɛ. 
LUK.1.31	Fʋ wʋn yõkɛ la pʋʋrɛ dɔgɛ budibla, sɩ a yʋ'ʋrɛ tɩ Azezi. 
LUK.1.32	A wʋn dɛna la nẽr-keko. La ba wʋn wi'ira ẽ tɩ, Nawẽnnɛ n gãnnɩ wuu Bia. La Zuudãana Nawẽnnɛ wʋn bɔ ẽ a yaaba Adavidi na'am, 
LUK.1.33	tɩ a dɛna Azakɔbɩ buuri naba wakatɛ wuu, a na'am na kãn malɩn ba'asɛ.»
LUK.1.34	Tɩ Amaari soke malɛka la yetɩ: «Mam ka mi bʋraa, la wʋn ẽŋɛ la wãne tɩ mam yõkɛ pʋʋrɛ?» 
LUK.1.35	Tɩ malɛka la lerge ẽ yetɩ: «Nawẽnnɛ n gãnnɩ sɛla wuu Sɩa wʋn sige fʋ zuo, la Nawẽnnɛ pãŋa wʋn bɔna la fɔ, bɛla bia la tɩ fʋ wʋn dɔgɛ la wʋn welge la to'ore, ba wʋn wi'ira ẽ tɩ Nawẽnnɛ Dayʋa. 
LUK.1.36	Bãŋɛ tɩ fʋ sõogɔ A'elizabɛtɩ tɩ ba yetɩ a de la kõndɔgrɛ la, a tarɩ la pʋʋrɛ wõr-sɩyoobɩ n wãna. Baa la ẽn kʋrgɛ la, a wʋn dɔgɛ la budibla. 
LUK.1.37	Se'ere n soe la, sɛla sɛla ka boe tɩ Nawẽnnɛ ka tã ɩta.» 
LUK.1.38	Tɩ Amaari lerge yetɩ: «Mam de la Zuudãana Nawẽnnɛ tõntõn-pɔka. Nawẽnnɛ botɩ la ẽŋɛ wʋ fõn yele se'em na.» Tɩ malɛka la fõrgɛ dee basɛ ẽ.
LUK.1.39	La dabsa bãma pʋam, tɩ Amaari isge sẽŋɛ tɔtɔ paagɛ Zude so'olʋm tẽŋa ayɩla tɩ tãnsɩ boe mĩ. 
LUK.1.40	La ẽn paagɛ la, a kẽ la Azakari yire pʋ'ʋsɛ A'elizabɛtɩ. 
LUK.1.41	La A'elizabɛtɩ n wõm a pʋ'ʋsgɔ la, bia la wẽrgɛ mɛ a pʋʋrʋm. Tɩ Nawẽnnɛ Sɩa wa'am A'elizabɛtɩ zẽ'am la pãŋa, 
LUK.1.42	tɩ a tĩi tɔgɛ yetɩ: «Nawẽnnɛ ẽŋɛ la fõn yel-sõnnɛ gãnna pɔgsɩ la wuu. La bia la tɩ fʋ wʋn dɔgɛ la, tarɩ yel-sõnnɛ mɛ. 
LUK.1.43	Mam de la ãne tɩ mam Zuudãana ma sẽna mam zẽ'am? 
LUK.1.44	Se'ere n soe la, mam wõm fõn pʋ'ʋsgɔ la, bia la n boe mam pʋʋrʋm na wẽrgɛ mɛ la sũ-yẽlga. 
LUK.1.45	Fõn sakɛ tɩ Zuudãana Nawẽnnɛ yetɔga tɩ a tɔgɛ bɔ fʋ la wʋn sɩrɩ ẽŋɛ la, fʋ yẽ zu-yẽlga.»
LUK.1.46	Tɩ Amaari yele yetɩ:
LUK.1.46	«Mam pẽgrɩ Zuudãana Nawẽnnɛ la m sũure wuu.
LUK.1.47	Mam tarɩ sũ-yẽlga mɛ, Nawẽnnɛ n de mam Fãagra la ĩyã,
LUK.1.48	se'ere n soe la, a bɩsɛ mam n de a tõntõn-pɔg-tarma la yelle mɛ.
LUK.1.48	Bɛla lan pɔsɛ lɛɛlɛ wã wɛ'ɛsa, zamãana wuu nẽrba wʋn wi'ira mam tɩ zu-yẽlga dãana.
LUK.1.49	Se'ere n soe la, Nawẽnnɛ n tã wuu la n ẽŋɛ bõn-kãra bɔ mam.
LUK.1.49	A de la pʋpeelem dãana.
LUK.1.50	La nẽr-sɛba n zotɩ ẽ na,
LUK.1.50	a zotɩ ba ninbãalga mɛ zamãana wuu.
LUK.1.51	A dɩkɛ la a nu'ugo tõm tõon-kãra,
LUK.1.51	dee botɩ zẽk-m-mẽŋa dõma la zoe wɩrgɛ la ba zẽk-m-mẽŋa pʋtẽ'era la.
LUK.1.52	La sãn dɛna pãnsɩ dõma,
LUK.1.52	a sikri ba mɛ ba na'am pʋam,
LUK.1.52	dee zẽkra sik-m-mẽŋa dõma.
LUK.1.53	La sɛba n ka tarɩ sɛla la,
LUK.1.53	a bɔ'ɔrɩ ba bõntarsõm zɔ'ɔra mɛ,
LUK.1.53	dee botɩ bõntatba lebe fõrgɛ dee ka to'oge sɛla sɛla.
LUK.1.54	A tẽerɩ zɔta tõma Ɩsrayɛlɩ nẽrba n de a tõntõnɩba la ninbãalga mɛ, dee sõŋra tõma,
LUK.1.55	wʋ ẽn yʋʋn bĩŋe a nõorɛ la tõma yaaba Abraham, la tõma sɔ-yaabdõma, la ba yɩɩsɩ la wuu tɩ a wʋn sõŋra tõma wakatɛ wuu se'em na.»
LUK.1.56	La Amaari daan weege A'elizabɛtɩ zẽ'am ẽŋɛ wʋ wõr-sɩtã, dee yãŋa lebe kule.
LUK.1.57	A'elizabɛtɩ dɔka wakatɛ n daan paagɛ la, a dɔgɛ la budibla. 
LUK.1.58	Tɩ a sawiiba, la a yir-dõma wõm tɩ Zuudãana Nawẽnnɛ zoe a ninbãalga zo'oge, tɩ ba wuu lagɩm ɩta sũ-yẽlga la ẽ. 
LUK.1.59	Bia la dɔka dabsa anii daarɛ tɩ ba wa'am tɩ ba wã ẽ, daan bɔɔra tɩ ba sɩ a yʋ'ʋrɛ a sɔ Azakari yʋ'ʋrɛ. 
LUK.1.60	La a ma ka sakɛ, yetɩ: «Ayɛɩ, a yʋ'ʋrɛ wʋn dɛna la Azã.» 
LUK.1.61	Tɩ ba lerge yetɩ: «Ya yir-dõma la pʋam nẽra ka boe mĩ tɩ a yʋ'ʋrɛ dɛna Azã.» 
LUK.1.62	Tɩ ba yɩbsɛ la nu'usi soke bia la sɔ tɩ ba bãŋɛ ẽŋa n boorɩ tɩ ba sɩ bia la yʋ'ʋrɛ se'em. 
LUK.1.63	Tɩ a botɩ ba bɔ ẽ dɔ-palaka, tɩ a to'oge gʋlsɛ yetɩ: «A yʋ'ʋrɛ de la Azã.» Tɩ la di'ige nẽrba la waa wuu. 
LUK.1.64	La ẽn gʋlsɛ yele bɛla la, bilam mẽŋa tɩ a zɩlɩŋa lakɛ, tɩ a tã'agɛ tɔgra pẽgra Nawẽnnɛ. 
LUK.1.65	Tɩ dabeem yõkɛ sɛba n lɛm bilam na wuu. Tɩ kõ-ẽŋa saagɛ Zude tẽn-sɛba tɩ tãnsɩ boe mĩ na wuu. 
LUK.1.66	Bãma wuu n daan wõm yɛla la, ba daan tẽ'esrɩ mɛ dee sɔkra yetɩ: «Bi-ẽna yetɩ a wa ãna la wãne?» Zuudãana Nawẽnnɛ pãŋa boe la ẽ mɛ.
LUK.1.67	Nawẽnnɛ Sɩa n wa'am bia la sɔ Azakari zẽ'am la pãŋa. Tɩ a to'oge Nawẽnnɛ yetɔga tɔgɛ yetɩ:
LUK.1.68	«Basɛ-ya tɩ pẽgɛ Nawẽnnɛ n de Ɩsrayɛlɩ Zuudãana la,
LUK.1.68	se'ere n soe la, a wa'am mɛ wa bɩsɛ a nẽrba yelle, fãagɛ ba basɛ.
LUK.1.69	A bɔ tõma la Fãagra n tarɩ pãŋa n wʋn yese a tõntõnna Adavidi buuri la pʋam,
LUK.1.70	wʋ ẽŋa n yʋʋn botɩ a nõtɔ'ɔsrɩba tɔgra kʋrʋm se'em na.
LUK.1.71	A yetɩ a wʋn fãagɛ tɔ tɩ bɛ'ɛba nu'usum,
LUK.1.71	la nẽr-sɛba n sisri tõma la nu'usum.
LUK.1.72	Bɛla, a zoe tɩ yaabdõma ninbãalga mɛ,
LUK.1.72	dee tẽegɛ ẽn yʋʋn bĩŋe a nõorɛ la ba la yelle.
LUK.1.73	Se'ere n soe la, a yʋʋn bĩŋe nõorɛ mɛ la tɩ yaaba Abraham
LUK.1.74	tɩ a wʋn fãagɛ tɔ tɩ bɛ'ɛba nu'usum,
LUK.1.74	dee wʋn botɩ tɩ tõm a tõoma, tɩ dabeem kana.
LUK.1.75	Dee dɔla ẽ la pʋpeelem,
LUK.1.75	dee ɩta tɩ la masra ẽn boorɩ se'em ka paagɛ tɩ vɔm tɛka.
LUK.1.76	La fõn, m bia, ba wʋn wi'ira fʋ tɩ Nawẽnnɛ n gãnnɩ wuu nõtɔ'ɔsa.
LUK.1.76	Bɛla ĩyã, fõn wʋn dẽŋɛ tɩ Zuudãana la nẽŋam malgɛ sore bɔ ẽ,
LUK.1.77	dee yele Nawẽnnɛ nẽrba la tɩ ba bãŋɛ tɩ a wʋn fãagɛ ba basɛ ba tõon-be'ero taalɛ.
LUK.1.78	La de la Nawẽnnɛ n zotɩ tõma ninbãalga la ĩyã
LUK.1.78	tɩ a wʋn botɩ a peelem n ãn wʋ wʋntɛɛŋa n yẽkɛ bulika la,
LUK.1.79	nẽegɛ bɔ nẽr-sɛba n boe lika pʋam,
LUK.1.79	la nẽr-sɛba n zotɩ kũm dabeem na,
LUK.1.79	dee pa'alɛ tɩ so-sɛka tɩ tɩ wʋn doose yẽ sũ-mã'asʋm.»
LUK.1.80	Tɩ bia la daan bɩta, tɩ a pʋtẽ'erɛ pa'asra. A daan boe la weem ka paagɛ daar-sɛka tɩ a wa'am Ɩsrayɛlɩ dõma la zẽ'am tɩ ba bãŋɛ ẽ.
LUK.2.1	Ban daan dɔgɛ Azã la, wakat-ẽŋa tɩ na-keko A'ogisti daan bɔ nõorɛ yetɩ, ba kãalɛ a tẽŋa la wuu nẽrba. 
LUK.2.2	La daan de la pɔspɔsɩ n bɛla tɩ ba kãalɛ nẽrba la, wakat-sɛka tɩ Akirinusi daan de Siiri tẽnsɩ gɔmna la. 
LUK.2.3	Tɩ nẽrba wuu kule ba mẽnsɩ tẽnsʋm tɩ ba kãalɛ ba.
LUK.2.4	Tɩ Azozɛfʋ mẽ yese Nazarɛtɩ n boe Galile so'olʋm sẽŋɛ Bɛtelɛm n boe Zude so'olʋm pʋam, zẽ'e-ẽŋa tɩ ba yʋʋn dɔgɛ naba Adavidi. Se'ere n soe tɩ a sẽŋɛ bilam na, a de la naba Adavidi buuri. 
LUK.2.5	Ẽŋa la Amaari n de pɔg-sɛka n yetɩ a ele ẽ na sẽŋɛ mɛ tɩ ba kãalɛ ba, wakat-ẽŋa Amaari tarɩ la pʋʋrɛ. 
LUK.2.6	La ban nãn boe Bɛtelɛm la, tɩ a dɔka daarɛ paagɛ. 
LUK.2.7	Tɩ a dɔgɛ a budib-kẽema, vile ẽ na fuugo gã'arɛ dũnsi yɔnnɔ daka pʋam. Se'ere n soe la, zẽ'a n ka boe sãama yire la pʋam tɩ ba wʋn gã'arɛ.
LUK.2.8	La tẽn-ẽŋa dũnsĩima daan boe la sẽkam gu'ura ba dũnsi yʋ'ʋŋɔ. 
LUK.2.9	Tɩ Nawẽnnɛ malɛka sige ba zẽ'am. Tɩ Nawẽnnɛ na'am pãŋa peelem nẽegɛ gilge ba. Tɩ dabeem ba kẽ ba halɩ. 
LUK.2.10	Tɩ malɛka la yele ba yetɩ: «Da zoe-ya dabeem, tɩ mam tarɩ la kõ-yẽlga tɩ m yele ya, n wʋn basɛ tɩ nẽrba wuu sũure ẽŋɛ yẽlʋm. 
LUK.2.11	La de la yʋ'ʋŋ-ẽna tɩ ba dɔgɛ ya Fãagra la Adavidi tẽŋa pʋam, ẽŋa n de Zuudãana Krisi la. 
LUK.2.12	La bõn-ẽna n wʋn botɩ ya bãŋɛ tɩ la de la sɩra, ya wʋn yẽ bilɩa tɩ ba vile ẽ na fuugo gã'arɛ dũnsi yɔnnɔ daka pʋam.»
LUK.2.13	Tɩ Nawẽnnɛ malɛkadõma kʋʋŋ-kʋʋŋɔ darɛ wa'am wa naagɛ la ayɩla la. Tɩ ba pẽgra Nawẽnnɛ yetɩ: 
LUK.2.14	«Nawẽnnɛ n boe saazuum n soe pẽka, la nẽr-sɛba tɩ a nõŋɛ la tarɩ sũ-mã'asʋm dũnia zuo.» 
LUK.2.15	La malɛkadõma la lebe la Nawẽnnɛ yire, dee tɩ dũnsĩima la yele taaba yetɩ: «Basɛ-ya tɩ tɩ sẽŋɛ Bɛtelɛm ka bɩsɛ sɛla n ẽŋɛ tɩ Nawẽnnɛ yele tɩ la.»
LUK.2.16	La ba isge mɛ tɔtɔ sẽŋɛ ka paagɛ yẽ Amaari, la Azozɛfʋ, la bilɩa la tɩ a gã dũnsi yɔnnɔ daka pʋam. 
LUK.2.17	La dũnsĩima la n yẽ ẽ na, ba tɔgɛ bia la yelle wʋ malɛka la n yele ba se'em na. 
LUK.2.18	Tɩ sɛba wuu n wõm dũnsĩima la n yele se'em na, la di'ige ba mɛ. 
LUK.2.19	La Amaari tẽ'esrɩ yɛla wã wuu mɛ a sũure pʋam. 
LUK.2.20	Dee tɩ dũnsĩima la daan lɛbra dee pẽgra Nawẽnnɛ yʋ'ʋrɛ zozo'e, se'ere n soe la, ba wõm dee yẽ malɛka la n yele ba se'em na.
LUK.2.21	La dabsa anii la daarɛ n daan paagɛ, tɩ ba botɩ ba wã bia la wʋ Amoyisi gõŋɔ n pa'alɛ tɩ ba wã ba budimto se'em na. Tɩ ba sɩ a yʋ'ʋrɛ tɩ Azezi, yʋ'ʋr-sɛka tɩ malɛka daan yele ba tɩ ba sɩ ẽ na, wakat-sɛka tɩ Amaari daan nãn ka yõkɛ a pʋʋrɛ la.
LUK.2.22	La wakatɛ la n paagɛ tɩ Amaari malgɛ a mẽŋa Nawẽnnɛ zẽ'am wʋ Amoyisi lɔɔ gõŋɔ n yele se'em na. Tɩ Azozɛfʋ la Amaari tarɩ bia la sẽŋɛ Zerizalɛm Wẽnde-kãtʋm tɩ ba dɩkɛ ẽ bɔ Nawẽnnɛ. 
LUK.2.23	Se'ere n soe la, la gʋlsɛ Nawẽnnɛ lɔɔ gõŋɔ la pʋam tɩ budib-kẽema woo wʋn dɛna la Nawẽnnɛ bõnɔ. 
LUK.2.24	Ba daan sẽŋɛ tɩ ba kãabɛ la sɛla bɔ Nawẽnnɛ wʋ Nawẽnnɛ lɔɔ la n yele se'em na. La yetɩ, ba bɔ mõom dawɛma bayi bɩɩ na'adawen-biɛ bayi.
LUK.2.25	Wakat-ẽŋa tɩ bʋraa daan boe Zerizalɛm tɩ a yʋ'ʋrɛ dɛna Asimeyõ. A de la nẽr-sõŋɔ dee sakra Nawẽnnɛ sõŋa, dee gu'ura Ɩsrayɛlɩ Fãagra la n sẽm na. Tɩ Nawẽnnɛ Sɩa bɔna la ẽ. 
LUK.2.26	La Nawẽnnɛ Sɩa la daan põn yele ẽ tɩ a kãn ki, sãn dagna tɩ a yẽ la Krisi tɩ Zuudãana Nawẽnnɛ wʋn tõm tɩ a wa'am na. 
LUK.2.27	Tɩ Nawẽnnɛ Sɩa la botɩ a sẽŋɛ Wẽnde-kãtʋm na, la wakat-ẽŋa tɩ Azezi sɔ, la a ma daan tarɩ ẽ sẽŋɛ tɩ ba ẽŋɛ Nawẽnnɛ lɔɔ n yele se'em na. 
LUK.2.28	Tɩ Asimeyõ to'oge bia la a nu'usum, pʋ'ʋsɛ Nawẽnnɛ yetɩ:
LUK.2.29	«Zuudãana, lɛɛlɛ wã, fõn bĩŋe nõorɛ se'em na ẽŋɛ mɛ.
LUK.2.29	Fʋ yãŋa tã basɛ mam n de fõn tõntõnna sore
LUK.2.29	tɩ m basɛ dũnia dee wa'am fõn yire la sũ-mã'asʋm.
LUK.2.30	Se'ere n soe la, m nini yẽ Fãagra la tɩ fʋ tõm na,
LUK.2.31	ẽŋa tɩ fʋ mãasʋm bɔ tɩ dũnia nẽrba wuu yẽ.
LUK.2.32	Ẽŋa n de peelem n wʋn botɩ la nẽegɛ bɔ buuri wuu tɩ ba bãŋɛ fõn,
LUK.2.32	dee wʋn botɩ tõma Ɩsrayɛlɩ dõma n de fõn nẽrba yẽ pẽka.»
LUK.2.33	La Asimeyõ n tɔgɛ bia la yɛla la, la daan di'ige bia la sɔ, la a ma mɛ. 
LUK.2.34	Tɩ Asimeyõ kã kã'a-sõma bɔ ba, dee yele bia la ma Amaari tɩ Nawẽnnɛ looge bi-ẽna tɩ a botɩ Ɩsrayɛlɩ dõma zozo'e lui mɛ, dee tɩ zozo'e mẽ isge. Ẽŋa n wʋn pa'alɛ Nawẽnnɛ tõoma, dee tɩ nẽrba zozo'e wʋn zagsɛ ẽ. 
LUK.2.35	Ẽŋa n wʋn nẽegɛ pa'alɛ sɛla n sʋgɛ ba pʋtẽ'era pʋam na. Dee yetɩ, Amaari mẽŋa wʋn yẽ sũ-sã'aŋɔ wʋ sʋ'a tɩ ba sɩɩsɛ lʋ nẽra sũure la.
LUK.2.36	Wakat-ẽŋa Nawẽnnɛ nõtɔ'ɔs-pɔka n mẽ daan boe tɩ a yʋ'ʋrɛ dɛna A'annɩ. Tɩ a sɔ yʋ'ʋrɛ dɛna Afanuyɛlɩ, a de la Azɛɛrɩ buuri nẽra. Ẽŋa daan de la pug-sa'arɛ dee ele sɩra paagɛ yʋʋma ayopɔɩ tɩ a sɩra la ki. 
LUK.2.37	La a sɩra la n ki la, a yãŋa de la pɔkõorɛ kʋrgɛ halɩ ka paagɛ yʋʋma pinii la anaasɩ. A daan boe la Wẽnde-kãtʋm na wakatɛ wuu, tõnna bɔ'ɔra Nawẽnnɛ wʋntɛɛŋa la yʋ'ʋŋɔ wuu ka basra, dee lʋta nõorɛ sɔsra Nawẽnnɛ. 
LUK.2.38	Wakat-ẽŋa tɩ a paagɛ ba zẽ'am, pʋ'ʋsɛ Nawẽnnɛ a yel-sõnnɛ, dee tɔgra bia la yelle bɔ'ɔra sɛba wuu n gu'uri wakat-sɛka tɩ Nawẽnnɛ wʋn le fãagɛ Zerizalɛm nẽrba la basɛ.
LUK.2.39	La ban ẽŋɛ sɛla woo ba'asɛ wʋ Nawẽnnɛ lɔɔ la n yele se'em na, tɩ Azozɛfʋ la Amaari lebe kule Nazarɛtɩ n boe Galile so'olʋm na. 
LUK.2.40	Tɩ bia la bɩta tara pãŋa la yɛm, dee tɩ Nawẽnnɛ yel-sõnnɛ bɔna la ẽ.
LUK.2.41	Yʋʋnɛ woo Azezi sɔ, la a ma sẽnnɩ la Zerizalɛm dita Zɔɔg-basɛ kibsa. 
LUK.2.42	La Azezi daan tarɩ la yʋʋma pia la ayi, dee tɩ ba sẽŋɛ kibsa la wʋ ban ẽn ɩta se'em na. 
LUK.2.43	La kibsa la dabsa n ba'asɛ la, tɩ ba lebe kulla. Dee tɩ Azezi weege Zerizalɛm, tɩ a sɔ la a ma daan ka bãŋɛ tɩ a weege ya. 
LUK.2.44	Ba daan tẽ'esɛ tɩ a dolɩ la ba tẽŋa dõma, dee sẽŋɛ dabsrɛ mõonɛ sẽnnɛ. La ban ɛ ẽ ba nẽrba la, la ba sɩrdõma zẽ'am dee ka yẽ ẽ na, 
LUK.2.45	ba daan lebe la Zerizalɛm ka ɛɛra ẽ. 
LUK.2.46	La dabsa atã daarɛ tɩ ba yẽ ẽ Wẽnde-kãtʋm na, tɩ a zĩ la karẽnsãandõma sɛlsra, dee sɔkra ba sokrɩsɩ. 
LUK.2.47	Azezi n daan tarɩ yɛm la ẽn lergrɩ se'em na, di'ige sɛba wuu n daan wõm na mɛ. 
LUK.2.48	La a dɔgrɩba la n yẽ ẽ na, la ba di'ige ba mɛ. Tɩ a ma soke ẽ yetɩ: «M bia, bẽm tɩ fʋ ẽŋɛ tɩ wãna? Mam la fʋ sɔ ɛ fʋ mɛ halɩ la sũ-sã'aŋɔ.» 
LUK.2.49	Tɩ a lerge ba yetɩ: «Bẽm tɩ ya ɛɛra ma? Yãma ka mi tɩ la masɛ mɛ tɩ mam bɔna m Sɔ yire wã bɩɩ?» 
LUK.2.50	Tɩ ba ka bãŋɛ Azezi yetɔga la võorɛ.
LUK.2.51	Tɩ Azezi doose ba kule Nazarɛtɩ, dee sakɛ ba nõorɛ. Tɩ a ma tẽ'esra yel-bãma wuu a sũurum. 
LUK.2.52	Tɩ Azezi bɩta, tɩ a yɛm pa'asra, tɩ Nawẽnnɛ la nẽrba nõŋɛ ẽ.
LUK.3.1	Na-keko Atibɛɛrɩ n daan di na'am na, a yʋʋma pia la anuu yʋʋnɛ, tɩ Apõnsɩ-pilatɩ de Zude gɔmna, dee tɩ A'erɔdɩ dɛna Galile naba, tɩ a sɔbia Afilipi mẽ dɛna Itiire la Trakoniti naba. Tɩ Alisaniyasɩ dɛna Abilɛnɩ naba. 
LUK.3.2	La A'annɩ, la Akayifu de la Nawẽnnɛ kãabgɔ kẽma nẽŋadõma. Wakat-ẽŋa tɩ Azakari bia Azã daan boe mõom tɩ Nawẽnnɛ tɔgɛ bɔ ẽ. 
LUK.3.3	Bɛla tɩ Azã sẽŋɛ tẽn-sɛba n boe Zʋrdẽ kʋlaa nõorʋm la wuu ka mõola yetɩ, ba teege yɛm basɛ tõon-be'ero, tɩ ba mise ba ko'om pʋam tɩ Nawẽnnɛ basɛ ba tõon-be'ero taalɛ. 
LUK.3.4	Azã n mõolɩ se'em na ẽŋɛ wʋ Nawẽnnɛ nõtɔ'ɔsa A'ezayi n yʋʋn gʋlsɛ gõŋɔ pʋam se'em na. A yʋʋn yetɩ:
LUK.3.4	«Nẽra n mõolɩ weem tɔgra ke'enke'em yetɩ:
LUK.3.4	Malgɛ-ya sore sõŋa gu'ura Zuudãana,
LUK.3.4	malgɛ-ya sɔa la tɩ ba tɔ tẽntẽesɩ bɔ ẽ.
LUK.3.5	Palɛ-ya bɔgsɩ la wuu,
LUK.3.5	sirge-ya tãnsɩ la kũnkũma la wuu,
LUK.3.5	mãalɛ-ya so-gɔlma tɩ ba tɔ tẽntẽesɩ,
LUK.3.5	palɛ-ya sorɔɔrɔ bogro tɩ ba naagɛ taaba.
LUK.3.6	Bɛla nẽrsaalba wuu wʋn yẽ Nawẽnnɛ n ɩtɩ se'em fãagra nẽrba basra.»
LUK.3.7	La nẽrba zozo'e n sẽŋɛ ka lagsɛ Azã zẽ'am tɩ a mise ba ko'om pʋam. Tɩ a yele ba yetɩ: «Yãma ãn wʋ kãmpẽesɩ buuri, ãne n yele yãma yetɩ, ya tã wʋn zoe põsɛ Nawẽnnɛ sɩbgrɛ n sẽm na? 
LUK.3.8	Tõm-ya tõon-sɛba n pa'alɩ tɩ ya teege yɛm basɛ tõon-be'ero. Da kãn tẽ'esɛ-ya tɩ Abraham n de yãma yaaba la, ya wʋn põsɛ Nawẽnnɛ sɩbgrɛ mɛ. Mam yetɩ yãma mɛ tɩ, Nawẽnnɛ tã wʋn dɩkɛ kuga wã botɩ ba lebge Abraham yɩɩsɩ. 
LUK.3.9	Nẽra n põn tara lɩa a nu'usum tɩ a lʋbɛ tɩɩsɩ. Tɩ-sɛka woo n ka wɔnnɩ biɛ sõma la, a wʋn lʋbɛ ẽ mɛ, lobge bugum pʋam tɩ bugum di ẽ.»
LUK.3.10	Tɩ nẽr-kʋʋŋɔ la soke ẽ yetɩ: «Tɩ wʋn ẽŋɛ la wãne?» 
LUK.3.11	Tɩ Azã lerge ba yetɩ, sɛka n tarɩ futo bayi, a looge bɔ sɛka n ka tarɩ. Tɩ sɛka n tarɩ dia, mẽ ẽŋɛ bɔ sɛka n ka tarɩ. 
LUK.3.12	Tɩ lampo-tɔ'ɔsrɩba mẽ wa'am tɩ a mise ba ko'om pʋam, soke ẽ yetɩ: «Karẽnsãama, tɩ wʋn ẽŋɛ la wãne?» 
LUK.3.13	Tɩ a lerge ba yetɩ: «Da to'oge-ya ligri gãŋɛ ban yele ya se'em na.» 
LUK.3.14	Tɩ sʋdaasɩ mẽ soke ẽ yetɩ: «Dee tõma, tɩ wʋn ẽŋɛ la wãne?» Tɩ a yele ba yetɩ: «Da to'oge-ya nẽra bõnɔ la pãŋa bɩɩ dõrɛ nẽrba to'oge sɛla. Basɛ-ya tɩ ya yɔɔrɔ la seke ya.»
LUK.3.15	Tɩ nẽrba daan zɛ gu'ura tɩ Nawẽnnɛ fãagɛ ba, la ba wuu daan sokrɩ la ba mẽŋa bɔɔra tɩ ba bãŋɛ, Azã na'an dɛna Krisi tɩ ba gu'ura la bɩɩ? 
LUK.3.16	La ban tẽ'esrɩ bɛla la, tɩ Azã yele ba yetɩ: «Mam misri ya la ko'om pʋam, la nẽra n boe tara pãŋa gãnna mam sẽna, la mam põn ka masɛ tɩ m pirge a tagra bɔ ẽ. Ẽŋa n wʋn mise ya Nawẽnnɛ Sɩa, la bugum pʋam. 
LUK.3.17	A wʋn welge nẽrba wʋ nẽra n zãlɩ pɩ'ɩgɔ a nu'usum tɩ a vaagɛ a si zɛɛŋa yeele ẽŋɛ a bãarɛ pʋam, dee yõ urgo la, la bugum n ka kĩŋri.»
LUK.3.18	Yetɔg-bãna, la yetɔga basɛba zozo'e tɩ Azã daan dɩkɛ zãsʋm nẽrba la pa'alɛ ba Nawẽnnɛ kõ-yẽlga la.
LUK.3.19	La Azã daan zɛrgɛ naba A'erɔdɩ mɛ, se'ere n soe la, a daan fãagɛ la a kẽema pɔga yʋ'ʋrɛ n de A'erodɩadɩ di, dee tõm tõon-be'ero basɛba zozo'e pa'asɛ, tɩ Azã yele ẽ yetɩ la ka ãn sõŋa. 
LUK.3.20	La A'erɔdɩ daan yõkɛ Azã ka pagɛ mɛ, bɛla A'erɔdɩ malɩn tõm la tõon-be'ero pa'asɛ.
LUK.3.21	Azã n daan misri nẽrba wuu ko'om pʋam na, a daan mẽ mise Azezi mɛ. La Azezi daan pʋ'ʋsrɩ la Nawẽnnɛ, tɩ saazuum yo'oge, 
LUK.3.22	tɩ Nawẽnnɛ Sɩa sige a zuo, tɩ ba yẽ ẽ tɩ a wõn na na'adawenne. Tɩ kõa ze'ele Nawẽnnɛ yire yetɩ: «Fõn de la mam Dayʋa tɩ mam nõŋɛ la m sũure wuu. Fʋ paagɛ la mam yɛm.»
LUK.3.23	La Azezi n daan pĩ'ilum a tõoma la, a daan tarɩ la yʋʋma pitã, tɩ nẽrba daan tẽ'esra tɩ a de la Azozɛfʋ bia.
LUK.3.23	Azozɛfʋ sɔ daan de la Aheli,
LUK.3.24	tɩ Aheli sɔ dɛna Amata,
LUK.3.24	tɩ Amata sɔ dɛna Alevi,
LUK.3.24	tɩ Alevi sɔ dɛna Amelki,
LUK.3.24	tɩ Amelki sɔ dɛna Azanayi,
LUK.3.24	tɩ Azanayi sɔ dɛna Azozɛfʋ,
LUK.3.25	tɩ Azozɛfʋ sɔ dɛna Amatatɩasɩ,
LUK.3.25	tɩ Amatatɩasɩ sɔ dɛna Amõsɩ,
LUK.3.25	tɩ Amõsɩ sɔ dɛna Anahum,
LUK.3.25	tɩ Anahum sɔ dɛna A'esli,
LUK.3.25	tɩ A'esli sɔ dɛna Anagayi,
LUK.3.26	tɩ Anagayi sɔ dɛna Amatɩ,
LUK.3.26	tɩ Amatɩ sɔ dɛna Amatatɩasɩ,
LUK.3.26	tɩ Amatatɩasɩ sɔ dɛna Asemeyẽ,
LUK.3.26	tɩ Asemeyẽ sɔ dɛna Azozɛkɩ,
LUK.3.26	tɩ Azozɛkɩ sɔ dɛna Azoda,
LUK.3.27	tɩ Azoda sɔ dɛna Azoanã,
LUK.3.27	tɩ Azoanã sɔ dɛna Areza,
LUK.3.27	tɩ Areza sɔ dɛna Azorobabɛlɩ,
LUK.3.27	tɩ Azorobabɛlɩ sɔ dɛna Asalatɩyɛlɩ,
LUK.3.27	tɩ Asalatɩyɛlɩ sɔ dɛna Aneri,
LUK.3.28	tɩ Aneri sɔ dɛna Amelki,
LUK.3.28	tɩ Amelki sɔ dɛna Adi,
LUK.3.28	tɩ Adi sɔ dɛna Akozam,
LUK.3.28	tɩ Akozam sɔ dɛna A'elmadam,
LUK.3.28	tɩ A'elmadam sɔ dɛna A'eri,
LUK.3.29	tɩ A'eri sɔ dɛna Azoze,
LUK.3.29	tɩ Azoze sɔ dɛna A'eliezɛɛrɩ,
LUK.3.29	tɩ A'eliezɛɛrɩ sɔ dɛna Azorim,
LUK.3.29	tɩ Azorim sɔ dɛna Amata,
LUK.3.29	tɩ Amata sɔ dɛna Alevi,
LUK.3.30	tɩ Alevi sɔ dɛna Asimeyõ,
LUK.3.30	tɩ Asimeyõ sɔ dɛna Azuda,
LUK.3.30	tɩ Azuda sɔ dɛna Azozɛfʋ,
LUK.3.30	tɩ Azozɛfʋ sɔ dɛna Azonam,
LUK.3.30	tɩ Azonam sɔ dɛna A'eliakim,
LUK.3.31	tɩ A'eliakim sɔ dɛna Ameleya,
LUK.3.31	tɩ Ameleya sɔ dɛna Amena,
LUK.3.31	tɩ Amena sɔ dɛna Amatata,
LUK.3.31	tɩ Amatata sɔ dɛna Anatã,
LUK.3.31	tɩ Anatã sɔ dɛna Adavidi,
LUK.3.32	tɩ Adavidi sɔ dɛna Azese,
LUK.3.32	tɩ Azese sɔ dɛna A'obɛɛdɩ,
LUK.3.32	tɩ A'obɛɛdɩ sɔ dɛna Aboozɩ,
LUK.3.32	tɩ Aboozɩ sɔ dɛna Asala,
LUK.3.32	tɩ Asala sɔ dɛna Anaasõ,
LUK.3.33	tɩ Anaasõ sɔ dɛna Aminadabɩ,
LUK.3.33	tɩ Aminadabɩ sɔ dɛna Admẽ,
LUK.3.33	tɩ Admẽ sɔ dɛna Arni,
LUK.3.33	tɩ Arni sɔ dɛna A'ɛsrɔm,
LUK.3.33	tɩ A'ɛsrɔm sɔ dɛna Afarɛsɩ,
LUK.3.33	tɩ Afarɛsɩ sɔ dɛna Azuda,
LUK.3.34	tɩ Azuda sɔ dɛna Azakɔbɩ,
LUK.3.34	tɩ Azakɔbɩ sɔ dɛna A'izakɩ,
LUK.3.34	tɩ A'izakɩ sɔ dɛna Abraham,
LUK.3.34	tɩ Abraham sɔ dɛna Atara,
LUK.3.34	tɩ Atara sɔ dɛna Anakɔɔrɩ,
LUK.3.35	tɩ Anakɔɔrɩ sɔ dɛna Aseruki,
LUK.3.35	tɩ Aseruki sɔ dɛna Arago,
LUK.3.35	tɩ Arago sɔ dɛna Afalɛkɩ,
LUK.3.35	tɩ Afalɛkɩ sɔ dɛna A'ebɛrɩ,
LUK.3.35	tɩ A'ebɛrɩ sɔ dɛna Asala,
LUK.3.36	tɩ Asala sɔ dɛna Akayinam,
LUK.3.36	tɩ Akayinam sɔ dɛna Arfasadɩ,
LUK.3.36	tɩ Arfasadɩ sɔ dɛna Asɛm,
LUK.3.36	tɩ Asɛm sɔ dɛna Anoe,
LUK.3.36	tɩ Anoe sɔ dɛna Alemɛkɩ,
LUK.3.37	tɩ Alemɛkɩ sɔ dɛna Amatusala,
LUK.3.37	tɩ Amatusala sɔ dɛna A'enõkɩ,
LUK.3.37	tɩ A'enõkɩ sɔ dɛna Azarɛdɩ,
LUK.3.37	tɩ Azarɛdɩ sɔ dɛna Amalelɛlɩ,
LUK.3.37	tɩ Amalelɛlɩ sɔ dɛna Akayinam,
LUK.3.38	tɩ Akayinam sɔ dɛna A'enõsɩ,
LUK.3.38	tɩ A'enõsɩ sɔ dɛna Asetɩ,
LUK.3.38	tɩ Asetɩ sɔ dɛna Adam,
LUK.3.38	la Nawẽnnɛ n nãam Adam.
LUK.4.1	Azezi daan ze'ele la Zʋrdẽ kʋlaam lebe, tɩ Nawẽnnɛ Sɩa la kɔ'ɔn bɔna la ẽ. La Nawẽnnɛ Sɩa la tarɩ ẽ sẽŋɛ la weem. 
LUK.4.2	Bilam tɩ Asũtãana makɛ ẽ dabsa pinaasɩ. La dabsa pinaasɩ la pʋam a ka di sɛla sɛla, tɩ a kɔm dõnna. 
LUK.4.3	Bɛla tɩ Asũtãana yele ẽ yetɩ: «Fʋ sãn sɩrɩ dɛna la Nawẽnnɛ Dayʋa, fʋ yele kugre wã tɩ a lebge dia.» 
LUK.4.4	Tɩ Azezi lerge ẽ yetɩ: «La gʋlsɛ Nawẽnnɛ gõŋɔ pʋam yetɩ:
LUK.4.4	‹Nẽrsaala kãn vɔa dia mã'a ĩyã.› »
LUK.4.5	Tɩ Asũtãana tarɩ ẽ sẽŋɛ ka zom tãŋa zuo, pa'alɛ ẽ dũnia so'olʋm wuu nif-kabsɩgɔ pʋam. 
LUK.4.6	Dee yele ẽ yetɩ: «Bãna wuu de la mam n soe, bɛla mam tã wʋn bɔ nẽr-sɛka woo tɩ mam boorɩ mɛ. Mam wʋn bɔ fɔ dũnia wã na'am la wuu, la so'olʋm bãma wuu pẽka. 
LUK.4.7	Fʋ sãn ka dũma tẽŋa nã'asɛ mam, ba wuu wʋn dɛna la fõn dẽnnɛ.» 
LUK.4.8	Tɩ Azezi lerge ẽ yetɩ: «La gʋlsɛ Nawẽnnɛ yetɔga pʋam yetɩ:
LUK.4.8	‹Nã'asra Zuudãana Nawẽnnɛ,
LUK.4.8	dee sakra ẽŋa ayɩla mã'a.› »
LUK.4.9	Tɩ Asũtãana le tarɩ ẽ sẽŋɛ Zerizalɛm ka zom Wẽnde-kãtɛ la zuo yele ẽ yetɩ: «Fʋ sãn sɩrɩ dɛna la Nawẽnnɛ Dayʋa, fʋ ze'ele kalam ẽkɛ bisge tẽŋa, 
LUK.4.10	tɩ la gʋlsɛ yetɩ:
LUK.4.10	‹Nawẽnnɛ wʋn tõm a malɛkadõma tɩ ba gu fo.
LUK.4.11	La ba wʋn kɔkɛ fɔ la ba nu'usi
LUK.4.11	tɩ fʋ kãn wẽ fʋ nã'arɛ la kugre.› »
LUK.4.12	Tɩ Azezi lerge yetɩ: «Nawẽnnɛ gõŋɔ yele tɩ:
LUK.4.12	‹Da makɛ fʋ Zuudãana Nawẽnnɛ bɩsɛ.› »
LUK.4.13	La Asũtãana n daan makɛ Azezi bɛla wuu zɩgɛ koŋe la, a basɛ ẽ dee gu'ura la a sãn le yẽ folle.
LUK.4.14	La Azezi daan lebe Galile la Nawẽnnɛ Sɩa la pãŋa, tɩ a yʋ'ʋrɛ kɔ'ɔn saagɛ zẽ'a wuu. 
LUK.4.15	La a ẽn zãsna la nẽrba Nawẽnnɛ yetɔga Zifdõma wẽndeto pʋam, tɩ ba wuu pẽgra ẽ.
LUK.4.16	La Azezi daan sẽŋɛ la Nazarɛtɩ, ban daan uge ẽ tẽn-sɛka la. Tɩ Zifdõma vo'osgo daarɛ tɩ a kẽ ba wẽndeem wʋ ẽŋa ẽn kẽ'era se'em na, yãŋa isge ze'ele tɩ a karẽŋɛ. 
LUK.4.17	Tɩ ba dɩkɛ gõn-sɛka tɩ Nawẽnnɛ nõtɔ'ɔsa A'ezayi yʋʋn gʋlsɛ la bɔ ẽ. Tɩ a lakɛ gõŋɔ la yẽ zẽ'e-sɛka tɩ a boorɩ la, yãŋa karẽŋɛ wʋ zẽ'a la n yele se'em na:
LUK.4.18	«Zuudãana Nawẽnnɛ Sɩa n boe la mam,
LUK.4.18	ẽŋa n looge mam bɔ mam pãŋa,
LUK.4.18	tɩ m bʋglɛ sũ-sã'aŋɔ dõma sũure,
LUK.4.18	tɩ m mõolɛ kõ-yẽlga la bɔ nasdõma,
LUK.4.18	dee tõm mam tɩ m tɔgɛ bɔ yamsɩ tɩ ba wʋn yẽ yolsgo,
LUK.4.18	dee tɔgɛ bɔ fɔɔsɩ tɩ ba nini wʋn pike,
LUK.4.18	dee yese sɛba n boe nãmsgɔ pʋam la basɛ,
LUK.4.19	dee mõolɛ tɩ wakatɛ paagɛ ya,
LUK.4.19	tɩ Zuudãana wʋn ẽŋɛ nẽrba yel-sõnnɛ.»
LUK.4.20	La ẽn karẽŋɛ ba'asɛ la, a lebe laglɛ gõŋɔ la mɛ bɔ sɛka n gu'uri gõnnɔ la, dee zĩ'ire. Tɩ nẽr-sɛba wuu n boe wẽndeem na bɩsra ẽ zĩi. 
LUK.4.21	Tɩ a yele ba yetɩ: «Zĩna, lɛɛlɛ wã, sɛla tɩ ba gʋlsɛ Nawẽnnɛ gõŋɔ pʋam tɩ yãma wõm wã, la ẽŋɛ wʋ lan yele se'em na.» 
LUK.4.22	Tɩ ba tɔgɛ pẽgɛ ẽ, la a yetɔg-sõma la tɩ a tɔgɛ la di'ige ba mɛ. Dee tɩ ba sɔkra yetɩ, la ka de Azozɛfʋ dayʋa la n wãna? 
LUK.4.23	Tɩ Azezi yele ba yetɩ: «Mam põn mina tɩ ya wʋn makɛ makrɛ ẽna bɔ mam yetɩ: ‹Tɩɩm dãana, tɩbɛ fʋ mẽŋa.› La ya wʋn ken yele mam yetɩ: ‹Bõn-sɛba tɩ fʋ daan ẽŋɛ Kapɛrnaʋm tẽŋam tɩ tõma wõm na, ẽŋɛ bɛla nõo fʋ mẽŋa tẽŋam kalam mẽ.› » 
LUK.4.24	Tɩ Azezi le yele ba yetɩ: «Mam yetɩ ya la sɩra, tɩ ba ka nannɩ Nawẽnnɛ nõtɔ'ɔsa baa ayɩla a mẽŋa tẽŋam. 
LUK.4.25	La de la sɩra tɩ mam yetɩ ya tɩ: Pɔkõpa zozo'e yʋʋn boe Ɩsrayɛlɩ tẽŋam A'eli wakatʋm na mɛ, la saaga ka ni yʋʋma atã la wõr-sɩyoobɩ, tɩ kɔm yʋʋn ba bɔna tẽŋa la wuu pʋam. 
LUK.4.26	La Nawẽnnɛ ka tõm A'eli yetɩ a sẽŋɛ pɔkõ-bãma zẽ'am. A tõm ẽ na pɔkõorɛ n boe Sarɛpɩta n boe Sidõ so'olʋm pʋam na zẽ'am. 
LUK.4.27	La kõnkɔma zozo'e yʋʋn boe Ɩsrayɛlɩ tẽŋam A'elize wakatʋm na mɛ, la baa ayɩla ka yẽ ĩmã'asʋm, la Anãamã sɛka n yese Siiri so'olʋm na mã'a n yẽ ĩmã'asʋm.» 
LUK.4.28	La ban wõm bɛla la, sɛba n boe wẽndeego la pʋam wuu sũure daan yĩige mɛ. 
LUK.4.29	Tɩ ba isge ve'ege Azezi tẽŋa la pʋam yese. Tẽŋa la boe la tãŋa zuo. Tɩ ba tarɩ ẽ sẽŋɛ zẽ'e-sɛka n zãagɛ la tẽŋa la, ba daan boorɩ tɩ ba zã'agɛ ẽ basɛ mɛ tɩ a lui ki. 
LUK.4.30	La Azezi kẽ la nẽr-kʋʋŋɔ la tẽŋasʋka fõrgɛ.
LUK.4.31	Bɛla poorʋm, Azezi sẽŋɛ la Galile tẽŋa ayẽma yʋ'ʋrɛ n de Kapɛrnaʋm, tɩ Zifdõma vo'osgo daarɛ daan paagɛ, tɩ a sẽŋɛ ba wẽndeem ka zãsna nẽrba Nawẽnnɛ yetɔga. 
LUK.4.32	Tɩ a zãsŋɔ la daan di'ige ba, a yetɔga la n tarɩ pãŋa la ĩyã. 
LUK.4.33	Tɩ bʋraa daan bɔna wẽndeem na tɩ kʋlkã'arga tara ẽ, tɩ a tĩi kaasɛ yetɩ: 
LUK.4.34	«A'a! Azezi n de Nazarɛtɩ nẽra, fõn bẽm yelle n boe la tõma? Fõn wa'am tɩ fʋ sã'am na tõma? Mam mi fõn de sɛka, fõn de la pʋpeelem dãana n ze'ele Nawẽnnɛ zẽ'am.» 
LUK.4.35	Tɩ Azezi tãsɛ kʋlkã'arga la yetɩ: «Go'oge, yese dee basɛ bʋraa la!» Tɩ kʋlkã'arga la lʋbɛ ẽ nẽrba la wuu nẽŋam, dee yese, la a ka pɔglʋm ẽ. 
LUK.4.36	Tɩ ba wuu palẽŋa ẽkɛ tɩ ba yele taaba yetɩ: «Yetɔga ẽna de la bẽm? A tarɩ la pãŋa la ke'eŋo, dee tãsra kʋlkã'arsɩ, tɩ ba yɛsra.» 
LUK.4.37	Tɩ Azezi yʋ'ʋrɛ saagɛ zẽ'e-bãma wuu.
LUK.4.38	Tɩ Azezi isge ba wẽndeego la pʋam yese ka kẽ Asimõ yire. Tɩ Asimõ dɛɛm-pɔka bẽ'era, tɩ a ĩyã ba tʋlgɛ. Tɩ ba tɔgɛ a yelle bɔ Azezi, 
LUK.4.39	tɩ a sẽŋɛ ka suure a zuo, dee tãsɛ bã'a la yetɩ a basɛ ẽ. La ẽn yele la, bã'a la basɛ ẽ mɛ, tɩ a isge tɔtɔ ẽŋɛ ba sãanɔ.
LUK.4.40	Tɩ wẽnnɛ daan bɔna mĩ kẽ'era, tɩ ba tarɩ bã'adõma tɩ bã'asɩ buuri to'oto'ore tarɩ ba, sẽŋɛ Azezi zẽ'am. Tɩ Azezi dɩkɛ a nu'usi paglɛ ba nẽra woo zuo, tɩ ba wuu yẽ ĩmã'asʋm. 
LUK.4.41	La kʋlkã'arsɩ daan yesrɩ mɛ dee basra nẽrba zozo'e, dee kaasra yetɩ: «Fõn de la Nawẽnnɛ Dayʋa.» Tɩ Azezi tãsɛ ba, ka basɛ tɩ ba tɔgɛ sɛla sɛla, se'ere n soe la, ba daan bãŋɛ tɩ a de la Krisi n de Fãagra la.
LUK.4.42	Tɩ beere wiige, tɩ Azezi yese tẽŋa la pʋam sẽŋɛ zẽ'e-sɛka tɩ nẽra ka boe mĩ. Tɩ nẽrba zozo'e ɛɛra ẽ. La ba daan yẽ ẽ mɛ, bɔɔra tɩ ba gu ẽ tɩ a da le yese ba zẽ'am. 
LUK.4.43	La Azezi yele ba yetɩ: «Dẽnɩ tɩ mam mõolɛ kõ-yẽlga pa'alɛ Nawẽnnɛ so'olʋm n ãn se'em tẽnsɩ basɛba mẽ pʋam, la de la bɛla ĩyã tɩ Nawẽnnɛ tõm mam.» 
LUK.4.44	La a ẽn mõola kõ-yẽlga la Zifdõma wẽndeto pʋam mɛ.
LUK.5.1	Daarɛ ayɩla Azezi ze la Zenezarɛtɩ mõgrɛ nõorʋm, tɩ nẽr-kʋʋŋɔ kaagɛ ẽ mikra taaba bɔɔra tɩ ba wõm Nawẽnnɛ yetɔga. 
LUK.5.2	Tɩ a yẽ õornɔ bayi n ze mõgrɛ la nõorʋm, tɩ zũn-yõgrɩba sige pɛɛra ba yʋgsɩ dee basɛ. 
LUK.5.3	La õorŋɔ ayɩla daan de la Asimõ bõnɔ. Tɩ Azezi kẽ õorŋɔ la pʋam, dee yele Asimõ yetɩ: «Mõm õorŋɔ la tɩ a sẽŋɛ nẽŋa fẽe.» La Azezi n yele bɛla la, Asimõ mõm õorŋɔ la mɛ, tɩ a lebe ko'om pʋam fẽe. Tɩ Azezi zĩ'ire õorŋɔ la pʋam pa'alɛ nẽrba la.
LUK.5.4	La ẽn pa'alɛ ba ba'asɛ la, tɩ a yele Asimõ yetɩ: «Mõm õorŋɔ la tɩ a sẽŋɛ kʋlko'om tɩ ya lobe yʋgsɩ la.» 
LUK.5.5	Tɩ Asimõ lerge ẽ yetɩ: «Zuudãana, tõma nãmsɛ mɛ yʋ'ʋŋɔ wã wuu dee ka yõkɛ sɛla sɛla. La fõn yele la ĩyã, tɩ wʋn lobe tɩ yʋgsɩ la.» 
LUK.5.6	Tɩ ba sẽŋɛ kʋlko'om ka lobe ba yʋgsɩ la, yãŋa yõgɛ zũma ba zo'oge, tɩ ba yʋgsɩ la zɩgra la ba ãasʋm. 
LUK.5.7	Tɩ ba yɩbsɛ ba taaba õorŋɔ ayɩla la pʋam yetɩ, ba wa'am sõŋɛ ba. La ba taaba la sẽŋɛ mɛ ka sõŋɛ ba, tɩ ba pɩrɛ õornɔ bayi la wuu la zũma, halɩ tɩ ba zɩgra la ba mise. 
LUK.5.8	La Asimõ yʋ'ʋrɛ ayɩla n de Apɩyɛɛrɩ n yẽ bɛla la, tɩ a ka dũma tẽŋa Azezi nẽŋam yele ẽ yetɩ: «Zuudãana, fõrgɛ mam zẽ'am, se'ere n soe la, mam de la tõon-be'ero dãana.» 
LUK.5.9	Se'ere n soe tɩ Apɩyɛɛrɩ yele bɛla la, ẽŋa la a taaba la n daan yẽ zũma la tɩ ba yõgɛ se'em na botɩ ba palẽŋa n ẽkɛ. 
LUK.5.10	La dabeem mẽ n daan kẽ Azebede dayɔɔsɩ Azakɩ la Azã n daan ẽn dɔla la Asimõ tõnna la. Tɩ Azezi yele Asimõ yetɩ: «Da zoe dabeem, tɩ lan sẽŋɛ zĩna wɛ'ɛsa wuu, fʋ wʋn ɛɛra la nẽrba tɩ ba dɔla mam wʋ yãma n yõgrɩ zũma se'em na.» 
LUK.5.11	La Azezi n yele bɛla la, ba tarɩ õornɔ la dooge mɛ yãŋa basɛ sɛla woo dee dɔla Azezi.
LUK.5.12	La Azezi daan boe la tẽŋa ayẽma pʋam, tɩ bʋraa mẽ bɔna mĩ dɛna kõnkonne, la bã'a la kẽ a ĩyã zo'oge mɛ. Tɩ a yẽ Azezi ka ka dũma Azezi nẽŋam dɩkɛ a nẽŋa võglɛ tẽŋa sose ẽ yetɩ: «Zuudãana, fʋ sãn bɔɔra, fʋ tã wʋn basɛ tɩ m yẽ ĩmã'asʋm mɛ le ãna sõŋa.» 
LUK.5.13	Tɩ Azezi tẽegɛ a nu'ugo kalʋm ẽ dee yetɩ: «Mam bɔɔra, yẽ ĩmã'asʋm le ãna sõŋa.» Tɩ bã'a la basɛ ẽ bilam mẽŋa.
LUK.5.14	Tɩ Azezi yele ẽ yetɩ: «Da kãn yele nẽra nẽra, la sẽŋɛ Nawẽnnɛ kãabgɔ kẽema zẽ'am ka pa'alɛ ẽ fʋ mẽŋa tɩ a bɩsɛ, dee bɔ Nawẽnnɛ sɛla tɩ Amoyisi yʋʋn gʋlsɛ yetɩ ba bɔ la, tɩ la pa'alɛ ba tɩ fʋ sɩrɩ yẽ ĩmã'asʋm.» 
LUK.5.15	La bɛla wuu, Azezi yelle daan malɩn saagɛ la zẽ'esɩ zozo'e, tɩ nẽrba zozo'e lagsɛ tɩ ba selse a yetɔga la, dee tɩ a botɩ ba bã'adõma yẽ ĩmã'asʋm. 
LUK.5.16	La Azezi ẽn sẽnna la zẽ'e-sɛka tɩ nẽrba ka boe la pʋ'ʋsra Nawẽnnɛ.
LUK.5.17	La daarɛ ayɩla tɩ Azezi bɔna mĩ pa'ala nẽrba Nawẽnnɛ yetɔga, tɩ Farisi dõma, la Nawẽnnɛ lɔɔ karẽnsãandõma n ze'ele Galile, la Zude, la Zerizalɛm mẽ zẽa mĩ sɛlsra. Tɩ Zuudãana Nawẽnnɛ pãŋa daan bɔna la Azezi, tɩ a botɩ bã'adõma yẽ ĩmã'asʋm. 
LUK.5.18	Tɩ bʋraasɩ zɛ bʋraa n de kɔɔrŋɔ gã a bõn-gã'ala pʋam wa'am. La ba boorɩ tɩ ba tarɩ ẽ kẽ la de-sɛka tɩ Azezi boe mĩ na pʋam, ka bĩŋe ẽ Azezi nẽŋam. 
LUK.5.19	La nẽrba la mike mɛ, tɩ ba ka yẽ folle tarɩ ẽ kẽ. Bɛla ĩyã tɩ ba zɛ kɔɔrŋɔ la zom gɔsgɔ, ka lakɛ gɔsgɔ la bɔbrɛ ayɩla, doose bilam sike ẽ la a bõn-gã'ala la nẽrba la sʋkam bĩŋe ẽ Azezi nẽŋam.
LUK.5.20	Tɩ Azezi yẽ ban bɔ ẽŋa sɩra se'em na, yele kɔɔrŋɔ la yetɩ: «M sɩrɛ, fʋ tõon-be'ero taalɛ ka le bɔna fʋ zuo.» 
LUK.5.21	Tɩ Nawẽnnɛ lɔɔ karẽnsãandõma, la Farisi dõma la tẽ'esra yetɩ: «A tẽ'esɛ tɩ ẽŋa de la ãne tɔgra pɔ'ɔra Nawẽnnɛ. Ãne n tã wʋn basɛ nẽra tõon-be'ero taalɛ, sãn dagna Nawẽnnɛ mã'a?» 
LUK.5.22	Tɩ Azezi bãŋɛ ban tẽ'esrɩ se'em na, soke ba yetɩ: «Bẽm tɩ ya tẽ'esra wãna wã? 
LUK.5.23	Bẽm n de nãana gãnna, mam sãn yele kɔɔrŋɔ la yetɩ, a tõon-be'ero taalɛ ka le bɔna a zuo n de nãana, bɩɩ mam sãn yele ẽ yetɩ, a isge sẽnna n de nãana? 
LUK.5.24	Bɛla m wʋn botɩ ya bãŋɛ tɩ Nẽrsaala Dayʋa la tarɩ pãŋa dũnia zuo wʋn basɛ nẽrba tõon-be'ero taalɛ.» A yele bɛla dee yele kɔɔrŋɔ la yetɩ: «Mam yetɩ fʋ tɩ fʋ isge dɩkɛ fʋ bõn-gã'ala la kule.» 
LUK.5.25	Bilam mẽŋa tɩ kɔɔrŋɔ la isge ba wuu nẽŋam dɩkɛ a bõn-gã'ala la kulla, dee pẽgra Nawẽnnɛ. 
LUK.5.26	Tɩ nẽrba la wuu palẽŋa ẽkɛ, tɩ dabeem kẽ ba, tɩ ba pẽgra Nawẽnnɛ yetɩ: «Tɩ zĩna yẽ bõn-yãlma.»
LUK.5.27	Bɛla poorʋm tɩ Azezi yese sẽŋɛ ka yẽ lampo-tɔ'ɔsa yʋ'ʋrɛ n de Alevi, tɩ a zĩ lampo to'osgo deem. Tɩ a yele ẽ yetɩ: «Isge dɔla mam.» 
LUK.5.28	Tɩ a isge basɛ sɛla woo dee dɔla ẽ. 
LUK.5.29	Tɩ Alevi dʋgɛ dia zo'oge ẽŋɛ kibsa a yire bɔ Azezi, tɩ ẽŋa la lampo-tɔ'ɔsrɩba, la nẽrba zozo'e zẽa dita. 
LUK.5.30	Tɩ Farisi dõma basɛba, la ba lɔɔ karẽnsãandõma yõnna Azezi karẽnbiisi la yetɩ: «Bẽm ĩyã tɩ yãma lagɩm na lampo-tɔ'ɔsrɩba, la tõon-be'ero dõma dita?»
LUK.5.31	Tɩ Azezi lerge ba yetɩ: «Nẽr-sɛba n tarɩ ĩmã'asʋm ka eerɩ tɩba. Sɛba n bẽ'erɩ n eerɩ tɩba. 
LUK.5.32	Mam ka wa'am dũnia zuo sɛba dõma n yetɩ bãma masɛ ya la ĩyã, mam wa'am tɩ m yele la tõon-be'ero dõma tɩ ba teege yɛm basɛ tõon-be'ero.»
LUK.5.33	Tɩ nẽrba la yele Azezi yetɩ: «Azã karẽnbiisi, la Farisi dõma karẽnbiisi ẽn lʋta nõorɛ mɛ dee pʋ'ʋsra Nawẽnnɛ, dee tɩ fõn karẽnbiisi dita dee yũura.» 
LUK.5.34	Tɩ a lerge ba yetɩ: «Nẽra n di pɔka ẽŋɛ kibsa, tɩ a tadãandõma bɔna mĩ tɩ ba naagɛ la ẽ di kibsa la, yãma wʋn sakɛ tɩ ba lʋ nõorɛ mɛ dee tɩ pɔgdita la ken bɔna ba zẽ'am bɩɩ? 
LUK.5.35	Ayɛɩ. La wakatɛ wʋn wa'am tɩ ba wʋn yese pɔgdita la ba zẽ'am, wakat-ẽŋa tɩ ba yãŋa wʋn lʋ nõorɛ.» 
LUK.5.36	Tɩ Azezi le makɛ makrɛ bɔ ba yetɩ: «Nẽra kãn ãagɛ fu-paalɛ dɩkɛ lige fu-kɛka. A sãn ẽŋɛ bɛla, a wʋn sã'am fu-paalɛ la mɛ, la tãn-paalɛ la kãn masɛ la fu-kɛka la. 
LUK.5.37	La nẽra mẽ kãn dɩkɛ dã-paalga sũm wɔ-kɛgsɩ pʋam. A sãn ẽŋɛ bɛla, dã-paalga la sãn kɛlla, ba wʋn botɩ wɔɔsɩ la tãsɛ mɛ. Bɛla dãam na wʋn ka'agɛ mɛ sã'am, tɩ wɔɔsɩ la mẽ sã'am.
LUK.5.38	La masɛ tɩ ba dɩkɛ dã-paalga sũm na wɔ-paalsɩ pʋam. 
LUK.5.39	La nẽra sãn yũ dã-kɛka n kele la, a ka le bɔɔra dã-paalga. A wʋn yetɩ, dã-kɛka la n ãn sõŋa.»
LUK.6.1	Zifdõma vo'osgo daarɛ ayɩla tɩ Azezi la a karẽnbiisi dɔla vatɔ pʋam tɔlla, tɩ a karẽnbiisi kɔ si wẽena ɔbra. 
LUK.6.2	Tɩ Farisi dõma nẽrba basɛba yẽ ban ẽŋɛ bɛla la, yele ba yetɩ: «Bẽm tɩ yãma ẽŋɛ sɛla n sisri tõma vo'osgo daarɛ?»
LUK.6.3	Tɩ Azezi lerge soke ba yetɩ: «Yãma ka karẽŋɛ Adavidi la a nẽrba la kɔm n yʋʋn dõnnɩ tɩ Adavidi ẽŋɛ se'em na? 
LUK.6.4	A yʋʋn kẽ la Nawẽnnɛ deego pʋam dɩkɛ borborɩ sɛba tɩ ba bĩŋe bɔ Nawẽnnɛ na obe. La sisri mɛ, nẽra nẽra ka obrɩ ba, sãn dagna Nawẽnnɛ kãabgɔ kẽma la mã'a. La Adavidi yʋʋn obe borborɩ bãma mɛ, dee bɔ a nẽrba la tɩ ba obe.» 
LUK.6.5	La Azezi ken yele ba mɛ yetɩ: «Nẽrsaala Dayʋa la n soe vo'osgo daarɛ.»
LUK.6.6	Vo'osgo daarɛ ayẽma tɩ Azezi kẽ Zifdõma wẽndeem zãsna nẽrba Nawẽnnɛ yetɔga. Tɩ bʋraa daan bɔna mĩ, tɩ a zʋʋgɔ nu'ugo ki. 
LUK.6.7	Tɩ Nawẽnnɛ lɔɔ karẽnsãandõma, la Farisi dõma la daan bɩsra Azezi wʋn botɩ nẽra la yẽ ĩmã'asʋm vo'osgo daarɛ la bɩɩ, a kãn botɩ a yẽ ĩmã'asʋm. Se'ere n soe la, ba daan eerɩ la so-sɛka tɩ ba wʋn yetɩ a sã'am bãma sisgo dõrɛ ẽ. 
LUK.6.8	Tɩ Azezi bãŋɛ ba tẽ'esgɔ la, yele bʋraa la nu'ugo n ki la yetɩ: «Isge ze'ele nẽrba la tẽŋasʋka.» Tɩ a isge ze'ele. 
LUK.6.9	Tɩ Azezi yele ba yetɩ: «Mam yetɩ m soke ya mɛ bɩsɛ, sore boe tɩ nẽra ẽŋɛ sõŋa vo'osgo daarɛ bɩɩ, a ẽŋɛ be'em? Sore boe tɩ a fãagɛ nẽra vo'osgo daarɛ bɩɩ, a kʋ ẽ?» 
LUK.6.10	Dee bɩsɛ ba wuu kaagɛ, dee yele bʋraa la yetɩ: «Tẽegɛ fʋ nu'ugo la.» Tɩ a tẽegɛ a nu'ugo la, tɩ a nu'ugo la yãŋa tẽegɛ ãna sõŋa. 
LUK.6.11	Tɩ ba sũnsõa yĩige halɩ tɩ ba bãnna ban wʋn ẽŋɛ Azezi se'em.
LUK.6.12	La wakat-ẽŋa tɩ Azezi daan sẽŋɛ ka zom tãŋa zuo tɩ a pʋ'ʋsɛ Nawẽnnɛ, bɔna bilam pʋ'ʋsra Nawẽnnɛ yʋ'ʋŋɔ wuu. 
LUK.6.13	Tɩ beere wiige, tɩ a wi a karẽnbiisi la, tɩ ba wa'am a zẽ'am. Tɩ a looge karẽnbiisi pia la ayi bãma pʋam. Bãma n de nẽr-sɛba tɩ a wʋn tõm na. 
LUK.6.14	Ba daan de la Asimõ tɩ Azezi sɩ a yʋ'ʋrɛ tɩ Apɩyɛɛrɩ, la A'ãndre n de Apɩyɛɛrɩ yɩbga, la Azakɩ, la Azã, la Afilipi, la Abatelemi, 
LUK.6.15	la Amatie, la Atoma, la Azakɩ sɛka n de Alfe bia la, la Asimõ sɛka n daan de Zelɔtɩ nẽra ayɩla la, 
LUK.6.16	la Azudaasɩ n de Azakɩ bia la, la Azudaasɩ Iskariyo sɛka n wʋn zãm Azezi la.
LUK.6.17	La Azezi la a karẽnbiisi la ze'ele la tãŋa la zuo sige zẽ'e-sɛka n naagɛ taaba. La a karẽnbiisi basɛba zozo'e, la nẽr-kʋʋŋɔ zozo'e n yese Zude, la Zerizalɛm, la Tiiri la Sidõ so'olʋm n boe ko-kãtɛ nõorʋm na n lagsɛ bilam. 
LUK.6.18	Ba wa'am tɩ ba selse la Azezi yetɔga, dee tɩ a bɔ ba bã'adõma ĩmã'asʋm. La nẽrba basɛba n daan boe mĩ tɩ kʋlkã'arsɩ dɔla ba, tɩ ba daan yẽ ĩmã'asʋm. 
LUK.6.19	Tɩ nẽr-kʋʋŋɔ la wuu ɛɛra tɩ ba kalʋm ẽ, se'ere n soe la, pãŋa n yesrɩ a pʋam bɔ'ɔra ba wuu ĩmã'asʋm.
LUK.6.20	Tɩ Azezi gorge bɩsɛ a karẽnbiisi la yetɩ: «Yãma sɛba n de nasdõma la tarɩ zu-yẽlga, se'ere n soe la, Nawẽnnɛ so'olʋm de la ya bõnɔ. 
LUK.6.21	Yãma sɛba kɔm n dõnnɩ lɛɛlɛ wã tarɩ zu-yẽlga, se'ere n soe la, ya wʋn ka di seke. Yãma sɛba n kaasrɩ lɛɛlɛ wã tarɩ zu-yẽlga, se'ere n soe la, ya wʋn ka la'ara. 
LUK.6.22	Yãma sɛba tɩ nẽrba sisri ya, dee bɔkra ya, tʋʋra ya, dee ka nanna ya wʋ ya de la tõon-be'ero dõma, mam n de Nẽrsaala Dayʋa la ĩyã la, tarɩ zu-yẽlga. 
LUK.6.23	Wakat-sɛka tɩ ba ɩtɩ yãma bɛla la, ẽŋɛ-ya sũ-yẽlga sɩrʋm, se'ere n soe la, ya wʋn yẽ yɔɔrɔ zo'oge mɛ Nawẽnnɛ yire. Bãŋɛ-ya tɩ ba yaabdõma yʋʋn ẽŋɛ Nawẽnnɛ nõtɔ'ɔsrɩba la bɛla.
LUK.6.24	La yãma sɛba n de bõntatba la wʋn yẽ toogo, yãma n põn yẽ bõn-sõma la ĩyã. 
LUK.6.25	La yãma sɛba n tarɩ sɛla woo lɛɛlɛ wã tɩ la seke la, wʋn yẽ toogo, se'ere n soe la, ya wʋn ka sẽnna la kɔm. La yãma sɛba n la'arɩ lɛɛlɛ wã wʋn yẽ toogo, se'ere n soe la, ya sũure wʋn ka sã'am tɩ ya kaasɛ. 
LUK.6.26	La yãma sɛba tɩ nẽrba wuu pẽgrɩ ya la, wʋn yẽ toogo. Bãŋɛ-ya tɩ ba yaabdõma mẽ yʋʋn pẽgrɩ nõtɔ'ɔs-sɛba n de põmpɔrndõma la bɛla.»
LUK.6.27	Azezi le yele ba yetɩ: «La mam yetɩ yãma sɛba n selsrɩ mam wã tɩ, ya nõŋɛ ya bɛ'ɛba, la sɛba n sisri ya la, ya ɩta ba sõŋa. 
LUK.6.28	La ya kã'ara kã'a-sõma bɔ'ɔra sɛba n kã be'em bɔ'ɔra ya la, dee pʋ'ʋsra Nawẽnnɛ bɔ'ɔra sɛba n ɩtɩ ya be'em na. 
LUK.6.29	Nẽra sãn wẽ fʋ pɛka ayɩla, fʋ basɛ tɩ a wẽ ayẽma la pa'asɛ. La nẽra sãn fãagɛ fʋ fu-kãtɛ, fʋ basɛ tɩ a to'oge fʋ fu-pɩka pa'asɛ. 
LUK.6.30	La nẽra sãn sose fʋ sɛla, fʋ bɔ ẽ. La nẽra sãn dɩkɛ sɛla n de fʋ bõnɔ, fʋ da yetɩ a bɔ fɔ fʋ bõnɔ na. 
LUK.6.31	La yãma n boorɩ tɩ nẽrba ɩta bõn-sɛba bɔ'ɔra ya la, ya mẽ ɩta bɛla bɔ'ɔra ba.
LUK.6.32	La ya sãn nõŋɛ sɛba n nõŋɛ ya la mã'a, Nawẽnnɛ wʋn bɔ ya sɛla mɛ bɩɩ? Baa la tõon-be'ero dõma nõŋɛ sɛba n nõŋɛ ba mɛ. 
LUK.6.33	La ya sãn ɩta sɛba n ɩtɩ ya sõŋa la mã'a sõŋa, Nawẽnnɛ wʋn bɔ ya sɛla mɛ bɩɩ? Baa la tõon-be'ero dõma ɩtɩ la bɛla. 
LUK.6.34	La ya sãn pɛŋra sɛba tɩ ya tẽ'esrɩ tɩ ba wʋn yẽ lebse ya la, Nawẽnnɛ wʋn bɔ ya sɛla mɛ bɩɩ? Baa la tõon-be'ero dõma peŋrɩ tõon-be'ero dõma mɛ dee le tɔ'ɔsra bɛla.
LUK.6.35	La, la sãn dɛna yãma, nõŋɛ-ya ya bɛ'ɛba, dee ẽŋɛ ba sõŋa. Peŋe-ya nẽrba dee da tẽ'esra tɩ ba le bɔ ya. Ya sãn ẽŋɛ bɛla, ya yɔɔrɔ wʋn zo'oge mɛ, la ya wʋn dɛna Nawẽnnɛ n gãnnɩ sɛla wuu kɔma, se'ere n soe la, a ɩtɩ sɛba n ka mi yel-sõnnɛ, la pʋtʋʋl-dõma sõŋa mɛ. 
LUK.6.36	Zɔta-ya nẽrba ninbãalga, wʋ ya Sɔ Nawẽnnɛ n zotɩ nẽrba ninbãalga se'em na.»
LUK.6.37	«Da tɔgra-ya nẽra yelle yetɩ a ẽŋɛ be'em, tɩ Nawẽnnɛ mẽ kãn tɔgɛ ya yelle yetɩ ya ẽŋɛ be'em. Da zɛrgra-ya nẽrba, tɩ Nawẽnnɛ mẽ kãn zɛrgɛ ya. Basɛ-ya taaba taalɛ, tɩ Nawẽnnɛ mẽ wʋn basɛ ya taalɛ. 
LUK.6.38	Bɔ-ya ya taaba, tɩ Nawẽnnɛ mẽ wʋn bɔ ya. Nawẽnnɛ wʋn bɔ ya zo'oge wʋ ban dɩkɛ wan-kãtɛ makɛ pɩrɛ sõŋa tɩ la saara. Bõn-sɛka tɩ yãma dɩkɛ makɛ bɔ ya taaba la, bõn-ẽŋa tɩ Nawẽnnɛ mẽ wʋn dɩkɛ makɛ bɔ ya.»
LUK.6.39	Tɩ Azezi daan makɛ makrɛ bɔ ba yetɩ: «Fʋa tã wʋn ve'ege fʋa mɛ tɩ ba wuu kãn lui boko pʋam? 
LUK.6.40	Karẽnbia ka gãnnɩ a karẽnsãama, la karẽnbia sãn zãsʋm sɛla woo ba'asɛ, a ãn wʋ a karẽnsãama la.
LUK.6.41	Bẽm tɩ fʋ bɩsra sɔkɔ n boe fʋ sɔbia nifum, dee ka bɩsra dɔɔgɔ n boe fʋ mẽŋa nifum na? 
LUK.6.42	Fõn ẽŋɛ la wãne yɛta fʋ sɔbia yetɩ, a basɛ tɩ fʋ yese sɔkɔ a nifum, dee ka bɩsra dɔɔgɔ n boe fʋ mẽŋa nifum? Pʋlibsum dãana, dẽŋɛ yese dɔɔgɔ la fʋ mẽŋa nifum, dee yãŋa tã'agɛ yẽ sõŋa yese sɔkɔ la n boe fʋ sɔbia nifum na.»
LUK.6.43	«Tɩ-sõŋɔ ka wɔnnɩ biɛ be'ero. Tɩ-be'ego mẽ ka wɔnnɩ biɛ sõma. 
LUK.6.44	Ba bãŋrɩ tɩɩsɩ wuu la ba biɛ pʋam. Gõ'osɩ kãn wɔm kẽnkãma, la kẽkɔ mẽ kãn wɔm tã'ama.
LUK.6.45	Nẽr-sõŋɔ sũure n ãn sõŋa botɩ a tɔgra la bõn-sõma, la nẽr-be'ego sũure n ka ãn sõŋa botɩ a tɔgra la bõn-be'ero. Se'ere n soe la, bõn-sɛba n boe nẽrsaala sũurum n yesrɩ a nõorʋm.»
LUK.6.46	«Bẽm ĩyã tɩ yãma wi'ira mam tɩ ‹Zuudãana, Zuudãana›, dee ka ɩta mam n yetɩ ya ɩta se'em na? 
LUK.6.47	Nẽr-sɛka woo n sẽm mam zẽ'am, dee sɛlsra mam yetɔga, dee sakra ɩta mam n yele se'em na, mam wʋn pa'alɛ ya ẽŋa dãana n ãn se'em: 
LUK.6.48	A ãn wʋ nẽra n boorɩ tɩ a mẽ a yire, tũ paagɛ tãmpĩa, ẽebɛ a yire tãmpĩa la zuo. Tɩ saaga ni, tɩ ko'om pɩrɛ kʋlsɩ zoe wẽ yire la, tɩ a ka lui, ẽn mẽ sõŋa la ĩyã. 
LUK.6.49	La nẽr-sɛka n wõnnɩ mam yetɔga, dee ka ɩta mam n yele se'em na, ãn wʋ nẽra n mẽ a yire tẽntõnnɔ zuo, dee ka tũ ẽebɛ. Tɩ saaga ni, tɩ ko'om pɩrɛ kʋlsɩ zoe wa wẽ yire la, tɩ a kɔ'ɔn lui saam saam.»
LUK.7.1	Azezi tɔgɛ bɛla wuu bɔ nẽrba la ba'asɛ, dee sẽŋɛ la Kapɛrnaʋm. 
LUK.7.2	Tɩ Rom sʋda-kɛ'ɛma bɔna mĩ tara a tõntõnna tɩ a nõŋɛ. Tɩ tõntõnna la bẽ'era dee la a ki. 
LUK.7.3	Tɩ sʋda-kɛ'ɛma la wõm Azezi yelle, tõm Zifdõma kẽma basɛba a zẽ'am tɩ ba sose ẽ yetɩ, a wa'am wa botɩ a tõntõnna la yẽ ĩmã'asʋm. 
LUK.7.4	Tɩ ba sẽŋɛ Azezi zẽ'am ka tĩi belem ẽ yetɩ: «Bʋraa la de la nẽr-sõŋɔ. 
LUK.7.5	A nõŋɛ tõma buuri mɛ, la ẽŋa n mẽ wẽndeego bɔ tõma. Bɛla ĩyã, mõrgɛ sõŋɛ ẽ.» 
LUK.7.6	Tɩ Azezi dɔla ba wɛ'ɛsa ka lɛm yire la, tɩ sʋda-kɛ'ɛma la le tõm a sɩrdõma tɩ ba yele ẽ yetɩ: «Zuudãana, da nãmsɛ fʋ mẽŋa. Mam ka narɩ tɩ fʋ wa'am mam yire, 
LUK.7.7	bɛla ĩyã tɩ mam tẽ'esɛ yetɩ mam mẽŋa ka narɩ tɩ m wa'am fõn zẽ'am. Wen tɔgɛ yetɔga mã'a, tɩ m tõntõnna la wʋn yẽ ĩmã'asʋm. 
LUK.7.8	Se'ere n soe la, nẽrba n soe mam, la mam mẽ soe la sʋdaasɩ basɛba. Mam sãn yele sʋda-sɛka yetɩ: ‹Sẽŋɛ›, a we'esɩ mɛ. La mam sãn yele ayẽma yetɩ: ‹Wa'am›, a sẽm mɛ. Mam sãn yele m tõntõnna yetɩ: ‹Ẽŋɛ wãna›, a ɩtɩ mɛ.» 
LUK.7.9	Azezi n wõm bɛla la, la daan di'ige ẽ mɛ, tɩ a wẽrgɛ yele nẽr-sɛba n dolɩ ẽ na yetɩ: «Mam yetɩ yãma mɛ tɩ mam nãn ka yẽ nẽra n bɔ mam sɩra wʋ bʋra-ẽna wã, baa Ɩsrayɛlɩ buuri la pʋam mam ka yẽ.» 
LUK.7.10	Tɩ sʋda-kɛ'ɛma la n tõm sɛba la lebe a yire ka yẽ tɩ tõntõnna la tarɩ ĩmã'asʋm.
LUK.7.11	Bɛla poorʋm, Azezi we'esɩ la tẽŋa ayɩla yʋ'ʋrɛ n de Nayin, tɩ a karẽnbiisi, la nẽrba zozo'e dɔla ẽ. 
LUK.7.12	La Azezi paagɛ tẽŋa la nõorʋm, tʋ'ʋsɛ la nẽrba n zɛɛrɩ budibla n ki wɛ'ɛsa tɩ ba ka laagɛ. Budibla la ma de la pɔkõorɛ. La a bia de la ẽŋa mã'a. Tɩ tẽŋa la nẽrba zozo'e daan kɔlgɛ ẽ dɔla wɛ'ɛsa. 
LUK.7.13	La Zuudãana Azezi n yẽ pɔkõorɛ la, tɩ a ninbãalga yõkɛ ẽ, tɩ a yele ẽ yetɩ: «Da kɛlla.» 
LUK.7.14	A yele bɛla dee sẽŋɛ paagɛ kalʋm na sãŋandɛ la, tɩ nẽr-sɛba n zɛɛrɩ kũm na ze'ele, tɩ a yele kũm na yetɩ: «Budib-polle, mam yetɩ fʋ tɩ fʋ isge.» 
LUK.7.15	Tɩ sɛka n ki la vo'oge isge zĩ'ire, yãŋa tɔgra. Tɩ Azezi yele a ma la yetɩ: «Fʋ bia n bɛla.» 
LUK.7.16	Tɩ dabeem kẽ ba wuu, tɩ ba pẽgra Nawẽnnɛ yetɩ: «Nawẽnnɛ nõtɔ'ɔs-kãtɛ n wa'am tõma zẽ'am.» Dee le yetɩ: «Nawẽnnɛ n wa'am tɩ a sõŋɛ a nẽrba.» 
LUK.7.17	Tɩ yetɔga la saagɛ Zude so'olʋm, la tẽn-sɛba n lɛm na wuu, tɩ ba wõm Azezi n ẽŋɛ se'em.
LUK.7.18	Tɩ Azã karẽnbiisi tɔgɛ bõn-bãma wuu pa'alɛ ẽ. Tɩ Azã wi a karẽnbiisi bayi 
LUK.7.19	tõm ba Zuudãana Azezi zẽ'am, tɩ ba ka soke ẽ yetɩ: «Fõn de la sɛka tɩ Nawẽnnɛ yetɩ a wʋn wa'am na bɩɩ, tɩ gu'ura nẽra ayẽma?» 
LUK.7.20	Tɩ karẽnbiisi la sẽŋɛ ka paagɛ Azezi zẽ'am yele ẽ yetɩ: «Azã sɛka n mise nẽrba ko'om pʋam na n tõm tõma yetɩ, tɩ soke fʋ bɩsɛ, fõn de sɛka tɩ Nawẽnnɛ yʋʋn yetɩ a wʋn wa'am na bɩɩ, tɩ gu'ura nẽra ayẽma?» 
LUK.7.21	Wakat-ẽŋa Azezi daan botɩ bã'adõma zozo'e tɩ bã'asɩ to'oto'ore tarɩ ba, la sɛba tɩ kʋlkã'arsɩ dolɩ ba n yẽ ĩmã'asʋm, dee botɩ fɔɔsɩ zozo'e nini yẽta. 
LUK.7.22	Tɩ Azezi lerge sɛba tɩ Azã tõm na yetɩ: «Sẽŋɛ-ya ka yele Azã yãma n yẽ bõn-sɛba, dee wõm se'em na wuu: Fɔɔsɩ nini yẽtɩ mɛ, tɩ kɔɔrnɔ sẽnna, tɩ kõnkɔma yẽ ĩmã'asʋm le ãna sõŋa, tɩ wansɩ wõnna, tɩ kũm vɔ'ɔra, tɩ nasdõma wõnna Nawẽnnɛ kõ-yẽlga. 
LUK.7.23	La nẽr-sɛka n ka lebrɩ poorʋm mam ĩyã tarɩ zu-yẽlga.»
LUK.7.24	Sɛba tɩ Azã tõm na lebe kule mɛ. Tɩ Azezi yãŋa tɔgɛ nẽrba la Azã yelle yetɩ: «Yãma daan sẽŋɛ mõom tɩ ya ka bɩsɛ la bẽm? Yãma sẽŋɛ ka bɩsɛ la mõogɔ tɩ kʋsebgo mĩini bɩɩ? Ayɛɩ. 
LUK.7.25	La bẽm tɩ yãma sẽŋɛ ka bɩsɛ? Yãma sẽŋɛ ka bɩsɛ la nẽra n yɛ fu-sõma bɩɩ? Ayɛɩ. Nẽr-sɛba n yɛɛrɩ fu-sõma dee tarɩ bõn-sõma la, kẽ'erɩ la na'adõma yiɛ pʋam. 
LUK.7.26	La yãma sẽŋɛ ka bɩsɛ la bẽm? Ya sẽŋɛ ka bɩsɛ la Nawẽnnɛ nõtɔ'ɔsa bɩɩ? Ẽe. La mam yetɩ ya tɩ a de la nẽra n gãnnɩ Nawẽnnɛ nõtɔ'ɔsa. 
LUK.7.27	La de la ẽŋa yelle tɩ la gʋlsɛ Nawẽnnɛ gõŋɔ pʋam tɩ Nawẽnnɛ yetɩ:
LUK.7.27	‹Mam tõntõnna n wãna
LUK.7.27	tɩ mam tõm tɩ a dẽŋɛ fʋ nẽŋa malgɛ sore bɔ fɔ.›
LUK.7.28	Mam yetɩ ya tɩ nẽrsaalba tɩ ba dɔgɛ la wuu pʋam, nẽra ka boe n gãnnɩ Azã, la nẽr-sɛka n de pɩka Nawẽnnɛ so'olʋm na pʋam gãnnɩ Azã mɛ.
LUK.7.29	La nẽrba la wuu, baa la lampo-tɔ'ɔsrɩba la n wõm Azã yetɔga la, ba basɛ tɩ Azã mise ba ko'om pʋam mɛ. Bɛla pa'alɩ mɛ tɩ ba sakɛ mɛ tɩ Nawẽnnɛ n tarɩ sɩra. 
LUK.7.30	La Farisi dõma, la Nawẽnnɛ lɔɔ karẽnsãandõma n zagsɛ tɩ Azã ka mise ba ko'om pʋam na, ba zagsɛ la bõn-sɛba tɩ Nawẽnnɛ yetɩ a ẽŋɛ bɔ ba la.»
LUK.7.31	Tɩ Azezi le yetɩ: «Bẽm tɩ mam wʋn dɩkɛ makɛ la zamãan-ẽna wã nẽrba n ɩtɩ se'em na. Ba ɩrgɔ wõn na bẽm? 
LUK.7.32	Ba ãn wʋ kɔma n zĩ da'am wi'ira taaba yetɩ: ‹Tõma peebe wɩɩsɩ mɛ, tɩ yãma zagsɛ ka wa. Tɩ tõma yõom kʋʋrɛ yõoma, tɩ yãma ka kɛlla.› 
LUK.7.33	Se'ere n soe la, Azã n misri nẽrba ko'om pʋam na wa'am mɛ wa lʋta nõorɛ, dee ka yũura dãam, tɩ ba yetɩ kʋlkã'arga n dolɩ ẽ. 
LUK.7.34	Tɩ Nẽrsaala Dayʋa la wa'am wa dita dee yũura, tɩ ba yetɩ, a de la dita, la dã-yũura, la lampo-tɔ'ɔsrɩba la tõon-be'ero dõma sɩrɛ. 
LUK.7.35	Nẽr-sɛba n sakrɩ Nawẽnnɛ yɛm n boorɩ se'em na n mi tɩ a tarɩ yɛm.»
LUK.7.36	Farisi nẽra ayɩla yʋ'ʋrɛ n de Asimõ n daan wi Azezi tɩ a wa'am ẽŋa yire tɩ ba di. Tɩ Azezi sẽŋɛ yire la ka zĩ'ire bɔna mĩ tɩ a di. 
LUK.7.37	La pɔka n boe tẽŋa la pʋam tõnna yalsɩ tõoma. La pɔka la n wõm tɩ Azezi boe Farisi nẽra la yire dita la, tɩ a tarɩ albatrɩ dugla n pɩrɛ la tɩdarɛ kaam yũuŋo n ãn sõŋa wa'am Azezi zẽ'am. 
LUK.7.38	Yãŋa ze'ele lɛm Azezi nãma bɔba kɛlla. Tɩ a nintãm yɛsra tɔgra Azezi nãma zuo. Tɩ pɔka la suure duuse Azezi nãma la, la a zomto, dee kɔkɛ a nãma la, sõogɛ ba la tɩdarɛ kaam na.
LUK.7.39	Tɩ Farisi nẽra la n wi Azezi la yẽ bɛla, tẽ'esɛ yetɩ: «Bʋra-ẽna sãn dɛna Nawẽnnɛ nõtɔ'ɔsa, a wʋn bãŋɛ nɩ pɔg-ẽna n kalʋm ẽ wã n de nẽr-sɛka, a wʋn bãŋɛ nɩ tɩ a tõnnɩ la yalsɩ tõoma.»
LUK.7.40	Tɩ Azezi yele ẽ yetɩ: «Asimõ, mam tarɩ la sɛla tɩ m yele fo.» Tɩ Asimõ lerge ẽ yetɩ: «Karẽnsãama, yele!» 
LUK.7.41	Tɩ Azezi yele ẽ yetɩ: «Nẽra n daan boe tɩ nẽrba bayi tara a sãnnɛ. Nẽra ayɩla sãnnɛ de la lig-kõba kɔbsnuu. Tɩ ayẽma la mẽ sãnnɛ dɛna lig-kõba pinuu. 
LUK.7.42	Tɩ ba daan ka tãna wʋn yɔ ẽ a ligri la. Tɩ a basɛ ligri la bɔ ba. Bãma bayi la, ãne n wʋn nõŋɛ ligri la dãana gãnna?» 
LUK.7.43	Tɩ Asimõ lerge ẽ yetɩ: «Mam tẽ'esɛ tɩ sɛka sãnnɛ n zo'oge la.» Tɩ Azezi yele ẽ yetɩ: «Fõn lerge se'em na de la sɩra.» 
LUK.7.44	Dee gelge bɩsɛ pɔka la, yele Asimõ yetɩ: «Fõn yẽ pɔka wã? Mam n kẽ fõn yire la, fõn ka bɔ mam ko'om tɩ mam peege m nãma. La pɔka la peege mam nãma mɛ la a nintãm, dee duuse ba la a zomto. 
LUK.7.45	Fõn ka kɔkɛ mam tɩ la pa'alɛ tɩ fʋ to'oge mam sõŋa. La mam n kẽ'em na, pɔka la kɔkɛ mam nãma mɛ ka basɛ. 
LUK.7.46	La fõn ka nã'asɛ mam ẽŋɛ kaam mam zuugo, la a sõogɛ mam nãma mɛ la tɩdarɛ kaam. 
LUK.7.47	Bɛla ĩyã tɩ mam yele fʋ yetɩ, Nawẽnnɛ basɛ a tõon-be'ero n zo'oge la taalɛ mɛ. Bɛla n soe tɩ a nõŋrɛ la zo'oge. La nẽr-sɛka tɩ Nawẽnnɛ basɛ a tõon-be'ero taalɛ fẽfẽe la, a nõŋrɛ mẽ de la fẽe.»
LUK.7.48	Azezi yele bɛla, dee yele pɔka la yetɩ: «Fʋ tõon-be'ero taalɛ ka le bɔna fʋ zuo.» 
LUK.7.49	Tɩ sɛba n daan diti la ẽ na tɔgra la taaba sɔkra yetɩ: «A tẽ'esɛ tɩ ẽŋa de la ãne basɛ nẽrba tõon-be'ero taalɛ?» 
LUK.7.50	Tɩ Azezi yele pɔka la yetɩ: «Fõn bɔ mam sɩra la ĩyã n fãagɛ fɔ basɛ. Sẽŋɛ la sũ-mã'asʋm.»
LUK.8.1	Bɛla poorʋm, Azezi sẽŋɛ la tẽn-kãra, la tẽn-pɩgsɩ pʋam ka mõola Nawẽnnɛ so'olʋm kõ-yẽlga. Tɩ a karẽnbiisi pia la ayi la dɔla ẽ. 
LUK.8.2	La pɔgsɩ basɛba n mẽ daan dolɩ ẽ. La kʋlkã'arsɩ, la bã'asɩ n daan nãmsrɩ pɔg-bãma, tɩ Azezi botɩ ba yẽ ĩmã'asʋm. Pɔgsɩ la ayɩla yʋ'ʋrɛ de la Amaari n yese Magdala, ẽŋa tɩ kʋlkã'arsɩ bayopɔɩ daan yese dee basɛ ẽ na. 
LUK.8.3	La ayẽma yʋ'ʋrɛ de la Azanɩ. Ẽŋa de la Asuza n bɩsrɩ naba A'erɔdɩ yire yelle la pɔga. La ayɩla yʋ'ʋrɛ de la Asuzanɩ. Pɔg-bãna, la pɔgsɩ zozo'e n tarɩ ba mẽŋa lɔgrɔ sõŋra Azezi la a karẽnbiisi la.
LUK.8.4	La nẽrba n ze'ele tẽnsɩ to'oto'ore sẽnna Azezi zẽ'am. Nẽrba la n daan lagsɛ zo'oge pãɩ la, tɩ Azezi makɛ makrɛ bɔ ba yetɩ: 
LUK.8.5	«Kaara n daan yese tɩ a lobge a bõnbuuri. Ẽŋa n boe mĩ lɔbgra la, tɩ bõnbuuri la basɛba lui sore zuo tɩ nẽrba nẽ ba, dee tɩ niinto mẽ wa'am wa di ba. 
LUK.8.6	Tɩ basɛba lui tãmpĩa zuo bule, la mã'asrɛ n ka boe mĩ na ĩyã tɩ ba zẽkɛ ki. 
LUK.8.7	Tɩ bõnbuuri basɛba lui gõ'osɩ zẽ'a, tɩ bãma la gõ'osɩ la wuu lagɩm yese, tɩ gõ'osɩ la fʋrɛ ba. 
LUK.8.8	Tɩ basɛba lui zẽ'e-sõŋɔ zẽ'a yese, wɔm biɛ zo'oge paagɛ kɔbga kɔbga.» Azezi n tɔgɛ bɛla la, dee yetɩ: «Sɛka n wõm yetɔga wã, a selse sõŋa sõŋa.»
LUK.8.9	Tɩ a karẽnbiisi la soke ẽ makrɛ la võorɛ. 
LUK.8.10	Tɩ a lerge ba yetɩ: «Nawẽnnɛ botɩ yãma bãŋɛ a so'olʋm yelle n sʋgɛ la mɛ, la sɛba n ka boe tõma pʋam na, mam makrɩ la magsa bɔ'ɔra ba.
LUK.8.10	‹Bɛla tɩ ba wʋn bɩsra,
LUK.8.10	dee ka yẽta,
LUK.8.10	ba wʋn wõnna,
LUK.8.10	dee ka bãŋra ba võorɛ.›
LUK.8.11	Makrɛ la võorɛ n wãna: Bõnbuuri la de la Nawẽnnɛ yetɔga. 
LUK.8.12	Sore la zuo tɩ bõnbuuri sɛba lui la, ãn wʋ nẽr-sɛba n wõm yetɔga la, tɩ Asũtãana wa'am wa yese yetɔga la ba sũure pʋam, botɩ ba kãn sakɛ yẽ fãarɛ. 
LUK.8.13	La tãmpĩa la zuo tɩ bõnbuuri sɛba lui la, ãn wʋ nẽr-sɛba n wõm yetɔga la, dee sakɛ la sũ-yẽlga, la yetɔga la ka kẽ ba sũure pʋam sõŋa. Ba sakɛ la wakatɛ fẽe, tɩ yelle sãn paagɛ ba, tɩ ba basɛ. 
LUK.8.14	La gõ'osɩ la zẽ'a tɩ bõnbuuri sɛba lui la, ãn wʋ nẽr-sɛba n wõm Nawẽnnɛ yetɔga, tɩ ba yɛm yɔɔra la ba vɔm yelle, tɩ bõntarsõm la dũnia yẽlʋm yɛmleego botɩ ba ka tãna wʋn bɩ Nawẽnnɛ sore la pʋam. 
LUK.8.15	La zẽ'e-sõŋɔ la tɩ bõnbuuri sɛba lui la, ãn wʋ nẽr-sɛba n wõm yetɔga la, dee sakra dɩkra yetɔga la ɩta ba sũure pʋam sõŋa sõŋa, mõrgɛ zɛ kãŋkãŋɛ Nawẽnnɛ sore la pʋam wʋ bõnbuuri la n wɔm biɛ se'em na.»
LUK.8.16	Azezi le yetɩ: «Nẽra ka yõ'orɩ fɩtla dɩkɛ lɔkɔ vuge ẽ, bɩɩ dɩkɛ ẽ sʋgɛ gɔrgɔ tilum. A wʋn dɩkɛ ẽ zoole la sɛla zuo, tɩ a nẽegɛ peelem tɩ sɛba n kẽ'erɩ la yẽta. 
LUK.8.17	Bõn-sɛka woo n lile la wʋn lilge mɛ, la bõn-sɛka woo n sʋgɛ wʋn wa puke mɛ tɩ nẽrba bãŋɛ. 
LUK.8.18	Mõrgɛ-ya bãŋɛ yãma n selsrɩ se'em na võorɛ. Se'ere n soe la, nẽr-sɛka n tarɩ sɛla, ba wʋn bɔ ẽ pa'asɛ, la nẽr-sɛka n ka tarɩ sɛla, bõn-sɛba fẽe tɩ a tẽ'esɛ tɩ a tara la, ba wʋn to'oge ba.»
LUK.8.19	Azezi ma, la a yɩbsɩ n daan wa'am tɩ ba yẽ ẽ. La nẽrba zo'oge mɛ tɩ ba ka tã'agɛ paagɛ a zẽ'am. 
LUK.8.20	Tɩ ba yele Azezi yetɩ: «Fʋ ma, la fʋ yɩbsɩ n boe yẽŋa bɔɔra tɩ ba yẽ fɔ.» 
LUK.8.21	Tɩ a lerge ba yetɩ: «Nẽr-sɛba wuu n wõnnɩ Nawẽnnɛ yetɔga, dee sakɛ ɩta lan yele se'em na, n de mam ma, la mam yɩbsɩ.»
LUK.8.22	Daarɛ ayɩla tɩ Azezi la a karẽnbiisi kẽ õorŋɔ, tɩ a yele ba yetɩ: «Basɛ-ya tɩ dooge ya mõgrɛ la ke bɔba doone.» Tɩ ba mõnna õorŋɔ la wɛ'ɛsa. 
LUK.8.23	La ban mõnnɩ wɛ'ɛsa la, tɩ gẽem yõkɛ Azezi, tɩ a gĩse. Tɩ kʋseb-kãtɛ isge ko'om na zuo vugra, tɩ ko'om kẽ'era õorŋɔ la pʋam, tɩ la lebge pakrɛ bɔ ba. 
LUK.8.24	Tɩ ba paagɛ nẽegɛ Azezi, yele ẽ yetɩ: «Karẽnsãama, karẽnsãama, tõma yetɩ tɩ ki mɛ.» Tɩ a isge tãsɛ kʋsebgo, la ko-mĩ'isi tɩ ba ãna sĩm. Tɩ kʋsebgo la ko-mĩ'isi la yõkɛ, tɩ la ãna sĩm. 
LUK.8.25	Tɩ a soke a karẽnbiisi la yetɩ: «Bẽm tɩ ya ka bɔ mam sɩra?» Tɩ dabeem kẽ ba. Tɩ ba palẽŋa ẽkɛ, tɩ ba sɔkra taaba yetɩ: «Ãne n de ẽna tã'agɛ tãsra kʋsebgo la ko'om, tɩ ba sakra a nõorɛ?»
LUK.8.26	La ba paagɛ la Geraza dõma tẽŋa. Mõgrɛ la boe la tẽn-ẽŋa la Galile tẽŋasʋka. 
LUK.8.27	Tɩ Azezi ze'ele õorŋɔ pʋam sige. Tɩ tẽŋa la bʋraa ayɩla tɩ kʋlkã'arsɩ dolɩ ẽ sẽnna tʋ'ʋsra ẽ. A ka yɛɛrɩ fuugo, halɩ tɩ la yuuge, la a ka kẽ'erɩ yire, a boe la zẽ'e-sɛba tɩ yɔɔrɔ boe mĩ na. 
LUK.8.28+LUK.8.29	Nõor-faa tɩ kʋlkã'arga la ẽn girge ẽ. Tɩ ba gu'ura ẽ, dee ba a nãma, la a nu'usi wuu la bãnsɩ. Tɩ a kɔ'ɔra bãnsɩ la. La kʋlkã'arga la ẽn tarɩ ẽ sẽŋɛ la mõom.
LUK.8.28+LUK.8.29	La bʋraaga la n yẽ Azezi la, a kaasɛ mɛ ka dũma tẽŋa a nẽŋam, tĩi tɔgra yetɩ: «Azezi, Nawẽnnɛ n gãnnɩ wuu Dayʋa, bẽm boe mam la fõn tẽŋasʋka? M sosrɩ fʋ mɛ tɩ fʋ da nãmsɛ mam.» Azezi dẽŋɛ yele kʋlkã'arga la mɛ tɩ a yese dee basɛ bʋraa la, bɛla n soe tɩ kʋlkã'arga la yele bɛla. 
LUK.8.30	Tɩ Azezi soke ẽ yetɩ: «Fõn yʋ'ʋrɛ?» Tɩ a lerge yetɩ: «Mam yʋ'ʋrɛ de la Atʋsa.» Se'ere n soe tɩ a yele bɛla la, kʋlkã'arsɩ la n dolɩ ẽ na zo'oge mɛ. 
LUK.8.31	Tɩ kʋlkã'arsɩ la sose Azezi yetɩ, a da botɩ ba sẽŋɛ bug-tẽŋa bog-ko'ogo la pʋam.
LUK.8.32	La kurkurdõma n daan zo'oge bɔna tãŋa zuo ɔbra yɔnnɔ. Tɩ kʋlkã'arsɩ la belem Azezi yetɩ, a bɔ ba nõorɛ tɩ ba kẽ kurkurdõma la. Tɩ Azezi sakɛ ban yele se'em na. 
LUK.8.33	Tɩ kʋlkã'arsɩ la basɛ bʋraa la, dee sẽŋɛ ka kẽ kurkurdõma la. Tɩ ba wuu zoe sige ka lui mõgrɛ pʋam ki.
LUK.8.34	La sɛba n gu'uri kurkurdõma la n yẽ bõn-sɛka n ẽŋɛ la, ba zoe sẽŋɛ la tẽŋa pʋam, la kẽnkɛrsɩ wuu ka yele sɛla n ẽŋɛ la. 
LUK.8.35	Tɩ nẽrba sẽŋɛ tɩ ba ka bɩsɛ lan ẽŋɛ se'em na. La ban paagɛ Azezi zẽ'am na, ba yẽ bʋraa la tɩ kʋlkã'arsɩ la yese dee basɛ ẽ na, tɩ a yɛ la futo zẽa Azezi nẽŋam, dee tarɩ yɛm sõŋa sõŋa. Tɩ dabeem kẽ ba. 
LUK.8.36	Tɩ sɛba n yẽ bõn-sɛka n ẽŋɛ la, yele ba lan ẽŋɛ se'em tɩ kʋlkã'arsɩ la yese dee basɛ bʋraa la. 
LUK.8.37	Tɩ Geraza tẽŋa nẽrba la wuu belem Azezi yetɩ, a fõrgɛ dee basɛ ba tẽŋa, se'ere n soe la, dabeem n ba kẽ ba. Tɩ Azezi kẽ'era õorŋɔ la tɩ a fõrgɛ. 
LUK.8.38	Tɩ bʋraa la tɩ kʋlkã'arsɩ la yese dee basɛ ẽ na, sose Azezi tɩ a basɛ tɩ a doose ẽ. Tɩ Azezi zagsɛ, dee yele ẽ yetɩ: 
LUK.8.39	«Lebe kule ya yire, ka pa'alɛ bõn-sɛba wuu tɩ Nawẽnnɛ ẽŋɛ bɔ fʋ la.» Tɩ a doose tẽŋa la wuu pʋam, mõola pa'ala Azezi n ẽŋɛ bõn-sɛba wuu bɔ ẽ na.
LUK.8.40	Azezi daan lebe dooge la mõgrɛ la ke bɔba. La nẽr-kʋʋŋɔ n põn lagsɛ bilam zɛ gu'ura ẽ. Azezi n daan paagɛ mĩ na, ba to'oge ẽ mɛ sõŋa sõŋa. 
LUK.8.41	La bʋraa ayɩla n boe mĩ tɩ a yʋ'ʋrɛ dɛna Azayirusi, a de la Zifdõma wẽndeego nẽŋadãana, wa'am wa ka dũma tẽŋa Azezi nẽŋam sose ẽ yetɩ: «Wa'am mam yire, 
LUK.8.42	tɩ mam pɔyʋa n tarɩ yʋʋma pia la ayi n dee la a ki.» Bʋraa la bia de la ẽŋa ayɩla mã'a.
LUK.8.42	Tɩ Azezi dɔla ẽ wɛ'ɛsa, tɩ nẽr-kʋʋŋɔ la mikra ẽ. 
LUK.8.43	La pɔka n daan boe mĩ luta sɩkẽŋa yʋʋma pia la ayi tɩ la ka gɔ'ɔra. Tɩ a daan dɩkɛ ẽn tarɩ sɛla la wuu sã'am tɩbdõma zẽ'am, la baa ayɩla ka yãŋɛ botɩ a yẽ ĩmã'asʋm. 
LUK.8.44	Tɩ a paagɛ Azezi poorʋm, kalʋm Azezi fuugo nõorɛ. La bilam mẽŋa tɩ a zɩɩm na ze'ele ka le yɛsra. 
LUK.8.45	Tɩ Azezi soke yetɩ: «Ãne n kalʋm mam?» Tɩ nẽra woo sɩ'ɩsɛ. Tɩ Apɩyɛɛrɩ yetɩ: «Zuudãana, nẽrba wã wuu n lagɩm gilge fõn mikra se'em wã tɩ fõn sɔkra?» 
LUK.8.46	Tɩ Azezi yetɩ: «Nẽra n kalʋm mam, se'ere n soe la, mam bãŋɛ mɛ tɩ pãŋa n yese mam zẽ'am.» 
LUK.8.47	La pɔka la n bãŋɛ tɩ a kãn yãŋɛ sʋgɛ la Azezi la, tɩ a gõgra wa'am wa ka dũma tẽŋa Azezi nẽŋam, yele ẽ nẽrba la wuu nẽŋam se'ere n soe tɩ ẽŋa kalʋm ẽ, la ẽŋa n yẽ ĩmã'asʋm bilam mẽŋa se'em. 
LUK.8.48	Tɩ Azezi yele pɔka la yetɩ: «M bia, fõn bɔ mam sɩra la ĩyã n botɩ fʋ yẽ ĩmã'asʋm. Sẽŋɛ la sũ-mã'asʋm.»
LUK.8.49	La Azezi n nãn boe mĩ tɔgra la, tɩ nẽra ze'ele Zifdõma wẽndeego nẽŋadãana la yire wa'am wa yele ẽ yetɩ: «Fʋ pɔyʋa la ki mɛ, da le nãmsɛ karẽnsãama la.» 
LUK.8.50	La Azezi n wõm bɛla la, tɩ a yele Azayirusi yetɩ: «Da zoe dabeem, wen bɔ mam sɩra, tɩ fʋ pɔyʋa la wʋn yẽ ĩmã'asʋm.» 
LUK.8.51	Tɩ Azezi sẽŋɛ ka paagɛ a yire, la a ka botɩ nẽra nẽra doose ẽ kẽ, sãn dagna Apɩyɛɛrɩ, la Azakɩ, la Azã, la bia la sɔ, la a ma mã'a. 
LUK.8.52	La nẽrba la wuu daan kellɩ mɛ fabla bia la ĩyã. Tɩ Azezi yele ba yetɩ: «Da kaasra-ya, bia la ka ki, a gĩsri mɛ.» 
LUK.8.53	Tɩ ba la'ara Azezi, ban mi tɩ bia la ki mɛ na ĩyã. 
LUK.8.54	Tɩ Azezi gʋrɛ bia la nu'ugo, tĩi tɔgɛ ẽ yetɩ: «Bia, isge.» 
LUK.8.55	Tɩ bia la vɔm leme, tɩ a isge bilam mẽŋa. Tɩ Azezi yele ba yetɩ: «Bɔ-ya bia la dia tɩ a di.» 
LUK.8.56	Tɩ la daan di'ige bia la sɔ, la a ma. Tɩ Azezi kã'an ba yetɩ, ba da yele nẽra nẽra sɛla n ẽŋɛ la.
LUK.9.1	Azezi daan wi a karẽnbiisi pia la ayi la lagsɛ mɛ, bɔ ba pãŋa, la nõorɛ tɩ ba dige kʋlkã'arsɩ dee botɩ bã'adõma yẽ ĩmã'asʋm. 
LUK.9.2	Dee tõm ba yetɩ ba mõolɛ Nawẽnnɛ so'olʋm yelle, dee botɩ bã'adõma yẽ ĩmã'asʋm. 
LUK.9.3	La a yele ba yetɩ: «Da dɩkɛ-ya sɛla sɛla sẽŋɛ. Da dɩkɛ-ya dasaarɛ, bɩɩ tãmpɔkɔ, bɩɩ dia, bɩɩ ligri. Da dɩkɛ ya futo bayi bayi. 
LUK.9.4	La yi-sɛka tɩ ya paagɛ tɩ ba to'oge ya, bɔna-ya yi-ẽŋa pʋam ka paagɛ daar-sɛka tɩ ya wʋn fõrgɛ tẽŋa la. 
LUK.9.5	La zẽ'e-sɛka tɩ nẽrba ka to'oge ya, yese-ya tẽn-ẽŋa pʋam, dee pɩɩsɛ ya nãma tẽntõnnɔ basɛ. Ya sãn ẽŋɛ bɛla, la wʋn pa'alɛ ba tɩ ba ka ẽŋɛ sõŋa.» 
LUK.9.6	Azezi n yele bɛla la, karẽnbiisi la yese mɛ sẽŋɛ tẽn-pɩgsɩ wuu pʋam ka mõola Nawẽnnɛ kõ-yẽlga, dee botɩ bã'adõma yẽta ĩmã'asʋm.
LUK.9.7	Galile Naba A'erɔdɩ n daan wõm bõn-sɛba wuu n ɩtɩ la, a palẽŋa n ẽkɛ, se'ere n soe la, nẽrba basɛba n daan yele ẽ tɩ Azezi de la Azã sɛka n daan misri nẽrba ko'om pʋam na n vo'oge. 
LUK.9.8	Tɩ nẽrba basɛba yetɩ, Nawẽnnɛ nõtɔ'ɔsa A'eli n le wa'am dũnia zuo, tɩ nẽrba basɛba yetɩ, kʋrʋm kʋrʋm Nawẽnnɛ nõtɔ'ɔsa ayẽma n vo'oge. 
LUK.9.9	Tɩ A'erɔdɩ yetɩ: «Mam daan botɩ ba wike Azã zuugo mɛ, dee tɩ ãne n de ẽna wã tɩ mam wõm a yelle wãna wã?» La a daan boorɩ tɩ a yẽ Azezi mɛ.
LUK.9.10	Azezi karẽnbiisi pia la ayi la tɩ a daan tõm na, lebe mɛ ka tɔgɛ pa'alɛ ẽ bãma n ẽŋɛ se'em na wuu. Tɩ Azezi botɩ ba doose la ẽ yese kẽnkɛrŋa ka lɛm tẽŋa yʋ'ʋrɛ n de Betisayida. 
LUK.9.11	Tɩ nẽr-kʋʋŋɔ la bãŋɛ ẽn sẽŋɛ zẽ'am na, babsɛ ẽ. Tɩ a to'oge ba, tɔgɛ Nawẽnnɛ so'olʋm yelle bɔ ba, dee botɩ bã'adõma yẽ ĩmã'asʋm.
LUK.9.12	La wẽnnɛ n daan boe mĩ tɩ a kẽ, tɩ karẽnbiisi pia la ayi la wa'am a zẽ'am wa yele ẽ yetɩ: «Botɩ nẽrba la sẽŋɛ tẽn-pɩgsɩ, la yiɛ n lɛm na ka ɛ dia, la gã'a-zẽ'a, se'ere n soe la, tɩn boe zẽ'e-sɛka wã de la mõom.» 
LUK.9.13	Tɩ Azezi yele ba yetɩ: «Yãma mẽŋa bɔ ba dia tɩ ba di.» Tɩ ba lerge yetɩ: «Tõma tarɩ la borborɩ banuu, la zũma bayi mã'a, sãn dagna tɩ tɩ sẽŋɛ ka da dia wa'am wa bɔ nẽr-bãna wuu.» 
LUK.9.14	La bʋraasɩ n daan boe mĩ de wʋ tʋsanuu. Tɩ Azezi yele karẽnbiisi la yetɩ: «Basɛ-ya tɩ nẽrba la welse zĩ'ire pinu-nu.» 
LUK.9.15	Tɩ karẽnbiisi la botɩ nẽrba la wuu zĩ'ire bɛla. 
LUK.9.16	Tɩ Azezi dɩkɛ borborɩ banuu, la zũma bayi la gorge bɩsɛ saazuum pʋ'ʋsɛ Nawẽnnɛ dia la ĩyã, dee fiise borborɩ la zũma la bɔ a karẽnbiisi la tɩ ba to'oge pʋɩ nẽrba la. 
LUK.9.17	Tɩ ba wuu di tɩgɛ, dee tɩ karẽnbiisi la vaagɛ bõn-gito n deege pɩrɛ pɩtɔ pia la ayi.
LUK.9.18	Daarɛ ayɩla Azezi daan boe la kẽnkɛrŋa pʋ'ʋsra Nawẽnnɛ, tɩ a karẽnbiisi la bɔna a zẽ'am, tɩ a soke ba yetɩ: «Nẽrba yetɩ mam de la ãne?» 
LUK.9.19	Tɩ ba lerge yetɩ: «Nẽrba basɛba yetɩ fõn de la Azã sɛka n daan misri nẽrba ko'om pʋam na, tɩ nẽrba basɛba yetɩ, fõn de la Nawẽnnɛ nõtɔ'ɔsa A'eli, tɩ basɛba yetɩ, fõn de la kʋrʋm kʋrʋm Nawẽnnɛ nõtɔ'ɔsa ayẽma n vo'oge.» 
LUK.9.20	Tɩ a soke ba yetɩ: «Dee yãma yetɩ mam de la ãne?» Tɩ Apɩyɛɛrɩ lerge yetɩ: «Fõn de la Krisi tɩ Nawẽnnɛ tõm na.»
LUK.9.21	Tɩ Azezi kã'an ba yetɩ, ba da yele nẽra nẽra, 
LUK.9.22	dee yetɩ: «Dẽnɩ tɩ mam n de Nẽrsaala Dayʋa la nãmsɛ zozo'e. Tẽŋa wã kẽma, la kãabgɔ kẽma nẽŋadõma, la lɔɔ karẽnsãandõma nifo wʋn kẽ mam mɛ, tɩ ba kʋ mam, la dabsa atã daarɛ mam wʋn vo'oge mɛ.»
LUK.9.23	Azezi yele bɛla dee yele nẽrba la wuu yetɩ: «Nẽra sãn bɔɔra tɩ a doose mam, dẽnɩ tɩ a basɛ a mẽŋa n boorɩ se'em, dee sakɛ nãmsgɔ daarɛ woo wʋ nẽra n buke a kũm dɔ-puurŋa dɔla mam. 
LUK.9.24	Nẽr-sɛka woo n boorɩ tɩ a gu a vɔm, a wʋn koŋe ẽ, la nẽr-sɛka n sakɛ tɩ a koŋe a vɔm mam ĩyã, a wʋn yẽ vɔm. 
LUK.9.25	Nẽra sãn yẽ dũnia sɛla woo dee koŋe vɔm Nawẽnnɛ zẽ'am, a yõorɔ de la bẽm? 
LUK.9.26	Nẽr-sɛka n zoe yãnnɛ mam ĩyã, la mam yetɔga la ĩyã, mam n de Nẽrsaala Dayʋa la mẽ wʋn zoe yãnnɛ la ẽ wakat-sɛka tɩ mam wʋn leme wa'am la m na'am pãŋa, la Nawẽnnɛ, la a malɛkadõma na'am pãŋa la. 
LUK.9.27	Mam yetɩ ya la sɩra sɩra, tɩ yãma nẽr-sɛba n boe kalam wã basɛba kãn ki, sãn dagna tɩ ba wa yẽ la Nawẽnnɛ so'olʋm.»
LUK.9.28	Yetɔg-bãma poorʋm, la daan ẽŋɛ wʋ dabsa anii, tɩ Azezi botɩ Apɩyɛɛrɩ, la Azakɩ, la Azã doose ẽ zom tãŋa zuo tɩ a ka pʋ'ʋsɛ Nawẽnnɛ. 
LUK.9.29	La ẽn boe mĩ pʋ'ʋsra la, tɩ a nẽŋa teege, tɩ a futo pelge yẽgra. 
LUK.9.30	Tɩ bʋraasɩ bayi darɛ zɛ tɔgra la ẽ. Ba de la Amoyisi, la A'eli 
LUK.9.31	n puke ba mẽŋa nẽegɛ la Nawẽnnɛ na'am peelem tɔgra la Azezi, ẽŋa n wʋn ki Zerizalɛm se'em tɩ bõn-sɛka tɩ a wa'am tɩ a ẽŋɛ la, ẽŋɛ ba'asɛ yelle. 
LUK.9.32	La gẽem n daan tarɩ Apɩyɛɛrɩ la a taaba la tɩ ba gĩse, yãŋa nẽegɛ yẽ Azezi n yẽgrɩ, tɩ nẽrba bayi la zɛ a zẽ'am. 
LUK.9.33	Tɩ nẽrba bayi la daan bɔna mĩ tɩ ba fõrgɛ, tɩ Apɩyɛɛrɩ yele Azezi yetɩ: «M Zuudãana, tõma n boe kalam wã, la ãn sõŋa mɛ. Basɛ tɩ tɩ tĩ põnsɩ batã, ayɩla bɔ fõn, ayɩla bɔ Amoyisi, la ayɩla bɔ A'eli.» A daan wen tɔgɛ mɛ, a ka mi ẽn tɔgrɩ se'em na. 
LUK.9.34	La ẽn daan boe mĩ tɔgra bɛla la, tɩ sawatɛ wa'am wa lile ba la a mã'asʋm. La sawatɛ la n lile ba la, dabeem n yõkɛ karẽnbiisi la. 
LUK.9.35	Tɩ kõa ze'ele sawatɛ la pʋam yetɩ: «Ẽna de la mam Dayʋa tɩ mam looge. Selse-ya ẽ.» 
LUK.9.36	La kõa la n tɔgɛ la, ba yẽ la Azezi mã'a n ze. Tɩ ba daan sĩna wakat-ẽŋa ka yele nẽra nẽra bãma n yẽ sɛla la.
LUK.9.37	Tɩ beere daan wiige, tɩ Azezi la a karẽnbiisi la ze'ele tãŋa la zuo sige, tɩ nẽr-kʋʋŋɔ daan tʋ'ʋsɛ ẽ. 
LUK.9.38	La bʋraa ayɩla n daan boe nẽr-kʋʋŋɔ la pʋam tĩi tɔgɛ yetɩ: «Karẽnsãama, mam belnɩ fʋ mɛ, bɩsɛ m bia wã. A de la mam bi-yẽŋa, la kʋlkã'arga n dolɩ ẽ. 
LUK.9.39	Kʋlkã'arga la sãn ẽn girge ẽ, a botɩ a kaasra mɛ, dee luta kinki'ire, tɩ nõtõorʋm yɛsra a nõorʋm. Kʋlkã'arga la ẽn nãmsɛ ẽ zo'oge mɛ, pɔglʋm ẽ dee basɛ ẽ. 
LUK.9.40	Bɛla tɩ mam belem fʋ karẽnbiisi yetɩ, ba dige ẽ tɩ a yese, tɩ ba ka yãŋɛ.» 
LUK.9.41	Tɩ Azezi yetɩ: «Zamãan-ẽna nẽrba, ya ka bɔ'ɔrɩ mam sɩra, la ya ka ɩtɩ sõŋa. Mam wʋn mã'agɛ m mẽŋa la yãma yuuge paagɛ la wakat-kãna?» A yele bɛla dee yele bʋraa la yetɩ: «Tarɩ bia la wa'am.» 
LUK.9.42	La bia la n paarɩ Azezi zẽ'am na, tɩ kʋlkã'arga la lʋbɛ ẽ tɩ a gõgra. Tɩ Azezi tãsɛ kʋlkã'arga la tɩ a basɛ bia la. Tɩ kʋlkã'arga la basɛ bia la, tɩ a yẽ ĩmã'asʋm, tɩ Azezi dɩkɛ ẽ lebse a sɔ. 
LUK.9.43	La nẽrba la wuu n yẽ Nawẽnnɛ pãn-kãtɛ la, la di'ige ba mɛ.
LUK.9.43	Nẽrba la wuu daan ken ze la yɛrɩ la bõn-sɛba wuu tɩ Azezi ẽŋɛ la. Tɩ Azezi yele a karẽnbiisi la yetɩ: 
LUK.9.44	«Selse-ya yetɔg-ẽna tɩ mam yetɩ m tɔgɛ wã sõŋa: Ba wʋn yõkɛ Nẽrsaala Dayʋa la sẽŋɛ ka ẽŋɛ la nẽrsaalba nu'usum.» 
LUK.9.45	La ba daan ka bãŋɛ a yetɔga la võorɛ. Yetɔga la daan sʋgɛ mɛ tɩ ba ka tã'agɛ bãŋɛ a võorɛ, dee zɔta dabeem ka soke ẽ.
LUK.9.46	Azezi karẽnbiisi la daan wẽ'erɩ la nõke'ene la taaba, bɔɔra tɩ ba bãŋɛ bãma pʋam nẽr-sɛka n wʋn dɛna nẽr-kãtɛ gãnna. 
LUK.9.47	Tɩ Azezi bãŋɛ ban tẽ'esrɩ se'em na, yõkɛ bia ze'ele lɛm a mẽŋa, 
LUK.9.48	dee yetɩ: «Nẽr-sɛka woo n to'oge bi-pɩka n ãn wʋ ẽna mam yʋ'ʋrɛ ĩyã, a to'oge la mam, la sɛka n mẽ to'oge mam, a to'oge la sɛka n tõm mam na. Nẽr-sɛka n de pɩka ya zẽ'am na, ẽŋa n de nẽr-kãtɛ.»
LUK.9.49	Tɩ Azã yele Azezi yetɩ: «Zuudãana, tõma yẽ la bʋraa n digri kʋlkã'arsɩ la fõn yʋ'ʋrɛ tɩ ba yɛsra, la ẽŋa n ka po dɛna tõma nẽra la ĩyã, tɩ tõma gu ẽ yetɩ a basɛ.» 
LUK.9.50	Tɩ Azezi lerge ba yetɩ: «Da gu-ya ẽ, nẽr-sɛka n ka sisri yãma, a de la ya nẽra.»
LUK.9.51	Dabs-sɛba tɩ Azezi daan wʋn zẽkɛ sẽŋɛ Nawẽnnɛ yire la n daan lɛm, tɩ a kɔ'ɔn yetɩ, dẽnɩ tɩ ẽŋa sẽŋɛ Zerizalɛm. 
LUK.9.52	A daan tõm na nẽrba yetɩ ba dẽŋɛ nẽŋam. Tɩ nẽrba la daan dẽŋɛ sẽŋɛ ka kẽ Samaari tẽn-pɩka pʋam tɩ ba mãasna sɛla woo dee gu'ura ẽ. 
LUK.9.53	Tɩ tẽŋa la nẽrba zagsɛ tɩ bãma kãn to'oge ẽ, ẽn we'esɩ Zerizalɛm na ĩyã. 
LUK.9.54	La a karẽnbiisi Azakɩ la Azã n bãŋɛ bɛla la, tɩ ba soke Azezi yetɩ: «Zuudãana, fõn boorɩ tɩ tɩ wi bugum tɩ ba ze'ele saazuum wa di ba mɛ bɩɩ?» 
LUK.9.55	Tɩ Azezi wẽrgɛ, gi ba [yetɩ: «Yãma ka mi sɩ-sɛka n tarɩ ya la. 
LUK.9.56	Nẽrsaala Dayʋa la ka wa'am tɩ a sã'am nẽrba vɔm, a wa'am tɩ a fãagɛ ba mɛ.»] Tɩ ba wɛ'ɛsa tẽŋa ayẽma.
LUK.9.57	Ban boe sore wɛ'ɛsa la, tɩ bʋraaga yele Azezi yetɩ: «Mam wʋn dɔla fɔ sẽnna zẽ'e-sɛba wuu tɩ fʋ wʋn sẽnna.» 
LUK.9.58	Tɩ Azezi lerge ẽ yetɩ: «Pɩɩna tarɩ yogro mɛ, tɩ niinto mẽ tara tʋgrɔ, la Nẽrsaala Dayʋa la ka tarɩ zẽ'a wʋn gã'arɛ vo'ose.» 
LUK.9.59	Dee le yele bʋraa ayẽma mẽ yetɩ: «Doose mam.» Tɩ bʋraa la lerge ẽ yetɩ: «Basɛ tɩ m sẽŋɛ ka laagɛ m sɔ dee wa'am wa dɔla fɔ.» 
LUK.9.60	Tɩ Azezi lerge ẽ yetɩ: «Basɛ tɩ sɛba n ka tarɩ vɔm Nawẽnnɛ zẽ'am na laagɛ ba kũm. Dee tɩ fõn sẽŋɛ ka mõolɛ Nawẽnnɛ so'olʋm kõ-yẽlga la.» 
LUK.9.61	Tɩ bʋraa ayɩla yele ẽ yetɩ: «Zuudãana, mam wʋn doose fo, la basɛ tɩ m sẽŋɛ ka keese m yir-dõma.» 
LUK.9.62	Tɩ Azezi lerge ẽ yetɩ: «Nẽr-sɛka n gʋrɛ nii-kũure kɔɔra dee bɩsra poorʋm, ka tã wʋn tõm Nawẽnnɛ so'olʋm tõoma.»
LUK.10.1	Bɛla poorʋm, Azezi looge la karẽnbiisi basɛba pisyopɔɩ la ayi tɩ a tõm ba bayi bayi tɩ ba dẽŋɛ nẽŋa sẽŋɛ tẽn-sɛba, la zẽ'e-sɛba wuu tɩ ẽŋa mẽŋa wʋn sẽŋɛ la. 
LUK.10.2	A yele ba yetɩ: «Va'am na bõnkɔɔla lagsgɔ zo'oge mɛ, la tõntõnɩba n wʋn lagsɛ bõnkɔɔla la pɔ'ɔrɩ mɛ. Bɛla ĩyã sose-ya va'am na dãana tɩ a tõm tõntõnɩba pa'asɛ tɩ ba lagsɛ bõnkɔɔla la.» 
LUK.10.3	Dee yãŋa yele ba yetɩ: «Sẽŋɛ-ya, yãma ãn wʋ piisi tɩ mam tõm saasaadõma tẽŋasʋka. 
LUK.10.4	Da dɩkɛ-ya pʋtmãanɛ, bɩɩ tãmpɔkɔ, la da dɩkɛ-ya tagra pa'asɛ, da ze'ele-ya sore bɔ nẽra gã'a. 
LUK.10.5	La ya sãn yetɩ ya kẽ yire pʋam, ya dẽŋɛ pʋ'ʋsɛ yire la dõma yetɩ: ‹Nawẽnnɛ wʋn bɔ ya sũ-mã'asʋm.› 
LUK.10.6	Nẽra sãn bɔna mĩ bɔɔra sũ-mã'asʋm, ya sũ-mã'asʋm wʋn bɔna la ẽ. La nẽra sãn ka bɔna mĩ bɔɔra sũ-mã'asʋm, ya sũ-mã'asʋm wʋn leme ya mẽŋa zẽ'am. 
LUK.10.7	Da lɔsna-ya yiɛ, bɔna-ya yire ayɩla pʋam, yũura dee dita bõn-sɛba tɩ ba bɔ ya la, se'ere n soe la, la masɛ mɛ tɩ tõntõnna to'oge a yɔɔrɔ. 
LUK.10.8	Ya sãn paagɛ tẽn-sɛka woo pʋam tɩ ba to'oge ya, di-ya bõn-sɛba tɩ ba bɔ ya la, 
LUK.10.9	la ya botɩ tẽn-ẽŋa bã'adõma yẽ ĩmã'asʋm, dee yele nẽrba la yetɩ: ‹Wakatɛ lɛm mɛ tɩ Nawẽnnɛ wʋn di na'am ya tẽŋasʋka.› 
LUK.10.10	La tẽn-sɛka woo pʋam tɩ ya kẽ tɩ ba ka to'oge ya, ya yese sore dee yele tẽŋa la nẽrba wuu yetɩ: 
LUK.10.11	‹Tõma pɩɩsrɩ la ya tẽŋa tẽntõnnɔ n tabɛ tõma nãma la, tɩ la pa'alɛ tɩ ya ka ẽŋɛ sõŋa. La bãŋɛ-ya tɩ wakatɛ lɛm mɛ tɩ Nawẽnnɛ wʋn di na'am nẽrba tẽŋasʋka.› 
LUK.10.12	Mam yetɩ ya mɛ tɩ sarɩyadia daarɛ, Sodom nẽrba kãn ba yẽ toogo wʋ tẽn-ẽŋa nẽrba n wʋn yẽ toogo se'em na.
LUK.10.13	Korazẽ dõma, ya wʋn yẽ toogo! Betisayida dõma, ya wʋn yẽ toogo! Se'ere n soe la, tõon-yãlma sɛba n tõm ya tẽnsɩ pʋam na, daan sãn tõm nɩ na Tiiri, la Sidõ tẽnsɩ pʋam, ba wʋn teege nɩ yɛm basɛ tõon-be'ero halɩ kʋrʋm kʋrʋm, yɛ bɔra futo ẽŋɛ tãmpɛglʋm ẽŋɛ ba zuto tɩ la pa'alɛ tɩ ba teege yɛm. 
LUK.10.14	La sarɩyadia daarɛ, la wʋn dɛna toogo bɔ yãma gãnna Tiiri, la Sidõ dõma. 
LUK.10.15	La yãma Kapɛrnaʋm dõma, yãma tẽ'esɛ tɩ ya wʋn zẽkɛ mɛ ka paagɛ saazuum bɩɩ? Ayɛɩ, ya wʋn sige mɛ ka paagɛ bug-tẽŋa.»
LUK.10.16	La Azezi le yele a karẽnbiisi la yetɩ: «Sɛka n selsrɩ ya yetɔga, a selsrɩ la mam yetɔga, la sɛka n zagsɛ ya, a zagsɛ la mam. La sɛka n zagsɛ mam, a zagsɛ la sɛka n tõm mam na.»
LUK.10.17	La karẽnbiisi pisyopɔɩ la ayi la sẽŋɛ mɛ dee leme wa'am la sũ-yẽlga wa yetɩ: «Zuudãana, baa la kʋlkã'arsɩ sakrɩ tõma nõorɛ mɛ, ban zotɩ fõn yʋ'ʋrɛ la ĩyã.» 
LUK.10.18	Tɩ Azezi yele ba yetɩ: «Mam yẽ la Asũtãana n ze'ele saazuum lui tẽŋa wʋ saaga n yãkɛ la. 
LUK.10.19	Bãŋɛ-ya tɩ mam bɔ ya pãŋa mɛ tɩ ya nẽ bõnsɛ'ɛdõma, la nãnsɩ, dee yãŋɛ Asũtãana la a pãŋa wuu, la sɛla sɛla ka tã wʋn ẽŋɛ ya be'em. 
LUK.10.20	La da ɩta-ya sũ-yẽlga kʋlkã'arsɩ n sakrɩ ya nõorɛ la ĩyã, ɩta-ya sũ-yẽlga ya yʋ'ʋra n gʋlsɛ Nawẽnnɛ yire vɔm gõŋɔ pʋam na ĩyã.»
LUK.10.21	Wakat-ẽŋa tɩ Nawẽnnɛ Sɩa botɩ Azezi sũure ẽŋɛ yẽlʋm, tɩ a yetɩ: «Mam Sɔ Nawẽnnɛ n de saazuum la tẽŋa wã Zuudãana, mam pẽgrɩ fɔ, se'ere n soe la, fõn sʋgɛ bõn-bãna wã mɛ tɩ yɛm dõma la bãŋrɩba ka mina, dee pa'alɛ nẽr-sɛba n ãn wʋ kɔm-pɩgsɩ la. Ẽe, mam Sɔ, la de la fõn boorɩ bɛla la ĩyã.»
LUK.10.22	«Mam Sɔ dɩkɛ sɛla woo ẽŋɛ la mam nu'usum. La nẽra ka mi mam n de Nawẽnnɛ Dayʋa la n de sɛka, sãn dagna mam Sɔ la, la nẽra mẽ ka mi mam Sɔ la n de se'em, sãn dagna mam n de a Dayʋa la, la sɛba tɩ mam wʋn botɩ ba bãŋɛ ẽ na.»
LUK.10.23	Azezi yele bɛla dee wẽrgɛ la a karẽnbiisi la bɔba, yele bãma mã'a yetɩ: «Yãma sɛba n yẽtɩ sɛla tɩ ya yẽtɩ wã, tarɩ zu-yẽlga. 
LUK.10.24	La mam yetɩ ya tɩ Nawẽnnɛ nõtɔ'ɔsrɩba, la na'adõma zozo'e yʋʋn boorɩ tɩ ba yẽ yãma n yẽ sɛla la mɛ, la ba ka yẽ, ba yʋʋn boorɩ tɩ ba wõm sɛla tɩ yãma wõm na mɛ, la ba ka wõm.»
LUK.10.25	Tɩ lɔɔ karẽnsãama isge tɩ a di Azezi yɛm bɩsɛ, soke ẽ yetɩ: «Karẽnsãama, mam wʋn ẽŋɛ la wãne yẽ vɔm n ka ba'asrɩ?» 
LUK.10.26	Tɩ Azezi lerge ẽ yetɩ: «La gʋlsɛ Nawẽnnɛ lɔɔ gõŋɔ la pʋam yetɩ bẽm? Fõn karẽŋrɩ ẽ na, a yetɩ bẽm?» 
LUK.10.27	Tɩ a lerge yetɩ: «La yetɩ: Nõŋɛ fʋ Zuudãana Nawẽnnɛ la fʋ sũure wuu, la fʋ sɩa wuu, la fʋ pãŋa wuu, la fʋ yɛm wuu, dee nõŋɛ fʋ tadãana wʋ fõn nõŋɛ fʋ mẽŋa se'em na.» 
LUK.10.28	Tɩ Azezi yele ẽ yetɩ: «Fʋ yele sõŋa. Ẽŋɛ bɛla tɩ fʋ wʋn yẽ vɔm na.»
LUK.10.29	La ẽŋa n boorɩ tɩ a bɔ a mẽŋa bʋʋrɔ la, tɩ a soke Azezi yetɩ: «Ãne n de mam tadãana?» 
LUK.10.30	Tɩ Azezi lerge ẽ yetɩ: «Nẽra n daan yese Zerizalɛm wɛ Zeriko, tɩ fãarba yõkɛ ẽ fã a lɔgrɔ wuu, dee wẽ ẽ tɩ a dee la a ki, tɩ ba basɛ ẽ dee fõrgɛ. 
LUK.10.31	Tɩ Nawẽnnɛ kãabgɔ kẽema ayɩla dɔla so-ẽŋa tɔlla, yẽ ẽ, lɔkɛ tole dee basɛ ẽ. 
LUK.10.32	Tɩ Leviti nẽra mẽ wa'am tɔlla, yẽ ẽ, bʋrgɛ tole dee basɛ ẽ. 
LUK.10.33	La Samaari nẽra n mẽ daan dolɩ so-ẽŋa tɔlla yẽ ẽ, tɩ a ninbãalga yõkɛ ẽ. 
LUK.10.34	Tɩ a paagɛ a zẽ'am dɩkɛ dãam peege a nõtɔ la, ẽŋɛ kaam ĩmĩ vile. Yãŋa yõkɛ ẽ bã a bõŋa zuo, tarɩ ẽ sẽŋɛ sãama yire ka bɩsɛ a yelle. 
LUK.10.35	Tɩ beere wiige tɩ a dɩkɛ lig-kõba bayi bɔ nẽr-sɛka n bɩsrɩ sãama yire yelle la, dee yele ẽ yetɩ: ‹Bɩsra a yelle, ligri la sãn pɔ'ɔgɛ, mam sãn leme, mam wʋn yɔ fɔ.› » 
LUK.10.36	Azezi tɔgɛ bɛla kɩ'ɩlɩm dee soke ẽ yetɩ: «Nẽrba batã wã, fõn tẽ'esɛ tɩ ãne n de nẽra la tɩ fãarba yõkɛ la tadãana?» 
LUK.10.37	Tɩ lɔɔ karẽnsãama la lerge yetɩ: «Sɛka n zoe a ninbãalga sõŋɛ ẽ na.» Tɩ Azezi yele ẽ yetɩ: «Sẽŋɛ mẽ ka ẽŋɛ bɛla.»
LUK.10.38	Azezi la a karẽnbiisi daan sẽnnɩ mɛ ka kẽ tẽŋa ayɩla pʋam. Tɩ pɔka yʋ'ʋrɛ n de Amartɩ bɔna tẽn-ẽŋa pʋam to'oge ẽ a yire. 
LUK.10.39	Amartɩ tarɩ la yɩbga tɩ a yʋ'ʋrɛ dɛna Amaari. Tɩ Amaari zẽa Zuudãana Azezi nãma bɔba sɛlsra a yetɔga.
LUK.10.40	La Amartɩ tõoma yelle n daan mõ'ogɛ a nini, tɩ a sẽŋɛ ka yele Azezi yetɩ: «Mam Zuudãana, mam yɩbga la n basɛ tɩ mam m yɩla mã'a tõnna la, fõn yetɩ bẽm? Yele ẽ tɩ a wa'am wa sõŋɛ ma.» 
LUK.10.41	Tɩ Zuudãana Azezi lerge ẽ yetɩ: «Amartɩ, Amartɩ, fõn botɩ fʋ yɛm n yɔɔra la yɛla zozo'e yelle. 
LUK.10.42	La bõnɔ ayɩla mã'a n de yel-kãŋkãŋɛ. Amaari looge la bõn-sõŋɔ, la nẽra nẽra kãn tã'agɛ to'oge bõn-ẽŋa a zẽ'am.»
LUK.11.1	Azezi daan boe la zẽ'a ayɩla pʋ'ʋsra Nawẽnnɛ. La ẽn pʋ'ʋsɛ kɩ'ɩlɩm na, tɩ a karẽnbia ayɩla yele ẽ yetɩ: «Zuudãana, pa'alɛ tɔ tõma n wʋn pʋ'ʋsra Nawẽnnɛ se'em, wʋ Azã n pa'alɛ a karẽnbiisi se'em na.» 
LUK.11.2	Tɩ a yele ba yetɩ: «Ya sãn pʋ'ʋsra, ya yetɩ:
LUK.11.2	‹Tõma Sɔ, botɩ fʋ yʋ'ʋrɛ yẽta pẽka,
LUK.11.2	wa'am wa di na'am nẽrba tẽŋasʋka,
LUK.11.3	bɔ'ɔra tɔ daarɛ woo la a dia.
LUK.11.4	Basɛ tɩ tõon-be'ero taalɛ,
LUK.11.4	tɩ tõma mẽ basrɩ sɛba n ẽŋɛ tõma be'em taalɛ mɛ.
LUK.11.4	Da basɛ tɩ yelle paagɛ tɔ tɩ tɩ lui.› »
LUK.11.5	Dee le yele ba yetɩ: «Tẽ'esɛ-ya bɩsɛ, yãma nẽr-sɛka sãn tara sɩrɛ, tɩ a wa'am a zẽ'am yʋ'ʋŋɔ wa sose ẽ yetɩ: ‹M sɩrɛ, bɔ ma borborɩ batã, 
LUK.11.6	mam sɩrɛ n ze'ele sore wa'am, tɩ mam ka tara sɛla wʋn bɔ ẽ tɩ a di.› 
LUK.11.7	Tɩ a sɩrɛ la bɔna deem dee lerge ẽ yetɩ: ‹Da dãam mam, mam yʋ m zanõrɛ mɛ, tɩ mam la m kɔma gã, mam kãn yãŋɛ isge bɔ fɔ fõn boorɩ sɛla la.› 
LUK.11.8	Mam yetɩ ya mɛ tɩ, baa a sãn põn kãn isge bɔ ẽ sɛla ban de sɩtɔ la ĩyã, a wʋn isge bɔ ẽ ẽn boorɩ sɛla la mɛ, ẽn bʋlɛ ẽ na ĩyã. 
LUK.11.9	Bɛla mam yetɩ ya mɛ tɩ ya sose Nawẽnnɛ, tɩ a wʋn bɔ ya, ya ɛ, tɩ ya wʋn yẽ, ya wẽ kʋlɩŋa, tɩ a wʋn yo'oge bɔ ya. 
LUK.11.10	Se'ere n soe la, nẽr-sɛka woo n sosrɩ Nawẽnnɛ, a wʋn bɔ ẽ. La nẽr-sɛka n eerɩ, wʋn yẽ. La nẽr-sɛka n wẽ'erɩ kʋlɩŋa, ba wʋn yo'oge bɔ ẽ. 
LUK.11.11	Ãne n boe yãma pʋam tɩ a bia wʋn sose ẽ zũfo, tɩ a dɩkɛ bõnsɛla bɔ ẽ? 
LUK.11.12	Bɩɩ a sãn sose ẽ zelle, tɩ a dɩkɛ nãŋa bɔ ẽ? 
LUK.11.13	Yãma n de tõon-be'ero dõma la sãn mina tɩ ya bɔ ya kɔma bõn-sõma, Nawẽnnɛ n de ya Sɔ n boe saazuum n ãn sõŋa la wʋn bɔ nẽr-sɛba n sosrɩ ẽ a Sɩa la gãnna.»
LUK.11.14	La Azezi daan dige la kʋlkã'arga n tarɩ bʋraa tɩ a dɛna muko, tɩ kʋlkã'arga la daan yese, dee tɩ bʋraa la n de muko la yãŋa tã'agɛ tɔgra, tɩ la di'ige nẽrba la. 
LUK.11.15	Tɩ nẽrba la basɛba yele ẽ yetɩ: «Ẽn digri kʋlkã'arsɩ la, la de la Abelzebuli n de kʋlkã'arsɩ naba la pãŋa tɩ a tarɩ digra ba.» 
LUK.11.16	Tɩ nẽrba basɛba bɔɔra tɩ ba makɛ ẽ bɩsɛ, yele ẽ yetɩ, a tõm tõon-yãlma n pa'alɛ tɩ a pãŋa la ze'etɩ la Nawẽnnɛ zẽ'am. 
LUK.11.17	Tɩ Azezi bãŋɛ ban tẽ'esrɩ se'em na, yele ba yetɩ: «So'olʋm sɛka woo nẽrba n welge wẽrgɛ zɛbra la taaba, so'olʋm na wʋn sã'am mɛ. La so'olʋm ẽŋa yiɛ mẽ wʋn lui mɛ. 
LUK.11.18	La Asũtãana sãn welge zɛbra la a mẽŋa, a so'olʋm na kãn tã'agɛ ze'ele. Yãma n yetɩ mam digri kʋlkã'arsɩ la Abelzebuli pãŋa la ĩyã tɩ mam yele bɛla. 
LUK.11.19	Yãma n yetɩ mam digri kʋlkã'arsɩ la Abelzebuli pãŋa la, yãma nẽrba tarɩ la ãn pãŋa digri kʋlkã'arsɩ? Bɛla, ya nẽrba la mẽŋa n wʋn pa'alɛ tɩ ya ka tarɩ bʋʋrɔ. 
LUK.11.20	La de la Nawẽnnɛ pãŋa tɩ mam tarɩ digra kʋlkã'arsɩ, bɛla pa'alɛ tɩ Nawẽnnɛ wa'am mɛ wa dita na'am ya tẽŋasʋka. 
LUK.11.21	Pãŋa dãana sãn mãasʋm sõŋa la a bʋdaan-lɔgrɔ gu'ura a yire, sɛla kãn ẽŋɛ a bõntarsõm. 
LUK.11.22	La nẽra n tarɩ pãŋa gãnna ẽ sãn wa'am wa zɛbɛ yãŋɛ ẽ, a wʋn fãagɛ la a zɛbrɛ lɔg-sɛba tɩ a te'ege la yiɛn, dee yãŋa vaagɛ a yire lɔgrɔ la pʋɩ.
LUK.11.23	Nẽr-sɛka n ka boe la mam, sisri mam mɛ, la nẽr-sɛka n ka lagɩm na mam lagsra, a wɩrgrɩ mɛ.»
LUK.11.24	Azezi le yetɩ: «Kʋlkã'arga sãn yese dee basɛ nẽra, a sẽŋɛ la pɔgẽntɩɩsɩ pʋam ka ɛɛra zẽ'a tɩ a vo'ose, la a sãn ɛ zẽ'a koŋe, a yetɩ mɛ tɩ: ‹Mam wʋn lebe la m yi-sɛka tɩ m yese dee basɛ la pʋam.› 
LUK.11.25	La a sãn lebe ka yẽ tɩ a pɩɩsɛ mɛ malgɛ ãna sõŋa, 
LUK.11.26	a wʋn lebe mɛ ka tarɩ kʋlkã'arsɩ bayopɔɩ n de wẽensɩ gãnna ẽŋa mẽŋa wa'am, tɩ ba kẽ lagɩm bɔna mĩ. Bɛla, nẽr-ẽŋa toogo yãŋa wʋn gãnna a kʋrʋm toogo la mɛ.»
LUK.11.27	Azezi n tɔgɛ bɛla kɩ'ɩlɩm na, tɩ pɔka ze'ele nẽrba la tẽŋasʋka tĩi tɔgɛ yetɩ: «Pɔg-sɛka n dɔgɛ fɔ, tɩ fʋ mõgɛ a bĩ'isum na, tarɩ zu-yẽlga.» 
LUK.11.28	Tɩ Azezi lerge yetɩ: «Nẽr-sɛba n wõnnɩ Nawẽnnɛ yetɔga, dee sakra ɩta lan yele se'em na, n tõn tarɩ zu-yẽlga.»
LUK.11.29	Nẽr-kʋʋŋɔ n lagsɛ Azezi zẽ'am zo'oge, tɩ a yele ba yetɩ: «Zamãan-ẽna wã nẽrba de la nẽr-bɛ'ɛsɩ. Ba eerɩ la bõn-yãlma n wʋn pa'alɛ Nawẽnnɛ pãŋa, la ba kãn yẽ bõn-yãlma ayẽma, sãn dagna bõn-yãlma sɛka n yʋʋn ẽŋɛ Nawẽnnɛ nõtɔ'ɔsa Azonaasɩ la. 
LUK.11.30	Bõn-sɛka n yʋʋn ẽŋɛ Azonaasɩ la, pa'alɛ Niniivi dõma la Nawẽnnɛ pãŋa, bɛla Nẽrsaala Dayʋa la mẽ de la sɛka n pa'alɩ zamãan-ẽna dõma Nawẽnnɛ pãŋa. 
LUK.11.31	Sarɩyadia daarɛ, na-pɔka la n yʋʋn yese wẽntulle gɔbga bɔba la wʋn isge mɛ zɛrgɛ zamãan-ẽna wã dõma ba tõon-be'ero la ĩyã. Se'ere n soe la, a yʋʋn ze'ele la zẽ'a n zãagɛ wa'am wa selse naba Asalomõ yɛm yetɔga la, la sɛka n gãnnɩ Asalomõ n boe kalam, dee tɩ yãma ka sɛlsra ẽ. 
LUK.11.32	Sarɩyadia daarɛ, Niniivi dõma mẽ wʋn isge zɛrgɛ zamãan-ẽna wã dõma mɛ ba tõon-be'ero la ĩyã. Se'ere n soe la, Azonaasɩ n yʋʋn mõolɛ Nawẽnnɛ yetɔga bɔ ba la, ba yʋʋn teege yɛm mɛ basɛ tõon-be'ero. La sɛka n gãnnɩ Azonaasɩ n boe kalam, dee tɩ yãma ka teege yɛm.»
LUK.11.33	«Nẽra kãn yõ fɩtla sʋgɛ, bɩɩ dɩkɛ pɩ'ɩgɔ vuge ẽ, a wʋn dɩkɛ ẽ zoole la sɛla zuo tɩ a nẽegɛ bɔ sɛba n kẽ'erɩ la. 
LUK.11.34	Fʋ nini n nẽerɩ peelem bɔ'ɔra fʋ ĩyã wʋ fɩtla la, bɛla fʋ nini sãn ãna sõŋa, fʋ ĩyã wuu tarɩ peelem mɛ. La fʋ nini sãn ka ãna sõŋa, fʋ ĩyã wuu boe la lika pʋam. 
LUK.11.35	Bɛla ĩyã, guuse tɩ bõn-sɛka n de peelem fʋ pʋam na, da dɛna lika. 
LUK.11.36	La fʋ ĩyã wuu sãn tara peelem sõŋa, tɩ baa bɔbrɛ ayɩla ka tara lika, fʋ ĩyã wuu tarɩ peelem mɛ wʋ fɩtla n tarɩ peelem nẽera bɔ'ɔra nẽrba se'em na.»
LUK.11.37	Azezi n daan tɔgɛ kɩ'ɩlɩm na, tɩ Farisi nẽra ayɩla wi ẽ tɩ a wa'am ẽŋa yire tɩ ba di. Tɩ a sẽŋɛ ka kẽ zĩ'ire bɔna mĩ tɩ a di. 
LUK.11.38	Tɩ Farisi nẽra la yẽ tɩ Azezi ka peege nu'usi wʋ ban ɩtɩ ba sisgo se'em na, dee yetɩ a di, tɩ la di'ige ẽ. 
LUK.11.39	Tɩ Zuudãana Azezi yele ẽ yetɩ: «Yãma Farisi dõma peerɩ ya wama la ya laasɩ pɔa mɛ, la yãma mẽŋa pʋam pɩrɛ la dẽgrɔ n de fãaga la pʋtʋʋlgɔ. 
LUK.11.40	Ya de la geto! La dagɩ Nawẽnnɛ n ẽŋɛ poorʋm na, n ken ẽŋɛ pʋam na? 
LUK.11.41	Dɩkɛ-ya yan tarɩ sɛla la bɔ nasdõma la ya sũure wuu, tɩ sɛla woo wʋn ãna sõŋa bɔ ya.
LUK.11.42	Farisi dõma, ya wʋn yẽ toogo. Se'ere n soe la, yãma bɔ'ɔrɩ Nawẽnnɛ zẽvõorɔ buuri wuu pia pʋrɛ mɛ, baa ba sãn ãna pɩka pɩka, la ya ka ɩtɩ sɛla n masɛ, la ya ka nõŋɛ Nawẽnnɛ. La de la bõn-bãna tɩ ya wʋn dẽŋɛ ɩta, dee yãŋa ɩta sɛla tɩ ya ɩtɩ la pa'asɛ.
LUK.11.43	Farisi dõma, ya wʋn yẽ toogo. Se'ere n soe la, yãma eerɩ la zẽ'esɩ nẽŋa tɩ ya zĩ'ire wẽndeto pʋam, dee bɔɔra tɩ ba nã'asra ya da'asɩ pʋam. 
LUK.11.44	Ya wʋn yẽ toogo. Se'ere n soe la, ya ãn wʋ yɔɔrɔ n naagɛ la tẽŋa tɩ nẽrba nẽera ba zuto tɔlla, dee ka mina tɩ yɔɔrɔ n boe mĩ.»
LUK.11.45	Tɩ lɔɔ karẽnsãama ayɩla yele ẽ yetɩ: «Karẽnsãama, fʋ sãn tɔgra bɛla fʋ po pɔ'ɔra la tõma wuu.» 
LUK.11.46	Tɩ Azezi lerge yetɩ: «Yãma lɔɔ karẽnsãandõma mẽ wʋn yẽ toogo. Se'ere n soe la, yãma n botɩ nẽrba la ɩta se'em na, ãn wʋ ze-tɩbsa tɩ ya zelgrɩ nẽrba la, la yãma mẽŋa ka boorɩ tɩ ya kalʋm ba la ya nu'ubiire. 
LUK.11.47	Ya wʋn yẽ toogo. Se'ere n soe la, yãma mẽtɩ la yɔɔrɔ bɔ'ɔra Nawẽnnɛ nõtɔ'ɔsrɩba la. La yãma yaabdõma n yʋʋn kʋ ba. 
LUK.11.48	La yãma n mẽtɩ sɛba tɩ ya yaabdõma kʋ la yɔɔrɔ la, la pa'alɛ tɩ ya sakɛ tɩ ban yʋʋn tõm se'em na ãn sõŋa mɛ. 
LUK.11.49	Bɛla ĩyã tɩ Nawẽnnɛ n tarɩ yɛm na yʋʋn yetɩ: ‹Mam wʋn tõm nõtɔ'ɔsrɩba, la Tõntõnɩba bɔ ba, la ba wʋn kʋ basɛba, dee nãmsɛ basɛba.› 
LUK.11.50	Bɛla Nawẽnnɛ wʋn sɩbgɛ zamãan-ẽna wã dõma wʋ la de la bãma n kʋ nõtɔ'ɔsrɩba la halɩ dũnia pĩ'iluŋo, wa paam lɛɛlɛ wã, 
LUK.11.51	lan pɔsɛ la Abɛlɩ kʋa, halɩ wa paagɛ Azakari tɩ ba kʋ kãabgɔ bĩmbĩnne, la Nawẽnnɛ zẽ'e-sõŋɔ tẽŋasʋka la. Mam yetɩ ya la sɩra, tɩ tõon-be'ero bãma wuu taalɛ boe la zamãan-ẽna nẽrba zuo.
LUK.11.52	Yãma lɔɔ karẽnsãandõma la wʋn yẽ toogo. Se'ere n soe la, yãma n gu'uri nẽrba tɩ ba ka bãŋra Nawẽnnɛ sɩra. Yãma mẽŋa ka sakrɩ Nawẽnnɛ sɩra la, dee mẽ gu'ura nẽr-sɛba n boorɩ tɩ ba sakɛ la.»
LUK.11.53	La Azezi n ze'ele bilam fõrgɛ la, tɩ lɔɔ karẽnsãandõma la Farisi dõma sũure ba isge la ẽ. Tɩ ba bɔɔra tɩ ba bẽrɛ ẽ, sɔkra ẽ sokrɩsɩ zozo'e 
LUK.11.54	bɔɔra tɩ a tɔgɛ tuuge tɩ ba yõkɛ ẽ.
LUK.12.1	Wakat-ẽŋa nẽr-kʋʋŋɔ n lagsɛ zo'oge mikra taaba, nẽera taaba nãma, tɩ Azezi dẽŋɛ yele a karẽnbiisi la yetɩ: «Guuse ya mẽŋa la Farisi dõma pʋlibsum na n ãn wʋ dãbɩllɛ n botɩ dãam wuu kɛlla la. 
LUK.12.2	Bõn-sɛka woo n lile wʋn lilge, la bõn-sɛka woo n sʋgɛ wʋn puke. 
LUK.12.3	Bɛla, bõn-sɛka woo tɩ ya tɔgɛ lika pʋam, ba wʋn tɔgɛ ẽ na peelem pʋam tɩ nẽrba wuu wõm, la bõn-sɛka tɩ ya waasʋm deem na, ba wʋn zom na gɔsgɔ mõolɛ tɩ nẽrba wuu wõm.»
LUK.12.4	«M sɩrdõma, mam yetɩ ya tɩ ya da zɔta dabeem la sɛba n kʋʋrɩ ĩyã mã'a, dee ka tãna wʋn ẽŋɛ sɛla pa'asɛ la. 
LUK.12.5	Mam wʋn pa'alɛ ya lan masɛ tɩ ya zɔta sɛka. Zɔta-ya Nawẽnnɛ n tã wʋn kʋ, dee tara pãŋa wʋn kẽ'esɛ ya bug-tẽŋa la. Asɩra, zɔta-ya Nawẽnnɛ. 
LUK.12.6	Ba ka koosrɩ mõom niinto banuu la lig-kõba bayi mã'a? La Nawẽnnɛ ka yĩnni baa ayɩla yelle. 
LUK.12.7	La baa yãma zuugo zomto, Nawẽnnɛ mi ba wuu kãllɛ mɛ. Bɛla ĩyã, da zɔta-ya dabeem, tɩ yãma tarɩ yõorɔ gãnna niinto zozo'e mɛ.»
LUK.12.8	«La mam yetɩ ya tɩ nẽr-sɛka woo n ze'ele nẽrba nẽŋam yetɩ ẽŋa de la mam nẽra, mam n de Nẽrsaala Dayʋa la mẽ wʋn ze'ele Nawẽnnɛ malɛkadõma nẽŋam yetɩ a de la mam nẽra. 
LUK.12.9	La nẽr-sɛka woo n sɩ'ɩsɛ nẽrba nẽŋam tɩ ẽŋa dagɩ mam nẽra, mam mẽ wʋn sɩ'ɩsɛ Nawẽnnɛ malɛkadõma nẽŋam tɩ a dagɩ mam nẽra. 
LUK.12.10	La nẽr-sɛka woo n tɔgɛ Nẽrsaala Dayʋa la be'em, Nawẽnnɛ wʋn basɛ a tõon-be'ero taalɛ, la nẽr-sɛka woo n pɔ'ɔgɛ Nawẽnnɛ Sɩa, Nawẽnnɛ kãn basɛ a tõon-be'ero taalɛ.
LUK.12.11	Ba sãn yõgɛ ya sẽŋɛ ba wẽndeto pʋam, bɩɩ na'adõma nẽŋam, bɩɩ kɛ'ɛndõma nẽŋam tɩ ba di ya sarɩya, da fabla-ya yan wʋn lerge se'em, bɩɩ yan wʋn tɔgɛ se'em to'oge ya mẽŋa. 
LUK.12.12	Se'ere n soe la, Nawẽnnɛ Sɩa n wʋn pa'alɛ ya wakat-ẽŋa yan wʋn tɔgɛ se'em.»
LUK.12.13	Azezi n tɔgɛ kɩ'ɩlɩm na, tɩ nẽra ayɩla n boe nẽr-kʋʋŋɔ la pʋam yele ẽ yetɩ: «Karẽnsãama, yele m kẽema tɩ a dɩkɛ tõma sɔ n ki dee bõn-sɛba la, pʋɩ bɔ ma m bõnɔ.» 
LUK.12.14	Tɩ Azezi soke ẽ yetɩ: «Ãne n bɔ mam nõorɛ tɩ m dɛna ya sarɩyadita, bɩɩ m pʋta ya bõntarsõm bɔ'ɔra ya?» 
LUK.12.15	Dee yele nẽrba la wuu yetɩ: «Guusra-ya ya mẽŋa, da ɛɛra bõntarsõm zozo'e, se'ere n soe la, la dagɩ nẽra n tarɩ bõntarsõm zo'oge ĩyã tɩ a tarɩ yõvore.»
LUK.12.16	A yele bɛla, dee makɛ la makrɛ bɔ ba yetɩ: «Bʋraaga n daan boe dɛna bõntarsa, tɩ a vatɔ bõnkɔɔla mãalɛ sõŋa, 
LUK.12.17	tɩ a tẽ'esɛ a pʋtẽ'erʋm yetɩ: ‹Zẽ'a ka boe tɩ m wʋn sũm m bõnkɔɔla la. Bɛla ĩyã, mam wʋn ẽŋɛ la wãne?› 
LUK.12.18	Yãŋa yele a mẽŋa yetɩ: ‹Mam mi mam wʋn ẽŋɛ se'em. Mam wʋn wõrɛ m bã la mɛ, malgɛ mẽ bã-kãra, sũm m bõnkɔɔla, la m sɛla woo. 
LUK.12.19	Dee yele m sũurum yetɩ: M tarɩ bõntarsõm zo'oge, la wʋn seke ma paagɛ yʋʋma zozo'e. Bɛla m wʋn vo'ose mɛ di dee yũ, dee ẽŋɛ sũ-yẽlga.› 
LUK.12.20	Tɩ Nawẽnnɛ yele ẽ yetɩ: ‹Gergo wã, yʋ'ʋŋ-ẽna wã m wʋn to'oge fʋ vɔm na. La ãne n wʋn sɔna bõn-sɛba tɩ fʋ bĩŋe la?› » 
LUK.12.21	La Azezi le yetɩ: «La de la bɛla la nẽr-sɛka woo n lagsrɩ bõntarsõm bĩŋra a mẽŋa ĩyã, dee ka tara sɛla sɛla Nawẽnnɛ zẽ'am.»
LUK.12.22	Bɛla poorʋm, Azezi yele a karẽnbiisi la yetɩ: «Bɛla ĩyã, mam yetɩ ya tɩ ya da fabla ya vɔm yelle, ya wʋn di sɛla, bɩɩ ya wʋn yɛ fu-sɛba la yelle. 
LUK.12.23	Vɔm yelle gãnnɩ dia mɛ, tɩ ĩyã yelle mẽ gãnna futo. 
LUK.12.24	Bɩsɛ-ya gõorɔ, ba ka bʋtɩ, ba ka lagsrɩ bõnkɔɔla, la ba ka tarɩ bãarɛ bɩɩ dia bĩŋre zẽ'a, la Nawẽnnɛ n bɔ'ɔrɩ ba dia. La yãma ka tarɩ yõorɔ gãnna bõn-ẽgla zo'oge sɩra? 
LUK.12.25	Ãne n boe ya pʋam n tã wʋn pa'asɛ a vɔm woglʋm fẽfẽe ẽn fablɩ la ĩyã? 
LUK.12.26	La yãma sãn ka tãna wʋn ẽŋɛ bɛla n de bõn-pɩka, bẽm ĩyã tɩ yãma fabla bõn-sɛba n weege la yelle? 
LUK.12.27	Bɩsɛ-ya mõ-puuro n ãn sõŋa se'em, ba ka tõnnɩ, ba mẽ ka wʋgrɩ futo. La mam yetɩ ya mɛ tɩ, baa naba Asalomõ na'am n yʋʋn tarɩ pãŋa la, a yʋʋn ka tã'agɛ yɛ fuugo n ãn sõŋa wʋ mõ-puugo ayɩla. 
LUK.12.28	La Nawẽnnɛ sãn botɩ mõorɔ n boe zĩna dee tɩ ba wʋn yõ ba bugum beere ãna sõŋa bɛla, a kãn bɩsɛ ya yelle sõŋa gãnna bɛla mɛ bɩɩ? Bẽm tɩ yãma ka bɔ Nawẽnnɛ sɩra zo'oge? 
LUK.12.29	Da basɛ-ya tɩ yan wʋn di sɛla, bɩɩ yan wʋn yũ sɛla yelle pakɛ ya. 
LUK.12.30	La de la nẽr-sɛba n ka mi Nawẽnnɛ n eerɩ bõn-bãma wuu. La yãma Sɔ Nawẽnnɛ mi tɩ yãma boorɩ bõn-bãma wuu mɛ. 
LUK.12.31	Ɛ-ya Nawẽnnɛ so'olʋm na gãnna wuu, tɩ a wʋn bɔ ya bõn-bãma pa'asɛ.»
LUK.12.32	«M nẽrba, ya ka zo'oge, la da zɔta-ya dabeem, se'ere n soe la, la paagɛ ya Sɔ Nawẽnnɛ yɛm mɛ tɩ a yetɩ a bɔ ya a so'olʋm. 
LUK.12.33	Koose-ya yãma n tarɩ sɛla la dɩkɛ ligri la bɔ nasdõma. Ya sãn ẽŋɛ bɛla, ya eerɩ la bõntarsõm n ka sã'anɩ. Ɛ-ya bõntarsõm tɩ ba bɔna Nawẽnnɛ yire wakatɛ wuu, bilam tɩ nayigba kãn tã'agɛ zũ, tɩ bõn-mõgla mẽ kãn tã'agɛ sã'am ba. 
LUK.12.34	Se'ere n soe la, ya bõntarsõm n boe zẽ'a na, ya pʋtẽ'era mẽ boe la bilam.»
LUK.12.35	Azezi le yetɩ: «Mãasʋm-ya lʋ ya sagãna ya sɩɩsɩ tɩ ya wʋn tã'agɛ tõm, dee yõ ya fɩtladõma, 
LUK.12.36	ãna wʋ nẽrba n gu'uri ba zuudãana n wʋn ze'ele pɔgdire kibsa wa'am, tɩ a sãn wa'am wa wi, tɩ ba yo'oge yaŋa tɔtɔ bɔ ẽ. 
LUK.12.37	Tõntõn-sɛba tɩ ba zuudãana wʋn paam tɩ ba ze gu'ura ẽ, tarɩ zu-yẽlga. Mam yetɩ ya la sɩra tɩ, a wʋn basɛ tɩ ba zĩ'ire, tɩ zuudãana la mẽŋa mãasʋm wa pʋɩ ba dia. 
LUK.12.38	A sãn wa'am sõnsʋa, bɩɩ bewiine, wa yẽ tɩ ba ken gu'ura ẽ, ba tarɩ zu-yẽlga. 
LUK.12.39	Bãŋɛ-ya tɩ yidãana sãn mina wakat-sɛka tɩ nayiga wʋn wa zũ ẽ, a wʋn gu'ura a yire mɛ kãn basɛ tɩ nayiga la kẽ zũ ẽ. 
LUK.12.40	Bɛla, yãma mẽ mãasʋm zɛ sõŋa, tɩ Nẽrsaala Dayʋa la sẽm na wakat-sɛka tɩ yãma ka tẽ'esrɩ tɩ a wʋn wa'am na.»
LUK.12.41	Tɩ Apɩyɛɛrɩ soke ẽ yetɩ: «Zuudãana, fõn makɛ makrɛ ẽna wã la tõma mã'a bɩɩ, nẽrba wuu?» 
LUK.12.42	Tɩ Zuudãana Azezi lerge ẽ yetɩ: «Ãne n de tõntõn-sõŋɔ n tarɩ yɛm? La de la ẽŋa tɩ a zuudãana wʋn yetɩ a bɩsra a yire yelle, bɔ'ɔra a tõntõnɩba dia wʋ lan masɛ, dee sẽŋɛ sore. 
LUK.12.43	Zuudãana la sãn leme wa yẽ tɩ tõntõnna la tõm wʋ ẽŋa n yele se'em na, tõntõnna la tarɩ zu-yẽlga. 
LUK.12.44	Mam yetɩ ya la sɩra tɩ, a zuudãana la wʋn dɩkɛ ẽŋa n tarɩ sɛla la wuu bɔ ẽ mɛ tɩ a bɩsra.
LUK.12.45	La tõntõnna la sãn tẽ'esɛ yetɩ, ẽŋa zuudãana la yuuri mɛ ka kulna, yãŋa wẽ'era tõntõn-bʋraasɩ, la tõntõn-pɔgsɩ, dita, dee yũura bugra, 
LUK.12.46	a zuudãana la wʋn kulum na daar-sɛka tɩ a ka tẽ'esrɩ tɩ a wʋn wa'am, la wakat-sɛka tɩ a ka mi, wa di'ige ẽ. La a wʋn dige ẽ mɛ botɩ a lagɩm na sɛba n ka bɔ ẽŋa sɩra la yẽ sɩbgrɛ. 
LUK.12.47	Tõntõn-sɛka n mi a zuudãana n boorɩ se'em, dee ka mãasʋm bɩɩ ka tõm ẽn boorɩ se'em na, ba wʋn wẽ ẽ mɛ zozo'e. 
LUK.12.48	La tõntõn-sɛka n ka mi a zuudãana n boorɩ se'em, dee ẽŋɛ sɛla n masɛ tɩ ba wẽ ẽ, ba wʋn wẽ ẽ na fẽe. Sɛka tɩ ba bɔ ẽ zo'oge, ba mẽ wʋn soke ẽ yɛla zozo'e yelle mɛ, la sɛka tɩ ba gu'ule ẽ zo'oge, ba mẽ wʋn soke ẽ halɩ yɛla zozo'e yelle gãnna mɛ.»
LUK.12.49	«Mam wa'am tɩ m tʋʋrɛ la bugum dũnia wã zuo, la mam boorɩ nɩ mɛ zozo'e tɩ bugum na põn darɛ dita. 
LUK.12.50	La dẽnɩ tɩ mam yẽ nãmsgɔ zozo'e wʋ mam mise la ko'om pʋam na, la a yelle la wʋn nãmsɛ mam mɛ halɩ tɩ la wa ẽŋɛ ba'asɛ. 
LUK.12.51	Ya tẽ'esɛ tɩ mam wa'am tɩ m botɩ nẽrba nõorɛ n dɛna ayɩla dũnia zuo bɩɩ? Ayɛɩ, mam yetɩ ya tɩ mam tarɩ la welgre wa'am. 
LUK.12.52	La, lan pɔsɛ lɛɛlɛ wã wɛ'ɛsa, nẽrba banuu sãn bɔna yire ayɩla pʋam, nẽrba batã wʋn welge mɛ sisra nẽrba bayi la, tɩ nẽrba bayi la mẽ sisra nẽrba batã la. 
LUK.12.53	La sɔ wʋn sise a dayʋa, tɩ dayʋa mẽ sise a sɔ. La ma wʋn sise a pɔyʋa, tɩ pɔyʋa mẽ sise a ma. La dayʋa pɔga wʋn sise a sɩra ma, tɩ sɩra ma mẽ sise a dayʋa pɔga.»
LUK.12.54	Tɩ Azezi yele nẽr-kʋʋŋɔ la yetɩ: «Ya sãn yẽ tɩ wara sobge bɔbrɛ ayẽma, ya yetɩ mɛ tɔtɔ tɩ saaga wʋn ni mɛ, tɩ a sɩrɩ ni. 
LUK.12.55	La ya sãn le yẽ tɩ kʋsebgo vugri bɔbrɛ ayẽma, ya yetɩ mɛ tɩ wɔlgɔ lɛm mɛ, tɩ wɔlgɔ wʋn sɩrɩ paagɛ. 
LUK.12.56	Pʋlibsum dõma wã! Yãma bɩsrɩ mɛ mina tẽŋa, la saazuum yɛla n ãn se'em. La bẽm tɩ yãma ka mina bõn-sɛba n ɩtɩ lɛɛlɛ wã võorɛ bɔkɛ?»
LUK.12.57	«Bẽm tɩ ya mẽŋa ka tẽ'esɛ bãŋɛ sɛla n masɛ tɩ ya wʋn ẽŋɛ bɔkɛ? 
LUK.12.58	Fʋ sãn tara yelle la nẽra, tɩ a tarɩ fʋ wɛ'ɛsa sarɩyadia zẽ'am, mõrgɛ tɩ ya mãalɛ yelle la sore, tɩ a da dɩkɛ fʋ bɔ sarɩyadita, tɩ a tɔgɛ fʋ yetɔga la dɩkɛ fʋ bɔ gu'ura, tɩ a kẽ'esɛ fɔ yʋ'a deem. 
LUK.12.59	Mam yetɩ fʋ la sɩra, tɩ fʋ kãn yẽ sore yese yʋ'a deem na, halɩ tɩ fʋ wʋn wa yɔ fʋ sãnnɛ na wuu ba'asɛ.»
LUK.13.1	La wakat-ẽŋa nẽrba basɛba n wa'am wa tɔgɛ pa'alɛ Azezi, gɔmna Apilatɩ n daan botɩ ba kʋ Galile nẽrba basɛba wakat-sɛka tɩ ba boe mĩ kãabra bɔ'ɔra Nawẽnnɛ, tɩ ba zɩɩm yese gaam na kãabgɔ la zɩɩm. 
LUK.13.2	Tɩ Azezi lerge ba yetɩ: «Yãma tẽ'esɛ tɩ Galile nẽr-bãma n daan yẽ nãmsgɔ ẽŋa la, bãma n de tõon-be'ero dõma gãnna Galile dõma basɛba la bɩɩ? 
LUK.13.3	Mam yetɩ ya tɩ ayɛɩ, yãma sãn ka teege yɛm basɛ tõon-be'ero, yãma wuu mẽ wʋn sã'am na bɛla. 
LUK.13.4	La nẽrba pia la anii tɩ de-tʋgma yʋʋn lui kʋ ba Silo tẽŋa la, yãma tẽ'esɛ tɩ bãma n de tõon-be'ero dõma gãnna Zerizalɛm nẽrba basɛba la bɩɩ? 
LUK.13.5	Mam yetɩ ya tɩ ayɛɩ, yãma sãn ka teege yɛm basɛ tõon-be'ero, yãma wuu mẽ wʋn sã'am na bɛla.»
LUK.13.6	Azezi le makɛ la makrɛ ẽna wã yetɩ: «Bʋraaga n tarɩ kẽnkãŋa n sele a va'am pʋam, yãŋa wa'am tɩ a bɩsɛ a sãn tara biɛ, ka yẽ sɛla sɛla. 
LUK.13.7	Tɩ a yele va'am na gu'ura yetɩ: ‹Bɩsɛ, yʋʋma atã n wãna tɩ mam sẽnnɩ dee ka yẽta biɛ kẽnkãŋa wã zuo. Sɛ ẽ basɛ, tɩ a yẽrɛ la zẽ'a.› 
LUK.13.8	Tɩ gu'ura la lerge ẽ yetɩ: ‹Zuudãana, basɛ ẽ yʋʋn-ẽna mã'a, tɩ mam wʋn kɔ gilge a tille, ẽŋɛ bugulgo basɛ ẽ, 
LUK.13.9	la yʋʋnɛ sãn kaagɛ tɩ a wɔm, la ãn sõŋa, la a sãn ken ka wɔm, fʋ yãŋa sɛ ẽ basɛ.› »
LUK.13.10	Azezi daan boe la Zifdõma wẽndeem vo'osgo daarɛ zãsna nẽrba, 
LUK.13.11	tɩ pɔka ayɩla bɔna mĩ tɩ kʋlkã'arga tara ẽ botɩ a dɛna kobgo paagɛ yʋʋma pia la anii, yũre ka tãna wʋn dɔ'ɔgɛ. 
LUK.13.12	Tɩ Azezi yẽ pɔka la, wi ẽ yetɩ: «Pɔka, fʋ yẽ yolsgo, fʋ bã'aga la basɛ fɔ.» 
LUK.13.13	Dee dɩkɛ a nu'usi paglɛ pɔka la zuo, tɩ bã'aga la basɛ pɔka la bilam mẽŋa, tɩ a tã'agɛ dɔ'ɔra, yãŋa pẽgra Nawẽnnɛ. 
LUK.13.14	Tɩ wẽndeego la naba sũure isge la Azezi, ẽŋa n botɩ pɔka la yẽ ĩmã'asʋm vo'osgo daarɛ la ĩyã. Tɩ a yele nẽrba la yetɩ: «Dabsa ayoobɩ n boe tɩ ya tãna wʋn tõm. Wa'am-ya dabs-bãma pʋam wa tɩbɛ ya mẽŋa, dee da sẽnna vo'osgo daarɛ tɩbra ya mẽŋa.» 
LUK.13.15	Tɩ Zuudãana Azezi lerge ẽ yetɩ: «Pʋlibsum dõma wã! Yãma nẽra woo ka lorgrɩ a lɔlga, bɩɩ a bõŋa sẽnna yũula ko'om vo'osgo daarɛ mɛ bɩɩ? 
LUK.13.16	Tɩ pɔg-ẽna wã n de Abraham yɩɩŋa tɩ Asũtãana lʋ ẽ yʋʋma pia la anii wã, la ka narɩ tɩ mam lorge ẽ vo'osgo daarɛ?» 
LUK.13.17	La ẽŋa n yele bɛla la, tɩ yãnnɛ yõkɛ a bɛ'ɛba la wuu, tɩ nẽr-kʋʋŋɔ la wuu sũure ẽŋɛ yẽlʋm la a tõon-yãlma sɛba wuu tɩ a ẽŋɛ la.
LUK.13.18	Tɩ Azezi yele ba yetɩ: «Nawẽnnɛ so'olʋm wõn na bẽm? La mam wʋn dɩkɛ la bẽm makɛ la ẽ? 
LUK.13.19	A ãn wʋ sɔ'ɔrɔ biire tɩ nẽra bʋrɛ a va'am pʋam, tɩ a bɩ lebge tɩ-kãtɛ. Tɩ niinto sẽnna tɛ'ɛra ba tʋgrɔ a wila zuo.»
LUK.13.20	La a le yetɩ: «Mam wʋn le dɩkɛ la bẽm makɛ la Nawẽnnɛ so'olʋm? 
LUK.13.21	A ãn wʋ dãbɩllɛ tɩ pɔka dɩkɛ gaam na borborɩ zom la-kãra batã wẽ, tɩ dãbɩllɛ la botɩ ba wuu uke.»
LUK.13.22	Azezi daan we'esɩ la Zerizalɛm dɔla tẽn-kãra la tẽn-pɩgsɩ pʋam zãsna nẽrba. 
LUK.13.23	Tɩ nẽra soke ẽ yetɩ: «Zuudãana, nẽrba fẽe mã'a n wʋn yẽ fãarɛ bɩɩ?» Tɩ a lerge ba yetɩ: 
LUK.13.24	«Nargɛ-ya pãŋa doose zanõrɛ n ãn mika kẽ Nawẽnnɛ so'olʋm pʋam, tɩ mam yetɩ ya mɛ tɩ nẽrba zozo'e wʋn wa ɛɛra mɛ tɩ ba kẽ, la ba kãn yãŋɛ. 
LUK.13.25	La wakatɛ sãn paagɛ, yidãana wʋn isge yʋ yaŋa la mɛ, la ya sãn weege yẽŋa, ya wʋn wẽ'era mɛ kɔkɔ yetɩ: ‹Zuudãana, yo'oge tɩ tɩ kẽ.› La a wʋn lerge ya yetɩ: ‹Mam ka mi yãma n ze'ele zẽ'a.› 
LUK.13.26	La ya wʋn yele ẽ yetɩ: ‹Dagɩ tõma la fõn n daan lagɩm dita, dee yũura, tɩ fʋ sẽnna tõma tẽŋam zãsna nẽrba?› 
LUK.13.27	La a wʋn le lerge ya yetɩ: ‹Mam ka mi yãma n ze'ele zẽ'a, fõrgɛ ya mam zẽ'am, yãma de la tõon-be'ero dõma.› 
LUK.13.28	La ya wʋn ka yẽ Abraham, la A'izakɩ, la Azakɔbɩ, la Nawẽnnɛ nõtɔ'ɔsrɩba wuu, tɩ ba boe Nawẽnnɛ so'olʋm pʋam, la yãma wʋn weege la yẽŋa kɛlla dee dɩkɛ ya nu'usi gɩ nõorʋm. 
LUK.13.29	La nẽrba wʋn yese dapɔ-bɔba, la zanõ-bɔba, la zʋʋgɔ bɔba, la gɔbga bɔba wa'am wa zĩ'ire Nawẽnnɛ so'olʋm pʋam di. 
LUK.13.30	Bãŋɛ-ya tɩ nẽrba basɛba n de poorʋm dõma wʋn lebge nẽŋam dõma, tɩ basɛba n mẽ de nẽŋam dõma wʋn wa lebge poorʋm dõma.»
LUK.13.31	La wakat-ẽŋa tɩ Farisi dõma basɛba sẽŋɛ ka yele Azezi yetɩ: «Basɛ kalam dee sẽŋɛ zẽ'a ayẽma, tɩ Naba A'erɔdɩ eerɩ fʋ mɛ tɩ a kʋ.» 
LUK.13.32	Tɩ a lerge ba yetɩ: «Sẽŋɛ-ya ka yele yɛm be'ero dãana la yetɩ: ‹Zĩna la beesã, mam wʋn dige kʋlkã'arsɩ mɛ tɩ ba yese, dee botɩ bã'adõma yẽ ĩmã'asʋm, la dabsa atã daarɛ tɩ mam wʋn ba'asɛ m tõoma la wuu.› 
LUK.13.33	La dẽnɩ tɩ mam sẽŋɛ m sẽnnɛ na zĩna, la beesã, la dabsa atã daarɛ, se'ere n soe la, la ka masɛ tɩ Nawẽnnɛ nõtɔ'ɔsa ki zẽ'a ayẽma, sãn dagna Zerizalɛm pʋam.
LUK.13.34	Zerizalɛm nẽrba, Zerizalɛm nẽrba, yãma kʋʋrɩ la Nawẽnnɛ nõtɔ'ɔsrɩba, dee lɔbra sɛba tɩ Nawẽnnɛ tõm ba ya zẽ'am la kuga kʋʋra. Nõorɛ faa tɩ mam boorɩ tɩ m lagsɛ ya wʋ nõ-yã'aŋa n lagsrɩ a kɔma ũna a kempagsɩ pʋam se'em na, tɩ ya ka bɔɔra. 
LUK.13.35	Bɛla, Nawẽnnɛ wʋn basɛ ya tẽŋa bɔ ya, tɩ a lebge daboto. Mam yetɩ ya tɩ ya kãn le yẽ mam, halɩ tɩ ya wʋn wa yetɩ: ‹Pẽgɛ-ya sɛka n sẽm na Zuudãana Nawẽnnɛ yʋ'ʋrɛ la.› »
LUK.14.1	Vo'osgo daarɛ ayɩla tɩ Azezi daan sẽŋɛ Farisi dõma naba ayɩla yire tɩ ba di. Tɩ nẽrba la n boe mĩ na bɩsra ẽn wʋn ẽŋɛ se'em. 
LUK.14.2	La bʋraaga ayɩla n boe mĩ tɩ ĩ-fʋʋsŋɔ bã'aga tara ẽ, tɩ a zɛ Azezi nẽŋam. 
LUK.14.3	Tɩ Azezi soke lɔɔ karẽnsãandõma, la Farisi dõma la yetɩ: «Sore boe tɩ nẽra botɩ nẽrba yẽ ĩmã'asʋm vo'osgo daarɛ bɩɩ, sore ka boe?» 
LUK.14.4	Tɩ ba sĩna. Tɩ Azezi botɩ bʋraaga la yẽ ĩmã'asʋm, basɛ ẽ tɩ a kule. 
LUK.14.5	Dee soke ba yetɩ: «Ãne n boe yãma pʋam tɩ a dayʋa, bɩɩ a lɔlga wʋn lui lʋa pʋam vo'osgo daarɛ tɩ a kãn zoe tɔtɔ sẽŋɛ ka yaagɛ ẽ?» 
LUK.14.6	Tɩ ba makɛ tɩ ba lerge ẽ koŋe.
LUK.14.7	Tɩ Azezi yẽ nẽr-sɛba tɩ ba wi tɩ ba wa'am wa di la n loosrɩ zẽ'e-sõma zĩ'ita, tɩ a makɛ makrɛ yele ba yetɩ: 
LUK.14.8	«Nẽra sãn ẽŋɛ pɔgdire kibsa wi fo, da kãn sẽŋɛ ka zĩ'ire zẽ'e-sõŋɔ, tã tɩ a mẽ wi la nẽra n gãnnɩ fõn. 
LUK.14.9	Tɩ sɛka n wi ya wuu la, da wa'am wa yele fʋ yetɩ: ‹Isge, dee tɩ ẽna zĩ'ire.› Tɩ fʋ yãŋa isge sẽŋɛ ka zĩ'ire poorʋm poorʋm la yãnnɛ. 
LUK.14.10	Nẽra sãn wi fo, sẽŋɛ ka zĩ'ire poorʋm, tɩ sɛka n wi fʋ la sãn wa'am yẽ fɔ, a wʋn yetɩ: ‹M sɩrɛ, wa'am wa zĩ'ire nẽŋam.› Bɛla tɩ fʋ wʋn yẽ nã'asgɔ nẽr-sɛba tɩ fʋ zĩ la ba la zẽ'am. 
LUK.14.11	Nẽr-sɛka woo n zẽkrɩ a mẽŋa, Nawẽnnɛ wʋn sike ẽ, la nẽr-sɛka n sikri a mẽŋa, Nawẽnnɛ wʋn zẽkɛ ẽ.»
LUK.14.12	La Azezi yele sɛka n wi ẽ na yetɩ: «Fʋ sãn yetɩ fʋ ẽŋɛ dia wʋntɛɛŋa, bɩɩ yʋ'ʋŋɔ wi nẽrba tɩ ba wa'am wa di, da wi'ira fʋ sɩrdõma, bɩɩ fʋ sɔbiisi, bɩɩ fʋ nẽrba, bɩɩ fʋ sawiiba n de bõntatba, se'ere n soe la, ba mẽ wʋn wa ẽŋɛ bɛla daar-sɛka mɛ wi fo lebse bɛla sãnnɛ. 
LUK.14.13	Fʋ sãn yetɩ fʋ ẽŋɛ dia wi nẽrba tɩ ba wa'am di, wi nasdõma, la kɔɔrnɔ, la wɔbsɩ, la fɔɔsɩ. 
LUK.14.14	Fʋ sãn ẽŋɛ bɛla, fʋ wʋn tara zu-yẽlga, se'ere n soe la, ba kãn yãŋɛ ẽŋɛ lebse fo. Bɛla, wakat-sɛka tɩ Nawẽnnɛ wʋn botɩ nẽr-sɛba n ẽŋɛ sɛla n masɛ a yɛm na vo'oge la, fʋ wʋn yẽ yɔɔrɔ.»
LUK.14.15	La nẽrba la n lagsɛ zẽa dia zẽ'a la Azezi la, ba wõm ẽn yele se'em na mɛ, tɩ nẽra ayɩla yele ẽ yetɩ: «Nẽr-sɛka woo n wʋn po di dia Nawẽnnɛ so'olʋm pʋam na tarɩ zu-yẽlga.» 
LUK.14.16	Tɩ Azezi makɛ makrɛ bɔ ẽ yetɩ: «Bʋraa ayɩla n daan boe, ẽŋɛ dia zozo'e, wi nẽrba zozo'e tɩ ba wa'am wa di. 
LUK.14.17	Tɩ dia la wakatɛ paagɛ, tɩ a tõm a tõntõnna yetɩ, a sẽŋɛ ka yele nẽrba la tɩ ẽŋa yetɩ: ‹Wa'am-ya tɩ mam mãasʋm ba'asɛ mɛ gu'ura ya.› 
LUK.14.18	Tɩ ba nẽra woo yɛta lan pakɛ ẽŋa se'em, tɩ ẽŋa sɔsra sugri. Pɔspɔsɩ dãana la yele ẽ yetɩ: ‹Mam da la va'am, tɩ m sẽŋɛ ka bɩsɛ lan ãn se'em, bɛla tɩ mam sɔsra ẽ sugri.› 
LUK.14.19	Tɩ ayɩla yetɩ: ‹Mam da la nii-kɔɔrsɩ pia bɔɔra tɩ m makɛ ba bayi bayi kɔ bɩsɛ, bɛla tɩ mam sɔsra ẽ sugri.› 
LUK.14.20	Tɩ ayẽma mẽ yetɩ: ‹Mam di la pɔg-sãana, bɛla tɩ mam kãn yãŋɛ wa'am.›
LUK.14.21	Tɩ tõntõnna la lebe ka tɔgɛ bɛla bɔ a zuudãana la. Tɩ a zuudãana la sũure yĩige, tɩ a yele a tõntõnna la yetɩ: ‹Yese tɔtɔ sẽŋɛ tẽŋa la sorɔɔrɔ zuto ka tarɩ nasdõma, la kɔɔrnɔ, la fɔɔsɩ, la wɔbsɩ wa'am tɩ ba di.› 
LUK.14.22	Tɩ tõntõnna la sẽŋɛ ka ẽŋɛ a zuudãana la n yele se'em na, dee yele ẽ yetɩ: ‹M zuudãana, fõn yetɩ mam ẽŋɛ se'em na, mam ẽŋɛ mɛ, la zẽ'a ken dee mɛ.› 
LUK.14.23	Tɩ zuudãana la le yele a tõntõnna la yetɩ: ‹Yese tẽŋa la pʋam sẽŋɛ sorɔ-pɩgsɩ la wuu zuo, ka mõrgɛ tarɩ nẽrba la wa'am tɩ ba kẽ tɩ mam yire pɩrɛ.›
LUK.14.24	La mam yetɩ yãma mɛ tɩ nẽr-sɛba tɩ mam dẽŋɛ yele ba tɩ ba wa'am, tɩ ba zagsɛ la, ba nẽra nẽra kãn le malɩn di mam dia la.»
LUK.14.25	Azezi daan sẽnnɩ mɛ, tɩ nẽr-kʋʋŋɔ dɔla ẽ, tɩ a gelge yele ba yetɩ: 
LUK.14.26	«Nẽra sãn yetɩ a doose mam dee ka nõŋɛ mam gãnna a sɔ, la a ma, la a pɔga, la a kɔma, la a sɔbiisi, la a tãpa, bɩɩ a sãn ka nõŋɛ mam gãnna a mẽŋa vɔm, a kãn tã'agɛ dɛna mam karẽnbia. 
LUK.14.27	La sɛka woo n ka sakɛ nãmsgɔ wʋ nẽra n zɛɛrɩ a kũm dɔ-puurŋa dɔla mam, a kãn tã'agɛ dɛna mam karẽnbia.
LUK.14.28	Ya mi tɩ nẽra sãn bɔna ya pʋam bɔɔra tɩ a mẽ de-tʋgma, a wʋn dẽŋɛ zĩ'ire mɛ geele bɩsɛ, ẽn tarɩ se'em na wʋn seke tɩ a yãŋɛ mẽ ba'asɛ, bɩɩ la kãn seke? 
LUK.14.29	La sãn dagna bɛla, a sãn ẽebɛ ẽbrɛ dee ka yãŋɛ mẽ ba'asɛ, sɛba wuu n yẽ bɛla la wʋn la ẽ mɛ 
LUK.14.30	yetɩ: ‹Nẽr-ẽna ẽebɛ la deego, dee ka yãŋɛ mẽ ba'asɛ.› 
LUK.14.31	Bɩɩ naba sãn wɛ'ɛsa tɩ a zɛbɛ la a na-tadãana, dẽnɩ tɩ a dẽŋɛ tẽ'esɛ bɩsɛ, ẽŋa n tarɩ nẽrba tʋspia la, a wʋn tã'agɛ zɛbɛ la na-sɛka n tarɩ nẽrba tʋspisyi, bɩɩ a kãn tã'agɛ? 
LUK.14.32	La a sãn bãŋɛ tɩ a kãn tã'agɛ, naba ayẽma la n ken zãagɛ la, a wʋn dẽŋɛ tõm na a tõntõnɩba tɩ ba sẽŋɛ naba la zẽ'am ka soke ẽ bɩsɛ, bãma wʋn ẽŋɛ la wãne tɩ zɛbrɛ la ba'asɛ. 
LUK.14.33	Bɛla mẽ, yãma nẽr-sɛka woo n ka basrɩ bõn-sɛba wuu tɩ a tarɩ la, ka tã wʋn dɛna mam karẽnbia.
LUK.14.34	Yaarʋm ãn sõŋa mɛ, la a sãn sabgɛ, ba wʋn ẽŋɛ la wãne botɩ a le ãna yẽlʋm? 
LUK.14.35	A ka le tara yõorɔ la tẽŋa, la a ka tã wʋn dɛna bugulgo mẽ, ba lobrɩ ẽ basra mɛ. Sɛka n wõm yetɔga wã, a selse sõŋa sõŋa.»
LUK.15.1	Lampo-tɔ'ɔsrɩba, la tõon-be'ero dõma zozo'e n daan sẽŋɛ Azezi zẽ'am tɩ ba selse a yetɔga. 
LUK.15.2	Tɩ Farisi dõma, la lɔɔ karẽnsãandõma la yõnna yetɩ: «Bʋra-ẽna wã to'orɩ la tõon-be'ero dõma, dee dita la ba.» 
LUK.15.3	Tɩ Azezi makɛ makrɛ wã soke ba yetɩ: 
LUK.15.4	«Bʋra-kãna n boe ya pʋam tara piisi kɔbga, tɩ ayɩla sãn bɔɩ, tɩ a kãn lagsɛ piisi piswɛɩ la awɛɩ la basɛ dũnsẽkam, dee sẽŋɛ ka ɛ ayẽma n bɔɩ la halɩ yãŋa yẽ ẽ? 
LUK.15.5	La a sãn yẽ ẽ, a wʋn yõkɛ ẽ mɛ buke la sũ-yẽlga. 
LUK.15.6	La a sãn kule yire, a wʋn wi a sɩrdõma, la a sawiiba mɛ yele ba yetɩ: ‹Naagɛ-ya la mam tɩ tɩ ẽŋɛ sũ-yẽlga, se'ere n soe la, mam yẽ m pesgo la n bɔɩ la mɛ.› 
LUK.15.7	Bɛla mam yetɩ ya tɩ tõon-be'ero dãana ayɩla sãn teege yɛm basɛ tõon-be'ero, sũ-yẽlga boe Nawẽnnɛ yire pʋam la bɛla gãnna nẽr-sõma piswɛɩ la awɛɩ n ka eerɩ tɩ ba teege yɛm.
LUK.15.8	Bɩɩ, pɔg-kãna n boe wʋn tara lig-kõba pia, tɩ ayɩla sãn bɔɩ, tɩ a kãn yõ fɩtla pɩɩsɛ deego la ɛ lagfɔ la sõŋa halɩ wa yẽ ẽ? 
LUK.15.9	La a sãn yẽ ẽ, a wʋn wi a sɩrdõma, la a sawiiba mɛ yele ba yetɩ: ‹Naagɛ-ya la mam tɩ tɩ ẽŋɛ sũ-yẽlga, se'ere n soe la, mam yẽ m lagfɔ la n bɔɩ la mɛ.› 
LUK.15.10	Bɛla mam yetɩ ya tɩ tõon-be'ero dãana ayɩla sãn teege yɛm basɛ tõon-be'ero, sũ-yẽlga boe Nawẽnnɛ malɛkadõma zẽ'am na bɛla.»
LUK.15.11	Tɩ Azezi le yele ba yetɩ: «Bʋraa n daan boe tara a dayɔɔsɩ bayi. 
LUK.15.12	Tɩ yɩbga la yele a sɔ yetɩ: ‹M sɔ, pʋɩ fʋ bõntarsõm na bɔ mam m bõnɔ.› Tɩ a sɔ pʋɩ a bõntarsõm na bɔ ba. 
LUK.15.13	Tɩ la ẽŋɛ dabsa fẽe, tɩ yɩbga la lagsɛ a bõntarsõm na wuu yese sẽŋɛ tẽŋa n zãagɛ, ka tõm tõon-yooro sã'am ẽn tarɩ sɛla la wuu. 
LUK.15.14	La ẽn sã'am a bõntarsõm na wuu ba'asɛ la, kɔm kãtɛ n wa'am tẽŋa la pʋam, tɩ a ka le tara sɛla wʋn di. 
LUK.15.15	Tɩ a sẽŋɛ tẽŋa la nẽra ayɩla zẽ'am tɩ a dɩkɛ ẽ tɩ a tõnna. Tɩ nẽra la dɩkɛ ẽ botɩ a sẽŋɛ mõom ka gu'ura a kurkurdõma. 
LUK.15.16	Tɩ a kɔm dõnna tɩ a bɔɔra tɩ a di kurkuri dia. Tɩ nẽra nẽra ka bɔ ẽ. 
LUK.15.17	Tɩ a tẽ'esɛ a sũurum yetɩ: ‹Mam sɔ tarɩ tõntõnɩba zo'oge mɛ tɩ ba dita tɩgra dee basra, dee tɩ mam bɔna kalam kiira la kɔm.› 
LUK.15.18	Yãŋa yetɩ: ‹Mam wʋn lebe kule la m sɔ yire ka yele ẽ yetɩ, mam tõm na Nawẽnnɛ la fõn be'em, 
LUK.15.19	mam ka le masɛ tɩ ba wi mam tɩ fʋ bia. Ɩta mam wʋ fʋ tõntõnɩba la ayɩla.› 
LUK.15.20	Dee isge kulla a sɔ yire. La ẽn nãn boe zãazãarɛ la, tɩ a sɔ la yẽ ẽ, tɩ a ninbãalga yõkɛ ẽ, tɩ a zoe tʋ'ʋsɛ kɔkɛ ẽ, mõbgɛ ẽ. 
LUK.15.21	Tɩ bia la yele ẽ yetɩ: ‹M sɔ, mam tõm na Nawẽnnɛ la fõn be'em. Mam ka masɛ tɩ ba le wi'ira mam tɩ fʋ bia.› 
LUK.15.22	Tɩ a sɔ la yele a tõntõnɩba yetɩ: ‹Sẽŋɛ-ya tɔtɔ ka tarɩ fu-sɛka n ãn sõŋa gãnna la wa'am wa yɛ ẽ, dee dɩkɛ nutʋa pire a nu'ubiire, dee dɩkɛ tagra pire ẽ. 
LUK.15.23	La ya yõkɛ lɔl-polle n nõbɛ wa'am wa kʋ tɩ tɩ ẽŋɛ dia di, dee ẽŋɛ sũ-yẽlga. 
LUK.15.24	Se'ere n soe la, mam bia wã daan wõn na a ki mɛ, dee le vo'oge. A daan bɔɩ mɛ, tɩ tɩ le yẽ ẽ.› Tɩ ba yãŋa ɩta sũ-yẽlga.
LUK.15.25	Wakat-ẽŋa tɩ a dayɔ-kẽema la boe la va'am. La ẽn lebe kulna wa lɛm yire la, a wõm na duursi tɩ ba wẽ'erɩ wa'ara. 
LUK.15.26	Tɩ a wi a sɔ tõntõnna ayɩla soke ẽ yetɩ: ‹Bẽm n ẽŋɛ?› 
LUK.15.27	Tɩ tõntõnna la lerge ẽ yetɩ: ‹Fʋ yɩbga la n wa'am, tɩ fʋ sɔ kʋ lɔl-polle n nõbɛ, ẽŋa n yẽ fʋ yɩbga la tɩ a tarɩ ĩmã'asʋm na ĩyã.› 
LUK.15.28	Tɩ kẽema la sũure yĩige halɩ. Tɩ a zagsɛ tɩ ẽŋa kãn kẽ yire. Tɩ a sɔ yese belem ẽ yetɩ, a wa'am wa kẽ. 
LUK.15.29	Tɩ a lerge a sɔ la yetɩ: ‹Bɩsɛ, yʋʋma zozo'e tɩ mam tõnnɩ fʋ tõoma, dee ka zagsɛ fʋ nõorɛ baa daarɛ ayɩla, la fõn ka bɔ mam bulla baa daarɛ ayɩla tɩ m kʋ tɩ mam la m sɩrdõma ẽŋɛ sũ-yẽlga. 
LUK.15.30	La fʋ bi-ẽna wã n dɩkɛ fʋ bõntarsõm sẽŋɛ ka tõm yalsɩ tõoma sã'am ba wuu dee kulum wã, fʋ kʋ la lɔl-polle bɔ ẽ.› 
LUK.15.31	Tɩ a sɔ lerge ẽ yetɩ: ‹M bia, fõn boe la mam zẽ'am daarɛ woo. La mam n tarɩ sɛla wuu la de la fõn bõnɔ. 
LUK.15.32	La, la masɛ mɛ tɩ tɩ ẽŋɛ sũ-yẽlga sɩrʋm, se'ere n soe la, fʋ yɩbga wã daan wõn na a ki mɛ, dee le vo'oge. A daan bɔɩ mɛ. Tɩ tɩ le yẽ ẽ.› »
LUK.16.1	Tɩ Azezi le yele a karẽnbiisi la yetɩ: «Bʋraaga n daan boe dɛna bõntarsa, tara tõntõnna tɩ a bɩsra a yire yelle. Tɩ ba wa'am wa yele bõntarsa la yetɩ, tõntõnna la sã'anɩ a bõntarsõm na mɛ. 
LUK.16.2	Tɩ zuudãana la wi a tõntõnna la yetɩ: ‹Bẽm tɩ ba tɔgra fõn yelle tɩ mam wõnna wãna? Geele pa'alɛ ma fõn ẽŋɛ mam bõntarsõm na se'em. Fʋ kãn le bɩsra mam yire yelle.› 
LUK.16.3	Tɩ tõntõnna la yele a mẽŋa yetɩ: ‹Mam zuudãana la yetɩ a dige mam a tõoma la pʋam mɛ, mam wʋn ẽŋɛ la wãne? Kʋa? Mam ka tarɩ pãŋa wʋn kɔ. La yãnnɛ n wʋn tara mam la sosgo. 
LUK.16.4	Mam mi mam wʋn ẽŋɛ se'em, tɩ a sãn wa dige ma, m tara sɩrdõma n wʋn to'oge mam ba yiɛ sõŋa.› 
LUK.16.5	Tɩ a wi a zuudãana sãnditba ayɩla ayɩla, soke pɔspɔsɩ dãana la yetɩ: ‹Fõn tarɩ mam zuudãana sãnnɛ la wãne?› 
LUK.16.6	Tɩ a lerge yetɩ: ‹Mam tarɩ a sãnnɛ na kaam dugl-kãra kɔbga.› Tɩ a yele ẽ yetɩ: ‹To'oge fʋ sãnnɛ gõŋɔ tɔtɔ zĩ'ire gʋlsɛ yetɩ, kaam dugl-kãra pinuu.› 
LUK.16.7	Dee soke ayẽma yetɩ: ‹Fõn tarɩ mam zuudãana sãnnɛ na wãne?› Tɩ a lerge yetɩ: ‹Mam tarɩ a sãnnɛ na mui bɔra kɔbga.› Tɩ a yele ẽ yetɩ: ‹To'oge fʋ sãnnɛ gõŋɔ gʋlsɛ yetɩ pinii.› 
LUK.16.8	Baa la tõntõnna wã ɩrgɔ n ka doose sore la, a zuudãana pẽgɛ ẽ mɛ, ẽn tõm na yɛm na ĩyã. Dũni-ẽna wã dõma tarɩ la yɛm tõnna la taaba gãnna nẽr-sɛba n bãŋɛ Nawẽnnɛ peelem.
LUK.16.9	Bɛla ĩyã, mam yetɩ ya tɩ ya dɩkɛ dũnia bõntarsõm yõgɛ sɩrdõma, tɩ dũnia bõntarsõm na sãn wa ba'asɛ, ba wʋn to'oge ya tɩ ya bɔna Nawẽnnɛ yire wakatɛ n ka ba'asrɩ.»
LUK.16.10	«Nẽr-sɛka woo n de sɩra dãana bõn-pɩgsɩ pʋam, mẽ de la sɩra dãana bõn-kãra pʋam. La sɛka n ka de sɩra dãana bõn-pɩgsɩ pʋam, mẽ ka de sɩra dãana bõn-kãra pʋam. 
LUK.16.11	Bɛla, ya sãn ka dɛna sɩra dõma dũnia wã bõntarsõm pʋam, ãne n wʋn dɩkɛ bõntarsõm sɩra sɩra gu'ule ya? 
LUK.16.12	La ya sãn ka dɛna sɩra dõma la bõn-sɛba n dagɩ ya mẽŋa bõnɔ, ãne n wʋn dɩkɛ bõnɔ bɔ ya tɩ la dɛna ya mẽŋa bõnɔ? 
LUK.16.13	Tõntõnna ka tã wʋn sakɛ zuudãandõma bayi. A wʋn sise ayɩla mɛ, dee nõŋɛ ayɩla, bɩɩ a wʋn nanna ayɩla la mɛ, dee pɔ'ɔra ayɩla la. Bɛla, yãma ka tã wʋn sakɛ Nawẽnnɛ n de ya Zuudãana, dee botɩ bõntarsõm mẽ dɛna ya zuudãana.»
LUK.16.14	Farisi dõma n nõŋɛ ligri la n wõm bɛla la, ba la'arɩ Azezi mɛ. 
LUK.16.15	Tɩ Azezi yele ba yetɩ: «Yãma pa'alɩ ya mẽŋa nẽrba nẽŋam wʋ ya de la nẽr-sõma. La Nawẽnnɛ mi ya pʋtẽ'era n ãn se'em mɛ. Bõn-sɛka tɩ nẽrsaalba pẽgrɩ la, de la bõn-dẽgrɔ Nawẽnnɛ zẽ'am.
LUK.16.16	Amoyisi lɔɔ, la Nawẽnnɛ nõtɔ'ɔsrɩba n yʋʋn pa'alɩ nẽrba ban wʋn ãna se'em, ka paagɛ wakat-sɛka tɩ Azã wa'am na. Lan pɔsɛ Azã n misri nẽrba ko'om pʋam na, ba mõolɛ Nawẽnnɛ so'olʋm kõ-yẽlga mɛ, tɩ nẽra woo nargra pãŋa tɩ a kẽ. 
LUK.16.17	La, la de la nãana tɩ saazuum la dũnia tole gãnna tɩ Nawẽnnɛ lɔɔ la bõn-pɩka ayɩla bɔɩ.
LUK.16.18	Nẽr-sɛka woo n basɛ a pɔga, dee le di pɔka ayẽma, a ẽŋɛ la be'em wʋ nẽra n gã'arɩ la a tadãana pɔga, la sɛka woo n di pɔka tɩ a sɩra basɛ mẽ ẽŋɛ la be'em.»
LUK.16.19	Tɩ Azezi yetɩ: «Bõntarsa n daan boe, yɛɛra futo n ba ãna sõŋa, dee tara sɛla woo daarɛ woo tɩ la seke. 
LUK.16.20	Tɩ nasa ayɩla mẽ daan bɔna, tɩ a yʋ'ʋrɛ dɛna Alazaarɩ, tɩ a ĩyã wuu tara nõtɔ. A daan ẽn gã la bõntarsa la zanõrʋm, 
LUK.16.21	bɔɔra tɩ a di bõntarsa la n diti tɩ di-zõra luta la. Tɩ baasɩ sẽnna lɛɛla a nõtɔ la. 
LUK.16.22	Tɩ Alazaarɩ wa ki. Tɩ Nawẽnnɛ malɛkadõma tarɩ ẽ sẽŋɛ Nawẽnnɛ yire Abraham zẽ'am. Tɩ bõntarsa la mẽ wa ki, tɩ ba laagɛ ẽ.
LUK.16.23	Tɩ bõntarsa la daan bɔna bug-tẽŋa nãmsra, yãŋa gorge yẽ Abraham halɩ zẽ'a n zãagɛ, tɩ Alazaarɩ zẽa a sakʋkɔ. 
LUK.16.24	Tɩ bõntarsa la wi Abraham yetɩ: ‹M sɔ Abraham, zoe m ninbãalga, dee tõm Alazaarɩ tɩ a dɩkɛ a nu'ubiire tẽ'egɛ ko'om mã'alɛ m zɩlɩŋa, se'ere n soe la, mam boe la bugum pʋam nãmsra.› 
LUK.16.25	Tɩ Abraham yele ẽ yetɩ: ‹M bia, tẽegɛ tɩ fõn daan boe dũnia zuo wakat-sɛka la, fõn daan tarɩ bõn-sõma mɛ, dee tɩ Alazaarɩ yẽta toogo. La lɛɛlɛ wã, a sũure mã'agɛ mɛ, dee tɩ fõn yãŋa nãmsra. 
LUK.16.26	La bõn-sɛka n pa'asɛ, bog-ko'ogo n beŋe tõma la yãma, tɩ nẽra sãn bɔɔra tɩ a ze'ele kalam sẽŋɛ yãma zẽ'am, a kãn tã'agɛ. La nẽra mẽ sãn bɔɔra tɩ a ze'ele yãma zẽ'am wa'am tõma zẽ'am, a kãn tã'agɛ.› 
LUK.16.27	Tɩ a lerge Abraham yetɩ: ‹M sɔ Abraham, la sãn dɛna bɛla, mam sosrɩ fʋ mɛ tɩ fʋ tõm Alazaarɩ tɩ a sẽŋɛ mam sɔ yire, 
LUK.16.28	tɩ mam tarɩ la sɔbiisi banuu, a sẽŋɛ ka kã'an ba, tɩ ba mẽ da wa'am nãmsgɔ zẽ'a wã.› 
LUK.16.29	Tɩ Abraham yele ẽ yetɩ: ‹Ba tarɩ Amoyisi la Nawẽnnɛ nõtɔ'ɔsrɩba n gʋlsɛ gõn-sɛba la mɛ. La masɛ tɩ ba sakɛ la gõn-bãma yetɔga.› 
LUK.16.30	Tɩ a lerge ẽ yetɩ: ‹M sɔ, ayɛɩ, nẽra sãn vo'oge lebe sẽŋɛ ba zẽ'am, ba wʋn teege yɛm basɛ tõon-be'ero.› 
LUK.16.31	Tɩ Abraham lerge ẽ yetɩ: ‹Ba sãn kãn sakɛ Amoyisi, la Nawẽnnɛ nõtɔ'ɔsrɩba la nõorɛ, baa nẽra n ki sãn vo'oge lebe, ba kãn sakɛ.› »
LUK.17.1	Tɩ Azezi yele a karẽnbiisi la yetɩ: «La ka tã tɩ bõn-sɛba n pã'asrɩ nẽrba tɩ ba basra Nawẽnnɛ sore la ka wa'am. La nẽr-sɛka n wʋn botɩ bõn-bãma wa'am na wʋn yẽ toogo. 
LUK.17.2	Ba sãn dɩkɛ nẽerɛ kug-kãtɛ lʋ yulse a yugla lobe ẽ basɛ ko-kãtɛ pʋam, n sõɩ ẽŋa n wʋn botɩ bi-pɩka ayɩla basɛ Nawẽnnɛ sore. 
LUK.17.3	Guuse-ya ya mẽŋa.
LUK.17.3	Fʋ sɔbia sãn tõm be'em, fʋ kã'an ẽ. La a sãn teege yɛm basɛ tõon-be'ero la, fʋ basɛ ẽ taalɛ. 
LUK.17.4	La a sãn ẽŋɛ fʋ be'em nõorɛ ayopɔɩ daarɛ ayɩla, dee leme fʋ zẽ'am nõorɛ ayopɔɩ wa yetɩ: ‹Mam tõm na be'em, bɔ mam sugri›, dẽnɩ tɩ fʋ basɛ ẽ taalɛ.»
LUK.17.5	Tɩ Zuudãana Azezi karẽnbiisi pia la ayi la yele ẽ yetɩ: «Botɩ tɩ bɔ fɔ sɩra zo'oge.» 
LUK.17.6	Tɩ Zuudãana la yele ba yetɩ: «Ya sãn bɔ mam sɩra fẽe wʋ sɔ'ɔrɔ biire la, ya tã wʋn yele kẽnkãŋa wã tɩ a võogɛ sẽŋɛ ka sele mõgrɛ pʋam ke, la a wʋn sakɛ ya nõorɛ mɛ.»
LUK.17.7	«Tẽ'esɛ-ya bɩsɛ, nẽra sãn bɔna yãma pʋam tara tõntõnna tɩ a kɔɔra, bɩɩ gu'ura a dũnsi, tɩ tõntõnna la sãn ze'ele va'am wa'am, a wʋn yele ẽ mɛ yetɩ, wa'am wa di bɩɩ? 
LUK.17.8	Ayɛɩ, a wʋn yele ẽ yetɩ: ‹Dʋgɛ m dia, dee teege fuugo yɛ, tarɩ dia la wa'am wa bɔ ma tɩ m di. M sãn di dee yũ ba'asɛ, tɩ fʋ mẽ yãŋa di dee yũ.› 
LUK.17.9	La zuudãana la n yele tõntõnna la tɩ a ẽŋɛ se'em, tɩ a ẽŋɛ la, zuudãana la kãn pʋ'ʋsɛ ẽ. 
LUK.17.10	Bɛla mẽ, ya sãn ẽŋɛ sɛla woo tɩ Nawẽnnɛ yele ya tɩ ya ẽŋɛ la, ya yetɩ: ‹Tõma wen dɛna la tõntõnɩba, tõma ka narɩ pʋ'ʋsgɔ, se'ere n soe la, la de la tɩ tõoma, la masɛ mɛ tɩ tɩ tõm.› »
LUK.17.11	Azezi daan boe la sore wɛ'ɛsa Zerizalɛm dɔla Samaari la Galile tẽŋasʋka, 
LUK.17.12	paagɛ tẽŋa ayɩla pʋam, tɩ kõnkɔma pia tʋ'ʋsra ẽ, ze'ele kẽnkɛrŋa 
LUK.17.13	kaasra yetɩ: «Zuudãana Azezi, zoe tɩ ninbãalga.» 
LUK.17.14	La ẽn yẽ ba la, tɩ a yele ba yetɩ: «Sẽŋɛ-ya kãabgɔ kẽma la zẽ'am tɩ ba ka bɩsɛ ya ĩyã la n ãn se'em.» La ban sẽnnɩ wɛ'ɛsa la, tɩ bã'asɩ la basɛ ba, tɩ ba ãna sõŋa. 
LUK.17.15	La ba nẽra ayɩla n yẽ tɩ a kõnkɔm na basɛ ẽ na, tɩ a lɛbra Azezi zẽ'am dee tɔgra ke'enke'em pẽgra Nawẽnnɛ, 
LUK.17.16	sẽŋɛ ka ka dũma dɩkɛ a nẽŋa võglɛ tẽŋa Azezi nẽŋam pʋ'ʋsɛ ẽ. A daan de la Samaari nẽra. 
LUK.17.17	Tɩ Azezi yetɩ: «La dagɩ bãma pia n yẽ ĩmã'asʋm? Tɩ bawɛɩ la bɔna la bɛ? 
LUK.17.18	Bẽm tɩ ẽna n de sãana la mã'a n leme wa'am tɩ a pʋ'ʋsɛ Nawẽnnɛ a yel-sõnnɛ?» 
LUK.17.19	Dee yele ẽ yetɩ: «Fõn bɔ mam sɩra la n botɩ fʋ yẽ fãarɛ, isge sẽŋɛ.»
LUK.17.20	Farisi dõma soke Azezi mɛ tɩ ba bãŋɛ wakat-sɛka tɩ Nawẽnnɛ wʋn di na'am nẽrba sʋkam. Tɩ a lerge ba yetɩ: «Nawẽnnɛ sãn wa dita na'am, la ka de sɛla tɩ nẽrba tã wʋn yẽ la nini. 
LUK.17.21	La nẽra kãn yetɩ: ‹Bɩsɛ-ya, a boe la kalam›, bɩɩ ‹a boe la ke›. Bãŋɛ-ya tɩ Nawẽnnɛ boe la ya tẽŋasʋka dita na'am.»
LUK.17.22	La Azezi yele a karẽnbiisi la yetɩ: «Wakatɛ sẽm mɛ tɩ ya wʋn bɔɔra tɩ ya yẽ Nẽrsaala Dayʋa la, baa la sãn dɛna daarɛ ayɩla, la ya kãn yẽ ẽ. 
LUK.17.23	La nẽrba wʋn yele ya yetɩ: ‹Bɩsɛ-ya, a boe la ke›, bɩɩ ‹bɩsɛ-ya, a boe la kalam.› Da kãn sẽŋɛ-ya, da doose-ya ba. 
LUK.17.24	Se'ere n soe la, daar-sɛka tɩ Nẽrsaala Dayʋa la wʋn leme na, la wʋn ãna wʋ saaga n ẽn yãkɛ saazuum tɩ la nẽegɛ zẽ'a wuu se'em na. 
LUK.17.25	La, lan dẽŋɛ tɩ bõn-bãma wʋn ẽŋɛ, dẽnɩ tɩ a nãmsɛ zozo'e tɩ zamãan-ẽna wã dõma zagsɛ ẽ.
LUK.17.26	Wakat-sɛka tɩ Nẽrsaala Dayʋa la wʋn leme wa'am na, la wʋn ãna wʋ Anoe wakatɛ tɩ la yʋʋn ãn se'em na. 
LUK.17.27	Nẽrba yʋʋn diti mɛ, dee yũura, tɩ bʋraasɩ dita pɔgba, tɩ pɔgsɩ mẽ ɛlla sɩrba, tɩ la wa paagɛ daar-sɛka tɩ Anoe kẽ õorŋ-kãtɛ la pʋam, dee tɩ ko'om yãŋa wa'am wa pɩrɛ zẽ'a wuu libe nẽrba wuu tɩ ba ki. 
LUK.17.28	La mẽ wʋn ãna wʋ Alotɩ wakatɛ n yʋʋn ãn se'em na. Ba yʋʋn diti mɛ, dee yũura, dee da'ara, dee kɔɔsra, dee bʋta, dee mẽta, 
LUK.17.29	ka paagɛ daar-sɛka tɩ Alotɩ fõrgɛ Sodom tẽŋa la, dee tɩ bugum n diti kidibre ze'ele saazuum lui tẽŋa kʋ ba wuu. 
LUK.17.30	Nẽrsaala Dayʋa la lemŋo daarɛ la mẽ wʋn di'ige ba la bɛla. 
LUK.17.31	Daar-ẽŋa, nẽr-sɛka n boe gɔsgɔ dee tɩ a lɔgrɔ bɔna deego pʋam, a da sige bɔɔra tɩ a ze'ele dɩkɛ ba zoe. La nẽr-sɛka n boe a va'am, da lebe kule. 
LUK.17.32	Tẽegɛ-ya lan yʋʋn ẽŋɛ Alotɩ pɔga se'em na. 
LUK.17.33	Nẽr-sɛka woo n boorɩ tɩ a gu a vɔm, a wʋn koŋe ẽ, la nẽr-sɛka n sakɛ tɩ a koŋe a vɔm, a wʋn yẽ ẽ.
LUK.17.34	Mam yetɩ ya tɩ nẽrba bayi sãn gã sõŋɔ ayɩla pʋam yʋ'ʋŋɔ, ba wʋn dɩkɛ ayɩla, dee basɛ ayẽma. 
LUK.17.35	La pɔgsɩ bayi sãn bɔna nẽerʋm nẽena, ba wʋn dɩkɛ ayɩla, dee basɛ ayẽma. 
LUK.17.36	[Bʋraasɩ bayi sãn bɔna va'am, ba wʋn dɩkɛ ayɩla, dee basɛ ayẽma.]»
LUK.17.37	Tɩ karẽnbiisi la soke Azezi yetɩ: «Zuudãana, bõn-ẽna wʋn ẽŋɛ la bɛ?» Tɩ a lerge yetɩ: «Zẽ'e-sɛka tɩ bõn-kɩ'ɩsɩ boe la, zẽ'e-ẽŋa tɩ zõa lagsrɩ taaba.»
LUK.18.1	Tɩ Azezi makɛ makrɛ pa'alɛ ba tɩ ba sɔsra Nawẽnnɛ wakatɛ wuu da basɛ, 
LUK.18.2	yele ba yetɩ: «Sarɩyadita n daan boe tẽŋa ayɩla ka zɔta Nawẽnnɛ, dee ka nanna nẽrba. 
LUK.18.3	Tɩ pɔkõorɛ mẽ bɔna tẽŋa la pʋam sẽnna a zẽ'am wakatɛ wuu yɛta ẽ tɩ: ‹Sõŋɛ ma tɩ m yẽ bʋʋrɔ m bɛ zẽ'am.› 
LUK.18.4	La pɔkõorɛ la sẽŋɛ ka sose ẽ na nõor-faa, tɩ sarɩyadita la ka sõŋɛ ẽ. La pɔkõorɛ la ẽn ken sẽnna sɔsra ẽ na, sarɩyadita la wa yele a pʋtẽ'erʋm mɛ yetɩ: ‹Baa mam ka zotɩ Nawẽnnɛ, dee ka nanna nẽrba la, 
LUK.18.5	pɔkõ-ẽna n sẽnnɩ dãana mam se'em wã, mam wʋn isge mɛ sõŋɛ ẽ. La sãn dagna bɛla, a wʋn sẽnna mɛ nãmsra mam, a kãn basɛ.› »
LUK.18.6	Tɩ Zuudãana Azezi le yetɩ: «Bɩsɛ-ya sarɩyadita la n de nẽr-be'ego la n yele se'em. 
LUK.18.7	La sãn dɛna bɛla, Nawẽnnɛ kãn sõŋɛ nẽr-sɛba tɩ a looge la n sosrɩ ẽ wʋntɛɛŋa la yʋ'ʋŋɔ la, bɔ ba bʋʋrɔ gãnna bɛla? A wʋn yuuge mɛ dee sõŋɛ ba bɩɩ? 
LUK.18.8	Mam yetɩ ya mɛ tɩ a wʋn wa sõŋɛ ba mɛ tɔtɔ. La Nẽrsaala Dayʋa la sãn wa leme dũnia zuo, a wʋn yẽ nẽrba n bɔ ẽ sɩra mɛ bɩɩ?»
LUK.18.9	Azezi le makɛ la makrɛ ayẽma bɔ nẽr-sɛba n tẽ'esrɩ tɩ bãma de la nẽr-sõma nẽ'esra nẽrba basɛba la, yetɩ: 
LUK.18.10	«Bʋraasɩ bayi n sẽŋɛ Wẽnde-kãtʋm na tɩ ba ka pʋ'ʋsɛ Nawẽnnɛ, ayɩla de la Farisi nẽra, tɩ ayẽma dɛna lampo-tɔ'ɔsa. 
LUK.18.11	Tɩ Farisi nẽra la zɛ saazuo pʋ'ʋsra a sũurum yetɩ: ‹Nawẽnnɛ, mam pʋ'ʋsrɩ fʋ, mam n ka wõn na nẽrba basɛba la n ãn se'em na, n de nayigba, bɩɩ nẽr-be'ero, bɩɩ nẽrba n tõnnɩ yalsɩ, la mam n ka wõn na lampo-tɔ'ɔs-ẽna wã la ĩyã. 
LUK.18.12	Dabsa ayopɔɩ woo pʋam, mam lʋtɩ nõorɛ la bʋyi, la bõn-sɛba wuu tɩ mam yẽtɩ la, pia pʋam woo mam loorɩ ayɩla bɔ'ɔra fõn mɛ.› 
LUK.18.13	La lampo-tɔ'ɔsa la ze'ele la kẽnkɛrŋa põn ka gorge a nẽŋa saazuum, dee wẽ nupʋ'ʋgɔ yetɩ: ‹Nawẽnnɛ, zoe m ninbãalga, mam de la tõon-be'ero dãana.› »
LUK.18.14	Azezi yele bɛla dee yetɩ: «Mam yetɩ ya mɛ tɩ bʋra-ẽna wã n kule la, a yelle masɛ mɛ Nawẽnnɛ zẽ'am, dee tɩ Farisi nẽra la yelle ka masɛ. Se'ere n soe la, nẽr-sɛka woo n zẽkrɩ a mẽŋa, Nawẽnnɛ wʋn sike ẽ mɛ, la nẽr-sɛka n sikri a mẽŋa, Nawẽnnɛ wʋn zẽkɛ ẽ.»
LUK.18.15	Nẽrba basɛba n daan tarɩ kɔm-pɩgsɩ wa'am Azezi zẽ'am tɩ a dɩkɛ a nu'usi paglɛ ba zuto. La a karẽnbiisi la n yẽ bɛla la, ba zɛbɛ nẽrba la mɛ. 
LUK.18.16	Tɩ Azezi wi a karẽnbiisi la yele ba yetɩ: «Basɛ-ya kɔma la tɩ ba wa'am mam zẽ'am, da gu'ura-ya ba, se'ere n soe la, Nawẽnnɛ so'olʋm de la nẽr-sɛba n ãn wʋ kɔma wã bõnɔ. 
LUK.18.17	Mam yetɩ ya la sɩra, tɩ nẽr-sɛka woo n ka sakɛ tɩ Nawẽnnɛ sɔna ẽ wʋ bia la, a kãn kẽ Nawẽnnɛ so'olʋm pʋam.»
LUK.18.18	Zifdõma nẽrzuo ayɩla n daan soke Azezi yetɩ: «Karẽnsãama, fõn de la nẽr-sõŋɔ, mam wʋn ẽŋɛ la wãne yẽ vɔm n ka ba'asrɩ?» 
LUK.18.19	Tɩ Azezi yele ẽ yetɩ: «Bẽm tɩ fõn wi mam tɩ nẽr-sõŋɔ? Nẽra ka boe n ãn sõŋa, sãn dagna Nawẽnnɛ mã'a. 
LUK.18.20	Fõn mi Nawẽnnɛ n bɔ nõorɛ tɩ ba ɩta se'em na: ‹Da gã'arɛ la fʋ tadãana pɔga, da kʋ nẽra, da zũ, da tɔgɛ põmpɔrŋɔ kaseto, nanna fʋ sɔ la fʋ ma.› » 
LUK.18.21	Tɩ a lerge yetɩ: «Halɩ mam bõnbɩ'ɩlʋm tɩ mam põn sakra bõn-bãma wuu.» 
LUK.18.22	Azezi n wõm ẽn yele bɛla la, tɩ a yele ẽ yetɩ: «Sɛla ayɩla n deege dɛna fʋ ẽŋɛ: Koose fõn tarɩ sɛla la wuu dɩkɛ ligri la pʋɩ nasdõma, tɩ fʋ wʋn yẽ bõntarsõm Nawẽnnɛ yire, dee wa'am wa dɔla mam.» 
LUK.18.23	La bʋraa la n wõm bɛla la, tɩ a sũure ba sã'am, se'ere n soe la, a daan ba dɛna la bõntarsa.
LUK.18.24	Azezi n yẽ tɩ a sũure sã'am bɛla la, tɩ a yetɩ: «La tɔ mɛ bɔ bõntatba tɩ ba kẽ Nawẽnnɛ so'olʋm pʋam. 
LUK.18.25	La de la nãana tɩ yʋgnɛ doose fupĩim yoko pʋam yese, gãnna bõntarsa n wʋn kẽ Nawẽnnɛ so'olʋm pʋam.» 
LUK.18.26	Tɩ sɛba n wõm bɛla la yele yetɩ: «La sãn dɛna bɛla, ãne n wʋn tã'agɛ yẽ fãarɛ?» 
LUK.18.27	Tɩ a yele ba yetɩ: «Bõn-sɛka tɩ nẽrsaalba ka tã wʋn ẽŋɛ la, Nawẽnnɛ tã wʋn ẽŋɛ mɛ.»
LUK.18.28	Tɩ Apɩyɛɛrɩ yele ẽ yetɩ: «Tõma basɛ tõma n tarɩ sɛla mɛ dee dɔla fõn.» 
LUK.18.29	Tɩ Azezi yele ba yetɩ: «Mam yetɩ ya la sɩra, tɩ nẽr-sɛka n basɛ a yire, bɩɩ a pɔga, bɩɩ a sɔbiisi, bɩɩ a sɔ la a ma, bɩɩ a kɔma, Nawẽnnɛ so'olʋm na ĩyã, 
LUK.18.30	a wʋn to'oge zo'oge gãnna ẽn basɛ sɛla la dũnia wã zuo, dee wʋn yẽ vɔm n ka ba'asrɩ wakat-sɛka n sẽm na.»
LUK.18.31	Azezi daan tarɩ a karẽnbiisi pia la ayi la mɛ yese kẽnkɛrŋa, ka yele ba yetɩ: «Ya yẽ ya, tɩ we'esɩ la Zerizalɛm, la bõn-sɛba wuu tɩ Nawẽnnɛ nõtɔ'ɔsrɩba yʋʋn gʋlsɛ Nawẽnnɛ gõŋɔ pʋam Nẽrsaala Dayʋa la yelle la, wʋn sɩrɩ ẽŋɛ mɛ. 
LUK.18.32	Ba wʋn yõkɛ ẽ mɛ ka ẽŋɛ bu-zãŋsɩ nu'usum, tɩ ba la ẽ, yaalɛ ẽ, tʋbsɛ nõtõorʋm mĩ ẽ, 
LUK.18.33	wẽ ẽ na ka'asa, dee kʋ ẽ. La dabsa atã daarɛ a wʋn vo'oge.» 
LUK.18.34	La ba ka bãŋɛ ẽn yele se'em na võorɛ baa fẽe, yetɔga la daan sʋgɛ mɛ, tɩ ba ka tã'agɛ bãŋɛ yetɔga la võorɛ n boorɩ tɩ la yele se'em.
LUK.18.35	Azezi daan we'esɩ ka lɛm na Zeriko, tɩ fʋa zẽa sore kẽnkɛrŋa sɔsra, 
LUK.18.36	wõm nẽr-kʋʋŋɔ la n tollɩ la dãmnɛ, soke yetɩ: «Bẽm ẽŋɛ?» 
LUK.18.37	Tɩ ba yele ẽ yetɩ: «Azezi n de Nazarɛtɩ nẽra la n tollɩ.» 
LUK.18.38	Tɩ a tĩi tɔgra yetɩ: «Adavidi yɩɩŋa Azezi, zoe m ninbãalga.» 
LUK.18.39	Tɩ nẽr-sɛba n boe a nẽŋam na tãsɛ ẽ yetɩ a sĩna. Tɩ a malɩn tĩi tɔgɛ yetɩ: «Adavidi yɩɩŋa, zoe m ninbãalga.» 
LUK.18.40	Tɩ Azezi ze'ele, yetɩ ba tarɩ ẽ wa'am. La ẽn lɛm Azezi la, tɩ Azezi soke ẽ yetɩ: 
LUK.18.41	«Fõn boorɩ tɩ m ẽŋɛ la bẽm bɔ fɔ?» Tɩ a lerge ẽ yetɩ: «Zuudãana, mam boorɩ tɩ m le yẽta mɛ.» 
LUK.18.42	Tɩ Azezi yele ẽ yetɩ: «Le yẽta, fõn bɔ mam sɩra la ĩyã n botɩ fʋ yẽ laafɛ.» 
LUK.18.43	Bilam mẽŋa tɩ a le yẽta dɔla Azezi pẽgra Nawẽnnɛ. Tɩ nẽrba la wuu n yẽ bɛla la, mẽ nã'asra Nawẽnnɛ.
LUK.19.1	Azezi daan dolɩ la Zeriko tẽŋa pʋam tɔlla, 
LUK.19.2	tɩ bʋraa bɔna mĩ tɩ a yʋ'ʋrɛ dɛna Azase. A de la lampo-tɔ'ɔsrɩba naba, dee dɛna bõntarsa. 
LUK.19.3	A daan boorɩ tɩ a bãŋɛ la Azezi n de nẽr-sɛka. A de la nẽr-gɩlga, la nẽrba la n zo'oge la ĩyã, a ka tã wʋn yẽ Azezi. 
LUK.19.4	Tɩ a zoe tole nẽŋam sẽŋɛ Azezi n we zẽ'am bɔba la ka zom kẽnkãŋa tɩ a bɩsɛ Azezi. 
LUK.19.5	Tɩ Azezi sẽŋɛ ka paagɛ zẽ'e-ẽŋa, gorge bɩsɛ kẽnkãŋa la zuo yẽ ẽ, yele ẽ yetɩ: «Azase, sige tɔtɔ, se'ere n soe la, dẽnɩ tɩ mam gã'arɛ fõn yire zĩna.» 
LUK.19.6	Tɩ Azase sige tɔtɔ, to'oge ẽ sẽŋɛ a yire la sũ-yẽlga.
LUK.19.7	La nẽrba la n yẽ bɛla la, ba wuu yõnnɩ mɛ yetɩ: «A sẽŋɛ ka kẽ tɩ a bɔna la tõon-be'ero dãana la yire.» 
LUK.19.8	Tɩ Azase zɛ Azezi nẽŋam, yele ẽ yetɩ: «M Zuudãana, mam wʋn dɩkɛ m bõntarsõm pʋsʋka pʋɩ bɔ nasdõma. La mam sãn pã'asɛ nẽrba to'oge ba sɛla, mam wʋn lebse bɔ ba nõor-anaasɩ.» 
LUK.19.9	Tɩ Azezi yele ẽ yetɩ: «Zĩna yi-ẽna dõma yẽ fãarɛ, se'ere n soe la, ẽna mẽ sɩrɩ de la Abraham yɩɩŋa. 
LUK.19.10	Nẽrsaala Dayʋa la wa'am dũnia zuo tɩ a ɛ la nẽr-sɛba n bɔɩ la, fãagɛ ba.»
LUK.19.11	Nẽrba la n daan selsrɩ Azezi yetɔga la, tɩ a makɛ makrɛ bɔ ba, se'ere n soe la, a daan lɛm na Zerizalɛm, tɩ nẽrba la tẽ'esra tɩ wakat-ẽŋa tɩ ba wʋn yẽ tɩ Nawẽnnɛ diti na'am ba tẽŋasʋka. 
LUK.19.12	Bɛla tɩ a makɛ bɔ ba yetɩ: «Nabia n yʋʋn yetɩ a sẽŋɛ tẽŋa n zãagɛ ka di na'am leme wa'am. 
LUK.19.13	Ẽn yʋʋn yetɩ a sẽŋɛ la, a wi la a tõntõnɩba pia bɔ ba sãlma lag-kõbrɛ ayɩla ayɩla, yele ba yetɩ: ‹Dɩkɛ-ya ligri la lɛɛbra, tɩ m sẽŋɛ dee leme wa'am.› 
LUK.19.14	La a so'olʋm na nẽrba nifo kẽ ẽ mɛ, tɩ ẽn fõrgɛ la, tɩ ba tõm tõntõnɩba tɩ ba babsɛ ẽ ka yetɩ, bãma ka boorɩ tɩ a dɛna bãma naba.
LUK.19.15	La baa la bɛla a di na'am na mɛ, lebe kule ka basɛ tɩ ba wi tõntõn-sɛba tɩ a daan bɔ ba ligri la, tɩ ba wa'am tɩ a soke ba bãŋɛ, nẽra woo n leebe yẽ yõorɔ se'em. 
LUK.19.16	Tɩ pɔspɔsɩ dãana la yele ẽ yetɩ: ‹M zuudãana, mam dɩkɛ fʋ sãlma lag-kõbrɛ la leebe yẽ la yõorɔ sãlma lig-kõba pia pa'asɛ.› 
LUK.19.17	Tɩ a yele ẽ yetɩ: ‹Fʋ ẽŋɛ sõŋa, fʋ de la tõntõn-sõŋɔ! Fõn ẽŋɛ sɩra la bõnɔ fẽe la ĩyã, fʋ wʋn sɔna tẽnsɩ pia bɩsra.› 
LUK.19.18	Tɩ bʋyi dãana la mẽ wa'am wa yele ẽ yetɩ: ‹M zuudãana, mam dɩkɛ fʋ sãlma lagfɔ la leebe yẽ la yõorɔ sãlma lig-kõba banuu pa'asɛ.› 
LUK.19.19	Tɩ a yele ẽ mẽ yetɩ: ‹Fõn wʋn sɔna tẽnsɩ banuu bɩsra.› 
LUK.19.20	Tɩ ayẽma mẽ wa'am wa yetɩ: ‹M zuudãana, fʋ lagfɔ la n wãna, mam vile ẽ na tãnnɛ sʋgɛ, 
LUK.19.21	mam zotɩ fõn mɛ, se'ere n soe la, fõn de la nẽra yelle n tɔɩ. Fõn to'orɩ la bõn-sɛba tɩ fʋ mẽŋa ka tõm na yõorɔ, dee lagsra bõnkɔɔl-sɛba tɩ fõn ka bʋrɛ.› 
LUK.19.22	Tɩ a yele ẽ yetɩ: ‹Fʋ de la tõntõn-be'ego, mam wʋn dɩkɛ la fʋ nõorɛ yetɔga la di fʋ sarɩya. Fõn mi tɩ mam de la nẽra yelle n tɔɩ, tɔ'ɔra bõn-sɛba tɩ mam ka tõm na yõorɔ, dee lagsra bõnkɔɔl-sɛba tɩ mam ka bʋrɛ la, 
LUK.19.23	bẽm ĩyã tɩ fʋ ka tarɩ m ligri la ka bĩŋe bãnkɩ pʋam, tɩ m sãn leme wa'am tɩ m to'oge m ligri la, la yõorɔ?› 
LUK.19.24	Dee yele sɛba n boe bilam na yetɩ: ‹To'oge-ya lagfɔ la bɔ sɛka n tarɩ ligri pia la.› 
LUK.19.25	Tɩ ba yele ẽ yetɩ: ‹Zuudãana, a põn tarɩ la ligri pia.› 
LUK.19.26	Tɩ a lerge ba yetɩ: ‹Mam yetɩ ya tɩ sɛka woo n tarɩ, a wʋn to'oge pa'asɛ. La sɛka woo n ka tarɩ, a wʋn koŋe sɛla fẽe tɩ a tarɩ la. 
LUK.19.27	La sãn dɛna mam bɛ'ɛba la n ka boorɩ tɩ mam di na'am na, tarɩ-ya ba wa'am wa kʋ ba mam nẽŋam.› »
LUK.19.28	La Azezi n daan tɔgɛ bɛla ba'asɛ la, a tole la nẽrba la nẽŋa tɩ ba wɛ'ɛsa Zerizalɛm. 
LUK.19.29	La ẽn daan sẽŋɛ ka lɛm Betɩfaazɩ, la Betani n boe Oliivi tãŋa zẽ'am na, a tõm na a karẽnbiisi bayi 
LUK.19.30	yetɩ: «Sẽŋɛ-ya tẽn-sɛka n boe nẽŋa la pʋam. Ya sãn paagɛ mĩ, ya wʋn yẽ bõn-biire tɩ ba lʋ ze'ele, tɩ nẽra nẽra nãn ka bã ẽ. Ya lorge ẽ tarɩ wa'am. 
LUK.19.31	La nẽra sãn soke ya yetɩ: ‹Wãne tɩ ya lɔrgra ẽ?›, ya lerge yetɩ: ‹Zuudãana la n boorɩ ẽ.› »
LUK.19.32	La ẽŋa n tõm sɛba la sẽŋɛ ka paagɛ, yẽ sɛla woo wʋ ẽn yele ba se'em na. 
LUK.19.33	Tɩ ba lorge bõn-biire la, tɩ bõŋa la dõma soke ba yetɩ: «Bẽm tɩ ya lɔrgra bõŋa la?» 
LUK.19.34	Tɩ ba lerge ba yetɩ: «Zuudãana la n boorɩ ẽ.» 
LUK.19.35	Tɩ ba tarɩ bõŋa la sẽŋɛ Azezi zẽ'am, ka dɩkɛ ba futo paglɛ a zuo, tɩ Azezi bã. 
LUK.19.36	La ẽn daan we la, nẽrba la yɛrgɛ la ba futo sore la zuo. 
LUK.19.37	Ẽn daan lɛm Zerizalɛm na, a dolɩ la Oliivi tãŋa sore la sigra, tɩ nẽr-kʋʋŋɔ la wuu n de a karẽnbiisi la ɩta sũ-yẽlga zẽkɛ ba kõosɩ pẽgra Nawẽnnɛ ke'enke'em, a tõon-yãlma tɩ ba yẽ la ĩyã, 
LUK.19.38	yɛta tɩ:
LUK.19.38	«Pẽgɛ-ya na-sɛka n sẽm na
LUK.19.38	Zuudãana Nawẽnnɛ yʋ'ʋrɛ la.
LUK.19.38	Sũ-mã'asʋm boe la Nawẽnnɛ yire,
LUK.19.38	nã'asɛ-ya Nawẽnnɛ n boe saazuum.»
LUK.19.39	La Farisi dõma basɛba n boe nẽrba la pʋam yele Azezi yetɩ: «Karẽnsãama, tãsɛ fʋ karẽnbiisi la tɩ ba sĩna.» 
LUK.19.40	Tɩ a lerge ba yetɩ: «Mam yetɩ ya mɛ tɩ ba sãn sĩna, kuga wʋn kaasɛ tagurga.»
LUK.19.41	Azezi n daan lɛm Zerizalɛm yẽ tẽŋa la, a kellɩ mɛ tẽŋa la nẽrba ĩyã, 
LUK.19.42	yetɩ: «Ya sãn mi ni zĩna wã bõn-sɛka n wʋn bɔ ya sũ-mã'asʋm, la wʋn ãn nɩ sõŋa! La, la sʋgɛ mɛ, tɩ ya nini ka yẽta ẽ. 
LUK.19.43	La wakatɛ sẽm mɛ, tɩ ya bɛ'ɛba wʋn wa'am wa mẽ lalga gilge ya tẽŋa wã wuu gu, tɩ ya nẽrba kãn tã'agɛ yese. 
LUK.19.44	Ba wʋn sã'am tẽŋa la wuu mɛ, dee kʋ yãma sɛba wuu n boe a pʋam na. Ba wʋn sã'am ẽ saam saam mɛ, tɩ kugre kãn weege a tadãana zuo. Bõn-bãna n wʋn ẽŋɛ la, de la yan ka bãŋɛ wakat-sɛka tɩ Nawẽnnɛ wa'am tɩ a fãagɛ ya la ĩyã.»
LUK.19.45	Azezi n tɔgɛ bɛla ba'asɛ la, a kẽ la Wẽnde-kãtɛ la zẽnzakam digra sɛba n koosrɩ la tɩ ba yɛsra, 
LUK.19.46	dee yele ba yetɩ: «La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: ‹Mam deego wã wʋn dɛna la pʋ'ʋsgɔ deego.› La yãma dɩkɛ ẽ ẽŋɛ la nayigba lagsgɔ zẽ'a.»
LUK.19.47	La daarɛ woo a boe la Wẽnde-kãtʋm na zãsna nẽrba Nawẽnnɛ yetɔga. Tɩ kãabgɔ kẽma nẽŋadõma, la lɔɔ karẽnsãandõma, la tẽŋa la nẽrzuto daan ɛɛra sore tɩ ba kʋ ẽ. 
LUK.19.48	La ba ka mi ba wʋn ẽŋɛ se'em, se'ere n soe la, nẽrba la wuu daan ãn na sɛlɩ sɛlsra a yetɔga la.
LUK.20.1	Daarɛ ayɩla Azezi boe la Wẽnde-kãtʋm na zãsna nẽrba, dee mõola kõ-yẽlga la bɔ'ɔra ba. Tɩ kãabgɔ kẽma nẽŋadõma, la lɔɔ karẽnsãandõma, la tẽŋa la kẽma 
LUK.20.2	wa'am wa yele ẽ yetɩ: «Yele to, fõn yẽ nõorɛ la bɛ ɩta bõn-bãna, bɩɩ ãne n bɔ fõn nõorɛ tɩ fõn ɩta?» 
LUK.20.3	Tɩ a lerge ba yetɩ: «Mam mẽ wʋn soke ya sokre ayɩla tɩ ya lerge ma: 
LUK.20.4	Azã n daan misri nẽrba ko'om pʋam na, la de la Nawẽnnɛ n tõm ẽ bɩɩ, la de la nẽrsaalba?» 
LUK.20.5	Tɩ ba bãm na taaba yetɩ: «Tɩ sãn yetɩ la de la Nawẽnnɛ n tõm ẽ, a wʋn yetɩ, bẽm ĩyã tɩ tõma ka sakɛ ẽ? 
LUK.20.6	La tɩ sãn yetɩ la de la nẽrsaalba, nẽrba la wuu wʋn lobe tɩ la kuga kʋ, se'ere n soe la, nẽrba la sakɛ tɩ Azã daan de la Nawẽnnɛ nõtɔ'ɔsa.» 
LUK.20.7	Tɩ ba koŋe lerge ẽ yetɩ: «Tõma ka mi sɛka n tõm ẽ.» 
LUK.20.8	Tɩ Azezi yele ba yetɩ: «Bɛla, mam mẽ kãn yele ya mam n yẽ nõorɛ la zẽ'e-sɛka ɩta bõn-bãna wã.»
LUK.20.9	Tɩ Azezi makɛ makrɛ ẽna bɔ nẽrba la yetɩ: «Bʋraaga n daan kɔ a va'am sele tɩɩsɩ yʋ'ʋrɛ n de viinye, dɩkɛ va'am na bɔ nẽrba tɩ ba bɩsra, dee sẽŋɛ tẽŋa n zãagɛ ka yuuge.
LUK.20.10	Tɩ viinye la biɛ go'osgo wakatɛ paagɛ, tɩ a tõm a tõntõnna tɩ a sẽŋɛ sɛba n bɩsrɩ va'am na zẽ'am ka to'oge a pʋrɛ wa'am wa bɔ ẽ. Tɩ sɛba n bɩsrɩ va'am na wẽ ẽ, dee botɩ a lebe kule zãŋa. 
LUK.20.11	Tɩ a le tõm a tõntõnna ayɩla ba zẽ'am, tɩ ba wẽ ẽ, dee yaalɛ ẽ, botɩ a mẽ lebe kule zãŋa. 
LUK.20.12	Tɩ a le malɩn tõm ayɩla bʋtã pʋam, tɩ ba wẽ ẽ pɔglʋm, dee dige ẽ va'am na pʋam. 
LUK.20.13	Tɩ va'am na dãana la tẽ'esɛ yetɩ: ‹Mam wʋn ẽŋɛ la wãne? M yãŋa wʋn tõm na m mẽŋa bi-nõŋrɛ, tã tɩ ba wʋn nã'asɛ ẽŋa.› 
LUK.20.14	La sɛba n bɩsrɩ va'am na n yẽ va'am na dãana mẽŋa dayʋa la, tɩ ba bãm na taaba yetɩ: ‹Ẽna n wʋn wa sɔɔgɛ sɔna a sɔ bõntarsõm na, basɛ-ya tɩ tɩ kʋ ẽ tɩ bõntarsõm na lebge tõma bõnɔ.› 
LUK.20.15	Tɩ ba yõkɛ ẽ ve'ege yese va'am na kẽnkɛrŋa ka kʋ ẽ.
LUK.20.15	Bɛla, va'am na dãana yãŋa wʋn ẽŋɛ nẽr-bãna la wãne? 
LUK.20.16	A wʋn wa'am wa kʋ nẽrba la mɛ, dee to'oge va'am na bɔ nẽrba basɛba tɩ ba bɩsra.»
LUK.20.16	La nẽrba la n wõm bɛla la, ba yetɩ: «La kãn ẽŋɛ bɛla baa fẽfẽe.» 
LUK.20.17	Tɩ Azezi bɩsra ba, dee yetɩ: «La bɛla võorɛ de la bẽm tɩ ba gʋlsɛ Nawẽnnɛ gõŋɔ pʋam yetɩ:
LUK.20.17	‹Kug-sɛka tɩ tõnmẽtba zagsɛ la,
LUK.20.17	lebge la kugre n botɩ deego la tara pãŋa›?
LUK.20.18	La nẽr-sɛka n lui kug-ẽŋa zuo, a wʋn kɔ kɔ mɛ, la kugre la sãn lui nẽr-sɛka zuo, a wʋn mẽrgɛ ẽ mɛ.»
LUK.20.19	Tɩ lɔɔ karẽnsãandõma, la kãabgɔ kẽma nẽŋadõma la ɛɛra sore wakat-ẽŋa tɩ ba yõkɛ ẽ, se'ere n soe la, ba bãŋɛ mɛ tɩ la de la bãma ĩyã tɩ a makɛ makrɛ la. La ba zotɩ la nẽrba la.
LUK.20.20	Tɩ lɔɔ karẽnsãandõma, la kãabgɔ kẽma nẽŋadõma la pigra Azezi. Bɛla tɩ ba tõm nẽrba n ãn wʋ ba de la nẽr-sõma la tɩ ba sẽŋɛ ka bẽrɛ Azezi la yetɔga, tɩ a sãn tɔgɛ tuuge, tɩ ba yẽ sore yõkɛ ẽ sẽŋɛ ka ẽŋɛ gɔmna n soe nõorɛ nu'usum. 
LUK.20.21	Tɩ nẽrba la sẽŋɛ ka soke Azezi yetɩ: «Karẽnsãama, tõma mi tɩ fõn tɔgrɩ se'em na, la fõn zãsnɩ se'em na masɛ mɛ, la fõn ka tũ'usri nẽrba, dee zãsna nẽrba Nawẽnnɛ sore yɛla sɩra sɩra. 
LUK.20.22	Bɛla, lɔɔ la bɔ sore tɩ tɩ yɔ lampo bɔ Rom na-keko bɩɩ, a ka bɔ sore?»
LUK.20.23	Tɩ a bãŋɛ ba yɛmkẽgsɩga la, yele ba yetɩ: 
LUK.20.24	«Tarɩ-ya lagfɔ ayɩla wa'am.» Tɩ ba tarɩ wa'am. Tɩ a soke ba yetɩ: «Ãne yinyisŋa, la ãne yʋ'ʋrɛ n gʋlsɛ a zuo?» Tɩ ba lerge yetɩ: «La de la Rom na-keko la.» 
LUK.20.25	Tɩ Azezi yele ba yetɩ: «Bɔ-ya na-keko la ẽŋa n soe bõn-sɛka, dee mẽ bɔ Nawẽnnɛ ẽŋa n soe bõn-sɛka.»
LUK.20.26	Azezi n daan tɔgɛ se'em nẽrba la nẽŋam na, ba ka tã'agɛ yõkɛ ẽ, a lergre la di'ige ba mɛ, tɩ ba sĩna.
LUK.20.27	Saduse dõma n daan yetɩ nẽra sãn ki a kãn vo'oge la, bãma nẽrba basɛba n wa'am Azezi zẽ'am wa 
LUK.20.28	soke ẽ yetɩ: «Karẽnsãama, Amoyisi yʋʋn gʋlsɛ yetɩ: ‹Sɛka sɔbia sãn tara pɔga, ki dee tɩ a ka tara bia, a di a pɔkõorɛ la dɔgɛ kɔma bɔ sɛka n ki la.› 
LUK.20.29	La bʋraasɩ bayopɔɩ n daan boe dɛna sɔbiisi, tɩ pɔspɔsɩ dãana la di pɔga tɩ a ka dɔgɛ, dee tɩ a ki, 
LUK.20.30	tɩ bʋyi dãana la mẽ di pɔkõorɛ la ki, dee tɩ a ka dɔgɛ. 
LUK.20.31	Tɩ bʋtã dãana la mẽ ẽŋɛ bɛla. La bãma bayopɔɩ la wuu lagɩm di pɔkõorɛ la mɛ ki, tɩ ba nẽra nẽra ka dɔgɛ bia. 
LUK.20.32	Bɛla poorʋm tɩ pɔka la mẽ ki. 
LUK.20.33	Bɛla, bãma bayopɔɩ la wuu n di pɔka la, ba sãn wa vo'oge kũm vo'ore daarɛ, ãne n wʋn sɔna pɔka la?»
LUK.20.34	Tɩ Azezi lerge ba yetɩ: «Dũni-ẽna nẽrba diti pɔgsɩ mɛ dee ɛlla sɩrba, 
LUK.20.35	la nẽr-sɛba tɩ Nawẽnnɛ bɩsɛ tɩ ba masɛ tɩ ba vo'oge kẽ dũnia sɛka n sẽm pʋam na ka diti pɔgba, la ba ka ellɩ sɩrba. 
LUK.20.36	La ba ka tã wʋn le ki, se'ere n soe la, ba ãn wʋ malɛkadõma la. Ba de la Nawẽnnɛ kɔma, ban vo'oge dee basɛ kũm na ĩyã. 
LUK.20.37	La Amoyisi yʋʋn põn pa'alɛ tɩ nẽr-sɛba n ki la wʋn vo'oge mɛ, zẽ'e-sɛka n tɔgrɩ tũntuugo n diti bugum yelle la, Amoyisi yetɩ Zuudãana Nawẽnnɛ n de Abraham, la A'izakɩ, la Azakɔbɩ Nawẽnnɛ. 
LUK.20.38	Bɛla pa'alɛ tɩ bãma vɔa mɛ, se'ere n soe la, Zuudãana Nawẽnnɛ dagɩ sɛba n ki Nawẽnnɛ, a de la nẽr-sɛba n vɔa Nawẽnnɛ. Nawẽnnɛ zẽ'am nẽrba la wuu vɔa mɛ, baa la sɛba n ki la.»
LUK.20.39	Tɩ lɔɔ karẽnsãandõma basɛba lerge ẽ yetɩ: «Karẽnsãama, fʋ tɔgɛ sõŋa.» 
LUK.20.40	La ba daan ka le saagɛ soke ẽ sɛla sɛla.
LUK.20.41	Tɩ Azezi yele ba yetɩ: «Wãne tɩ ba yetɩ Krisi de la Adavidi yɩɩŋa? 
LUK.20.42	Dee tɩ Adavidi yʋʋn põn dẽŋɛ yele yõoma gõŋɔ pʋam yetɩ:
LUK.20.42	‹Zuudãana Nawẽnnɛ yele
LUK.20.42	mam Zuudãana yetɩ,
LUK.20.42	zĩ'ire m zʋʋgɔ bɔba,
LUK.20.43	halɩ tɩ m ẽŋɛ fʋ bɛ'ɛba la
LUK.20.43	tɩ ba bɔna fʋ nãma tẽŋa.›
LUK.20.44	La Adavidi mẽŋa sãn wi ẽ yetɩ ‹Zuudãana›, la wʋn ẽŋɛ la wãne tɩ a dɛna Adavidi yɩɩŋa?»
LUK.20.45	La nẽrba la wuu n selsrɩ Azezi la, tɩ a yele a karẽnbiisi la yetɩ: 
LUK.20.46	«Guuse ya mẽŋa la lɔɔ karẽnsãandõma n eerɩ gilgra la fu-wogro, bɔɔra tɩ nẽrba pʋ'ʋsra nã'asra ba da'asʋm, dee bɔɔra nã'asgɔ zẽ'esɩ wẽndeto pʋam, la dia zẽ'esʋm tɩ ba zẽa la. 
LUK.20.47	Ba to'osrɩ la sɛla wuu tɩ pɔkõpa tarɩ, dee pʋ'ʋsra Nawẽnnɛ pʋ'ʋs-wogro tɩ nẽrba bɩsra ba. Ba wʋn yẽ sɩbgrɛ gãnna wuu.»
LUK.21.1	Azezi daan boe la Wẽnde-kãtʋm na, bɩsɛ yẽ bõntatba n tarɩ ba bɔ'a ɩta ligri daka pʋam, 
LUK.21.2	dee yẽ pɔkõorɛ n de nasa n ẽŋɛ lig-kõb-pɩgsɩ bayi mã'a. 
LUK.21.3	Tɩ Azezi yetɩ: «Mam yetɩ ya la sɩra, tɩ pɔkõorɛ ẽna n de nasa la ẽŋɛ zo'oge gãnna ba wuu mɛ. 
LUK.21.4	Bãma wuu looge la bõntarsõm sɛba tɩ ba tarɩ zo'oge la pʋam wa'am wa ẽŋɛ mĩ. La ẽŋa n de nasa la, dɩkɛ la a dia ligri wuu wa ẽŋɛ mĩ.»
LUK.21.5	La nẽrba basɛba n daan tɔgɛ Wẽnde-kãtɛ la yelle yetɩ, ba dɩkɛ la kug-sõma mẽ ẽ, dee dɩkɛ bɔ'a tɩ ba bɔ Nawẽnnɛ malgɛ ẽ, tɩ a ãna sõŋa sõŋa. 
LUK.21.6	Tɩ Azezi yele ba yetɩ: «Wakatɛ sẽm mɛ tɩ ba wʋn lʋbɛ bõn-sɛba tɩ ya yẽtɩ wã wuu saam saam, tɩ kugre baa ayɩla kãn weege a tadãana zuo.»
LUK.21.7	Tɩ ba soke ẽ yetɩ: «Karẽnsãama, bõn-bãna wʋn ẽŋɛ la dabʋrɛ? La bẽm wʋn pa'alɛ tõma tɩ tɩ bãŋɛ tɩ bõn-bãna wʋn ẽŋɛ?» 
LUK.21.8	Tɩ Azezi lerge ba yetɩ: «Guuse-ya tɩ nẽra da pã'asɛ ya tɩ ya tuuge. Nẽrba zozo'e n wʋn dɩkɛ mam yʋ'ʋrɛ wa'am wa pã'asra ya, tɩ ba nẽra woo yetɩ: ‹Mam n de Krisi›, bɩɩ ba wʋn yetɩ: ‹Wakatɛ lɛm mɛ.› Da doose-ya nẽr-bãma. 
LUK.21.9	La ya sãn wõm zɛbrɛ, la tẽn-dãmŋɔ yɛla, da basɛ-ya tɩ dabeem yõkɛ ya, dẽnɩ tɩ bõn-bãma dẽŋɛ ẽŋɛ, la, la nãn ka de dũnia ba'asgɔ.»
LUK.21.10	Dee yele ba yetɩ: «Buuri ayɩla wʋn isge zɛbra la buuri ayẽma, tɩ so'olʋm ayɩla dõma isge zɛbra la so'olʋm ayẽma, 
LUK.21.11	la tẽŋa wʋn tĩi mĩim mɛ, la kɔm, la bã'a-loŋrɩsɩ n wʋn wa'am zẽ'esɩ zozo'e, la yel-kãra n kẽ'esrɩ nẽrba dabeem, la bõn-yãlma n wʋn ẽŋɛ saazuum.
LUK.21.12	La, lan dẽŋɛ bõn-bãna wã n wʋn ẽŋɛ, ba wʋn yõgɛ ya mɛ, nãmsɛ ya, tarɩ ya sẽŋɛ ka sãm ba wẽndetʋm sarɩyaditba zẽ'am, tɩ ba yʋ ya, la ba wʋn botɩ ya ze'ele na'adõma, la gɔmnadõma nẽŋam mam yʋ'ʋrɛ ĩyã. 
LUK.21.13	La wʋn doose la bɛla tɩ ya yẽ folle tɔgɛ mam yelle pa'alɛ ba. 
LUK.21.14	Bɛla, ẽŋɛ ya sũurum tɩ la dagɩ ya fabla yan wʋn lerge se'em po'oge ya mẽŋa. 
LUK.21.15	Mam mẽŋa wʋn bɔ ya yɛm tɩ ya tɔgɛ tɩ ya bɛ'ɛba kãn yãŋɛ lerge sɩ'ɩsɛ ya yetɔga. 
LUK.21.16	Baa la ya sɔdõma, la ya madõma, la ya sɔbiisi, la ya sɩrdõma wʋn yõgɛ ya sẽŋɛ ka bɔ, tɩ ba kʋ ya nẽrba basɛba. 
LUK.21.17	Nẽrba wuu wʋn sise ya mam ĩyã. 
LUK.21.18	La ya zomto baa ayɩla kãn bɔɩ. 
LUK.21.19	Ya sãn ze'ele kãŋkãŋɛ, ya wʋn yẽ vɔm Nawẽnnɛ zẽ'am.
LUK.21.20	Ya sãn wa yẽ tɩ sʋdaasɩ gilgri Zerizalɛm, ya bãŋɛ tɩ a sã'aŋɔ lɛm mɛ. 
LUK.21.21	Bɛla, nẽr-sɛba n boe Zude tẽŋa zoe zom tãnsɩ zuto, tɩ nẽr-sɛba n boe Zerizalɛm pʋam na yese zoe, la sɛba n boe vatʋm na da kẽ tẽŋa pʋam. 
LUK.21.22	Dabsa bãma de la tõon-be'ero sɩbgrɛ dabsa tɩ bõn-sɛba wuu n gʋlsɛ Nawẽnnɛ gõŋɔ pʋam na wʋn ẽŋɛ. 
LUK.21.23	Wakat-ẽŋa, la wʋn dɛna la toogo bɔ pɔg-sɛba n tarɩ pʋa, la sɛba n tarɩ bilɛɛsɩ tɩ ba mõgra la. Se'ere n soe la, nãmsgɔ kãtɛ n wʋn wa'am tẽŋa wã pʋam, la Nawẽnnɛ sũure wʋn yĩige mɛ la tẽŋa wã nẽrba. 
LUK.21.24	Ba wʋn kʋ basɛba mɛ la sʋkɔbrɔ, la ba wʋn yõgɛ basɛba mɛ tarɩ sẽŋɛ bu-zãŋsɩ tẽnsʋm ka ẽŋɛ yamsɩ. Bu-zãŋsɩ wʋn sã'am Zerizalɛm mɛ, halɩ tɩ ba wakatɛ wʋn wa ba'asɛ.»
LUK.21.25	«Bõn-yãlma n wʋn ẽŋɛ wẽntulle, la wõrga, la wõrbiɛ pʋam. La dũnia nẽrba buuri wuu wʋn fabla mɛ zɛ yɛrɩ, ko-kãtɛ ko-mĩ'isi n wʋn tĩi wẽ'era ɩta voole la ĩyã. 
LUK.21.26	La nẽrba wʋn tẽ'esra la bõn-sɛka n wʋn ẽŋɛ dũnia wuu zuo la, tɩ dabeem wʋn botɩ ba palẽŋa ẽkɛ tɩ ba yɛm bɔɩ, se'ere n soe la, bõn-sɛba n boe saazuum wʋn mĩim mɛ. 
LUK.21.27	Wakat-ẽŋa ba wʋn yẽ tɩ Nẽrsaala Dayʋa la boe wara pʋam sẽna la pãn-kãtɛ, tɩ a na'am pãŋa peelem nẽegɛ. 
LUK.21.28	La ya sãn yẽ tɩ bõn-bãna pɔsɛ ɩta, gorge-ya bɩsɛ saazuum, tɩ ya fãarɛ lɛm mɛ.»
LUK.21.29	Azezi makɛ la makrɛ bɔ ba yetɩ: «Bɩsɛ-ya kẽnkãŋa, la tɩɩsɩ wuu. 
LUK.21.30	Ya sãn yẽ tɩ ba võorɔ pusra, ya mẽŋa mi tɩ sigre lɛm mɛ. 
LUK.21.31	Bɛla mẽ, ya sãn yẽ tɩ bõn-bãna ɩta, ya bãŋɛ tɩ wakatɛ lɛm mɛ tɩ Nawẽnnɛ wʋn di na'am nẽrba tẽŋasʋka. 
LUK.21.32	Mam yetɩ ya la sɩra, tɩ bõn-bãna wʋn ɩta mɛ dee tɩ zamãan-ẽna yãŋa tole. 
LUK.21.33	Saazuum la tẽŋa wʋn tole mɛ, la mam yetɔga la kãn malɩn tole.
LUK.21.34	Guuse ya mẽŋa tɩ ya yɛm da yɔɔra la di tɩgɛ, la dã-yũure, la dũni-ẽna vɔm yɛla, tɩ Nẽrsaala Dayʋa la lemŋo daarɛ da wa di'ige ya 
LUK.21.35	wʋ bẽrgɔ la. Se'ere n soe la, daarɛ ẽŋa wʋn wa di'ige nẽrba wuu n boe tẽn-gõŋɔ wã zuo mɛ. 
LUK.21.36	Bɛla, da gĩsra-ya, pʋ'ʋsra-ya Nawẽnnɛ wakatɛ wuu, tɩ ya wʋn yẽ pãŋa tã'agɛ põsɛ bõn-sɛba wuu n wʋn wa ẽŋɛ la, dee tã'agɛ ze'ele Nẽrsaala Dayʋa la nẽŋam.»
LUK.21.37	Azezi daan ẽn zãsna la nẽrba Wẽnde-kãtʋm na wʋntɛɛŋa, tɩ yʋ'ʋŋɔ tɩ a ẽn yese tẽŋa la pʋam sẽŋɛ ka gã'arɛ Oliivi tãŋa la zuo. 
LUK.21.38	La nẽrba wuu lagsrɩ la a zẽ'am Wẽnde-kãtʋm na bulika yʋ'ʋŋɔ yʋ'ʋŋɔ sɛlsra a yetɔga.
LUK.22.1	Borborɩ n ka tarɩ dãbɩllɛ kibsa yʋ'ʋrɛ n de Zɔɔg-basɛ la daan dee la fẽe la a paagɛ. 
LUK.22.2	Tɩ kãabgɔ kẽma nẽŋadõma, la lɔɔ karẽnsãandõma la ɛɛra bãma n wʋn ẽŋɛ se'em kʋ Azezi, dee zɔta nẽrba la dabeem.
LUK.22.3	Tɩ Asũtãana kẽ Azudaasɩ tɩ ba wi'iri Iskariyo n de Azezi karẽnbiisi pia la ayi la nẽra ayɩla sũurum. 
LUK.22.4	Tɩ a sẽŋɛ kãabgɔ kẽma nẽŋadõma, la Wẽnde-kãtɛ la gu'urba nẽŋadõma zẽ'am, ka yele ba ẽŋa n wʋn ẽŋɛ se'em botɩ ba yõkɛ Azezi. 
LUK.22.5	Tɩ ba sũure ẽŋɛ yẽlʋm, tɩ ba yetɩ bãma wʋn bɔ ẽ ligri, 
LUK.22.6	tɩ Azudaasɩ sakɛ, ɛɛra sore tɩ a botɩ ba yõkɛ Azezi tɩ nẽr-kʋʋŋɔ la da bãŋɛ.
LUK.22.7	Borborɩ n ka tarɩ dãbɩllɛ kibsa la daarɛ tɩ ba kʋʋrɩ pebilsi dita Zɔɔg-basɛ kibsa la n daan paagɛ. 
LUK.22.8	Tɩ Azezi tõm Apɩyɛɛrɩ la Azã yetɩ: «Sẽŋɛ-ya ka mãasʋm kibsa la dia tɩ tɩ wa'am wa di.» 
LUK.22.9	Tɩ ba soke ẽ yetɩ: «Bɛ tɩ tɩ wʋn sẽŋɛ ka mãasʋm?» 
LUK.22.10	Tɩ Azezi yele ba yetɩ: «Selse-ya, ya sãn ka kẽ'era tẽŋa la pʋam, ya wʋn tʋ'ʋsɛ bʋraaga n tʋ yoore la ko'om, ya doose ẽ kẽ yi-sɛka tɩ a wʋn kẽ la pʋam. 
LUK.22.11	La ya sãn kẽ, ya yele yidãana la yetɩ: ‹Karẽnsãama la yetɩ, de-sɛka tɩ ẽŋa la a karẽnbiisi la wʋn di Zɔɔg-basɛ kibsa la boe la bɛ?› 
LUK.22.12	A wʋn pa'alɛ ya de-kãtɛ n boe ayẽma zuo, tɩ lɔgrɔ wuu bɔna mĩ. Mãasʋm-ya bilam gu'ura to.» 
LUK.22.13	Tɩ ba sẽŋɛ ka yẽ sɛla woo wʋ Azezi n yele ba se'em na, tɩ ba mãasʋm Zɔɔg-basɛ kibsa la.
LUK.22.14	Tɩ wakatɛ la paagɛ, tɩ Azezi zĩ'ire la a karẽnbiisi pia la ayi la tɩ ba di. 
LUK.22.15	Tɩ a yele ba yetɩ: «Mam ba bɔɔra mɛ la m sũure wuu tɩ mam na yãma di Zɔɔg-basɛ kibs-ẽna wã dee tɩ m yãŋa nãmsɛ. 
LUK.22.16	La mam yetɩ ya mɛ tɩ, mam kãn le di Zɔɔg-basɛ kibsa halɩ tɩ a võorɛ wa ẽŋɛ ba'asɛ Nawẽnnɛ so'olʋm pʋam.» 
LUK.22.17	Dee dɩkɛ bõn-yũula pʋ'ʋsɛ Nawẽnnɛ, dee yetɩ: «To'oge-ya bãna wã pʋɩ taaba yũ. 
LUK.22.18	La mam yetɩ ya mɛ tɩ lɛɛlɛ wã kɔ'ɔn wɛ'ɛsa wuu, mam kãn le yũ viinye biɛ bõn-yũula wã halɩ ka paagɛ wakat-sɛka tɩ Nawẽnnɛ wʋn wa'am wa dita na'am nẽrba tẽŋasʋka.» 
LUK.22.19	Dee dɩkɛ borborɩ pʋ'ʋsɛ Nawẽnnɛ, dee fiise bɔ ba yetɩ: «Ẽna de la mam ĩyã tɩ mam dɩkɛ bɔ yãma ĩyã. Ɩta-ya wãna tẽra mam yelle.» 
LUK.22.20	La ban di kɩ'ɩlɩm na, a dɩkɛ la bõn-yũula yetɩ: «Bõn-yũul-bãna pa'alɩ tɩ Nawẽnnɛ bĩŋe la nõor-paalga, mam zɩɩm n wʋn yese saagɛ bɔ yãma la ĩyã. 
LUK.22.21	La bɩsɛ-ya, sɛka n yetɩ a botɩ ba yõkɛ mam na lagɩm na mam kalam dita. 
LUK.22.22	Nẽrsaala Dayʋa la wʋn ki wʋ Nawẽnnɛ n boorɩ tɩ la ẽŋɛ se'em na. La nẽr-sɛka n wʋn botɩ ba yõkɛ ẽ na wʋn yẽ toogo.» 
LUK.22.23	Tɩ karẽnbiisi la sɔkra taaba tɩ ba bãŋɛ nẽr-sɛka n de ẽ bãma pʋam n yetɩ a ẽŋɛ bɛla.
LUK.22.24	Karẽnbiisi la daan wẽ'erɩ la nõke'ene bɔɔra tɩ ba bãŋɛ bãma pʋam nẽr-sɛka n masɛ tɩ a dɛna nẽr-keko gãnna. 
LUK.22.25	Tɩ Azezi yele ba yetɩ: «Dũni-ẽna na'adõma soe nẽrba la pãŋa, la sɛba n tarɩ ke'eŋo la botɩ nẽrba wi'ira ba tɩ: ‹Sõm-ɩtba›. 
LUK.22.26	La yãma pʋam, la kãn dɛna bɛla. Sɛka n de nẽr-keko yãma pʋam, a ãna wʋ bõn-pɩka la, la sɛka n de nẽŋadãana ãna wʋ tõntõnna. 
LUK.22.27	La ãne n de nẽr-keko gãnna, sɛka n zĩ dita la bɩɩ, sɛka n tõnnɩ bɔ'ɔra ẽ na? La dagɩ sɛka n zĩ dita la? La mam boe ya pʋam wʋ tõntõnna la.
LUK.22.28	Yãma de la nẽrba n mõrgɛ weege bɔna la mam, yel-sɛba n paagɛ mam na pʋam. 
LUK.22.29	Bɛla mam wʋn bɔ ya so'olʋm, wʋ mam Sɔ Nawẽnnɛ n bɔ mam so'olʋm se'em na, 
LUK.22.30	tɩ ya wʋn wa zĩ'ire mam so'olʋm pʋam dita dee yũura la mam, dee zĩ'ire na'am bĩmbĩna zuto di Ɩsrayɛlɩ dõma buuri pia la ayi la sarɩya.»
LUK.22.31	La Azezi yele Asimõ-pɩyɛɛrɩ yetɩ: «Asimõ, Asimõ, bãŋɛ tɩ Asũtãana sose la sore tɩ a makɛ ya bɩsɛ, wʋ nẽra n yeele si yɛsra urgo la. 
LUK.22.32	La mam pʋ'ʋsɛ Nawẽnnɛ mɛ bɔ fɔ, tɩ fõn bɔ mam sɩra la, fʋ da basɛ. La fʋ sãn wa leme wa dɔla mam, fʋ bɔ fʋ sɔbiisi la bʋraanɛ tɩ ba ze'ele kãŋkãŋɛ.» 
LUK.22.33	Tɩ Apɩyɛɛrɩ lerge ẽ yetɩ: «Zuudãana, mam sakɛ mɛ tɩ m kẽ yʋ'a deem la fõn, bɩɩ m ki la fõn.» 
LUK.22.34	Tɩ Azezi yele ẽ yetɩ: «Apɩyɛɛrɩ, mam yetɩ fʋ mɛ tɩ yʋ'ʋŋɔ ẽna wã, fʋ wʋn sɩ'ɩsɛ la nõorɛ atã tɩ fõn ka mi mam, dee tɩ nõ-rɔɔgɔ kaasɛ.»
LUK.22.35	La Azezi soke a karẽnbiisi la yetɩ: «Mam n daan tõm yãma tɩ ya sẽŋɛ ka mõolɛ Nawẽnnɛ yetɔga, tɩ yãma ka dɩkɛ pʋtmãanɛ, la tãmpɔkɔ, la tagra la, sɛla daan pɔ'ɔgɛ ya mɛ bɩɩ?» Tɩ ba lerge yetɩ: «Ayɛɩ.» 
LUK.22.36	Tɩ a yele ba yetɩ: «Lɛɛlɛ wã, la ka le dɛna bɛla. Sɛka n tarɩ pʋtmãanɛ, a dɩkɛ, la sɛka n mẽ tarɩ tãmpɔkɔ, a dɩkɛ. La sɛka n ka tarɩ sʋkɔbgɔ, a koose a fuugo da sʋkɔbgɔ. 
LUK.22.37	Se'ere n soe la, la gʋlsɛ Nawẽnnɛ gõŋɔ pʋam yetɩ: ‹Ba dɩkɛ ẽ naagɛ la tõon-be'ero dõma›. Mam yetɩ ya tɩ la de la mam tɩ bõn-ẽŋa wʋn ẽŋɛ. Asɩra, bõn-sɛka n gʋlsɛ tɔgra mam yelle la, yãŋa wʋn ẽŋɛ mɛ.» 
LUK.22.38	Tɩ ba yetɩ: «Zuudãana, bɩsɛ sʋkɔbrɔ bayi n wãna.» Tɩ a yele ba yetɩ: «Basɛ-ya tɩ la seke ya.»
LUK.22.39	Tɩ Azezi yese sẽŋɛ Oliivi tãŋam wʋ ẽŋa ẽn ɩta se'em na, tɩ a karẽnbiisi la doose ẽ. 
LUK.22.40	La ẽn paagɛ mĩ na, a yele ba yetɩ: «Pʋ'ʋsɛ-ya Nawẽnnɛ tɩ yelle da paagɛ ya tɩ ya lui.» 
LUK.22.41	Dee basɛ ba sẽŋɛ zãagɛ fẽe masɛ wʋ nẽra n wʋn lobe kugre se'em, ka ka dũma tẽŋa pʋ'ʋsra Nawẽnnɛ yetɩ: 
LUK.22.42	«M Sɔ, fʋ sãn bɔɔra, basɛ tɩ nãmsgɔ ẽna tole dee basɛ ma. La, da kãn ẽŋɛ mam n boorɩ se'em, ẽŋɛ fõn boorɩ se'em.» [ 
LUK.22.43	Tɩ malɛka ze'ele saazuum wa'am wa pa'asɛ ẽ pãŋa. 
LUK.22.44	Tɩ Azezi sũure ba sã'am halɩ, tɩ a malɩn tĩi pʋ'ʋsra tɩ a mõrgrɛ tɔgra tẽŋa wʋ zɩɩm na.] 
LUK.22.45	Ẽn daan pʋ'ʋsɛ kɩ'ɩlɩm na, a lebe ka paagɛ a karẽnbiisi la zẽ'am, tɩ ba gĩsri mɛ, ba sũure n sã'am ĩyã, 
LUK.22.46	tɩ a soke ba yetɩ: «Bẽm tɩ yãma gĩsra? Isge-ya pʋ'ʋsɛ Nawẽnnɛ tɩ yelle da paagɛ ya tɩ ya lui.»
LUK.22.47	Azezi n daan ken tɔgra la, tɩ nẽrba zozo'e sẽnna paana. Tɩ Azudaasɩ n de a karẽnbiisi pia la ayi la nẽra ayɩla bɔna ba nẽŋa, sẽŋɛ lɛm Azezi tɩ a kɔkɛ ẽ, pʋ'ʋsɛ ẽ. 
LUK.22.48	Tɩ Azezi yele ẽ yetɩ: «Azudaasɩ, fõn yetɩ fʋ kɔkɛ Nẽrsaala Dayʋa la mɛ botɩ ba yõkɛ ẽ?»
LUK.22.49	Tɩ a karẽnbiisi la n ze a zẽ'a, yẽ lan yetɩ la ẽŋɛ se'em na yetɩ: «Zuudãana, tɩ dɩkɛ tɩ sʋkɔbrɔ la zɛbɛ bɩɩ?» 
LUK.22.50	Tɩ ba nẽra ayɩla dɩkɛ a sʋkɔbgɔ sɛ kãabgɔ kẽma nẽŋadãana tõntõnna zʋʋgɔ tʋbrɛ fiige. 
LUK.22.51	Tɩ Azezi yetɩ: «Basɛ-ya bɛla.» Dee kalʋm bʋraaga la tʋbrɛ la, tɩ a lebe tablɛ. 
LUK.22.52	Dee yele kãabgɔ kẽma nẽŋadõma, la Wẽnde-kãtɛ la gu'urba nẽŋadõma, la kẽma n yetɩ ba yõkɛ ẽ na yetɩ: «Yãma tarɩ la sʋkɔbrɔ, la dasa sẽna tɩ ya yõkɛ mam wʋ mam de la fãara la? 
LUK.22.53	Mam daan boe la ya lɛ mɛ Wẽnde-kãtʋm na daarɛ woo, tɩ ya ka yõkɛ mam. La wakat-ẽna wã ya tã wʋn ẽŋɛ yan boorɩ se'em, se'ere n soe la, la de la lika pãŋa dãana wakatɛ.»
LUK.22.54	La ba yõkɛ Azezi mɛ tarɩ ẽ sẽŋɛ ka kẽ kãabgɔ kẽma nẽŋadãana yire, tɩ Apɩyɛɛrɩ bɔna zãazãarɛ li'isra dɔla. 
LUK.22.55	La ba tʋʋrɛ la bugum yire la zẽnzaka tẽŋasʋka lagsɛ zẽa, tɩ Apɩyɛɛrɩ mẽ lagɩm na ba zẽa. 
LUK.22.56	Tɩ tõntõn-pɔka ayɩla yẽ Apɩyɛɛrɩ n zĩ bugum na zẽ'am, bɩsra ẽ zĩi dee yetɩ: «Bʋra-ẽna mẽ dolɩ la Azezi.» 
LUK.22.57	Tɩ Apɩyɛɛrɩ sɩ'ɩsɛ yetɩ: «Pɔka, mam ka mi ẽ.» 
LUK.22.58	Tɩ la le ẽŋɛ fẽe, tɩ nẽra ayẽma le yẽ ẽ yetɩ: «Fõn mẽ de la ba nẽra ayɩla.» Tɩ Apɩyɛɛrɩ yetɩ: «Bʋraaga, mam dagɩ ba nẽra.» 
LUK.22.59	Tɩ la le ẽŋɛ fẽe masɛ wʋ karf-ayɩla, tɩ nẽra ayɩla le yetɩ: «Asɩra, bʋra-ẽna ẽn dɔla ẽ mɛ, a mẽ de la Galile nẽra.» 
LUK.22.60	Tɩ Apɩyɛɛrɩ yetɩ: «Bʋraaga, mam ka bãŋɛ fõn tɔgɛ se'em na võorɛ.» La ẽn ken bɔna mĩ tɔgra la, tɩ nõ-rɔɔgɔ kɔ'ɔn kaasɛ. 
LUK.22.61	Tɩ Zuudãana la gelge bɩsɛ Apɩyɛɛrɩ. Tɩ Apɩyɛɛrɩ tẽegɛ Zuudãana n yele ẽ yetɩ: «Fʋ wʋn sɩ'ɩsɛ mam nõorɛ atã mɛ zĩna, dee tɩ nõ-rɔɔgɔ kaasɛ la.» 
LUK.22.62	Tɩ Apɩyɛɛrɩ yese yẽŋa ka kɛlla la sũ-sã'aŋɔ zozo'e.
LUK.22.63	Bʋra-sɛba n gu'uri Azezi la daan la ẽ mɛ, dee wẽ ẽ, 
LUK.22.64	dɩkɛ fuugo vile a nẽŋa wẽ ẽ, dee yele ẽ yetɩ: «Bãŋɛ pa'alɛ tɔ sɛka n wẽ fɔ.» 
LUK.22.65	La ba tʋ ẽ na tʋʋrɛ basɛba zozo'e pa'asɛ.
LUK.22.66	La beere n daan wiige, tɩ Zifdõma kẽma, la kãabgɔ kẽma nẽŋadõma, la lɔɔ karẽnsãandõma wuu lagsɛ tɩ ba tarɩ Azezi sẽŋɛ ba sarɩyadia zẽ'am, dee yele ẽ yetɩ: 
LUK.22.67	«Fʋ sãn sɩrɩ dɛna la Krisi tɩ Nawẽnnɛ bĩŋe nõorɛ tɩ a wʋn wa'am na, fʋ yele to.» Tɩ a lerge ba yetɩ: «Mam sãn yele ya, ya kãn sakɛ, 
LUK.22.68	la mam sãn soke ya sokre, ya mẽ kãn lerge mam. 
LUK.22.69	La lɛɛlɛ wã kɔ'ɔn wɛ'ɛsa wuu, Nẽrsaala Dayʋa la wʋn zĩ'ire Nawẽnnɛ n de pãn-kãtɛ dãana la zʋʋgɔ.» 
LUK.22.70	Tɩ ba wuu soke ẽ yetɩ: «Bɛla fõn sɩrɩ de la Nawẽnnɛ Dayʋa?» Tɩ a lerge ba yetɩ: «Yãma n yele se'em na, mam de la bɛla.» 
LUK.22.71	Tɩ ba yetɩ: «Tɩ le ɛɛra la bẽm kaset-dõma? Tõma mẽŋa wõm a nõorɛ yetɔga mɛ.»
LUK.23.1	Tɩ ba wuu tarɩ Azezi sẽŋɛ Apilatɩ zẽ'am 
LUK.23.2	ka dõrɛ ẽ yetɩ: «Tõma yẽ bʋra-ẽna tɩ a boe mĩ dãmna la tɩ tẽŋa wã dee yetɩ ba da yɔɔra lampo bɔ'ɔra Rom na-keko, dee ken yetɩ ẽŋa de la Krisi, ẽŋa de la naba.» 
LUK.23.3	Tɩ Apilatɩ soke ẽ yetɩ: «Fõn de la Zifdõma naba?» Tɩ Azezi lerge ẽ yetɩ: «La de la fõn yele se'em na.» 
LUK.23.4	Tɩ Apilatɩ yele kãabgɔ kẽma nẽŋadõma la, la nẽr-kʋʋŋɔ la yetɩ: «Mam ka yẽ bʋraaga wã yel-sɛka n wʋn botɩ tɩ di a sarɩya.» 
LUK.23.5	Tɩ ba sĩna dee bʋla yetɩ: «A zãsŋɔ la tɩ a pɔsɛ zãsʋm Galile la Zude wa paam kalam na, tarɩ la dãmŋɔ sẽna nẽrba pʋam.»
LUK.23.6	Apilatɩ n wõm bɛla la, a soke mɛ tɩ a bãŋɛ, bʋra-ẽna sãn dɛna Galile nẽra. 
LUK.23.7	La ẽn bãŋɛ tɩ a ze'ele la Galile n de naba A'erɔdɩ so'olʋm pʋam na, tɩ a botɩ ba tarɩ ẽ sẽŋɛ ka bɔ naba A'erɔdɩ. A'erɔdɩ mẽ daan boe la Zerizalɛm wakat-ẽŋa. 
LUK.23.8	La A'erɔdɩ n yẽ Azezi la, a sũure ẽŋɛ yẽlʋm mɛ halɩ, se'ere n soe la, a wõm Azezi yelle tɩ la yuuge mɛ, tɩ a bɔɔra tɩ a yẽ ẽ. A tarɩ pʋtẽ'erɛ tɩ a wʋn tõm na tõon-yãlma tɩ a yẽ. 
LUK.23.9	A'erɔdɩ daan soke Azezi la sokrɩsɩ zozo'e, tɩ a ka lerge ẽ. 
LUK.23.10	Tɩ kãabgɔ kẽma nẽŋadõma, la lɔɔ karẽnsãandõma n boe mĩ na dõrɛ ẽ zozo'e yetɩ, a tõm na be'em. 
LUK.23.11	Tɩ A'erɔdɩ la a sʋdaasɩ yaalɛ ẽ, dɩkɛ fu-sõŋɔ yɛ ẽ, tɩ ba la ẽ, dee tarɩ ẽ lebe ka bɔ Apilatɩ. 
LUK.23.12	Daar-ẽŋa, A'erɔdɩ la Apilatɩ n de bɛ'ɛba la taaba la, lebge la sɩtɔ.
LUK.23.13	Tɩ Apilatɩ wi kãabgɔ kẽma nẽŋadõma, la tẽŋa la kẽma, la nẽrba wuu 
LUK.23.14	yele ba yetɩ: «Yãma tarɩ bʋra-ẽna wa'am wa bɔ mam yetɩ a tarɩ la dãmŋɔ sẽna nẽrba pʋam. La mam n soke ẽ yãma nẽŋam kalam wã, mam ka yẽ a yel-sɛka n botɩ yãma dõrɛ ẽ na. 
LUK.23.15	La A'erɔdɩ mẽ ka yẽ a yelle, bɛla tɩ a tarɩ ẽ leme wa'am wa bɔ tõma. Bʋraaga wã ka tõm be'em n masɛ tɩ ba kʋ ẽ. 
LUK.23.16	Mam wʋn botɩ ba wẽ ẽ mɛ la ka'asa dee basɛ ẽ tɩ a fõrgɛ.» [ 
LUK.23.17	Zɔɔg-basɛ kibsa wakatɛ woo dẽnɩ tɩ Apilatɩ yese sɛba n boe yʋ'a deem nẽra ayɩla basɛ.] 
LUK.23.18	Tɩ ba wuu kɔ'ɔn lagɩm tãsra yetɩ: «Kʋ bʋra-ẽna, dee yese Abarabasɩ bɔ tɔ.» 
LUK.23.19	Abarabasɩ daan dãmɛ na tẽŋa, kʋ nẽra, tɩ ba yõkɛ ẽ yʋ. 
LUK.23.20	Tɩ Apilatɩ le tɔgra la nẽr-kʋʋŋɔ la bɔɔra tɩ a basɛ Azezi. 
LUK.23.21	Tɩ ba zagsɛ, dee kaasra yetɩ: «Ka ẽ dɔ-puurŋa zuo, ka ẽ dɔ-puurŋa zuo.» 
LUK.23.22	Tɩ Apilatɩ le yele ba nõor-atã pʋam yetɩ: «Bẽm be'em tɩ a tõm? Mam ka yẽ yel-sɛka tɩ a tõm tɩ la masɛ tɩ ba kʋ ẽ. Mam wʋn botɩ ba wẽ ẽ na ka'asa dee basɛ ẽ.» 
LUK.23.23	Tɩ ba ken kaasra ke'enke'em yetɩ: «Ka ẽ dɔ-puurŋa zuo.» Tɩ ba kaasga la zo'oge gãŋɛ. 
LUK.23.24	Tɩ Apilatɩ sakɛ ẽŋɛ ban boorɩ se'em na, 
LUK.23.25	yese bʋra-sɛka n daan dãmɛ tẽŋa kʋ nẽra la basɛ, ẽŋa tɩ nẽrba la boorɩ tɩ a basɛ, dee dɩkɛ Azezi bɔ sʋdaasɩ tɩ ba ẽŋɛ ẽ nẽrba la n boorɩ se'em na.
LUK.23.26	Ban tarɩ Azezi wɛ'ɛsa la, ba tʋ'ʋsɛ la Sirɛnɩ tẽŋa bʋraaga yʋ'ʋrɛ n de Asimõ n ze'ele va'am lɛmna, tɩ ba yõkɛ ẽ botɩ a to'oge dɔ-puurŋa la buke dɔla Azezi poore. 
LUK.23.27	La nẽr-kʋʋŋɔ n dolɩ ẽ, tɩ pɔgsɩ kɛlla fabla wẽ'era nupʋ'ʋrɔ a ĩyã. 
LUK.23.28	Tɩ Azezi wẽrgɛ ba bɔba yele ba yetɩ: «Zerizalɛm pɔgsɩ, da kɛlla-ya mam ĩyã, kɛlla-ya ya mẽŋa la ya kɔma ĩyã. 
LUK.23.29	Se'ere n soe la, dabsa sẽna tɩ ba wʋn yetɩ: ‹Pɔg-kõndɔgrɩba, la sɛba n ka dɔgɛ, sɛba tɩ kɔma ka mõgɛ ba bĩ'isum tarɩ zu-yẽlga.› 
LUK.23.30	La nẽrba wʋn wa yele tãnsɩ tɩ ba lui dĩ ba, dee yele kũnkũma yetɩ, ba lile ba. 
LUK.23.31	Se'ere n soe la, ba sãn ɩta dɔ-mã'asa wãna, la wʋn ẽŋɛ dɔ-kɛ'ɛsɩ la wãne?»
LUK.23.32	La ba tarɩ la tõon-be'ero dõma bayi sẽŋɛ tɩ ba lagɩm ba la Azezi kʋ. 
LUK.23.33	La ba paagɛ la zẽ'a tɩ ba wi'iri tɩ Zuwaŋrɛ, bilam tɩ ba ka Azezi dɔ-puurŋa zuo, dee ka tõon-be'ero dõma bayi la dɔ-puursi zuto, ayɩla a zʋʋgɔ bɔba, ayɩla a gɔbga bɔba. 
LUK.23.34	Tɩ Azezi yetɩ: «M Sɔ, basɛ ba tõon-be'ero taalɛ, tɩ ba ka mi ban ɩtɩ sɛla.» Tɩ ba dɩkɛ a futo tɩ ba pʋɩ taaba, pɔsɛ tɩ ba bãŋɛ nẽra woo n wʋn to'oge fu-sɛka. 
LUK.23.35	La nẽrba la ze la bilam bɩsra ẽ, tɩ Zifdõma kẽma la la'ara ẽ yetɩ: «A fãagɛ nẽrba basɛba mɛ, a sãn sɩrɩ dɛna la Krisi tɩ Nawẽnnɛ looge la, a fãagɛ a mẽŋa.» 
LUK.23.36	Tɩ sʋdaasɩ la mẽ la'ara ẽ, lɛm dɩkɛ dã-mĩ'isgo bɔ ẽ 
LUK.23.37	yetɩ: «Fʋ sãn dɛna Zifdõma naba, fãagɛ fʋ mẽŋa.» 
LUK.23.38	La ba gʋlsɛ la gʋlsgɔ lablɛ a zuum yetɩ:
LUK.23.38	«Ẽna wã de la
LUK.23.38	Zifdõma naba la.»
LUK.23.39	Tɩ tõon-be'ero dõma la n boe dɔ-puursi zuto la ayɩla tʋ Azezi yetɩ: «Dagɩ fõn de Krisi la? Fãagɛ fʋ mẽŋa dee fãagɛ tõma.» 
LUK.23.40	Tɩ ayẽma la tãsɛ a tadãana la yetɩ: «Fõn ka zotɩ Nawẽnnɛ? Ba wʋn kʋ tõma wuu mɛ. 
LUK.23.41	La sãn dɛna tõma, tõma n tõm tõon-be'ero la, la masɛ mɛ tɩ ba kʋ tõma, la nẽr-ẽna wã ka ẽŋɛ sɛla n de be'em.» 
LUK.23.42	Dee yele Azezi yetɩ: «Fʋ sãn wa dita fʋ na'am na, fʋ tẽegɛ m yelle.» 
LUK.23.43	Tɩ Azezi yele ẽ yetɩ: «Mam yetɩ fʋ la sɩra, tɩ zĩna nõo fʋ wʋn bɔna la mam Nawẽnnɛ yire.»
LUK.23.44+LUK.23.45	La daan de wʋ wʋntɛɛŋa zuu-tẽŋasʋka, tɩ tẽŋa la wuu lebge lika, tɩ wʋntɛɛŋa ka le yẽkɛ halɩ ka paagɛ zaanõorɛ karf-atã. Tɩ fuugo la n yuli Wẽnde-kãtɛ la pʋam beŋe zẽ'e-sõŋɔ la ãagɛ pʋsʋka. 
LUK.23.46	Tɩ Azezi tɔgɛ ke'enke'em yetɩ: «M Sɔ, mam basrɩ m sɩa la fõn nu'usum.» A yele la bɛla dee ki.
LUK.23.47	Tɩ Rom sʋdaasɩ kɛ'ɛma yẽ lan ẽŋɛ se'em na, nã'asra Nawẽnnɛ yetɩ: «Asɩra, bʋraaga wã de la nẽr-sõŋɔ.» 
LUK.23.48	La nẽr-kʋʋŋɔ la wuu n wa'am tɩ ba bɩsɛ lan wʋn ẽŋɛ se'em na, yẽ lan ẽŋɛ se'em na mɛ. Tɩ ba lebe kulla, dee wẽ'era nupʋ'ʋrɔ. 
LUK.23.49	La nẽr-sɛba wuu n mi Azezi, la pɔg-sɛba n doose ẽ halɩ Galile wa'am na, ze la kẽnkɛrŋa bɩsra lan ɩtɩ se'em na.
LUK.23.50	Bʋraaga ayɩla yʋ'ʋrɛ n daan de Azozɛfʋ. A de la Arimate tẽŋa nẽra, dee dɛna Zifdõma sarɩyaditba nẽra ayɩla. A de la nẽr-sõŋɔ tɩ a ɩrgɔ wuu masɛ, 
LUK.23.51	la a daan gu'uri mɛ tɩ Nawẽnnɛ wa'am wa di na'am nẽrba tẽŋasʋka. La ba sarɩyaditba la n daan looge yɛm tɩ ba ẽŋɛ se'em na, a daan ka sakɛ. 
LUK.23.52	Azezi n ki la, ẽŋa n sẽŋɛ Apilatɩ zẽ'am ka sose Azezi kũm na, tɩ Apilatɩ sakɛ. 
LUK.23.53	Tɩ a sike kũm na vile ẽ na tãnnɛ tarɩ ka bĩŋe yɔɔgɔ tɩ ba tũ tãmpĩa ĩyã nãn ka laagɛ nẽra mĩ pʋam. 
LUK.23.54	La de la daar-ẽŋa tɩ Zifdõma mãasnɩ ba vo'osgo daarɛ. Wẽnnɛ sãn kẽ tɩ ba vo'osgo daarɛ wʋn pɔsɛ.
LUK.23.55	Tɩ pɔg-sɛba n doose Azezi Galile wa'am na, doose Azozɛfʋ sẽŋɛ ka yẽ yɔɔgɔ la, dee yẽ ban bĩŋe Azezi kũm na se'em, 
LUK.23.56	dee lebe kule ka mãasʋm tɩdarɛ kaam buuri to'oto'ore tɩ ba tarɩ wa ẽŋɛ kũm na. La vo'osgo daarɛ la ba vo'ose wʋ Amoyisi lɔɔ la n bɔ nõorɛ se'em na.
LUK.24.1	Lasrɩ daarɛ bulika yʋ'ʋŋɔ yʋ'ʋŋɔ tɩ pɔgsɩ la isge dɩkɛ kaam na tɩ ba mãasʋm na tarɩ sẽŋɛ yɔɔm na. 
LUK.24.2	Ban paagɛ la, ba yẽ tɩ kugre la tɩ ba dɩkɛ lige yɔɔgɔ nõorɛ la bilge mɛ gã kẽnkɛrŋa. 
LUK.24.3	Tɩ ba kẽ yɔɔgɔ la pʋam bɩsɛ ka yẽ Zuudãana Azezi kũm na. 
LUK.24.4	Tɩ ba zɛ yɛrɩ, bilam mẽŋa tɩ ba yẽ bʋraasɩ bayi n ze lɛm ba, yɛ futo tɩ ba yẽgra. 
LUK.24.5	Tɩ pɔgsɩ la palẽŋa ẽkɛ, tɩ ba suure ba zuto tẽŋa. Tɩ bʋraasɩ la soke ba yetɩ: «Bẽm tɩ yãma ɛɛra nẽr-sɛka n vɔɩ sɛba n ki zẽ'am? 
LUK.24.6	A ka boe kalam. A vo'oge mɛ. Tẽegɛ-ya ẽŋa n daan nãn boe Galile dee yele ya se'em na, 
LUK.24.7	a yetɩ, ba wʋn yõkɛ Nẽrsaala Dayʋa la mɛ tarɩ ka bɔ tõon-be'ero dõma, tɩ ba ka ẽ dɔ-puurŋa zuo, la dabsa atã daarɛ, a wʋn vo'oge mɛ.» 
LUK.24.8	Tɩ ba yãŋa tẽegɛ a yetɔga la, 
LUK.24.9	ze'ele yɔɔm na lebe kule ka yele a karẽnbiisi pia la ayɩla la, la nẽrba basɛba la wuu lan ẽŋɛ se'em na wuu.
LUK.24.10	Ba daan de la Amaari n ze'ele Magdala, la Azanɩ, la Azakɩ ma Amaari, la pɔgsɩ basɛba, bãma n daan tɔgɛ yel-bãna bɔ Azezi karẽnbiisi pia la ayɩla la. 
LUK.24.11	La ba daan tẽ'esɛ tɩ pɔgsɩ la n yele ba se'em na ka tarɩ võorɛ, tɩ ba ka sakɛ tɩ la de sɩra. 
LUK.24.12	La Apɩyɛɛrɩ isge mɛ zoe sẽŋɛ yɔɔm na ka veese bɩsɛ, yẽ tãna la mã'a, lebe kule ka zɛ yɛrɩ bõn-sɛba n ẽŋɛ la ĩyã.
LUK.24.13	Daar-ẽŋa mẽŋa tɩ Azezi karẽnbiisi bayi wɛ'ɛsa tẽŋa ayɩla yʋ'ʋrɛ n de Emayusi. Bilam na Zerizalɛm zãagɛ masɛ wʋ kilomẽtrɩ pia la ayɩla. 
LUK.24.14	Ba daan tɔgrɩ la taaba bõn-sɛba wuu n ẽŋɛ la yelle. 
LUK.24.15	La ban daan sõsrɩ la taaba la, tɩ Azezi lɛm ba, tɩ ba lagɩm sẽnna. 
LUK.24.16	La ba yɛm lige mɛ, tɩ ba ka bãŋɛ ẽ. 
LUK.24.17	Tɩ a soke ba yetɩ: «Bẽm yelle tɩ yãma sẽnna dee tɔgra la taaba?» Tɩ ba ze'ele zũŋe ba nẽnsɩ. 
LUK.24.18	Tɩ ba nẽra ayɩla yʋ'ʋrɛ n de Akleopasɩ soke ẽ yetɩ: «Fõn mã'a n boe Zerizalɛm ka bãŋɛ bõn-sɛka n ẽŋɛ dabsa wã pʋam?» 
LUK.24.19	Tɩ a soke ba yetɩ: «Bẽm ẽŋɛ?» Tɩ ba yele ẽ yetɩ: «Azezi n ze'ele Nazarɛtɩ la, a de la Nawẽnnɛ nõtɔ'ɔsa n tarɩ pãŋa a tõoma la a yetɔga pʋam, Nawẽnnɛ la nẽrba wuu nifum. 
LUK.24.20	Tɩ tõma kãabgɔ kẽma nẽŋadõma, la tẽŋa la kẽma botɩ ba yõkɛ ẽ, di a sarɩya yetɩ ba kʋ ẽ, tɩ ba ka ẽ dɔ-puurŋa zuo, tɩ a ki. 
LUK.24.21	La tõma daan tarɩ pʋtẽ'erɛ tɩ la de la ẽŋa n wʋn fãagɛ Ɩsrayɛlɩ dõma la. La zĩna de la dabsa atã n wãna tɩ yel-ẽna wã ẽŋɛ. 
LUK.24.22	La tõma pɔgsɩ basɛba n botɩ tõma palẽŋa ẽkɛ. Ba isge la bulika yʋ'ʋŋɔ yʋ'ʋŋɔ sẽŋɛ yɔɔm na, 
LUK.24.23	leme wa yele tõma yetɩ bãma ka yẽ kũm na, bãma yẽ la malɛkadõma, tɩ ba yele bãma yetɩ a vo'oge mɛ. 
LUK.24.24	Tɩ tõma nẽrba basɛba mẽ sẽŋɛ yɔɔm na, ka yẽ tɩ la sɩrɩ ãn wʋ pɔgsɩ la n yele se'em na. La ba ka yẽ Azezi.»
LUK.24.25	Tɩ Azezi yele ba yetɩ: «Yɛm-ka-like dõma, bẽm tɩ ya ka bɔ Nawẽnnɛ nõtɔ'ɔsrɩba n yʋʋn yele se'em na wuu sɩra tɔtɔ? 
LUK.24.26	La ka masɛ nɩ tɩ Krisi nãmsɛ la bõn-bãna wuu, dee yãŋa di a na'am na?» 
LUK.24.27	Tɩ a yãŋa pa'alɛ ba bõn-sɛba wuu n gʋlsɛ tɔgra ẽŋa yelle Nawẽnnɛ gõnnɔ la pʋam, a pɔsɛ pa'alɛ la Amoyisi, la Nawẽnnɛ nõtɔ'ɔsrɩba la wuu n gʋlsɛ la võorɛ n de se'em.
LUK.24.28	La ban daan sẽŋɛ ka lɛm tẽn-sɛka tɩ ba we la, a ẽŋɛ wʋ a boorɩ tɩ a tole mɛ na. 
LUK.24.29	Tɩ ba sose ẽ yetɩ: «Doose tõma kẽ gã'arɛ, se'ere n soe la, wẽnnɛ kẽ mɛ, zẽ'a boe mĩ sɔbra mɛ.» Tɩ a sakɛ doose ba kẽ. 
LUK.24.30	La ba daan zĩ'ire mɛ tɩ ba di, tɩ Azezi dɩkɛ borborɩ pʋ'ʋsɛ Nawẽnnɛ, dee fiise bɔ ba. 
LUK.24.31	Tɩ ba yɛm yãŋa like, tɩ ba bãŋɛ ẽŋa n de nẽr-sɛka. Tɩ a bɔɩ ba nẽŋam bilam mẽŋa. 
LUK.24.32	Tɩ ba yɛta taaba yetɩ: «Ẽŋa n tɔgɛ yetɔga la pa'alɛ tõma, dee tɔgra yel-sɛba n boe Nawẽnnɛ gõŋɔ pʋam pa'ala tõma sore zuo la, tõma sũure ka ẽŋɛ yẽlʋm zo'oge sɩra?»
LUK.24.33	Tɩ ba isge wakat-ẽŋa lebe Zerizalɛm ka yẽ a karẽnbiisi pia la ayɩla la, la sɛba n boe ba zẽ'am na tɩ ba lagsɛ taaba mɛ. 
LUK.24.34	Tɩ ba yele ba yetɩ: «Tɩ Zuudãana la sɩrɩ vo'oge mɛ, Asimõ yẽ ẽ mɛ.» 
LUK.24.35	Tɩ nẽrba bayi la mẽ yele ba bõn-sɛba n ẽŋɛ sore la zuo, la ẽŋa n fiisri borborɩ la, bãma n bãŋɛ ẽ se'em.
LUK.24.36	Ban boe mĩ tɔgra bɛla la, tɩ Azezi darɛ wa'am wa zɛ ba tẽŋasʋka, yele ba yetɩ: «Sũ-mã'asʋm bɔna la ya.» 
LUK.24.37	Tɩ dabeem yõkɛ ba, tɩ ba palẽŋa ẽkɛ, tɩ ba tẽ'esɛ tɩ bãma yẽ la ki-isgne. 
LUK.24.38	Tɩ a yele ba yetɩ: «Bẽm tɩ ya palẽŋa ẽkɛ, tɩ ya tẽ'esra pʋtẽ'era bʋyi bʋyi? 
LUK.24.39	Bɩsɛ-ya mam nu'usi, la mam nãma, la de la mam. Sa'abɛ-ya mam bɩsɛ, ki-isgne ka tarɩ nẽnnɔ, la kõba, wʋ yãma n yẽ mam n tarɩ se'em wã.» 
LUK.24.40	A tɔgɛ bɛla dee pa'alɛ ba la a nu'usi, la a nãma. 
LUK.24.41	Ba sũure n ãn yẽlʋm dee tɩ la di'ige ba, tɩ ba ken ka bɔ sɩra, tɩ a soke ba yetɩ: «Yãma tarɩ sɛla wʋn di kalam mɛ bɩɩ?» 
LUK.24.42	Tɩ ba dɩkɛ zũn-sẽ'enɛ bɔ ẽ. 
LUK.24.43	Tɩ a to'oge obe ba nifum bilam.
LUK.24.44	Bɛla poorʋm, a yele ba yetɩ: «Mam n daan ken bɔna la yãma la, mam n yele ya bõn-sɛba la n wãna. Mam daan yele ya yetɩ: Dẽnɩ tɩ bõn-sɛba wuu n gʋlsɛ mam yelle Amoyisi lɔɔ gõnnɔ pʋam, la Nawẽnnɛ nõtɔ'ɔsrɩba gõnnɔ pʋam, la yõoma gõnnɔ pʋam na ẽŋɛ.» 
LUK.24.45	Tɩ Azezi like ba yɛm tɩ ba bãŋɛ bõn-sɛba n boe Nawẽnnɛ gõnnɔ pʋam na võorɛ, 
LUK.24.46	yele ba yetɩ: «La gʋlsɛ yetɩ, Krisi la wʋn nãmsɛ mɛ ki, la dabsa atã daarɛ a wʋn vo'oge mɛ. 
LUK.24.47	Ẽŋa yʋ'ʋrɛ ĩyã tɩ ba wʋn pɔsɛ Zerizalɛm mõolɛ bɔ buuri wuu yetɩ, ba teege yɛm basɛ tõon-be'ero, tɩ Nawẽnnɛ wʋn basɛ ba tõon-be'ero taalɛ. 
LUK.24.48	Yãma n de bõn-bãma wuu kaset-dõma wʋn pa'alɛ nẽrba wuu. 
LUK.24.49	La mam wʋn tõm sɛka tɩ mam Sɔ daan bĩŋe nõorɛ bɔ ya la, tɩ a wa'am wa bɔna la ya. Bɔna-ya Zerizalɛm gu'ura halɩ tɩ a ze'ele saazuum wa'am wa bɔ ya pãŋa.»
LUK.24.50	Bɛla poorʋm, Azezi tarɩ ba mɛ tẽŋa la pʋam yese sẽŋɛ ka lɛm Betani, zẽkɛ a nu'usi saazuum kã kã'a-sõma bɔ ba. 
LUK.24.51	Ẽŋa n boe mĩ kã'ara kã'a-sõma bɔ'ɔra ba la, a basɛ ba mɛ dee zom Nawẽnnɛ yire. 
LUK.24.52	Tɩ karẽnbiisi la ka dũma tẽŋa nã'asɛ ẽ, dee lebe Zerizalɛm la sũ-yẽlga zozo'e. 
LUK.24.53	Ba daan boe la Wẽnde-kãtʋm na daarɛ woo pẽgra Nawẽnnɛ.
JHN.1.1	Pĩ'iluŋo wakatɛ, Yetɔga la põn bɔna mɛ. La Yetɔga la yʋʋn boe la Nawẽnnɛ zẽ'am. Ẽŋa la Nawẽnnɛ de la bʋyɩla. 
JHN.1.2	A põn bɔna la Nawẽnnɛ zẽ'am pĩ'iluŋo wakatɛ. 
JHN.1.3	Nawẽnnɛ la ẽŋa n yʋʋn nãam sɛla woo. Sɛla sɛla ka boe tɩ Nawẽnnɛ la ẽŋa ka nãam. 
JHN.1.4	Ẽŋa n de vɔm dãana. La de la ẽŋa n botɩ nẽrsaalba yẽta peelem. 
JHN.1.5	Peelem na nẽegɛ lika pʋam mɛ, la lika ka yãŋɛ kĩŋe ẽ.
JHN.1.6	Nawẽnnɛ daan tõm na nẽra ayɩla, a yʋ'ʋrɛ de la Azã. 
JHN.1.7	A wa'am tɩ a tɔgɛ la peelem na yelle pa'alɛ nẽrba tɩ ba wuu wʋn tã'agɛ bɔ ẽ sɩra. 
JHN.1.8	Azã mẽŋa dagɩ peelem na, la a wa'am tɩ a tɔgɛ la sɛka n de peelem na yelle pa'alɛ nẽrba.
JHN.1.9	Sɛka n de peelem sɩra sɩra la, ze'ele la Nawẽnnɛ zẽ'am wa'am dũnia zuo. Ẽŋa n nẽegɛ tɩ nẽrsaalba wuu yẽta peelem. 
JHN.1.10	Sɛka n de peelem na daan wa bɔna la dũnia zuo. Nawẽnnɛ la ẽŋa n yʋʋn nãam dũnia. Baa la bɛla, nẽrsaalba ka boorɩ tɩ ba bãŋɛ ẽ. 
JHN.1.11	A daan wa'am na a mẽŋa tẽŋa pʋam, la a nẽrba la ka to'oge ẽ. 
JHN.1.12	La sɛba wuu n to'oge ẽ bɔ ẽ sɩra la, a bɔ ba nõorɛ mɛ tɩ ba lebge Nawẽnnɛ kɔma. 
JHN.1.13	Ba ka lebge Nawẽnnɛ kɔma wʋ nẽrsaalba n dɔgrɩ se'em na, la ka de ĩyã n boorɩ se'em, bɩɩ nẽrsaala n boorɩ se'em. La de la Nawẽnnɛ mẽŋa n botɩ ba lebge a kɔma.
JHN.1.14	Sɛka n de Yetɔga la daan lebge la nẽrsaala, kẽ'era tõma tẽŋasʋka. Tõma yẽ a na'am pãŋa mɛ, na'am pãŋa n de Nawẽnnɛ Bi-yẽŋa n ze'ele a Sɔ zẽ'am na'am pãŋa. La Nawẽnnɛ yel-sõnnɛ, la a sɩra wuu boe la a zẽ'am.
JHN.1.15	La de la ẽŋa yelle tɩ Azã daan tɔgɛ ke'enke'em yetɩ: «Ẽna n de sɛka tɩ mam põn tɔgɛ a yelle yetɩ, nẽra ayẽma n boe mam poorʋm sẽna, ẽŋa gãnnɩ mam mɛ, se'ere n soe la, a dẽŋɛ mam mɛ bɔna.»
JHN.1.16	Ẽŋa n botɩ tõma wuu yẽta yel-sõnnɛ woo yel-sõnnɛ, ẽn ba tara Nawẽnnɛ yel-sõnnɛ na ĩyã.
JHN.1.17	Nawẽnnɛ bɔ a lɔɔ la Amoyisi, tɩ a bɔ tõma. La, la sãn dɛna Nawẽnnɛ yel-sõnnɛ, la a sɩra la, la doose la Azezi-krisi tɩ a bɔ tõma. 
JHN.1.18	Nẽra nẽra nãn ka yẽ Nawẽnnɛ. La de la Nawẽnnɛ Bi-yẽŋa la n boe la ẽ lɛ n botɩ tõma bãŋɛ ẽ, ẽŋa la Nawẽnnɛ de la bʋyɩla.
JHN.1.19	Azã n daan bɔ kaseto se'em n wãna: Zifdõma nẽŋadõma sɛba n kẽ'erɩ Zerizalɛm na daan tõm na ba kãabgɔ kẽma, la Leviti dõma tɩ ba sẽŋɛ Azã zẽ'am, ka soke ẽ yetɩ: «Fõn de la ãne?» 
JHN.1.20	Tɩ Azã tɔgɛ ba vẽelga yetɩ: «Mam dagɩ Krisi tɩ Nawẽnnɛ tõm na.»
JHN.1.21	Tɩ ba le soke ẽ yetɩ: «Fõn de la ãne? Fõn de la A'eli bɩɩ?» Tɩ a lerge ba yetɩ: «Mam dagɩ A'eli.» Tɩ ba le soke ẽ yetɩ: «Fõn de la Nawẽnnɛ nõtɔ'ɔsa la n yetɩ a wa'am na bɩɩ?» Tɩ a yetɩ: «Ayɛɩ.»
JHN.1.22	Tɩ ba le soke ẽ yetɩ: «Bɛla fõn de la ãne? Tɩ tɩ tarɩ fõn lerge se'em na, sẽŋɛ ka tɔgɛ pa'alɛ sɛba n tõm tõma la. Fõn mẽŋa yetɩ fõn de la ãne?»
JHN.1.23	Ban soke ẽ bɛla la, tɩ Azã lerge ba yetɩ: «Mam de la sɛka n mõolɛ weem tɔgra ke'enke'em yetɩ:
JHN.1.23	‹Malgɛ-ya sore tɩ a dɛna tẽntẽa bɔ Zuudãana la› »,
JHN.1.23	wʋ Nawẽnnɛ nõtɔ'ɔsa A'ezayi n yʋʋn põn yele se'em na.
JHN.1.24	Nẽr-sɛba n daan sẽŋɛ Azã zẽ'am na, Farisi dõma n daan tõm ba. 
JHN.1.25	Tɩ ba daan soke ẽ yetɩ: «Fõn sãn dagna Krisi la, bɩɩ A'eli, bɩɩ Nawẽnnɛ nõtɔ'ɔsa la, bẽm tɩ fõn misra nẽrba ko'om pʋam?» 
JHN.1.26	Tɩ Azã lerge ba yetɩ: «La sãn dɛna mam, mam misri ya la ko'om pʋam, la nẽra ayɩla n boe ya tẽŋasʋka tɩ ya ka mina ẽ. 
JHN.1.27	Ẽŋa wa bɔna la mam poorʋm, la mam ka masɛ tɩ m pirge a tagra.»
JHN.1.28	Bõn-bãna wuu daan ẽŋɛ la Betani, Zʋrdẽ kʋlaa la doone, zẽ'e-sɛka tɩ Azã daan misri nẽrba ko'om pʋam na.
JHN.1.29	Tɩ beere wiige, tɩ Azã yẽ Azezi n sẽm a zẽ'am. Tɩ a yetɩ: «Bɩsɛ-ya, ẽna n de Nawẽnnɛ Pebila n yesrɩ nẽrsaalba tõon-be'ero basra. 
JHN.1.30	La de la ẽŋa yelle tɩ mam daan yele yetɩ: ‹Nẽra n wa bɔna mam poorʋm dɛna nẽr-keko gãnna mam na, se'ere n soe la, a dẽŋɛ mam mɛ bɔna.› 
JHN.1.31	Mam daan ka mi ẽn de sɛka, la mam wa'am wa misra la nẽrba ko'om pʋam, tɩ m botɩ Ɩsrayɛlɩ dõma bãŋɛ ẽ.»
JHN.1.32	Azã le tɔgɛ yetɩ: «Mam yẽ tɩ Nawẽnnɛ Sɩa n ze'ele Nawẽnnɛ yire sigra ãna wʋ na'adawenne, wa zoole a zuo. 
JHN.1.33	La mam daan ka mi ẽ, la Nawẽnnɛ n tõm mam tɩ m mise nẽrba ko'om pʋam na, yele mam tɩ: ‹Fʋ sãn wa yẽ Nawẽnnɛ Sɩa n sige zoole sɛka zuo la, la de la ẽŋa n misri nẽrba Nawẽnnɛ Sɩa la pʋam.› 
JHN.1.34	La mam yẽ ẽ mɛ, bɔ kaseto yetɩ, ẽŋa n de Nawẽnnɛ Dayʋa la.»
JHN.1.35	Tɩ beere wiige, tɩ Azã daan le zɛ bilam la a karẽnbiisi bayi, 
JHN.1.36	yẽ Azezi n sẽnnɩ, tɩ a yetɩ: «Nawẽnnɛ Pebila la n wãna.» 
JHN.1.37	Tɩ a karẽnbiisi bayi la wõm ẽn yele se'em na, isge dɔla Azezi. 
JHN.1.38	Tɩ Azezi gelge yẽ ban dolɩ ẽ, soke ba yetɩ: «Yãma eerɩ la bẽm?» Tɩ ba soke ẽ yetɩ: «Rabi, fõn kẽ'erɩ la bɛ?» (Rabi võorɛ de la karẽnsãama.) 
JHN.1.39	Tɩ Azezi lerge ba yetɩ: «Wa'am-ya tɩ ya wʋn yẽ.» Tɩ ba doose sẽŋɛ ka yẽ ẽn kẽ'erɩ zẽ'a na, daan weege bɔna a zẽ'am daar-ẽŋa, la daan de wʋ wẽngɛlŋa karf-anaasɩ.
JHN.1.40	Nẽrba bayi la n wõm Azã n tɔgɛ Azezi yelle se'em doose ẽ na, ayɩla yʋ'ʋrɛ de la A'ãndre, a de la Asimõ-pɩyɛɛrɩ yɩbga. 
JHN.1.41	Tɩ A'ãndre dẽŋɛ sẽŋɛ ka yẽ a kẽema Asimõ-pɩyɛɛrɩ, yele ẽ yetɩ: «Tõma yẽ Mesi la. La boorɩ tɩ la yetɩ Krisi.» (A võorɛ de la sɛka tɩ Nawẽnnɛ looge.) 
JHN.1.42	Tɩ a daan tarɩ Asimõ sẽŋɛ Azezi zẽ'am, tɩ Azezi bɩsɛ ẽ, dee yetɩ: «Fõn de la Azã bia Asimõ. Ba wʋn wi'ira fʋ tɩ Asefasɩ, bɩɩ Apɩyɛɛrɩ.» (A võorɛ de la tãmpĩa.)
JHN.1.43	Tɩ beere wiige, tɩ Azezi bɔɔra tɩ a sẽŋɛ Galile, yẽ Afilipi yele ẽ yetɩ: «Dɔla mam.» 
JHN.1.44	Afilipi ze'ele la Betisayida tẽŋa, A'ãndre la Apɩyɛɛrɩ mẽ ze'ele la bilam. 
JHN.1.45	Tɩ Afilipi sẽŋɛ ka yẽ Anatanayɛlɩ, yele ẽ yetɩ: «Tõma yẽ sɛka tɩ Amoyisi yʋʋn gʋlsɛ a yelle lɔɔ gõnnɔ pʋam, tɩ a yelle ken gʋlsɛ Nawẽnnɛ nõtɔ'ɔsrɩba gõnnɔ pʋam na. A de la Azezi n ze'ele Nazarɛtɩ tẽŋa, Azozɛfʋ dayʋa.» 
JHN.1.46	Tɩ Anatanayɛlɩ yele ẽ yetɩ: «Bõn-sõŋɔ tã wʋn ze'ele Nazarɛtɩ?» Tɩ Afilipi lerge ẽ yetɩ: «Yi wa'am wa bɩsɛ.»
JHN.1.47	Tɩ Azezi yẽ Anatanayɛlɩ n sẽm a zẽ'am, tɩ a tɔgɛ a yelle yetɩ: «Ẽna de la Ɩsrayɛlɩ nẽra sɩra sɩra n ka tarɩ yelle.» 
JHN.1.48	Tɩ Anatanayɛlɩ yele ẽ yetɩ: «Fõn ẽŋɛ la wãne mina mam?» Tɩ Azezi lerge ẽ yetɩ: «Fõn boe kẽnkãŋa la tẽŋa, lan dẽŋɛ Afilipi n wʋn wi fʋ la, mam yẽ fʋ mɛ.» 
JHN.1.49	Tɩ Anatanayɛlɩ lerge ẽ yetɩ: «Karẽnsãama, fõn de la Nawẽnnɛ Dayʋa, la Ɩsrayɛlɩ dõma naba.» 
JHN.1.50	Tɩ Azezi yele ẽ yetɩ: «Mam n yele fõn tɩ mam yẽ fõn boe kẽnkãŋa tẽŋa la ĩyã, tɩ fʋ bɔ mam sɩra? Fʋ wʋn yẽ bõn-kãra n gãnnɩ bõn-bãna.» 
JHN.1.51	Dee yele ẽ yetɩ: «Mam yetɩ ya la sɩra, tɩ ya wʋn yẽ Nawẽnnɛ yire n yo'oge, tɩ Nawẽnnɛ malɛkadõma zɔnna dee sigra Nẽrsaala Dayʋa la zuo.»
JHN.2.1	La dabsa atã daarɛ, pɔgdire kibsa n daan boe Kana, Galile so'olʋm pʋam. Tɩ Azezi ma daan bɔna mĩ. 
JHN.2.2	Tɩ ba mẽ wi Azezi la a karẽnbiisi, tɩ ba wa'am kibsa la. 
JHN.2.3	Tɩ dãam daan pɔ'ɔgɛ, tɩ Azezi ma yele ẽ yetɩ: «Dãam na pɔ'ɔgɛ mɛ.» 
JHN.2.4	Tɩ Azezi lerge ẽ yetɩ: «M ma, dagɩ fõn wʋn yele mam, mam n wʋn ẽŋɛ se'em. Mam wakatɛ nãn ka paagɛ.» 
JHN.2.5	Tɩ Azezi ma la yele tõntõnɩba la yetɩ: «Ẽŋa n yetɩ ya ẽŋɛ se'em wuu, ya ẽŋɛ.»
JHN.2.6	La kuga dʋgrɔ bayoobɩ n daan boe mĩ tɩ Zifdõma daan tara pɛɛra ba mẽŋa wʋ ba sisgo n yetɩ ba ɩta se'em na. Ko'om lɩtrɩ pinii bɩɩ kɔbga n daan pɩtɩ dʋkɔ ayɩla. 
JHN.2.7	Tɩ Azezi yele ba yetɩ: «Ãgɛ-ya ko'om pɩrɛ dʋgrɔ la.» Tɩ ba ãgɛ pɩrɛ ba. 
JHN.2.8	Tɩ Azezi yele ba yetɩ: «Kãbgɛ-ya tarɩ ka bɔ sɛka n bɩsrɩ dia yelle la.» Tɩ ba kãbgɛ tarɩ ka bɔ ẽ. 
JHN.2.9	La sɛka n bɩsrɩ dia la yelle la n leme ko'om na, ba lebge la dãam, tɩ a ka mina ban ze'ele zẽ'a. La tõntõnɩba la n ãgɛ ko'om na mi mɛ. Tɩ sɛka n bɩsrɩ dia la yelle la wi pɔgdita la, 
JHN.2.10	yele ẽ yetɩ: «Nẽra woo ẽn dẽŋɛ bɔ la dã-sõma, tɩ ba sãn wa yũ tɩgɛ, tɩ ba yãŋa bɔ'ɔra dã-sɛba n ka ba ãna sõŋa la. La fõn dɩkɛ la dã-sõma ze'ele bɔ'ɔra poorʋm.»
JHN.2.11	Ẽna n de Azezi pɔspɔsɩ tõon-yãlma tɩ a ẽŋɛ. A ẽŋɛ ẽ na Kana Galile so'olʋm pʋam, pa'alɛ a na'am pãŋa, tɩ a karẽnbiisi la bɔ ẽ sɩra.
JHN.2.12	Bɛla poorʋm, ẽŋa la a ma, la a yɩbsɩ, la a karẽnbiisi la sẽŋɛ la Kapɛrnaʋm. Ba kẽ bilam na dabsa fẽe.
JHN.2.13	La Zifdõma Zɔɔg-basɛ kibsa daarɛ n daan lɛm, tɩ Azezi sẽŋɛ Zerizalɛm, 
JHN.2.14	ka kẽ Wẽnde-kãtɛ la zẽnzakam yẽ nẽrba n koosrɩ niigi, la piisi, la na'adawɛma, la lig-tɛɛrba n zĩ mĩ. 
JHN.2.15	Tɩ a dɩkɛ mĩ'isi ẽŋɛ ka'asrɛ dige ba, la niigi, la piisi la wuu Wẽnde-kãtɛ la zẽnzakam tɩ ba yese, dee zã'agɛ lig-tɛɛrba la taablɩdõma lʋbɛ, tɩ ba ligri la ka'asɛ. 
JHN.2.16	Dee yele sɛba n koosrɩ na'adawɛma la yetɩ: «Tarɩ-ya ba yese. Da dɩkɛ-ya mam Sɔ deego la ẽŋɛ leebgo zẽ'a.» 
JHN.2.17	Tɩ a karẽnbiisi la tẽegɛ tɩ la gʋlsɛ yetɩ: «Nawẽnnɛ, fõn deego la nõŋlʋm tɩ mam tarɩ la, wʋn di mam wʋ bugum na.»
JHN.2.18	Tɩ Zifdõma nẽŋadõma soke ẽ yetɩ: «Tõon-yãlma kãna tɩ fõn wʋn ẽŋɛ pa'alɛ tõma tɩ fõn tarɩ nõorɛ tɩ fʋ ẽŋɛ wãna?» 
JHN.2.19	Tɩ Azezi lerge ba yetɩ: «Sã'am-ya Wẽnde-kãtɛ wã, tɩ mam wʋn le mẽ ẽ dabsa atã pʋam.» 
JHN.2.20	Tɩ ba lerge ẽ yetɩ: «Ba dɩkɛ la yʋʋma pinaasɩ la ayoobɩ mẽ Wẽnde-ẽna wã, tɩ fõn yetɩ, fõn wʋn mẽ ẽ dabsa atã pʋam?»
JHN.2.21	La Azezi n tɔgrɩ Wẽndeego yelle la, la de la a mẽŋa ĩyã yelle tɩ a tɔgrɩ. 
JHN.2.22	La Azezi n daan wa ki dee vo'oge la, tɩ a karẽnbiisi la tẽegɛ tɩ a daan yele la wãna, tɩ ba bɔ Nawẽnnɛ gõŋɔ yetɔga, la Azezi n daan yele se'em na sɩra.
JHN.2.23	La Azezi n daan boe Zerizalɛm Zɔɔg-basɛ kibsa la, nẽrba zozo'e n daan yẽ tɩ a tõnnɩ tõon-yãlma, tɩ ba bɔ ẽ sɩra. 
JHN.2.24	La Azezi daan ka dɩkɛ a sũure wuu pa'alɛ ba, se'ere n soe la, a mi ba wuu mɛ. 
JHN.2.25	A ka eerɩ tɩ nẽra tɔgɛ nẽrsaalba yelle bɔ ẽ, se'ere n soe la, a mi bõn-sɛka n boe nẽrsaalba sũure pʋam mɛ.
JHN.3.1	Bʋraa ayɩla n daan boe Farisi dõma pʋam tɩ a yʋ'ʋrɛ dɛna Anikodɛm. A daan de la Zifdõma nẽŋadãana. 
JHN.3.2	Bʋra-ẽŋa daan wa'am na Azezi zẽ'am yʋ'ʋŋɔ wa yele ẽ yetɩ: «Karẽnsãama, tõma mi tɩ Nawẽnnɛ n tõm fõn tɩ fʋ dɛna karẽnsãama, se'ere n soe la, nẽra ka tã wʋn ẽŋɛ bõn-yãlma wʋ fõn ɩtɩ se'em wã wuu, sãn dagna Nawẽnnɛ n boe la a dãana.» 
JHN.3.3	Tɩ Azezi lerge ẽ yetɩ: «Mam yetɩ fʋ la sɩra sɩra, tɩ nẽra sãn ka yẽ dɔg-paalga, a ka tã wʋn yẽ Nawẽnnɛ so'olʋm.» 
JHN.3.4	Tɩ Anikodɛm soke ẽ yetɩ: «Nẽra n kʋrgɛ wʋn ẽŋɛ la wãne tɩ ba le tã'agɛ dɔgɛ ẽ paalga? A wʋn le tã'agɛ mɛ kẽ a ma pʋʋrʋm tɩ ba le dɔgɛ ẽ bɩɩ?» 
JHN.3.5	Tɩ Azezi lerge ẽ yetɩ: «Mam yetɩ fʋ la sɩra sɩra, tɩ nẽra sãn ka dɔgɛ la ko'om, la Nawẽnnɛ Sɩa, a ka tã wʋn kẽ Nawẽnnɛ so'olʋm pʋam. 
JHN.3.6	Nẽrsaala n dɔgɛ sɛka la de la nẽrsaala, la Nawẽnnɛ Sɩa n dɔgɛ sɛka la tarɩ la Nawẽnnɛ Sɩa vɔm. 
JHN.3.7	Da basɛ tɩ la di'ige fo, mam n yetɩ: Dẽnɩ tɩ ba le dɔgɛ ya la ĩyã. 
JHN.3.8	Kʋsebgo vugri la ẽn boorɩ zẽ'a, tɩ fʋ wõnna a dãmnɛ, dee ka mina ẽn ze'ele zẽ'a sẽna, la ẽn we'esɩ zẽ'a. Nawẽnnɛ Sɩa n dɔgɛ sɛka la ãna bɛla.»
JHN.3.9	Tɩ Anikodɛm le soke ẽ yetɩ: «Bõn-ẽŋa wʋn ẽŋɛ la wãne ẽŋɛ?» 
JHN.3.10	Tɩ Azezi lerge ẽ yetɩ: «Fõn de Ɩsrayɛlɩ karẽnsãam-kɛ'ɛma dee ken ka mina bõn-ẽna? 
JHN.3.11	Mam yetɩ fʋ la sɩra sɩra, tɩ tõma tɔgrɩ la sɛla tɩ tõma mi, dee yɛta sɛla tɩ tõma yẽ. La ya ka sakɛ tõma yetɔga la. 
JHN.3.12	Mam sãn tɔgɛ dũnia wã yɛla pa'alɛ ya, tɩ ya ka sakɛ, mam sãn tɔgɛ Nawẽnnɛ yire yɛla pa'alɛ ya, ya wʋn ẽŋɛ la wãne sakɛ? 
JHN.3.13	Nẽra nẽra nãn ka zom Nawẽnnɛ yire, sãn dagna Nẽrsaala Dayʋa la n ze'ele Nawẽnnɛ yire sige. 
JHN.3.14	Wʋ Amoyisi n yʋʋn zẽkɛ bõnsɛla dɔɔgɔ zuo weego pʋam se'em na, dẽnɩ tɩ ba zẽkɛ Nẽrsaala Dayʋa la mẽ bɛla. 
JHN.3.15	Tɩ nẽr-sɛka woo n bɔ ẽ sɩra wʋn tara vɔm n ka ba'asrɩ.»
JHN.3.16	Nawẽnnɛ nõŋɛ nẽrsaalba mɛ halɩ, tɩ a tõm a Bi-yẽŋa dũnia zuo, tɩ nẽr-sɛka woo n bɔ ẽ sɩra kãn sã'am, la a wʋn yẽ vɔm n ka ba'asrɩ. 
JHN.3.17	Nawẽnnɛ ka tõm a Dayʋa la dũnia tɩ a di nẽrba sarɩya sɩbgɛ ba, a tõm ẽ tɩ a fãagɛ ba mɛ basɛ. 
JHN.3.18	La sɛka n bɔ ẽ sɩra, ba kãn di a sarɩya. La sɛka n ka bɔ ẽ sɩra la, a põn koŋe bʋʋrɔ mɛ, ẽn ka bɔ Nawẽnnɛ Bi-yẽŋa la sɩra la ĩyã. 
JHN.3.19	Bõn-ẽna n de sarɩyadia la: Peelem wa'am dũnia pʋam mɛ, la nẽrsaalba nõŋɛ la lika gãnna peelem na, ba tõoma n de tõon-be'ero la ĩyã. 
JHN.3.20	Nẽr-sɛka woo n tõnnɩ tõon-be'ero sisri peelem mɛ, a ka sẽm peelem pʋam, a zotɩ mɛ tɩ a tõoma la wʋn puke. 
JHN.3.21	La nẽr-sɛka woo n tõnnɩ sɩra sẽm na peelem zẽ'am, tɩ a tõoma la pa'alɛ tɩ a sakrɩ la Nawẽnnɛ.
JHN.3.22	Bɛla poorʋm, Azezi la a karẽnbiisi sẽŋɛ la Zude so'olʋm ka bɔna bilam misra nẽrba ko'om pʋam. 
JHN.3.23	Tɩ Azã mẽ daan bɔna Enõ tẽŋa n lɛm Salim tẽŋa la misri nẽrba ko'om pʋam, se'ere n soe la, ko'om n daan boe mĩ zo'oge. Tɩ nẽrba sẽnna, tɩ a misra ba. 
JHN.3.24	Wakat-ẽŋa ba daan nãn ka kẽ'esɛ Azã yʋ'a deem.
JHN.3.25	Tɩ Azã karẽnbiisi basɛba, la Zifdõma nẽra daan wẽ'era nõke'ene, Zifdõma sisgo n yetɩ ba pɛɛra ba mẽŋa malgra la yelle. 
JHN.3.26	Tɩ ba sẽŋɛ Azã zẽ'am ka yele ẽ yetɩ: «Karẽnsãama, sɛka n daan boe la fõn Zʋrdẽ doone ke bɔba la, sɛka tɩ fõn daan tɔgɛ a yelle la, ẽn wãna n misri nẽrba ko'om pʋam, tɩ nẽrba wuu sẽnna a zẽ'am.» 
JHN.3.27	Tɩ Azã lerge ba yetɩ: «Nẽra ka tã wʋn to'oge sɛla tɩ la sãn dagna Nawẽnnɛ n bɔ ẽ. 
JHN.3.28	Yãma mẽŋa tã wʋn bɔ kaseto mɛ tɩ mam yetɩ: ‹Dagɩ mam n de Krisi la. La, ba tõm mam mɛ tɩ m dẽŋɛ a nẽŋa wa'am.› 
JHN.3.29	La ãn wʋ nẽra n di pɔga: Pɔgdita la n soe pɔka la, la pɔgdita la sɩrɛ n ze dee sɛlsra a yetɔga la, a tarɩ sũ-yẽlga mɛ zozo'e. Bɛla mam tarɩ sũ-yẽlga mɛ zozo'e. 
JHN.3.30	Dẽnɩ tɩ ẽŋa lebge kãtɛ dee tɩ mam lebge pɩka.
JHN.3.31	Sɛka n yese saazuum wa'am n gãnnɩ wuu, la sɛka n yese dũnia de la dũnia nẽra, la a tɔgrɩ la dũnia yelle. Sɛka n yese Nawẽnnɛ yire wa'am na n gãnnɩ wuu, 
JHN.3.32	la a tɔgrɩ la ẽn wõm dee yẽ sɛla la, la nẽra nẽra ka to'oge a yetɔga la. 
JHN.3.33	Nẽr-sɛka n to'oge a yetɔga la sakɛ mɛ tɩ Nawẽnnɛ de la sɩra dãana. 
JHN.3.34	Se'ere n soe la, sɛka tɩ Nawẽnnɛ tõm na tɔgrɩ la Nawẽnnɛ yetɔga, Nawẽnnɛ n bɔ ẽ a Sɩa pãŋa zozo'e la ĩyã.
JHN.3.35	Sɔ Nawẽnnɛ nõŋɛ a Dayʋa la mɛ, tɩ a dɩkɛ sɛla woo ẽŋɛ a nu'usum. 
JHN.3.36	Sɛka n bɔ a Dayʋa la sɩra tarɩ la vɔm n ka ba'asrɩ. La sɛka n ka sakɛ a Dayʋa la kãn yẽ vɔm n ka ba'asrɩ, la Nawẽnnɛ sũ-isgre boe a dãana zuo.»
JHN.4.1	Azezi daan bãŋɛ mɛ tɩ Farisi dõma wõm tɩ ẽŋa yẽtɩ karẽnbiisi gãnna, dee misri ba ko'om pʋam gãnna Azã. 
JHN.4.2	La, la daan dagɩ Azezi mẽŋa n misri ba ko'om pʋam, la de la a karẽnbiisi la. 
JHN.4.3	La Azezi n daan bãŋɛ ban tɔgrɩ se'em na, tɩ a ze'ele Zude so'olʋm lɛbra Galile. 
JHN.4.4	La daan de la a doose Samaari so'olʋm pʋam tole. 
JHN.4.5	Tɩ a daan sẽŋɛ ka paagɛ Samaari tẽŋa yʋ'ʋrɛ n de Sisaarɩ n lɛm va-sɛka tɩ Azakɔbɩ yʋʋn bɔ a bia Azozɛfʋ la. 
JHN.4.6	Azakɔbɩ lʋa n daan boe bilam, tɩ Azezi sẽŋɛ targɛ zĩ'ire lʋa la nõorʋm. La daan de wʋ wʋntɛɛŋa zuu-tẽŋasʋka.
JHN.4.7	Tɩ Samaari pɔka wa'am tɩ a ãkɛ ko'om. Tɩ Azezi yele ẽ yetɩ: «Ẽŋɛ ko'om bɔ ma tɩ m yũ.» 
JHN.4.8	(Dee tɩ a karẽnbiisi la daan sẽŋɛ tẽŋa pʋam tɩ ba ka da dia.) 
JHN.4.9	Tɩ pɔka la soke ẽ yetɩ: «Bẽm tɩ fõn dɛna Zifu sɔsra mam n de Samaari pɔka yetɩ, m bɔ fʋ ko'om tɩ fʋ yũ?» Se'ere n soe la, Zifdõma la Samaari dõma daan nẽ'esrɩ la taaba.
JHN.4.10	Tɩ Azezi yele ẽ yetɩ: «Fʋ sãn mina Nawẽnnɛ n bɔ'ɔrɩ sɛla, la sɛka n yetɩ fʋ tɩ ‹bɔ ma ko'om tɩ m yũ› la, fʋ wʋn sose nɩ ẽ, la a wʋn bɔ fɔ ko'om n bɔ'ɔrɩ vɔm.»
JHN.4.11	Tɩ pɔka la lerge yetɩ: «M Zuudãana, fõn ka tarɩ lʋwannɛ, dee tɩ lʋa la kɔ, fõn wʋn yẽ vɔm ko-bãma la bɛ? 
JHN.4.12	Tõma yaaba Azakɔbɩ n bɔ tõma lʋa la, ẽŋa la a kɔma, la a dũnsi yũ lʋa la ko'om mɛ. Fõn tẽ'esɛ tɩ fõn gãnnɩ tõma yaaba la bɩɩ?» 
JHN.4.13	Tɩ Azezi lerge ẽ yetɩ: «Sɛka woo n yũ lɔ-ẽna ko'om na, koyũuro wʋn le tarɩ ẽ. 
JHN.4.14	La sɛka n wʋn yũ ko-sɛba tɩ mam wʋn bɔ ẽ na, koyũuro kãn le malɩn tarɩ ẽ. La ko-sɛba tɩ mam wʋn bɔ ẽ na wʋn lebge wʋ bulga, bulla a pʋam bɔ'ɔra ẽ vɔm n ka ba'asrɩ.»
JHN.4.15	Tɩ pɔka la lerge ẽ yetɩ: «M Zuudãana, bɔ ma ko-sɛba tɩ m wʋn yũ tɩ koyũuro kãn le tara mam na, tɩ m da le wa'am kalam wa ãkɛ ko'om.»
JHN.4.16	Tɩ Azezi yele ẽ yetɩ: «Sẽŋɛ ka wi fʋ sɩra tɩ ya wa'am.» 
JHN.4.17	Tɩ pɔka la lerge ẽ yetɩ: «Mam ka tarɩ sɩra.» Tɩ Azezi yele ẽ yetɩ: «Fʋ tarɩ bʋʋrɔ, fõn yetɩ fõn ka tarɩ sɩra la. 
JHN.4.18	Fʋ ele la sɩrba banuu, la fõn boe la sɛka lɛɛlɛ wã dagɩ fʋ sɩra, bɛla fʋ tɔgɛ la asɩra.»
JHN.4.19	Tɩ pɔka la yele Azezi yetɩ: «M Zuudãana, lɛɛlɛ wã mam bãŋɛ tɩ fõn de la Nawẽnnɛ nõtɔ'ɔsa. 
JHN.4.20	Tõma yaabdõma yʋʋn pʋ'ʋsrɩ Nawẽnnɛ na tãn-ẽna zuo. Tɩ yãma Zifdõma yetɩ, dẽnɩ tɩ nẽrba pʋ'ʋsra Nawẽnnɛ Zerizalɛm.» 
JHN.4.21	Tɩ Azezi yele ẽ yetɩ: «Pɔka, bɔ mam yetɔga wã sɩra tɩ wakatɛ n sẽm tɩ ya kãn pʋ'ʋsɛ Nawẽnnɛ n de tɩ Sɔ la tãn-ẽna zuo, bɩɩ Zerizalɛm. 
JHN.4.22	Yãma Samaari dõma pʋ'ʋsrɩ la sɛka tɩ ya ka mi. La tõma Zifdõma pʋ'ʋsrɩ la sɛka tɩ tõma mi, se'ere n soe la, fãarɛ ze'ele la Zifdõma zẽ'am. 
JHN.4.23	La wakatɛ sẽna, la a paam mɛ, tɩ sɛba n pʋ'ʋsrɩ Nawẽnnɛ sɩra sɩra la, wʋn pʋ'ʋsɛ ẽ la a Sɩa pãŋa, la sɩra. Tɩ Sɔ Nawẽnnɛ n boorɩ tɩ ba pʋ'ʋsra ẽ se'em n bɛla. 
JHN.4.24	Nawẽnnɛ de la Sɩa, dẽnɩ tɩ sɛba n pʋ'ʋsrɩ ẽ na, pʋ'ʋsra ẽ la a Sɩa pãŋa, la sɩra.»
JHN.4.25	Tɩ pɔka la lerge ẽ yetɩ: «Mam mi tɩ Mesi la sẽm mɛ, sɛka tɩ Nawẽnnɛ looge, tɩ ba wi'ira tɩ Krisi la. Ẽŋa sãn wa'am, a wʋn pa'alɛ tɔ sɛla woo.» 
JHN.4.26	Tɩ Azezi yele ẽ yetɩ: «Mam n de ẽŋa n tɔgrɩ la fõn wã.»
JHN.4.27	Bɛla mã'a tɩ a karẽnbiisi la wa'am, tɩ la di'ige ba, ẽn tɔgrɩ la pɔka la. La baa bɛla, nẽra nẽra ka soke ẽ yetɩ: «Fõn boorɩ la bẽm?» bɩɩ: «Fõn tɔgrɩ la pɔka la tɩ bẽm?»
JHN.4.28	Tɩ pɔka la basɛ a yoore la, dee sẽŋɛ tẽŋa pʋam ka yele nẽrba yetɩ: 
JHN.4.29	«Wa'am-ya wa bɩsɛ bʋraa n yele mam sɛla wuu tɩ mam ẽŋɛ. A nõo kãn dɛna la Krisi la?» 
JHN.4.30	Tɩ ba yese tẽŋa la pʋam sẽŋɛ a zẽ'am.
JHN.4.31	Wakat-ẽŋa tɩ a karẽnbiisi la mõrgra ẽ yetɩ: «Karẽnsãama, di wɛ!» 
JHN.4.32	Tɩ Azezi yele ba yetɩ: «Mam tarɩ la dia dita tɩ yãma ka mina.» 
JHN.4.33	Tɩ a karẽnbiisi la daan sɔkra taaba yetɩ: «Nẽra n tarɩ dia wa'am wa bɔ ẽ bɩɩ?» 
JHN.4.34	Tɩ Azezi yele ba yetɩ: «Mam dia de la m ẽŋɛ sɛka n tõm mam na n boorɩ se'em, dee tõm a tõonɛ na ba'asɛ. 
JHN.4.35	Yãma yetɩ: ‹La deege la wõr-sɩnaasɩ tɩ bõnkɔɔla lagsgɔ paagɛ.› La mam yetɩ ya mɛ tɩ ya gorge bɩsɛ vatɔ la, ba bɩ mɛ paagɛ lagsgɔ. 
JHN.4.36	Sɛka n lagsrɩ la põn tara la yɔɔrɔ. Lagsgɔ la de la nẽrba tɩ a lagsrɩ tɩ ba tara vɔm n ka ba'asrɩ. Bɛla tɩ sɛka n bʋrɛ, la sɛka n lagsɛ la lagɩm ɩta sũ-yẽlga. 
JHN.4.37	Yetɔg-ẽna wã de la sɩra: ‹Ayẽma n bʋtɩ, tɩ ayẽma lagsra›. 
JHN.4.38	Mam tõm ya tɩ ya sẽŋɛ ka lagsɛ la nẽrba, wʋ va'am tɩ yãma ka tõm dee lagsra a bõnkɔɔla. La de la nẽrba basɛba n tõm tɩ yãma po dita tõonɛ na yõorɔ.»
JHN.4.39	Samaari tẽn-ẽŋa nẽrba zozo'e bɔ Azezi sɩra mɛ, pɔka la n yele ba yetɩ: «A yele mam na sɛla wuu tɩ mam ẽŋɛ» la ĩyã. 
JHN.4.40	Bɛla tɩ Samaari dõma la wa'am Azezi zẽ'am wa sose ẽ yetɩ, a bɔna bãma zẽ'am. Tɩ a bɔna ba zẽ'am dabsa ayi.
JHN.4.41	Tɩ nẽrba zozo'e daan le bɔ ẽ sɩra pa'asɛ, a yetɔga la ĩyã. 
JHN.4.42	La ba daan yele pɔka la yetɩ: «La ka le dɛna fõn yele la ĩyã tɩ tõma bɔ ẽ sɩra. Tõma mẽŋa wõm a yetɔga mɛ, la tõma mi tɩ ẽna sɩrɩ de la dũnia Fãagra la.»
JHN.4.43	La dabsa ayi la poorʋm, Azezi yese bilam sẽŋɛ la Galile. 
JHN.4.44	Azezi mẽŋa daan yetɩ: «Ba ka nannɩ Nawẽnnɛ nõtɔ'ɔsa a mẽŋa tẽŋa.» 
JHN.4.45	La ẽn paagɛ Galile la, ba to'oge ẽ mɛ sõŋa sõŋa, se'ere n soe la, ba mẽŋa daan sẽŋɛ Zerizalɛm Zɔɔg-basɛ kibsa la wakatɛ ka yẽ ẽn ẽŋɛ se'em na wuu mɛ.
JHN.4.46	La Azezi daan le sẽŋɛ la Kana n boe Galile so'olʋm na, zẽ'e-sɛka tɩ a daan botɩ ko'om lebge dãam na. La naba tõntõn-kɛ'ɛma n daan boe Kapɛrnaʋm tɩ a dayʋa bẽ'era. 
JHN.4.47	Tɩ a wõm tɩ Azezi ze'ele la Zude wa'am Galile, tɩ a sẽŋɛ a zẽ'am ka sose ẽ yetɩ, ẽŋa bia n boe mĩ tɩ a ki, a wa'am wa botɩ a yẽ ĩmã'asʋm. 
JHN.4.48	Tɩ Azezi yele ẽ yetɩ: «Ya sãn ka yẽ bõn-yãlma, la yel-kɩrsɩ, ya ka bɔ'ɔrɩ mam sɩra.» 
JHN.4.49	Tɩ naba tõntõn-kɛ'ɛma la yele ẽ yetɩ: «M Zuudãana, wa'am tɔtɔ tɩ m bia la nãn ka ki.» 
JHN.4.50	Tɩ Azezi yele ẽ yetɩ: «Sẽŋɛ, fʋ bia la yeege mɛ.» Tɩ bʋraa la daan bɔ Azezi yetɔga la sɩra, kulla. 
JHN.4.51	La ẽn boe sore kulla la, tɩ a tõntõnɩba tʋ'ʋsɛ ẽ, yele ẽ yetɩ: «Fʋ bia la yeege mɛ.» 
JHN.4.52	Tɩ a soke ba tɩ: «Wakat-kãna tɩ la sõɩ?» Tɩ ba lerge ẽ yetɩ: «Zaam wʋntɛɛŋa karf-ayɩla tɩ a ɔɔrɔ la basɛ ẽ.» 
JHN.4.53	Tɩ a sɔ la bãŋɛ tɩ la de la wakat-ẽŋa tɩ Azezi yele ẽŋa tɩ a bia la yeege mɛ na. Tɩ ẽŋa la a yir-dõma wuu bɔ Azezi sɩra. 
JHN.4.54	Ẽna de la bõn-yãlma bʋyi dãana tɩ Azezi ẽŋɛ Galile, ẽn daan ze'ele Zude lebe Galile la.
JHN.5.1	Bɛla poorʋm, Azezi sẽŋɛ la Zerizalɛm tɩ a ka di Zifdõma kibsa. 
JHN.5.2	La kʋlga n daan boe Zerizalɛm tɩ a yʋ'ʋrɛ la Ebre yetɔga dɛna Betɛsda, a lɛm na piisi zanõrɛ, tɩ põnsɩ banuu bɔna mĩ. 
JHN.5.3	Tɩ bã'adõma zozo'e daan gã põnsɩ la tẽŋa, fɔɔsɩ la wɔbsɩ, la kɔɔrnɔ. [Ba daan gu'ura la ko'om na sãn wa dãmɛ. 
JHN.5.4	Se'ere n soe la, Nawẽnnɛ malɛka n daan sigri kʋlga la pʋam wakat-wakatɛ dãmna ko'om na. La malɛka la sãn dãmɛ ko'om na, nẽr-sɛka n dẽŋɛ sige ko'om na pʋam, a yẽtɩ ĩmã'asʋm mɛ, baa bã'a-sɛka n tarɩ ẽ.]
JHN.5.5	La bʋraa ayɩla n daan boe mĩ tɩ bã'a tara ẽ yʋʋma pitã la anii. 
JHN.5.6	Tɩ Azezi yẽ ẽ gãɩ, bãŋɛ tɩ a bẽ yuuge mɛ, yele ẽ yetɩ: «Fʋ boorɩ tɩ fʋ yẽ ĩmã'asʋm?» 
JHN.5.7	Tɩ bã'ara la lerge ẽ yetɩ: «Zuudãana, mam ka tara nẽra tɩ ko'om na sãn wa dãmɛ tɩ a wʋn yõkɛ mam basɛ kʋlga la pʋam. Mam sãn yetɩ m sige, ayẽma n dẽŋɛ mam sige.» 
JHN.5.8	Tɩ Azezi yele ẽ yetɩ: «Isge, dɩkɛ fʋ bõn-gã'ala sẽŋɛ.» 
JHN.5.9	Bilam zẽ'am tɩ bʋraa la daan yẽ ĩmã'asʋm, dɩkɛ a bõn-gã'ala sẽnna.
JHN.5.9	La daar-ẽŋa daan de la Zifdõma vo'osgo daarɛ. 
JHN.5.10	Bɛla tɩ Zifdõma nẽŋadõma yele bʋraa la n yẽ ĩmã'asʋm na yetɩ: «La de la vo'osgo daarɛ, la sisri mɛ tɩ fʋ tʋ bõn-gã'ala.» 
JHN.5.11	Tɩ a lerge ba yetɩ: «Sɛka n botɩ mam yẽ ĩmã'asʋm na, yele mam tɩ m dɩkɛ m bõn-gã'ala sẽŋɛ.» 
JHN.5.12	Tɩ ba soke ẽ yetɩ: «Nẽr-kãna n yele fõn yetɩ, fʋ dɩkɛ fʋ bõn-gã'ala sẽŋɛ?» 
JHN.5.13	Tɩ sɛka n yẽ ĩmã'asʋm na ka mina ẽn de sɛka, se'ere n soe la, Azezi daan kẽ la nẽr-kʋʋŋɔ n boe bilam na pʋam fõrgɛ.
JHN.5.14	Bɛla poorʋm tɩ Azezi yẽ bʋraa la Wẽnde-kãtʋm na, yele ẽ yetɩ: «Bɩsɛ, fʋ yẽ ĩmã'asʋm. Da le tõm tõon-be'ero, tɩ sɛla n de be'em gãnna bɛla da paagɛ fɔ.» 
JHN.5.15	Tɩ bʋraa la sẽŋɛ ka yele Zifdõma nẽŋadõma la, tɩ nẽr-sɛka n botɩ ẽŋa yẽ ĩmã'asʋm na de la Azezi. 
JHN.5.16	Tɩ ba daan ɛɛra tɩ ba nãmsɛ Azezi, ẽn botɩ kɔɔrŋɔ yẽ ĩmã'asʋm vo'osgo daarɛ la ĩyã.
JHN.5.17	Tɩ Azezi yele ba yetɩ: «Mam Sɔ tõnnɩ mɛ wa paam nãnannɛ wã, tɩ mam mẽ tõnna.» 
JHN.5.18	Tɩ Zifdõma nẽŋadõma daan malɩn ɛɛra tɩ ba kʋ ẽ, la dagɩ ẽn sã'am vo'osgo daarɛ sisgo la mã'a ĩyã, la de la ẽn ken wi'ira Nawẽnnɛ tɩ ẽŋa Sɔ, ɩta a mẽŋa wʋ Nawẽnnɛ na ĩyã.
JHN.5.19	Tɩ Azezi yele ba yetɩ: «Mam yetɩ ya la sɩra sɩra, tɩ Dayʋa la ka tã ɩta sɛla sɛla la a mẽŋa nõorɛ. A ɩtɩ la ẽn yẽ tɩ a Sɔ ɩtɩ se'em na. Sɔ la n ɩtɩ se'em na, a Dayʋa la mẽ ɩtɩ la bɛla mẽŋa. 
JHN.5.20	Se'ere n soe la, Sɔ la nõŋɛ a Dayʋa la mɛ, pa'alɛ ẽ sɛla wuu tɩ ẽŋa mẽŋa ɩtɩ, la a wʋn pa'alɛ ẽ na tõon-kãra n gãnnɩ bãna wã tɩ la di'ige ya. 
JHN.5.21	La wʋ Sɔ la n vo'orɩ kũm bɔ'ɔra ba vɔm na, Dayʋa la mẽ bɔ'ɔra sɛba tɩ a boorɩ vɔm na bɛla. 
JHN.5.22	La Sɔ la ka diti nẽra nẽra sarɩya, a basɛ sarɩyadia la wuu bɔ la a Dayʋa la, 
JHN.5.23	tɩ nẽrba wuu wʋn nã'asra Dayʋa la, wʋ ba nã'asrɩ a Sɔ la se'em na. La sɛka n ka nã'asrɩ Dayʋa la, a ka nã'asrɩ Sɔ la n tõm ẽ na.
JHN.5.24	Mam yetɩ ya la sɩra sɩra, tɩ sɛka n selse mam yetɔga dee bɔ sɛka n tõm mam na sɩra, a tarɩ la vɔm n ka ba'asrɩ. La ba kãn di a sarɩya. La a yese la kũm pʋam tara vɔm n ka ba'asrɩ. 
JHN.5.25	Mam yetɩ ya la sɩra sɩra, tɩ wakatɛ sẽm mɛ, la a paam mɛ, tɩ sɛba n ka tarɩ vɔm na wʋn wõm Nawẽnnɛ Dayʋa la kõa, la sɛba n wõm na wʋn vɔa. 
JHN.5.26	Se'ere n soe la, Sɔ Nawẽnnɛ n tarɩ vɔm a mẽŋa bɔ'ɔra se'em na, a bɔ a Dayʋa la mẽ vɔm na bɛla, tɩ a tara bɔ'ɔra. 
JHN.5.27	La a bɔ ẽ nõorɛ mɛ tɩ a dita sarɩya, ẽn de Nẽrsaala Dayʋa la ĩyã. 
JHN.5.28	Da basɛ-ya tɩ mam n tɔgɛ se'em na di'ige ya, se'ere n soe la, wakatɛ sẽm mɛ tɩ sɛba wuu n boe yɔɔm wʋn wõm a kõa, 
JHN.5.29	vo'oge ze'ele yɔɔrɔ pʋam yese. Tɩ sɛba n ẽŋɛ sõŋa yẽ vɔm Nawẽnnɛ zẽ'am, la sɛba n ẽŋɛ be'em, a wʋn di ba sarɩya.
JHN.5.30	Mam ka tã wʋn ẽŋɛ sɛla sɛla la m mẽŋa nõorɛ. Mam diti sarɩya wʋ mam n wõm se'em Nawẽnnɛ zẽ'am na. La mam sarɩyadia masɛ mɛ. Se'ere n soe la, mam ka eerɩ tɩ m ẽŋɛ mam mẽŋa n boorɩ se'em, la de la sɛka n tõm mam na n boorɩ se'em.
JHN.5.31	Mam sãn bɔ m mẽŋa kaseto, a kãn dɛna kaseto asɩra. 
JHN.5.32	La nẽra ayẽma n boe bɔ'ɔra mam kaseto, la mam mi tɩ a kaseto la tɩ a bɔ'ɔrɩ mam yelle la de la sɩra. 
JHN.5.33	La yãma tõm nẽra mɛ Azã zẽ'am, tɩ a tɔgɛ sɩra kaseto bɔ ya. 
JHN.5.34	Sãn dɛna mam, mam kaseto ka ze'etɩ nẽrsaala zẽ'am, la mam yele bɛla tɩ ya tã'agɛ yẽ la fãarɛ. 
JHN.5.35	Azã daan ãn wʋ fɩtla n laŋɛ nẽegɛ, la yãma daan sakɛ mɛ tɩ ya ẽŋɛ sũ-yẽlga wakatɛ fẽe mã'a la a peelem na. 
JHN.5.36	La mam tarɩ kaseto mɛ gãnna Azã dẽnnɛ na. La de la tõon-sɛba tɩ mam Sɔ bɔ mam tɩ m tõm na, tõon-bãma tɩ mam tõnnɩ na n bɔ'ɔrɩ mam kaseto pa'ala tɩ mam Sɔ Nawẽnnɛ n tõm mam. 
JHN.5.37	La mam Sɔ la n tõm mam na bɔ'ɔrɩ mam kaseto mɛ. Yãma nãn ka wõm a kõa, la ya nãn ka yẽ ẽ. 
JHN.5.38	La a yetɔga la ka boe ya sũure pʋam, bɛla n soe tɩ ya ka bɔ sɛka tɩ a tõm na sɩra. 
JHN.5.39	Yan eerɩ tɩ ya bãŋɛ Nawẽnnɛ gõŋɔ yetɔga la võorɛ la, ya tẽ'esɛ tɩ ya wʋn yẽ la vɔm n ka ba'asrɩ a pʋam. La de la gõn-ẽŋa n tɔgrɩ mam yelle. 
JHN.5.40	La ya ka boorɩ tɩ ya wa'am mam zẽ'am wa yẽ vɔm na.
JHN.5.41	Mam ka eerɩ nã'asgɔ nẽrsaalba zẽ'am. 
JHN.5.42	La mam mi ya, mam mi tɩ ya ka nõŋɛ Nawẽnnɛ. 
JHN.5.43	Mam wa'am na m Sɔ yʋ'ʋrɛ, tɩ ya ka to'oge mam. La ayẽma sãn wa'am na a mẽŋa yʋ'ʋrɛ, ẽŋa tɩ ya to'orɩ. 
JHN.5.44	Yãma to'osrɩ la pẽka taaba zẽ'am, dee ka ɛɛra pẽka n ze'etɩ Nawẽnnɛ ayɩla mã'a zẽ'am. Yãma wʋn ẽŋɛ la wãne bɔ mam sɩra? 
JHN.5.45	Da tẽ'esɛ-ya tɩ mam n wʋn yetɩ ya ka tarɩ bʋʋrɔ mam Sɔ la zẽ'am, la de la Amoyisi n wʋn yetɩ ya ka tarɩ bʋʋrɔ, ẽŋa tɩ ya te'ege. 
JHN.5.46	Ya sãn bɔ nɩ Amoyisi sɩra, ya wʋn bɔ mam mẽ sɩra mɛ, se'ere n soe la, a gʋlsɛ mam yelle mɛ. 
JHN.5.47	La ya sãn ka bɔ ẽŋa n gʋlsɛ bõn-sɛba la sɩra, ya wʋn ẽŋɛ la wãne bɔ mam yetɔga la sɩra?»
JHN.6.1	Bɛla poorʋm, Azezi daan sẽŋɛ la Galile mõgrɛ tɩ ba ken wi'ira tɩ Tiberiadɩ mõgrɛ la doone. 
JHN.6.2	Tɩ nẽr-kʋʋŋɔ doose ẽ, ban yẽ tɩ a tõnnɩ tõon-yãlma botɩ bã'adõma yẽta ĩmã'asʋm na ĩyã. 
JHN.6.3	Tɩ Azezi la a karẽnbiisi zom tãŋa zuo ka zẽa. 
JHN.6.4	La Zifdõma kibsa n de Zɔɔg-basɛ la daan lɛm mɛ. 
JHN.6.5	Tɩ Azezi zẽkɛ zuugo yẽ nẽr-kʋʋŋɔ n sẽm a zẽ'am, tɩ a soke Afilipi yetɩ: «Tɩ wʋn yẽ dia la bɛ da bɔ nẽr-bãna wã tɩ ba di?»
JHN.6.6	A daan yele wãna tɩ a di la a yɛm bɩsɛ, bẽm ĩyã, a mẽŋa daan põn mina ẽŋa n wʋn ẽŋɛ se'em mɛ. 
JHN.6.7	Tɩ Afilipi lerge ẽ yetɩ: «Baa tɩ sãn da dia lig-kõba kɔbsyi, la ka tã wʋn seke tɩ nẽra woo to'oge fẽfẽe.» 
JHN.6.8	Tɩ Azezi karẽnbia ayɩla yʋ'ʋrɛ n de A'ãndre n de Asimõ-pɩyɛɛrɩ yɩbga yele ẽ yetɩ: 
JHN.6.9	«Budibla n boe kalam tara borborɩ banuu, la zũn-pɩgsɩ bayi. La bãna de la bẽm, tɩ tɩ wʋn dɩkɛ bɔ nẽrba n zo'oge wãna?»
JHN.6.10	Tɩ Azezi yetɩ: «Basɛ-ya tɩ nẽrba la zĩ'ire.» La mõogɔ n daan boe zẽ'e-ẽŋa zo'oge. Tɩ ba zĩ'ire, la bʋraasɩ kãllɛ daan de wʋ tʋsanuu. 
JHN.6.11	Tɩ Azezi to'oge borborɩ la pʋ'ʋsɛ Nawẽnnɛ, dee pʋɩ bɔ nẽrba la n zĩ la, la a daan ken ẽŋɛ zũma la mẽ na bɛla. Tɩ nẽra woo to'oge ẽn boorɩ se'em di tɩgɛ.
JHN.6.12	La ban daan di tɩgɛ la, tɩ Azezi yele a karẽnbiisi la yetɩ: «Lagsɛ-ya borbor-gito la n deege la, tɩ sɛla da sã'am.» 
JHN.6.13	Tɩ ba lagsɛ borborɩ banuu la tɩ ba di deege la gito, tɩ ba pɩrɛ pɩtɔ pia la ayi. 
JHN.6.14	Nẽrba la n yẽ Azezi n ẽŋɛ bõn-yãlma la, tɩ ba yetɩ: «Ẽna wã sɩrɩ de la Nawẽnnɛ nõtɔ'ɔsa la tɩ ba yetɩ a sẽm dũnia zuo la.» 
JHN.6.15	La Azezi daan bãŋɛ mɛ tɩ ba boorɩ tɩ ba pẽrgɛ ẽŋa mɛ tɩ a di na'am, tɩ a lebe sẽŋɛ tãŋa la zuo ẽŋa ayɩla mã'a.
JHN.6.16	Tɩ zaanõorɛ daan paagɛ, tɩ Azezi karẽnbiisi la sige mõgrʋm, 
JHN.6.17	ka kẽ õorŋɔ pãrgra ko'om na wɛ'ɛsa Kapɛrnaʋm, mõgrɛ la ke bɔba. Tɩ wẽnnɛ daan sobe, dee tɩ Azezi nãn ka sẽŋɛ ba zẽ'am. 
JHN.6.18	Tɩ kʋseb-kãtɛ vugra tɩ ko'om na wẽ'era ke'enke'em. 
JHN.6.19	Tɩ ba sẽŋɛ masɛ wʋ kilomẽtrɩ anuu bɩɩ kilomẽtrɩ ayoobɩ, yẽ tɩ Azezi sẽnnɩ ko'om na zuo lɛnna õorŋɔ la, tɩ dabeem yõkɛ ba. 
JHN.6.20	Tɩ Azezi yele ba yetɩ: «La de la mam. Da zoe-ya dabeem.» 
JHN.6.21	Tɩ ba bɔɔra tɩ a kẽ õorŋɔ la pʋam. Tɩ õorŋɔ la darɛ paagɛ zẽ'e-sɛka tɩ ba we'esɩ la.
JHN.6.22	Tɩ beere daan wiige, tɩ nẽr-sɛba n weege mõgrɛ la doone ke bɔba la bãŋɛ tɩ õorŋɔ ayɩla mã'a n zaam boe. La ba yẽ tɩ Azezi ka kẽ õorŋɔ la pʋam la a karẽnbiisi la, a karẽnbiisi la mã'a n fõrgɛ. 
JHN.6.23	Tɩ õornɔ basɛba ze'ele Tiberiadɩ wa'am wa lɛm zẽ'e-sɛka tɩ Zuudãana Azezi daan pʋ'ʋsɛ Nawẽnnɛ dia la ĩyã, dee tɩ ba di la. 
JHN.6.24	La nẽr-kʋʋŋɔ la n yẽ tɩ Azezi, la a karẽnbiisi la ka boe zẽ'e-ẽŋa la, tɩ ba kẽ õornɔ sẽŋɛ Kapɛrnaʋm tɩ ba ka ɛ ẽ.
JHN.6.25	La ba daan sẽŋɛ ka yẽ Azezi la mõgrɛ la doone ke bɔba, soke ẽ yetɩ: «Karẽnsãama, wãne mã'a tɩ fõn wa'am kalam?» 
JHN.6.26	Tɩ a lerge ba yetɩ: «Mam yetɩ ya la sɩra sɩra, tɩ yan eerɩ mam na, dagɩ tɩ ya bãŋɛ la mam bõn-yãlma la võorɛ, la de la yan di tɩgɛ la ĩyã. 
JHN.6.27	Da tõnna-ya dia n wʋn sã'am ĩyã, tõnna-ya di-sɛba n bɔ'ɔrɩ vɔm n ka ba'asrɩ ĩyã, Nẽrsaala Dayʋa n wʋn bɔ ya vɔm ẽŋa. Se'ere n soe la, la de la ẽŋa tɩ Nawẽnnɛ n de Sɔ la bɔ ẽ a nõorɛ.» 
JHN.6.28	Tɩ ba soke Azezi yetɩ: «Tɩ wʋn ẽŋɛ la wãne tõm tõon-sɛba tɩ Nawẽnnɛ boorɩ?» 
JHN.6.29	Tɩ Azezi lerge ba yetɩ: «Tõon-sɛka tɩ Nawẽnnɛ boorɩ tɩ ya tõm, de la ya sakɛ sɛka tɩ a tõm na.» 
JHN.6.30	Tɩ ba yele ẽ yetɩ: «Tõon-yãlma kãna tɩ fõn wʋn ẽŋɛ tɩ tõma yẽ, bɔ fʋ sɩra? Tõon-kãna tɩ fõn wʋn tõm? 
JHN.6.31	Tɩ yaabdõma yʋʋn di la dia tɩ ba wi'iri tɩ mannɩ weem, wʋ lan gʋlsɛ se'em na, a yʋʋn bɔ ba la dia n ze'ele Nawẽnnɛ yire, tɩ ba di.» 
JHN.6.32	Tɩ Azezi lerge ba yetɩ: «Mam yetɩ ya la asɩra, tɩ la dagɩ Amoyisi n yʋʋn bɔ ya dia n ze'ele Nawẽnnɛ yire la, la de la mam Sɔ Nawẽnnɛ n bɔ'ɔrɩ ya dia sɩra sɩra n ze'ele Nawẽnnɛ yire. 
JHN.6.33	Dia sɩra sɩra tɩ Nawẽnnɛ bɔ ya la, de la sɛka n ze'ele Nawẽnnɛ yire sige dũnia bɔ'ɔra nẽrba vɔm na.» 
JHN.6.34	Tɩ ba yele ẽ yetɩ: «Zuudãana, bɔ'ɔra tɔ di-ẽŋa daarɛ woo.»
JHN.6.35	Tɩ Azezi lerge ba yetɩ: «Mam n de dia n bɔ'ɔrɩ vɔm na. Nẽr-sɛka woo n sẽm mam zẽ'am, kɔm kãn malɩn yõkɛ ẽ, la sɛka n bɔ mam sɩra, koyũuro kãn malɩn tara ẽ. 
JHN.6.36	La mam yele yãma mɛ, tɩ ya yẽ mam mɛ, la ya ka bɔ mam sɩra. 
JHN.6.37	Sɛba wuu tɩ mam Sɔ Nawẽnnɛ bɔ'ɔrɩ mam, sẽm mam zẽ'am mɛ. La sɛka n sẽm mam zẽ'am, mam kãn dige nẽra baa ayɩla basɛ. 
JHN.6.38	Se'ere n soe la, mam ka ze'ele Nawẽnnɛ yire sigum tɩ m ẽŋɛ mam n boorɩ se'em, mam sigum tɩ m tõm na sɛka n tõm mam na n boorɩ se'em. 
JHN.6.39	La sɛka n tõm mam na n boorɩ se'em de la m da botɩ nẽr-sɛba wuu tɩ a bɔ mam na baa ayɩla sã'am, la de la m vo'oge ba wuu dũnia ba'asgɔ daarɛ. 
JHN.6.40	Mam Sɔ la n tõm mam na n boorɩ se'em de la sɛka woo n yẽ a Dayʋa la, dee bɔ ẽ sɩra wʋn yẽ vɔm n ka ba'asrɩ. Mam wʋn vo'oge ẽ dũnia ba'asgɔ daarɛ.»
JHN.6.41	Tɩ Zifdõma yõnna Azezi, ẽn yetɩ, ẽŋa n de dia n ze'ele Nawẽnnɛ yire sigum na ĩyã. 
JHN.6.42	Tɩ ba daan yɛta taaba yetɩ: «Bʋra-ẽna dagɩ Azozɛfʋ bia Azezi, sɛka tɩ tõma mi a sɔ, la a ma la? La bẽm tɩ a yetɩ, ẽŋa ze'ele la Nawẽnnɛ yire?» 
JHN.6.43	Tɩ Azezi yele ba yetɩ: «Da yõnna-ya. 
JHN.6.44	Nẽra ka tã wʋn wa'am mam zẽ'am tɩ la sãn dagna mam Sɔ n tõm mam na n tarɩ ẽ wa'am. La mam n wʋn vo'oge ẽ dũnia ba'asgɔ daarɛ. 
JHN.6.45	La gʋlsɛ Nawẽnnɛ nõtɔ'ɔsrɩba gõnnɔ pʋam yetɩ: ‹Nawẽnnɛ n wʋn pa'alɛ ba wuu.› La sɛka woo n selse mam Sɔ la, dee to'oge a pa'algɔ la, sẽm mam zẽ'am mɛ. 
JHN.6.46	Nẽra nãn ka yẽ Sɔ Nawẽnnɛ, sãn dagna sɛka n ze'ele a zẽ'am na mã'a n yẽ ẽ. 
JHN.6.47	Mam yetɩ ya la asɩra, tɩ sɛka n bɔ mam sɩra tarɩ la vɔm n ka ba'asrɩ. 
JHN.6.48	Mam n de dia n bɔ'ɔrɩ vɔm na. 
JHN.6.49	Yãma yaabdõma yʋʋn di mannɩ mɛ weego pʋam, la ba ki mɛ. 
JHN.6.50	La di-sɛka n ze'ele Nawẽnnɛ yire sigum na, de la dia tɩ nẽr-sɛka n di kãn ki. 
JHN.6.51	Mam n de di-sɛka n bɔ'ɔrɩ vɔm n ze'ele Nawẽnnɛ yire sigum, tɩ nẽra sãn di di-ẽna, a wʋn vɔa wakatɛ wuu. La di-sɛka tɩ mam wʋn bɔ dũnia dõma tɩ ba yẽ vɔm na, de la mam ĩyã.»
JHN.6.52	Tɩ Zifdõma la wẽ'era nõke'ene la taaba yetɩ: «Nẽr-ẽna wã wʋn ẽŋɛ la wãne bɔ tõma a ĩyã tɩ tõma di?» 
JHN.6.53	Tɩ Azezi yele ba yetɩ: «Mam yetɩ ya la sɩra sɩra, tɩ ya sãn ka di Nẽrsaala Dayʋa la ĩyã, la ya sãn ka yũ a zɩɩm, ya ka tarɩ vɔm na ya pʋam. 
JHN.6.54	Sɛka n diti mam ĩyã dee yũura mam zɩɩm tarɩ la vɔm n ka ba'asrɩ, la mam wʋn vo'oge ẽ dũnia ba'asgɔ daarɛ. 
JHN.6.55	Se'ere n soe la, mam ĩyã de la dia mẽŋa mẽŋa, la mam zɩɩm de la bõn-yũula mẽŋa mẽŋa. 
JHN.6.56	Sɛka n diti mam ĩyã, dee yũura mam zɩɩm boe la mam mɛ, tɩ mam bɔna la ẽ. 
JHN.6.57	Mam Sɔ n tõm mam na, de la vɔm dãana, ẽŋa ĩyã tɩ mam tara vɔm, bɛla, sɛka n diti mam ĩyã mẽ wʋn vɔa mam ĩyã. 
JHN.6.58	Ẽna de la dia n ze'ele Nawẽnnɛ yire sigum, a ka ãn wʋ di-sɛka tɩ ya yaabdõma yʋʋn di ki la. Sɛka n di di-ẽna wʋn vɔa wakatɛ wuu.» 
JHN.6.59	Azezi n daan zãsnɩ nẽrba Kapɛrnaʋm wẽndeego la pʋam na, tɩ a tɔgɛ yetɔg-bãna.
JHN.6.60	La a karẽnbiisi basɛba zozo'e n daan wõm bɛla la, tɩ ba yele taaba yetɩ: «Yetɔg-ẽna to'ore tɔ mɛ, ãne n wʋn tã'agɛ sakɛ yetɔg-ẽna wã?» 
JHN.6.61	Tɩ Azezi bãŋɛ tɩ a karẽnbiisi la yõnnɩ mɛ bõn-ẽna yelle, tɩ a yele ba yetɩ: «Bõn-ẽna botɩ yãma lɛbra la poorʋm kãn le doose mam? 
JHN.6.62	La ya sãn yẽ tɩ Nẽrsaala Dayʋa la zonnɩ ẽn daan boe zẽ'a na, ya wʋn ẽŋɛ la wãne? 
JHN.6.63	La de la Nawẽnnɛ Sɩa n bɔ'ɔrɩ vɔm na, nẽrsaala ka tã wʋn ẽŋɛ sɛla sɛla. Yetɔg-sɛba tɩ mam tɔgɛ bɔ ya la, ze'ele la Nawẽnnɛ Sɩa zẽ'am bɔ'ɔra vɔm. 
JHN.6.64	La basɛba n boe ya tẽŋasʋka ka bɔ mam sɩra.» Se'ere n soe tɩ Azezi yele bɛla la, a daan dẽŋɛ bãŋɛ mɛ halɩ pɔspɔsɩ sɛba n kãn bɔ ẽŋa sɩra, la sɛka n wʋn pa'alɛ tɩ ba yõkɛ ẽŋa. 
JHN.6.65	Tɩ a le yele ba yetɩ: «Bɛla n soe tɩ mam yetɩ, nẽra ka tã wʋn wa'am mam zẽ'am, tɩ la sãn dagna mam Sɔ la n bɔ ẽ sore.»
JHN.6.66	Azezi n tɔgɛ bɛla la poorʋm, a karẽnbiisi la zozo'e basɛ ẽ mɛ dee fõrgɛ ka le doose ẽ. 
JHN.6.67	Tɩ Azezi soke a karẽnbiisi pia la ayi la yetɩ: «Yãma mẽ boorɩ tɩ ya basɛ mam dee fõrgɛ mɛ bɩɩ?» 
JHN.6.68	Tɩ Asimõ-pɩyɛɛrɩ lerge ẽ yetɩ: «Zuudãana, tõma wʋn basɛ fõn dee sẽŋɛ la ãn zẽ'am? Fõn tarɩ la yetɔga n bɔ'ɔrɩ vɔm n ka ba'asrɩ. 
JHN.6.69	La tõma bɔ sɩra mɛ dee bãŋɛ tɩ fõn de la Pʋpeelem Dãana tɩ Nawẽnnɛ tõm.» 
JHN.6.70	Tɩ Azezi lerge ba yetɩ: «Mam n looge yãma pia la ayi la. La ya nẽra ayɩla de la Asũtãana nẽra.» 
JHN.6.71	A daan tɔgrɩ la Asimõ bia Azudaasɩ Iskariyo yelle. Se'ere n soe la, ẽŋa n daan de a karẽnbiisi pia la ayi la nẽra ayɩla n wʋn wa pa'alɛ tɩ ba yõkɛ ẽ.
JHN.7.1	Bɛla poorʋm, Azezi daan gilgri la Galile, a ka boorɩ tɩ a gilge Zude, Zifdõma nẽŋadõma n eerɩ ẽ tɩ ba kʋ la ĩyã. 
JHN.7.2	Tɩ Zifdõma põnsɩ kibsa daan lɛm, 
JHN.7.3	tɩ Azezi yɩbsɩ yele ẽ yetɩ: «Basɛ kalam dee sẽŋɛ Zude tɩ fʋ karẽnbiisi mẽ yẽ fʋ tõoma la tɩ fʋ tõnnɩ na. 
JHN.7.4	Se'ere n soe la, nẽra sãn bɔɔra tɩ nẽrba bãŋɛ ẽ, a ka sʋgrɩ a tõoma. Fõn tõnnɩ tõon-bãna wã, botɩ nẽrba wuu bãŋɛ fɔ.» 
JHN.7.5	La a yɩbsɩ la daan ka bɔ ẽ sɩra. 
JHN.7.6	Tɩ Azezi yele ba yetɩ: «Mam wakatɛ nãn ka paagɛ, la wakatɛ woo ãn sõŋa mɛ bɔ yãma. 
JHN.7.7	Dũnia dõma kãn tã'agɛ sise yãma, la ba sisri mam mɛ, mam n tɔgrɩ pa'ala tɩ ba tõoma de la be'em na ĩyã. 
JHN.7.8	Yãma sẽŋɛ kibsa la, tɩ mam nãn kãn sẽŋɛ, se'ere n soe la, mam wakatɛ nãn ka paagɛ.» 
JHN.7.9	A yele ba bɛla dee weege la Galile.
JHN.7.10	La a yɩbsɩ la n daan sẽŋɛ kibsa la, a mẽ sẽŋɛ mɛ, la a ka botɩ nẽrba yẽ ẽ. 
JHN.7.11	Tɩ Zifdõma nẽŋadõma ɛɛra ẽ kibsa la pʋam, sɔkra yetɩ: «A boe la bɛ?» 
JHN.7.12	Tɩ nẽrba waasna tɔgra a yelle nẽr-kʋʋŋɔ la pʋam zozo'e, tɩ sɛba yetɩ: «A de la nẽr-sõŋɔ», tɩ basɛba yetɩ: «Ayɛɩ, a pã'asrɩ la nẽrba.» 
JHN.7.13	La nẽra nẽra daan ka saagɛ tɔgɛ a yelle nẽrba la zẽ'am, ban zotɩ Zifdõma nẽŋadõma la ĩyã.
JHN.7.14	La kibsa la daan paagɛ la pʋsʋka, tɩ Azezi kẽ Wẽnde-kãtʋm na zãsna nẽrba. 
JHN.7.15	Tɩ la di'ige Zifdõma, tɩ ba yetɩ: «Bʋra-ẽna ẽŋɛ la wãne mina Nawẽnnɛ gõŋɔ sõŋa, dee ka yẽ zãsŋɔ?» 
JHN.7.16	Tɩ Azezi yele ba yetɩ: «Mam zãsŋɔ la ka ze'ele mam mẽŋa zẽ'am, la ze'ele la sɛka n tõm mam na zẽ'am. 
JHN.7.17	Nẽra sãn bɔɔra tɩ a ẽŋɛ Nawẽnnɛ n boorɩ se'em, a wʋn bãŋɛ zãsŋɔ la sãn ze'ele la Nawẽnnɛ zẽ'am, bɩɩ mam sãn tɔgra la mam mẽŋa pãŋa. 
JHN.7.18	Nẽr-sɛka n tɔgrɩ la a mẽŋa pãŋa, eerɩ la a mẽŋa pẽka. La nẽr-sɛka n eerɩ sɛka n tõm ẽ na pẽka, ẽŋa de la sɩra dãana, la sɛla n ka masɛ ka boe a pʋam. 
JHN.7.19	Amoyisi n bɔ ya lɔɔ la, dagɩ bɛla? La ya nẽra nẽra ka ɩtɩ lɔɔ la n yele se'em na. Bẽm tɩ ya ɛɛra mam tɩ ya kʋ?» 
JHN.7.20	Tɩ nẽr-kʋʋŋɔ la lerge ẽ yetɩ: «Kʋlkã'arga n dolɩ fo! Ãn eerɩ fʋ tɩ a kʋ?» 
JHN.7.21	Tɩ Azezi lerge ba yetɩ: «Mam daan tõm tõon-yãlma ayɩla mɛ, tɩ la di'ige ya. 
JHN.7.22	Amoyisi n yʋʋn bɔ ya nõorɛ yetɩ, ya wãta ya budimto. La, la dagɩ Amoyisi n pɔsɛ ẽŋɛ bɛla, la de la tɩ sɔ-yaabdõma. La yãma wãtɩ mɛ baa vo'osgo daarɛ. 
JHN.7.23	Yãma sãn wãta ya budimto vo'osgo daarɛ tɩ la ka sã'am Amoyisi lɔɔ la, bẽm tɩ yãma sũnsõa yĩige la mam, mam n daan botɩ bʋraa la yẽ ĩmã'asʋm vo'osgo daarɛ la ĩyã. 
JHN.7.24	Da kãn dɩkɛ-ya nini n yẽ se'em mõŋɛ nẽra bʋʋrɔ, bɔ-ya bʋʋrɔ wʋ lan masɛ se'em na.»
JHN.7.25	Tɩ Zerizalɛm nẽrba basɛba soke yetɩ: «Dagɩ bʋra-ẽna tɩ ba eerɩ tɩ ba kʋ la? 
JHN.7.26	Bɩsɛ-ya, a tɔgrɩ la nẽr-kʋʋŋɔ pʋam, dee tɩ ba ka yele ẽ se'ere. Nẽŋadõma la na'an bãŋɛ mɛ tɩ a de la Krisi tɩ Nawẽnnɛ tõm na bɩɩ? 
JHN.7.27	Tõma mi bʋra-ẽna n ze'ele zẽ'a, la Krisi la sãn wa sẽna, nẽra kãn bãŋɛ ẽn ze'ele zẽ'a.»
JHN.7.28	Bɛla tɩ a Azezi daan tɔgɛ ke'enke'em ẽn zãsnɩ nẽrba Wẽnde-kãtʋm na yetɩ: «Ya tẽ'esɛ tɩ ya mi mam mɛ dee bãŋɛ mam n ze'ele zẽ'a, la mam ka wa'am na m mẽŋa nõorɛ. La sɛka n tõm mam na de la sɩra dãana, yãma ka mi ẽ. 
JHN.7.29	La mam nõo mi ẽ, se'ere n soe la, mam ze'ele la ẽŋa zẽ'am, ẽŋa n tõm mam.» 
JHN.7.30	Tɩ ba ɛɛra sore tɩ ba yõkɛ ẽ, la nẽra nẽra ka kalʋm ẽ, se'ere n soe la, a wakatɛ daan nãn ka paagɛ. 
JHN.7.31	La nẽr-kʋʋŋɔ la nẽrba zozo'e daan bɔ ẽ sɩra mɛ, dee yɛta tɩ: «Krisi la sãn wa wa'am, a kãn yãŋɛ ẽŋɛ bõn-yãlma gãnna bʋra-ẽna n ẽŋɛ wã.»
JHN.7.32	Tɩ Farisi dõma wõm nẽrba la n waasnɩ Azezi yelle, tɩ bãma la Nawẽnnɛ kãabgɔ kẽma nẽŋadõma tõm gu'urba tɩ ba ka yõkɛ Azezi.
JHN.7.33	Tɩ Azezi yele yetɩ: «Mam wʋn ken bɔna la ya la wakatɛ fẽe, dee lebe sɛka n tõm mam na zẽ'am. 
JHN.7.34	Ya wʋn ɛɛra mam, la ya kãn yẽ mam, la mam n boe zẽ'a na, ya kãn tã'agɛ wa'am bilam.» 
JHN.7.35	Bɛla tɩ Zifdõma yele taaba yetɩ: «Bʋra-ẽna wʋn wa sẽŋɛ la bɛ tɩ tõma kãn yẽ ẽ? A yetɩ a sẽŋɛ la Zifdõma n wɩrgɛ bɔna Grɛkɩdõma tẽŋasʋka la zẽ'am, ka zãsʋm Grɛkɩdõma bɩɩ? 
JHN.7.36	Yetɔg-ẽna wã võorɛ de la bẽm tɩ a yetɩ: ‹Ya wʋn ɛɛra mam, la ya kãn yẽ mam, la mam n boe zẽ'a na, ya kãn tã'agɛ wa'am bilam?› »
JHN.7.37	La kibsa la ba'asgɔ daarɛ n de a dabs-kãtɛ daarɛ, tɩ Azezi daan isge ze'ele tɔgra ke'enke'em yetɩ: «Koyũuro sãn tara nẽr-sɛka, a wa'am mam zẽ'am wa yũ. 
JHN.7.38	Nẽr-sɛka n bɔ mam sɩra, ko'om n bɔ'ɔrɩ vɔm wʋn bulla a pʋam, wʋ Nawẽnnɛ gõŋɔ n yele se'em na.» 
JHN.7.39	Azezi n yele bɛla la, la de la Nawẽnnɛ Sɩa tɩ sɛba n bɔ'ɔrɩ ẽ sɩra la wʋn wa to'oge. Se'ere n soe la, Nawẽnnɛ daan nãn ka bɔ a Sɩa la, Azezi n daan nãn ka yẽ a na'am pãŋa la ĩyã.
JHN.7.40	Nẽr-kʋʋŋɔ la n wõm yetɔg-bãna la, tɩ basɛba yetɩ: «Ẽna sɩrɩ de la Nawẽnnɛ nõtɔ'ɔsa la.» 
JHN.7.41	Tɩ basɛba yetɩ: «Ẽna de la Krisi la.» Tɩ basɛba daan yetɩ: «Krisi la wʋn ze'ele la Galile bɩɩ? 
JHN.7.42	Nawẽnnɛ gõŋɔ la yele tɩ Krisi la wʋn dɛna la naba Adavidi yɩɩŋa, a wʋn ze'ele la Bɛtelɛm, tẽn-sɛka tɩ Adavidi yʋʋn boe la.» 
JHN.7.43	Bɛla tɩ welgre wa'am nẽrba la pʋam Azezi ĩyã. 
JHN.7.44	Tɩ ba nẽrba basɛba daan bɔɔra tɩ ba yõkɛ ẽ, la nẽra nẽra ka kalʋm ẽ.
JHN.7.45	La gu'urba la tɩ kãabgɔ kẽma nẽŋadõma, la Farisi dõma la tõm na lebe ba zẽ'am mɛ, tɩ ba soke ba yetɩ: «Bẽm tɩ ya ka yõkɛ ẽ wa'am?» 
JHN.7.46	Tɩ ba lerge yetɩ: «Nẽra nãn ka tɔgɛ wʋ bʋra-ẽna wã.» 
JHN.7.47	Tɩ Farisi dõma la soke ba yetɩ: «A pã'asɛ yãma mẽ yãŋɛ mɛ? 
JHN.7.48	Tõma nẽŋadõma nẽra ayɩla, bɩɩ Farisi nẽra bɔ ẽ sɩra mɛ bɩɩ? 
JHN.7.49	La de la nẽr-kʋʋŋɔ la n ka mi lɔɔ la, ba wʋn yẽ la kã'a-be'ero.» 
JHN.7.50	Tɩ Anikodɛm n de ba nẽra ayɩla n daan sẽŋɛ ka yẽ Azezi la, yele ba yetɩ: 
JHN.7.51	«Tõma lɔɔ la bɔ sore tɩ tɩ mõŋɛ nẽra bʋʋrɔ, dee ka selse ẽ bãŋɛ ẽŋa n ẽŋɛ sɛla?» 
JHN.7.52	Tɩ ba lebse yele ẽ yetɩ: «Fõn mẽ de la Galile nẽra bɩɩ? Ɛ bɩsɛ, fʋ wʋn bãŋɛ tɩ Nawẽnnɛ nõtɔ'ɔsa ka ze'etɩ Galile.» [ 
JHN.7.53	Tɩ nẽra woo daan kule a yire.
JHN.8.1	La Azezi sẽŋɛ la Oliivi tãŋa zuo. 
JHN.8.2	Tɩ beere wiige bulika yʋ'ʋŋɔ yʋ'ʋŋɔ, tɩ a le lebe Wẽnde-kãtʋm na, tɩ nẽrba wuu daan sẽŋɛ a zẽ'am, tɩ a zẽa zãsna ba. 
JHN.8.3	Tɩ lɔɔ karẽnsãandõma, la Farisi dõma tarɩ pɔka tɩ ba kuke tɩ a boe mĩ ɩta yalsɩ wa'am wa botɩ a ze'ele nẽrba la tẽŋasʋka, 
JHN.8.4	dee yele Azezi yetɩ: «Karẽnsãama, tõma kuke la pɔka wã tɩ a boe mĩ ɩta yalsɩ. 
JHN.8.5	Amoyisi bɔ tõma nõorɛ lɔɔ gõŋɔ la pʋam yetɩ, pɔka sãn ẽŋɛ wãna, tɩ lobe ẽ na kuga kʋ. La fõn yetɩ bo?»
JHN.8.6	Ba yele bɛla tɩ ba di la a yɛm bɩsɛ, tã'agɛ dõrɛ ẽ. Tɩ Azezi suure tara a nu'ubiire gʋlsra tẽŋa. 
JHN.8.7	Tɩ ba ken sɔkra ẽ, tɩ a dɔ'ɔgɛ yele ba yetɩ: «Sɛka n boe yãma tẽŋasʋka ka tõm tõon-be'ego, a dẽŋɛ dɩkɛ kugre lobe ẽ.» 
JHN.8.8	Dee le suure gʋlsra tẽŋa. 
JHN.8.9	La ban wõm bɛla la, bõnkɛgsɩ n dẽŋɛ yese ayɩla ayɩla, tɩ ba wuu yese, dee basɛ Azezi mã'a la pɔka la, tɩ a zɛ a nẽŋam.
JHN.8.10	Tɩ Azezi dɔ'ɔgɛ soke ẽ yetɩ: «Pɔka, sɛba n yõkɛ fʋ wa'am na bɛɛ? Nẽra nẽra ka di fʋ sarɩya sɩbgɛ fɔ?» 
JHN.8.11	Tɩ pɔka la lerge Azezi yetɩ: «Ayɛɩ, Zuudãana.» Tɩ Azezi yele ẽ yetɩ: «Mam mẽ kãn di fʋ sarɩya. Sẽŋɛ, la da le tõm tõon-be'ero.»]
JHN.8.12	Tɩ Azezi le tɔgɛ la nẽrba la yetɩ: «Mam de la dũnia peelem. Nẽr-sɛka n dolɩ mam, a kãn malɩn sẽnna lika pʋam, a wʋn yẽ peelem n bɔ'ɔrɩ vɔm.»
JHN.8.13	Tɩ Farisi dõma yele ẽ yetɩ: «Fõn mẽŋa n bɔ'ɔrɩ fʋ mẽŋa kaseto, la dagɩ kaseto asɩra.» 
JHN.8.14	Tɩ Azezi lerge ba yetɩ: «Baa mam sãn bɔ'ɔra m mẽŋa kaseto, mam kaseto de la sɩra. Se'ere n soe la, mam mi mam n ze'ele zẽ'a wa'am, la mam n we'esɩ zẽ'a. La yãma ka mi mam n ze'ele zẽ'a, la mam n we'esɩ zẽ'a. 
JHN.8.15	Yãma diti sarɩya la nẽrsaala n boorɩ se'em. La mam ka diti nẽra nẽra sarɩya. 
JHN.8.16	La baa mam sãn dita sarɩya, mam sarɩyadia de la sɩra, se'ere n soe la, mam ka de m yɩla. La de la mam, la mam Sɔ n tõm mam na. 
JHN.8.17	La yãma lɔɔ la pʋam la gʋlsɛ yetɩ: ‹Nẽrba bayi kaseto de la sɩra.› 
JHN.8.18	Mam mẽŋa n bɔ'ɔrɩ m mẽŋa kaseto, la mam Sɔ la n tõm mam na mẽ bɔ'ɔrɩ mam kaseto mɛ.» 
JHN.8.19	Tɩ ba soke ẽ yetɩ: «Fõn Sɔ la boe la bɛ?» Tɩ Azezi lerge ba yetɩ: «Yãma ka mi mam, la ya ka mi mam Sɔ la. Ya sãn mi ni mam, ya wʋn mi ni mam Sɔ la mẽ.»
JHN.8.20	Azezi n daan zãsnɩ nẽrba Wẽnde-kãtʋm na ligri lagsgɔ dagsɩ zẽ'am na, tɩ a tɔgɛ yetɔg-bãna. La nẽra nẽra ka yõkɛ ẽ, a wakatɛ n nãn ka paagɛ la ĩyã.
JHN.8.21	Tɩ Azezi le yele ba yetɩ: «Mam wʋn fõrgɛ mɛ, la ya wʋn ɛ mam koŋe, la ya wʋn ki la ya tõon-be'ero la pʋam. Mam n we'esɩ zẽ'a na, ya kãn tã'agɛ wa'am bilam.» 
JHN.8.22	Tɩ Zifdõma sɔkra taaba yetɩ: «Ẽn yetɩ: ‹Mam n we'esɩ zẽ'a na, ya kãn tã'agɛ wa'am bilam› na, a yetɩ a kʋ la a mẽŋa bɩɩ?» 
JHN.8.23	Tɩ Azezi yele ba yetɩ: «Yãma ze'ele la tẽŋa, la mam ze'ele la saazuum wa'am. Yãma de la dũnia wã nẽrba, la mam dagɩ dũnia wã nẽra. 
JHN.8.24	Bɛla ĩyã tɩ mam yetɩ, ya wʋn ki la ya tõon-be'ero la pʋam. Se'ere n soe la, ya sãn ka bɔ sɩra tɩ mam de la sɛka tɩ mam de la, ya wʋn ki la ya tõon-be'ero la pʋam.» 
JHN.8.25	Tɩ ba soke ẽ yetɩ: «Fõn de la ãne?» Tɩ a lerge ba yetɩ: «Mam de la sɛka tɩ mam yetɩ ya halɩ pɔspɔsɩ la. 
JHN.8.26	Mam tarɩ nɩ yɛla zozo'e mɛ n wʋn tɔgɛ yãma yelle, dee di ya sarɩya. La sɛka n tõm mam na de la sɩra dãana, la sɛla tɩ mam wõm a zẽ'am n bɛla tɩ mam tɔgrɩ bɔ'ɔra dũnia dõma.» 
JHN.8.27	La ba ka bãŋɛ tɩ a tɔgrɩ ba la a Sɔ Nawẽnnɛ yelle. 
JHN.8.28	Bɛla tɩ Azezi yele ba yetɩ: «Ya sãn wa zẽkɛ Nẽrsaala Dayʋa la, ya wʋn bãŋɛ tɩ mam de la sɛka tɩ mam de la. La ya wʋn bãŋɛ tɩ mam ka ɩtɩ sɛla sɛla la m mẽŋa nõorɛ, mam Sɔ Nawẽnnɛ n pa'alɛ mam se'em na mã'a tɩ mam tɔgrɩ. 
JHN.8.29	La sɛka n tõm mam na boe la mam mɛ, a ka basɛ mam m yɩla, se'ere n soe la, mam ɩtɩ la sɛla n ãn a sũure yẽlʋm daarɛ woo.» 
JHN.8.30	Ẽn tɔgɛ bɛla la, tɩ nẽrba zozo'e bɔ ẽ sɩra.
JHN.8.31	Tɩ Azezi yele Zifdõma sɛba n daan bɔ ẽ sɩra la yetɩ: «Ya sãn sakra mam yetɔga la ka basɛ, ya sɩrɩ de la mam karẽnbiisi. 
JHN.8.32	La ya wʋn bãŋɛ sɩra, la sɩra la wʋn to'oge ya basɛ.» 
JHN.8.33	Tɩ nẽrba la lerge ẽ yetɩ: «Tõma de la Abraham yɩɩsɩ, tõma ka de nẽra nẽra yamsɩ. La wãne tɩ fõn yetɩ, tɩ wʋn to'oge tɩ mẽŋa?» 
JHN.8.34	Tɩ Azezi lerge ba yetɩ: «Mam yetɩ ya la sɩra sɩra, tɩ nẽr-sɛka woo n tõnnɩ tõon-be'ero de la tõon-be'ero yamŋa. 
JHN.8.35	Yamŋa dagɩ yire la nẽra wakatɛ wuu, la yire la dayʋa de la yire la nẽra wakatɛ wuu. 
JHN.8.36	Bɛla ĩyã, Nawẽnnɛ Dayʋa la sãn to'oge ya basɛ, ya sɩrɩ to'oge ya mẽŋa. 
JHN.8.37	Mam mi tɩ ya de la Abraham yɩɩsɩ. La yãma eerɩ mam mɛ tɩ ya kʋ, yãma n ka to'orɩ mam yetɔga la ĩyã. 
JHN.8.38	Mam tɔgrɩ la sɛla tɩ mam yẽ m Sɔ zẽ'am na. La yãma mẽ ɩtɩ la sɛla tɩ ya wõm ya sɔ zẽ'am na.» 
JHN.8.39	Tɩ ba lerge ẽ yetɩ: «Abraham n de tõma sɔ.» Tɩ Azezi yele ba yetɩ: «Ya sãn de nɩ na Abraham kɔma, ya wʋn tõm nɩ wʋ Abraham n tõm se'em na. 
JHN.8.40	La yãma eerɩ mam mɛ lɛɛlɛ wã tɩ ya kʋ, mam n tɔgɛ yãma sɩra la tɩ mam wõm Nawẽnnɛ zẽ'am na ĩyã. Abraham ka ẽŋɛ bɛla. 
JHN.8.41	Ya tõnnɩ na ya sɔ n tõnnɩ se'em na.» Tɩ ba yele ẽ yetɩ: «Tõma dagɩ tãmpĩiba. Tõma tarɩ la sɔ ayɩla, n de Nawẽnnɛ.» 
JHN.8.42	Tɩ Azezi yele ba yetɩ: «Nawẽnnɛ sãn de nɩ ya sɔ, ya wʋn nõŋɛ nɩ mam, se'ere n soe la, mam ze'ele la Nawẽnnɛ zẽ'am wa'am. Mam ka wa'am m mẽŋa, ẽŋa n tõm mam. 
JHN.8.43	Bẽm tɩ yãma ka wõnna mam yetɔga la võorɛ? La de la yãma n ka boorɩ tɩ ya sakɛ mam yetɔga la ĩyã. 
JHN.8.44	Ya sɔ de la Asũtãana, la ya boorɩ tɩ ya ẽŋɛ la ya sɔ la n boorɩ se'em na. A de la nẽr-kʋʋra halɩ pĩ'iluŋo. A ka boe sɩra pʋam, sɩra n ka boe a pʋam na ĩyã. A sãn parna, ẽn ãn se'em n bɛla, se'ere n soe la, a de la põmpɔrma, la põmpɔrŋɔ wuu sɔ. 
JHN.8.45	La, mam n tɔgrɩ sɩra la ĩyã tɩ ya ka bɔ'ɔra mam sɩra. 
JHN.8.46	Yãma nẽr-kãna n tã wʋn pa'alɛ tɩ mam tõm tõon-be'ego? La mam n tɔgrɩ sɩra la, bẽm tɩ ya ka bɔ'ɔra mam sɩra? 
JHN.8.47	Sɛka n de Nawẽnnɛ nẽra selsrɩ la Nawẽnnɛ yetɔga. La yãma n dagɩ Nawẽnnɛ nẽrba la ĩyã, bɛla tɩ ya ka sɛlsra.»
JHN.8.48	Tɩ Zifdõma la yele ẽ yetɩ: «Tõma tarɩ bʋʋrɔ tɩ tõma yetɩ, fʋ de la Samaari nẽra, kʋlkã'arga n dolɩ fo.» 
JHN.8.49	Tɩ Azezi lerge ba yetɩ: «Kʋlkã'arga ka dolɩ mam, mam nã'asrɩ la m Sɔ, la yãma ka sakɛ tɩ ya nã'asra mam. 
JHN.8.50	Mam ka eerɩ m mẽŋa nã'asgɔ. Nẽra ayɩla n boe n eerɩ mam nã'asgɔ, dee dita sarɩya. 
JHN.8.51	Mam yetɩ ya la sɩra sɩra, tɩ nẽra sãn sakɛ mam yetɔga, a kãn malɩn ki.» 
JHN.8.52	Tɩ Zifdõma yele ẽ yetɩ: «Nãnannɛ wã tõma bãŋɛ mɛ tɩ kʋlkã'arga n sɩrɩ dolɩ fo. Abraham la Nawẽnnɛ nõtɔ'ɔsrɩba la ki mɛ. Tɩ fõn yetɩ, nẽra sãn sakɛ fõn yetɔga, a kãn malɩn ki. 
JHN.8.53	Fõn gãnnɩ tõma yaaba Abraham n ki la mɛ bɩɩ? Nawẽnnɛ nõtɔ'ɔsrɩba la mẽ ki mɛ. Fõn tẽ'esɛ tɩ fõn de la ãne?» 
JHN.8.54	Tɩ Azezi lerge ba yetɩ: «Mam sãn nã'asra m mẽŋa, mam nã'asgɔ la de la zãŋa. La de la mam Sɔ la n nã'asrɩ mam, sɛka tɩ ya wi'iri ya Nawẽnnɛ na. 
JHN.8.55	La yãma ka mi ẽ. La mam nõo mi ẽ. Mam sãn yetɩ, mam ka mi ẽ, mam wʋn dɛna la põmpɔrma wʋ yãma la. La mam mi ẽ mɛ, dee sakra a yetɔga. 
JHN.8.56	Ya sɔ Abraham yʋʋn ẽŋɛ la sũ-yẽlga sɩrʋm tɩ a wʋn wa yẽ mam daarɛ la, la a yẽ mɛ, ẽŋɛ sũ-yẽlga.» 
JHN.8.57	Tɩ Zifdõma la yele Azezi yetɩ: «Fõn nãn ka paagɛ yʋʋma pinuu mẽŋa dee yẽ Abraham?» 
JHN.8.58	Tɩ Azezi yele ba yetɩ: «Mam yetɩ ya la sɩra sɩra, tɩ Abraham n yʋʋn nãn ka boe la, mam boe mɛ.» 
JHN.8.59	Tɩ ba pĩ'ise kuga tɩ ba lobe ẽ. Tɩ Azezi li'ise Wẽnde-kãtʋm na yese.
JHN.9.1	La Azezi daan sẽnnɩ tɔlla mɛ, yẽ bʋraa tɩ ba dɔgɛ ẽ tɩ a dɛna fʋa. 
JHN.9.2	Tɩ a karẽnbiisi soke ẽ yetɩ: «Karẽnsãama, nẽr-kãna n tõm tõon-be'ero? Bʋraa wã bɩɩ a sɔ bɩɩ a ma n tõm tõon-be'ero, tɩ ba dɔgɛ ẽ tɩ a dɛna fʋa?» 
JHN.9.3	Tɩ Azezi lerge yetɩ: «La dagɩ bʋraa wã bɩɩ a sɔ bɩɩ a ma tõon-be'ero ĩyã, tɩ a dɛna fʋa. La de la Nawẽnnɛ n yetɩ a tõm na ẽ pa'alɛ a tõoma. 
JHN.9.4	Dẽnɩ tɩ tõma tõm sɛka n tõm mam na tõoma, la nãn ken dɛna wʋntɛɛŋa wã. Yʋ'ʋŋɔ sẽm mɛ tɩ nẽra kãn le tã'agɛ tõm. 
JHN.9.5	Mam n nãn boe dũnia pʋam wã, mam de la dũnia peelem.» 
JHN.9.6	A yele bɛla dee tʋbsɛ la nõtõorʋm tẽŋa bũn tẽntõnnɔ bɩ fʋa la nini, 
JHN.9.7	dee yele ẽ yetɩ: «Sẽŋɛ ka wire fʋ nẽŋa Silowe kʋlgam.» (Silowe võorɛ de la «sɛka tɩ ba tõm».) Tɩ a sẽŋɛ ka wire a nẽŋa, dee lɛbra, tɩ a nini na yẽta.
JHN.9.8	Tɩ a sawiiba, la sɛba n mi ẽ kʋrʋm tɩ a sosrɩ mɛ na yetɩ: «Dagɩ ẽna n daan zĩ sɔsra la?» 
JHN.9.9	Tɩ sɛba yetɩ: «La de la ẽŋa.» Tɩ basɛba yetɩ: «Ayɛɩ, a wõn na ẽŋa dee la dagɩ ẽ.» Tɩ a mẽŋa yetɩ: «La de la mam.» 
JHN.9.10	Tɩ ba soke ẽ yetɩ: «La ẽŋɛ la wãne tɩ fõn nini na yãŋa yẽta?» 
JHN.9.11	Tɩ a lerge ba yetɩ: «Bʋraa la yʋ'ʋrɛ n de Azezi la n bũn tẽntõnnɔ bɩ mam nini, dee yele mam tɩ m sẽŋɛ Silowe kʋlgam ka wire. Tɩ mam sẽŋɛ ka wire, yãŋa yẽta.» 
JHN.9.12	Tɩ ba soke ẽ yetɩ: «A boe la bɛ?» Tɩ a lerge yetɩ: «Mam ka mi.»
JHN.9.13	Tɩ ba tarɩ sɛka n daan de fʋa la sẽŋɛ Farisi dõma zẽ'am. 
JHN.9.14	La Azezi n daan bũn tẽntõnnɔ bɩ fʋa la nini daar-sɛka tɩ a yẽta la, daan de la Zifdõma vo'osgo daarɛ. 
JHN.9.15	Tɩ Farisi dõma la mẽ le soke ẽ yetɩ: «La ẽŋɛ la wãne tɩ fõn yẽta?» Tɩ a lerge ba yetɩ: «A bũn na tẽntõnnɔ bɩ mam nini, tɩ mam wire, yãŋa yẽta.» 
JHN.9.16	Tɩ Farisi dõma basɛba yetɩ: «Nẽr-ẽna wã ka ze'ele Nawẽnnɛ zẽ'am wa'am, se'ere n soe la, a ka sakrɩ vo'osgo daarɛ sisgo.» Tɩ basɛba yetɩ: «Nẽra n de tõon-be'ero dãana wʋn ẽŋɛ la wãne tõm tõon-yãlma wãna?» Tɩ welgre kẽ Farisi dõma la tẽŋasʋka.
JHN.9.17	Tɩ ba le soke bʋraa la yetɩ: «Fõn wʋn yele a yelle tɩ bẽm, ẽn basɛ tɩ fõn nini yẽta la?» Tɩ a lerge ba yetɩ: «A de la Nawẽnnɛ nõtɔ'ɔsa.» 
JHN.9.18	Tɩ Zifdõma nẽŋadõma la ka bɔɔra tɩ ba sakɛ tɩ a daan de la fʋa dee yãŋa yẽta, tɩ ba wi a sɔ la a ma, 
JHN.9.19	soke ba yetɩ: «Ẽna de la yãma dayʋa la tɩ yãma yetɩ yãma dɔgɛ ẽ tɩ a dɛna la fʋa la? La ẽŋɛ la wãne tɩ a yãŋa yẽta?» 
JHN.9.20	Tɩ a sɔ la a ma lerge yetɩ: «Tõma mi tɩ a de la tõma dayʋa, la tõma daan dɔgɛ ẽ tɩ a dɛna la fʋa. 
JHN.9.21	La tõma ka mi lan ẽŋɛ se'em tɩ a yãŋa yẽta, bɩɩ sɛka n botɩ a nini na yẽta. Soke-ya ẽ, tɩ a ka le dɛna bia, a mẽŋa wʋn tɔgɛ.» 
JHN.9.22	A sɔ la a ma la n zotɩ Zifdõma nẽŋadõma la ĩyã tɩ ba yele bɛla. Zifdõma nẽŋadõma la daan dẽŋɛ tɔgɛ kʋ mɛ yetɩ, nẽra sãn sakɛ tɩ Azezi de la Krisi, bãma wʋn yese ẽ mɛ ba wẽndeego la pʋam. 
JHN.9.23	Bɛla n soe tɩ a sɔ la a ma la yetɩ: «Soke-ya ẽ tɩ a ka de bia.»
JHN.9.24	Tɩ ba le wi bʋra-sɛka n daan de fʋa la nõorɛ ayi pʋam, yele ẽ yetɩ: «Tɔgɛ sɩra Nawẽnnɛ ĩyã. Tõma mi tɩ bʋra-ẽna de la tõon-be'ero dãana.» 
JHN.9.25	Tɩ a lerge yetɩ: «A sãn dɛna tõon-be'ero dãana, bɩɩ a dagɩ tõon-be'ero dãana, mam ka mi. Mam n mi sɛla de la, mam daan de la fʋa, la lɛɛlɛ wã mam yẽtɩ mɛ.» 
JHN.9.26	Tɩ ba soke ẽ yetɩ: «A ẽŋɛ fõn na bẽm? A ẽŋɛ la wãne botɩ fõn yẽta?» 
JHN.9.27	Tɩ a lerge ba yetɩ: «Mam põn dẽŋɛ yele ya mɛ, tɩ ya ka selse, bẽm tɩ ya le bɔɔra tɩ ya wõm? Yãma mẽ boorɩ tɩ ya lebge la a karẽnbiisi bɩɩ?» 
JHN.9.28	Tɩ ba tʋ ẽ, dee yetɩ: «Fõn de a karẽnbia, tõma de la Amoyisi karẽnbiisi. 
JHN.9.29	Tõma mi tɩ Nawẽnnɛ yʋʋn tɔgɛ bɔ la Amoyisi, la ẽna, tõma ka mi ẽn ze'ele zẽ'e-sɛka.»
JHN.9.30	Tɩ bʋraa la yele ba yetɩ: «Ẽna de la yel-di'iŋa, yãma ka mi ẽn ze'ele zẽ'a, la ẽŋa n botɩ mam nini yẽta. 
JHN.9.31	Tõma mi tɩ Nawẽnnɛ ka selsrɩ tõon-be'ero dõma sosgo, la nẽra sãn pʋ'ʋsra ẽ, dee ɩta ẽn boorɩ se'em, a selsrɩ la ẽŋa dãana sosgo. 
JHN.9.32	Halɩ pĩ'iluŋo, ba nãn ka wõm tɩ nẽra botɩ nẽra tɩ ba dɔgɛ ẽ tɩ a dɛna fʋa nini yẽta. 
JHN.9.33	Bʋra-ẽna sãn ka ze'ele nɩ Nawẽnnɛ zẽ'am, a kãn yãŋɛ nɩ ẽŋɛ sɛla sɛla.» 
JHN.9.34	Tɩ ba lerge ẽ yetɩ: «Ba dɔgɛ fõn na tõon-be'ero pʋam, tɩ fõn yetɩ fʋ pa'alɛ tõma?» Tɩ ba dige ẽ ba wẽndeem na.
JHN.9.35	Tɩ Azezi wõm tɩ ba dige ẽ mɛ, yãŋa wa yẽ ẽ, soke ẽ yetɩ: «Fõn bɔ Nẽrsaala Dayʋa la sɩra mɛ?» 
JHN.9.36	Tɩ a lerge yetɩ: «Zuudãana, Nẽrsaala Dayʋa la de la ãne? Yele ma tɩ m bɔ ẽ sɩra.» 
JHN.9.37	Tɩ Azezi yele ẽ yetɩ: «Fʋ yẽ ẽ mɛ, ẽŋa n tɔgrɩ la fʋ lɛ wã.» 
JHN.9.38	Tɩ bʋraa la yetɩ: «Zuudãana, mam bɔ fʋ sɩra mɛ», dee ka dũma Azezi nẽŋam.
JHN.9.39	Tɩ Azezi yele yetɩ: «Mam wa'am dũnia wã zuo tɩ welgre n bɔna, tɩ fɔɔsɩ yẽta, dee tɩ sɛba n yẽtɩ la lebge fɔɔsɩ.» 
JHN.9.40	Tɩ Farisi dõma sɛba n daan boe mĩ na n wõm bɛla la, soke ẽ yetɩ: «Tõma mẽ de la fɔɔsɩ bɩɩ?» 
JHN.9.41	Tɩ Azezi lerge ba yetɩ: «Ya sãn de nɩ fɔɔsɩ, ya tõon-be'ero taalɛ ka boe ya zuo. La lɛɛlɛ wã, yãma yetɩ yãma yẽtɩ mɛ, bɛla tɩ ya tõon-be'ero taalɛ bɔna ya zuo.»
JHN.10.1	La Azezi daan yetɩ: «Mam yetɩ ya la sɩra sɩra, tɩ nẽr-sɛka n ka dolɩ zanõrɛ kẽ'era piisi denne pʋam, dee dɔla lalga kẽ'era, ẽŋa de la nayiga la fãara. 
JHN.10.2	La nẽr-sɛka n dolɩ zanõrɛ la kẽ'era, ẽŋa n de piisi la dũnsĩina. 
JHN.10.3	La zanõrɛ la gu'ura yo'orɩ mɛ bɔ'ɔra ẽŋa. Tɩ piisi la mina a kõa, tɩ a wi'ira ẽn soe sɛba la yʋ'ʋra, botɩ ba dɔla ẽ yɛsra. 
JHN.10.4	La a sãn tarɩ a piisi la wuu yese, a tollɩ la ba nẽŋa sẽnna, tɩ ba dɔla ẽ, ban mi a kõa la ĩyã. 
JHN.10.5	La ba kãn malɩn doose sãana, ba wʋn zoe mɛ fõrgɛ dee basɛ ẽ, ban ka mi a kõa la ĩyã.»
JHN.10.6	Azezi makɛ la makrɛ ẽna wã bɔ ba, la ba ka bãŋɛ ẽn tɔgɛ se'em bɔ ba la võorɛ.
JHN.10.7	Tɩ Azezi le yele ba yetɩ: «Mam yetɩ ya la sɩra sɩra, tɩ mam n de piisi denne na zanõrɛ. 
JHN.10.8	Sɛba wuu n dẽŋɛ mam wa'am na de la nayigba la fãarba, la piisi la ka selse ba. 
JHN.10.9	Mam n de zanõrɛ la. La nẽr-sɛka n dolɩ mam zẽ'am kẽ'era, a wʋn yẽ fãarɛ. La a wʋn kẽ'era dee yɛsra, yẽta a dia. 
JHN.10.10	Nayiga sẽm tɩ a zũ mɛ, la a kʋ, la a sã'am mã'a, la mam wa'am tɩ nẽrba n yẽ vɔm sõŋa sõŋa.»
JHN.10.11	Tɩ Azezi le yele ba yetɩ: «Mam n de dũnsĩin-sõŋɔ. Dũnsĩin-sõŋɔ sakɛ kũm mɛ a piisi ĩyã. 
JHN.10.12	La nẽra n tõnnɩ tɩ ba yɔɔra ẽ, tɩ a ka sɔna piisi la, a ka bɩsrɩ ba sõŋa, la a sãn yẽ saasaa n sẽm, a basrɩ piisi la mɛ dee zɔta. La saasaa la wʋn yõgɛ piisi la mɛ, botɩ ba wɩrgɛ. 
JHN.10.13	Se'ere n soe la, a tõnnɩ tɔ'ɔra la yɔɔrɔ, a ka fablɩ piisi la yelle. 
JHN.10.14	Mam n de dũnsĩin-sõŋɔ la, la mam mi m piisi la mɛ, tɩ ba mẽ mina mam, 
JHN.10.15	wʋ mam Sɔ Nawẽnnɛ n mi mam, tɩ mam mẽ mina ẽ se'em na. Mam sakɛ kũm mɛ m piisi la ĩyã.
JHN.10.16	La mam tarɩ piisi basɛba mɛ n ka boe denne wã pʋam. Dẽnɩ tɩ mam tarɩ ba wa'am, tɩ ba wõm mam kõa, lagɩm na bãna tɩ ba dɛna ayɩla, tɩ dũnsĩina ayɩla bɩsra ba.
JHN.10.17	Mam Sɔ nõŋɛ mam mɛ, mam n dɩkɛ m vɔm bɔ'ɔra nẽrsaalba, dee wʋn le to'oge ẽ na ĩyã. 
JHN.10.18	Nẽra nẽra ka to'orɩ mam vɔm. Mam mẽŋa n wʋn dɩkɛ ẽ bɔ. Mam tarɩ pãŋa mɛ wʋn dɩkɛ m vɔm bɔ, dee tara pãŋa wʋn le to'oge ẽ. Mam Sɔ n bɔ mam nõorɛ tɩ m ẽŋɛ se'em n bɛla.»
JHN.10.19	Yetɔg-bãna ĩyã tɩ welgre daan le wa'am Zifdõma la tẽŋasʋka. 
JHN.10.20	Tɩ basɛba zozo'e yetɩ: «Kʋlkã'arga n dolɩ ẽ, a de la zɔlgɔ, bẽm tɩ ya sɛlsra ẽ?» 
JHN.10.21	Tɩ basɛba yetɩ: «Yetɔg-bãna wã dagɩ kʋlkã'arga n dolɩ nẽra yetɔga. Kʋlkã'arga tã wʋn botɩ fʋa nini yẽta?»
JHN.10.22	Wakat-ẽŋa Zifdõma Wẽnde-kãtɛ la malgrɛ tẽerɛ kibsa n daan boe Zerizalɛm. La daan de la ɔɔrɔ wakatɛ. 
JHN.10.23	Tɩ Azezi sẽŋɛ Wẽnde-kãtʋm na ka gilgra zẽ'e-sɛka tɩ ba wi'iri tɩ Asalomõ võnana la. 
JHN.10.24	Tɩ Zifdõma lagsɛ gilge ẽ, yele ẽ yetɩ: «Fõn wʋn basɛ tɩ tõma sẽ'ena ka paagɛ la dabʋrɛ? Fʋ sãn dɛna la Krisi la, sɛka tɩ Nawẽnnɛ tõm na, fʋ yele to sɩra sɩra.» 
JHN.10.25	Tɩ Azezi lerge ba yetɩ: «Mam põn yele ya mɛ, tɩ ya ka bɔ mam sɩra. Tõon-sɛba tɩ mam tõnnɩ na m Sɔ yʋ'ʋrɛ la, pa'alɩ mam n de sɛka mɛ. 
JHN.10.26	La yãma ka bɔ mam sɩra, yãma n dagɩ mam piisi la ĩyã. 
JHN.10.27	Mam piisi la wõnnɩ mam kõa mɛ, mam mi ba mɛ, la ba dolɩ mam mɛ. 
JHN.10.28	Mam bɔ'ɔrɩ ba la vɔm n ka ba'asrɩ, tɩ ba kãn malɩn sã'am, la nẽra ka tã wʋn fãagɛ ba mam nu'usum. 
JHN.10.29	Mam Sɔ la n bɔ mam bãma la, a gãnnɩ sɛla woo mɛ, nẽra ka tã wʋn fãagɛ ba mam Sɔ la nu'usum. 
JHN.10.30	Mam, la mam Sɔ la de la ayɩla.»
JHN.10.31	Tɩ Zifdõma le pĩ'ise kuga tɩ ba lobe ẽ kʋ. 
JHN.10.32	Tɩ Azezi yele ba yetɩ: «Mam Sɔ botɩ mam tõm tõon-sõma zozo'e mɛ pa'alɛ ya. Tõon-sõma bãma pʋam, tõon-kãna ĩyã tɩ ya bɔɔra tɩ ya lobe mam na kuga?» 
JHN.10.33	Tɩ Zifdõma la lerge ẽ yetɩ: «La dagɩ tõon-sõma yelle tɩ tõma bɔɔra tɩ tɩ lobe fʋ la kuga kʋ, la de la Nawẽnnɛ yʋ'ʋr-sã'aŋɔ la ĩyã, fõn de nẽrsaala dee ẽŋɛ fʋ mẽŋa tɩ fõn de la Nawẽnnɛ na ĩyã.» 
JHN.10.34	Tɩ Azezi yele ba yetɩ: «La gʋlsɛ ya lɔɔ gõŋɔ la pʋam tɩ Nawẽnnɛ yetɩ: ‹Ya de la wẽna.› 
JHN.10.35	Tɩ mi tɩ Nawẽnnɛ gõŋɔ yetɔga la de la sɩra, la a ka tã wʋn sã'am. A wi'iri sɛba tɩ a tɔgɛ yetɔga bɔ ba la tɩ wẽna. 
JHN.10.36	La mam tɩ Nawẽnnɛ looge tõm dũnia zuo wã, yãma yele mam tɩ m sã'anɩ la Nawẽnnɛ yʋ'ʋrɛ, mam n yele tɩ mam de la Nawẽnnɛ Dayʋa la ĩyã? 
JHN.10.37	Mam sãn ka tõnna m Sɔ tõoma, ya da bɔ mam sɩra. 
JHN.10.38	La mam sãn tõnna a tõoma, baa ya sãn ka bɔ mam sɩra, ya bɔ m tõoma la sɩra, tɩ ya tã'agɛ bãŋɛ, la ya sakɛ sɩra tɩ mam Sɔ la boe la mam lɛ mɛ, tɩ mam mẽ bɔna la ẽ.» 
JHN.10.39	Tɩ ba le zɩgra tɩ ba yõkɛ ẽ, tɩ a põsɛ.
JHN.10.40	La ẽn põsɛ la, a le dooge la Zʋrdẽ kʋlaa la doone, zẽ'e-sɛka tɩ Azã daan pɔsɛ bɔna mĩ misri nẽrba ko'om pʋam na, ka bɔna bilam. 
JHN.10.41	Tɩ nẽrba zozo'e daan sẽŋɛ a zẽ'am. Ba daan tɔgrɩ yetɩ: «Azã ka tõm tõon-yãlma baa ayɩla, la Azã n daan tɔgɛ bʋra-ẽna yelle se'em wuu la de la sɩra.» 
JHN.10.42	La nẽrba zozo'e bɔ ẽ sɩra mɛ bilam.
JHN.11.1	Bʋraa ayɩla n daan boe Betani tɩ a yʋ'ʋrɛ dɛna Alazaarɩ, tɩ bã'a yõkɛ ẽ. A tãpa Amaari la a Amartɩ daan kẽ'erɩ la tẽn-ẽŋa pʋam. 
JHN.11.2	La de la Amaari ẽŋa n daan ka'agɛ tɩdarɛ kaam ẽŋɛ Azezi nãma, dɩkɛ a zomto duuse ba la. Ẽŋa tã n de Alazaarɩ n bẽ'erɩ la. 
JHN.11.3	Tɩ a tãpa la daan tõm tɩ ba ka yele Azezi yetɩ: «Zuudãana, fʋ sɩrɛ la bẽ'erɩ mɛ.» 
JHN.11.4	La Azezi n wõm bɛla la, tɩ a yetɩ: «Bã'a-ẽna ba'asgɔ kãn dɛna kũm. La de la tɩ Nawẽnnɛ yʋ'ʋrɛ yẽ zẽkrɛ, la tɩ Nawẽnnɛ Dayʋa la yʋ'ʋrɛ wʋn zẽkɛ bõn-ẽŋa pʋam.»
JHN.11.5	La Azezi daan nõŋɛ Amartɩ la a yɩbga, la Alazaarɩ mɛ. 
JHN.11.6	La ẽn wõm tɩ Alazaarɩ bẽ'erɩ mɛ na, a ken weege ẽn daan boe zẽ'e-sɛka la dabsa ayi. 
JHN.11.7	Bɛla poorʋm tɩ a yele a karẽnbiisi la yetɩ: «Tɩ lebe-ya Zude.» 
JHN.11.8	Tɩ a karẽnbiisi la yele ẽ yetɩ: «Karẽnsãama, lɛɛlɛ wã tɩ Zifdõma daan eerɩ fõn tɩ ba lobe la kuga kʋ. Dee tɩ fõn le yetɩ fʋ lebe bilam?» 
JHN.11.9	Tɩ Azezi yele ba yetɩ: «Bulika tɩ la ka paagɛ zaanõorɛ, la de la karf-pia la ayi tɩ wʋntɛɛŋa boe. Nẽra sãn sẽnna wʋntɛɛŋa, a ka wẽ'erɩ a nãma, se'ere n soe la, dũnia peelem boe mɛ, tɩ a yẽta. 
JHN.11.10	La nẽra sãn sẽnna yʋ'ʋŋɔ, a wẽ'erɩ a nãma mɛ, se'ere n soe la, peelem ka boe tɩ a yẽta.»
JHN.11.11	Azezi yele bɛla dee yele ba yetɩ: «Tɩ sɩrɛ Alazaarɩ gĩsri mɛ, la mam wʋn sẽŋɛ ka nẽegɛ ẽ.» 
JHN.11.12	Tɩ a karẽnbiisi la yele ẽ yetɩ: «Zuudãana, a sãn gĩsra, a wʋn yẽ ĩmã'asʋm.» 
JHN.11.13	Azezi tɔgɛ ba la Alazaarɩ kũm yelle. La ba tẽ'esɛ tɩ a tɔgrɩ la gẽem yelle. 
JHN.11.14	Bɛla tɩ Azezi tɔgɛ ba vẽelga yetɩ: «Alazaarɩ ki mɛ. 
JHN.11.15	La mam n daan ka boe mĩ na, mam ɩtɩ sũ-yẽlga mɛ yãma ĩyã, tɩ ya wʋn bɔ mam sɩra. Tɩ sẽŋɛ-ya a zẽ'am.» 
JHN.11.16	Tɩ Atoma (sɛka tɩ ba wi'iri tɩ «Lɩɩba» la) yele a karẽnbi-taaba yetɩ: «Tɩ mẽ sẽŋɛ-ya tɩ tɩ ka lagɩm ki.»
JHN.11.17	Azezi n daan paagɛ la, tɩ ban laagɛ Alazaarɩ de la dabsa anaasɩ. 
JHN.11.18	La Betani daan lɛm Zerizalɛm masɛ wʋ kilomẽtrɩ atã. 
JHN.11.19	Tɩ Zifdõma zozo'e wa'am tɩ ba pʋ'ʋsɛ Amartɩ, la Amaari ba tã la kũm.
JHN.11.20	La Amartɩ n wõm tɩ Azezi sẽm mɛ na, a daan yese mɛ tʋ'ʋsɛ ẽ. Dee tɩ Amaari weege zẽa yire. 
JHN.11.21	Tɩ Amartɩ yele Azezi yetɩ: «Zuudãana, fõn daan sãn boe nɩ kalam, mam tã wã kãn ki. 
JHN.11.22	La lɛɛlɛ wã, mam ken mina tɩ bõn-sɛka woo tɩ fõn wʋn sose Nawẽnnɛ, a wʋn bɔ fɔ.» 
JHN.11.23	Tɩ Azezi yele ẽ yetɩ: «Fʋ tã la wʋn vo'oge basɛ kũm.» 
JHN.11.24	Tɩ Amartɩ lerge ẽ yetɩ: «Mam mi tɩ a wʋn vo'oge dũnia ba'asgɔ daarɛ, tɩ kũm wuu wʋn vo'oge la.» 
JHN.11.25	Tɩ Azezi yele ẽ yetɩ: «Mam n de kũm vo'ore dãana, la vɔm dãana. Sɛka n bɔ mam sɩra, baa a sãn ki, a wʋn vo'oge. 
JHN.11.26	La sɛka woo n vɔa dee bɔ mam sɩra, kũm kãn tã'agɛ ẽ wakatɛ wuu. Fõn bɔ bõn-ẽna sɩra?» 
JHN.11.27	Tɩ Amartɩ lerge ẽ yetɩ: «Ẽe, Zuudãana, mam bɔ sɩra tɩ fõn de la Krisi, Nawẽnnɛ Dayʋa la n sẽm dũnia zuo la.»
JHN.11.28	La ẽn yele bɛla la, a fõrgɛ mɛ, sẽŋɛ ka wi a yɩbga Amaari, sʋgɛ yele ẽ yetɩ: «Karẽnsãama wa'am mɛ, dee wi'ira fõn.» 
JHN.11.29	La Amaari n wõm bɛla la, a isge mɛ tɔtɔ wɛ'ɛsa a zẽ'am. 
JHN.11.30	La Azezi daan nãn ka paagɛ tẽŋa la pʋam, a ken bɔna la Amartɩ n daan tʋ'ʋsɛ ẽ zẽ'e-sɛka la. 
JHN.11.31	Tɩ Zifdõma sɛba n wa'am wa pʋ'ʋsɛ kũm na, dee bɔna la Amaari lɛ yire la pʋam na, yẽ tɩ a isge tɔtɔ yɛsra, tɩ ba tẽ'esra tɩ a we'esɩ la yɔɔm tɩ a ka kaasɛ, tɩ ba dɔla ẽ.
JHN.11.32	La Amaari n paagɛ Azezi n boe zẽ'e-sɛka la, yẽ ẽ na, a yigle mɛ a nẽŋam, yele ẽ yetɩ: «M Zuudãana, fõn daan sãn boe nɩ kalam, mam tã wã kãn ki.» 
JHN.11.33	La Azezi n daan yẽ tɩ a kellɩ mɛ, la Zifdõma la n dolɩ ẽ na mẽ kellɩ mɛ na, tɩ a sũure sã'am halɩ, tɩ la dãam ẽ zozo'e, 
JHN.11.34	tɩ a soke ba yetɩ: «Yãma laagɛ ẽ na bɛ?» Tɩ ba yele ẽ yetɩ: «Zuudãana, wa'am wa bɩsɛ.» 
JHN.11.35	Tɩ Azezi kɛlla. 
JHN.11.36	Tɩ Zifdõma la n yẽ bɛla la, yetɩ: «Bɩsɛ-ya ẽn nõŋɛ ẽ se'em.» 
JHN.11.37	Tɩ basɛba yele yetɩ: «Dagɩ bʋra-ẽna n daan botɩ fʋa la nini yẽta la, a ka tã wʋn basɛ nɩ tɩ ẽna mẽ da ki?»
JHN.11.38	Tɩ Azezi sũure le sã'am halɩ, tɩ a wɛ'ɛsa yɔɔm na. Yɔɔgɔ la daan de la tãmpĩa yoko, tɩ kugre lige a nõorɛ. 
JHN.11.39	Tɩ Azezi yetɩ: «Lakɛ-ya kugre la.» Tɩ sɛka n ki la tã Amartɩ yele Azezi yetɩ: «M Zuudãana, a põn põ'ogɛ mɛ, se'ere n soe la, la de la dabsa anaasɩ n wãna tɩ a boe yɔɔm.» 
JHN.11.40	Tɩ Azezi soke ẽ yetɩ: «Mam ka yele fʋ yetɩ, fʋ sãn bɔ mam sɩra, fʋ wʋn yẽ Nawẽnnɛ na'am pãŋa?» 
JHN.11.41	Tɩ ba lakɛ kugre la. Tɩ Azezi gorge saazuum yetɩ: «M Sɔ, mam pʋ'ʋsrɩ fɔ, fõn selse mam pʋ'ʋsgɔ la. 
JHN.11.42	Mam mi tɩ daarɛ woo fʋ selsrɩ mam pʋ'ʋsgɔ mɛ. La mam yele bɛla la nẽr-kʋʋŋɔ wã ĩyã, tɩ ba wʋn bɔ sɩra tɩ fõn tõm mam.» 
JHN.11.43	A yele bɛla dee tɔgɛ la ke'enke'em yetɩ: «Alazaarɩ, yese!» 
JHN.11.44	Tɩ sɛka n daan ki la isge yese. Tɩ tãna vile a nãma la a nu'usi, la tãnnɛ ayẽma n vile a nẽŋa. Tɩ Azezi yele ba yetɩ: «Lorge-ya tãna la, dee basɛ ẽ tɩ a fõrgɛ.»
JHN.11.45	La Zifdõma sɛba n daan wa'am Amaari zẽ'am wa yẽ Azezi n ẽŋɛ se'em na, ba zozo'e bɔ ẽ sɩra mɛ. 
JHN.11.46	Tɩ basɛba sẽŋɛ Farisi dõma zẽ'am ka yele ba Azezi n ẽŋɛ se'em na.
JHN.11.47	Tɩ kãabgɔ kẽma nẽŋadõma, la Farisi dõma lagsɛ ba sarɩyaditba kẽma yetɩ: «Tɩ wʋn ẽŋɛ la wãne? Bʋra-ẽna wã tõnnɩ la tõon-yãlma zozo'e. 
JHN.11.48	Tɩ sãn basɛ ẽ tɩ a ɩta bɛla, nẽrba wuu wʋn bɔ ẽ sɩra mɛ, la Rom dõma wʋn wa'am wa sã'am tɩ Wẽnde-kãtɛ wã, la tɩ so'olʋm wã wuu mɛ.»
JHN.11.49	Tɩ ba nẽra ayɩla yʋ'ʋrɛ n de Akayifu n daan de kãabgɔ kẽma nẽŋadãana yʋʋn-ẽŋa, yele ba yetɩ: «Yãma ka mi sɛla sɛla. 
JHN.11.50	Ya ka mi tɩ bʋraa ayɩla sãn ki nẽrba la ĩyã, n sõɩ tɩ buuri la wuu n wʋn sã'am?» 
JHN.11.51	La, la dagɩ a mẽŋa yɛm tɩ a yele bɛla, la de la ẽn daan de kãabgɔ kẽma nẽŋadãana yʋʋn-ẽŋa la tɩ a to'oge Nawẽnnɛ yetɔga tɔgɛ yetɩ, dẽnɩ tɩ Azezi wa ki bɔ bãma buuri la. 
JHN.11.52	La, la dagɩ bãma buuri la mã'a ĩyã tɩ la masɛ tɩ a ki, la de la Nawẽnnɛ kɔma n wɩrgɛ zẽ'esɩ wuu la ĩyã, tɩ a yetɩ a lagsɛ ba tɩ ba lebge buuri ayɩla.
JHN.11.53	La sẽŋɛ la daar-ẽŋa, tɩ Zifdõma nẽŋadõma ẽŋɛ nõorɛ ayɩla tɩ ba kʋ ẽ. 
JHN.11.54	Bɛla ĩyã tɩ Azezi ka le ɛɛra Zifdõma tẽŋasʋka tɩ ba yẽta ẽ. A fõrgɛ bilam sẽŋɛ la tẽnsɩ n lɛm mõom, ka kẽ'era tẽŋa yʋ'ʋrɛ n de Efrayim la a karẽnbiisi la.
JHN.11.55	La Zifdõma Zɔɔg-basɛ kibsa n daan lɛm, tɩ nẽrba zozo'e ze'ele tẽn-pɩgsɩ pʋam sẽŋɛ Zerizalɛm lan dẽŋɛ Zɔɔg-basɛ kibsa la, tɩ ba ka malgɛ ba mẽŋa wʋ ba sisgo n yetɩ ba ɩta se'em na. 
JHN.11.56	Tɩ ba ɛɛra Azezi, sẽŋɛ ka zɛ Wẽnde-kãtʋm na sɔkra taaba yetɩ: «Yãma tẽ'esɛ la dẽna? A sɩrɩ kãn wa'am kibsa wã?» 
JHN.11.57	La kãabgɔ kẽma nẽŋadõma, la Farisi dõma la daan bɔ la nõorɛ tɩ nẽra sãn mina ẽn boe zẽ'a, a pa'alɛ tɩ ba yõkɛ ẽ.
JHN.12.1	Zɔɔg-basɛ kibsa daan deege la dabsa ayoobɩ la a paagɛ, tɩ Azezi sẽŋɛ Betani, ẽn vo'oge Alazaarɩ tẽn-sɛka la. 
JHN.12.2	Tɩ ba daan ẽŋɛ dia bilam bɔ ẽ, tɩ Amartɩ daan pʋta dia la. La Alazaarɩ daan lagɩm na nẽrba la zẽa la Azezi dita. 
JHN.12.3	Tɩ Amaari dɩkɛ tɩdarɛ ka-sõma ligri n zo'oge, tɩ ba wi'iri tɩ «naarɩ» n paagɛ lɩtrɩ pʋsʋka wa'am wa ka'agɛ ẽŋɛ Azezi nãma, dɩkɛ a zomto duuse ba. Tɩ yire la wuu lebge tɩdarɛ kaam na yũuŋo. 
JHN.12.4	Tɩ Azezi karẽnbia ayɩla yʋ'ʋrɛ n de Azudaasɩ Iskariyo, sɛka n wʋn wa pa'alɛ tɩ ba yõkɛ ẽ na, yetɩ: 
JHN.12.5	«Tɩ sãn koose nɩ tɩdarɛ kaam wã lig-kõba kɔbstã, tɩ kãn dɩkɛ ligri la bɔ nasdõma?» 
JHN.12.6	Ẽn yele bɛla la, dagɩ tɩ a fablɩ la nasdõma yelle, la de la ẽn de nayiga, la ẽŋa n tarɩ ba ligri tãmpɔkɔ, zũura sɛla tɩ ba sũm a pʋam na. 
JHN.12.7	Tɩ Azezi yetɩ: «Basɛ-ya pɔka la bãalam, tɩ a dẽŋɛ ẽŋɛ la ba wʋn ẽŋɛ mam se'em mam laarɛ daarɛ. 
JHN.12.8	Nasdõma boe la ya lɛ mɛ daarɛ woo, la mam kãn bɔna la ya daarɛ woo.»
JHN.12.9	Tɩ Zifdõma zozo'e wõm tɩ Azezi boe la Betani. Tɩ ba sẽŋɛ mĩ, la dagɩ Azezi mã'a ĩyã tɩ ba sẽŋɛ, ba sẽŋɛ tɩ ba mẽ ka yẽ la Alazaarɩ tɩ Azezi daan vo'oge la. 
JHN.12.10	Tɩ kãabgɔ kẽma nẽŋadõma la bãm yetɩ, bãma mẽ wʋn kʋ Alazaarɩ mɛ, 
JHN.12.11	tɩ la de la ẽŋa ĩyã tɩ Zifdõma zozo'e basɛ bãma dee bɔ Azezi sɩra.
JHN.12.12	Tɩ beere wiige, tɩ nẽr-kʋʋŋɔ la n wa'am kibsa la wõm tɩ Azezi sẽm Zerizalɛm. 
JHN.12.13	Tɩ ba kɔ karkɔnsɩ võorɔ tʋ'ʋsra ẽ, dee tɔgra ke'enke'em yetɩ:
JHN.12.13	«Ozaana! Pẽgɛ-ya nẽr-sɛka n sẽm na Zuudãana Nawẽnnɛ yʋ'ʋrɛ la,
JHN.12.13	ẽŋa n de Ɩsrayɛlɩ dõma naba la.»
JHN.12.14	Tɩ Azezi yẽ bõn-biire bã ẽ wʋ lan gʋlsɛ Nawẽnnɛ gõŋɔ pʋam se'em yetɩ:
JHN.12.15	«Siyõ nẽrba, da zɔta-ya dabeem.
JHN.12.15	Bɩsɛ-ya, ya naba n bã bõn-biire sẽna la.»
JHN.12.16	La Azezi karẽnbiisi la daan nãn ka bãŋɛ yel-ẽŋa võorɛ. La Azezi n yãŋa wa yẽ na'am pãŋa Nawẽnnɛ zẽ'am na, tɩ ba tẽegɛ tɩ bõn-ẽŋa n gʋlsɛ a yelle, la ba daan ẽŋɛ la bɛla bɔ ẽ.
JHN.12.17	La nẽr-sɛba n wa bɔna Azezi zẽ'am, wakat-sɛka tɩ a wi Alazaarɩ tɩ a vo'oge ze'ele yɔɔgɔ pʋam yese la, daan pa'alɛ nẽrba la ẽn daan ẽŋɛ se'em mɛ. 
JHN.12.18	Bɛla n soe tɩ nẽr-kʋʋŋɔ la tʋ'ʋsɛ ẽ, ban wõm tɩ a tõm na tõon-yãlm-ẽŋa la ĩyã. 
JHN.12.19	Bɛla tɩ Farisi dõma yɛta taaba yetɩ: «Ya yẽ ya, ya ka tã wʋn ẽŋɛ sɛla sɛla. Bɩsɛ-ya, nẽrba wuu dolɩ ẽ mɛ.»
JHN.12.20	La Grɛkɩdõma n daan boe nẽr-sɛba n sẽŋɛ Zerizalɛm kibsa tɩ ba pʋ'ʋsɛ Nawẽnnɛ na pʋam. 
JHN.12.21	Bãma n sẽŋɛ Afilipi n ze'ele Betisayida n boe Galile so'olʋm pʋam na zẽ'am, ka yele ẽ yetɩ: «Kɛ'ɛma, tõma boorɩ tɩ tɩ yẽ la Azezi.» 
JHN.12.22	Tɩ Afilipi sẽŋɛ ka yele A'ãndre, tɩ A'ãndre la Afilipi doose taaba sẽŋɛ ka yele Azezi. 
JHN.12.23	Tɩ Azezi lerge ba yetɩ: «Wakatɛ la paagɛ mɛ tɩ Nẽrsaala Dayʋa la wʋn yẽ a na'am pãŋa. 
JHN.12.24	Mam yetɩ ya la sɩra sɩra, tɩ ba sãn ka bʋrɛ ke-biire tɩ a yɛm bule yese dee tɩ a mẽŋa põ'ogɛ, ke-bi-ẽŋa ayɩla mã'a n wʋn bɔna, la ba sãn bʋrɛ ẽ tɩ a yɛm na bule yese dee tɩ a mẽŋa ki, a wʋn wɔm biɛ zozo'e. 
JHN.12.25	Nẽr-sɛka n nõŋɛ a vɔm, a wʋn koŋe vɔm, la nẽr-sɛka n ka nõŋɛ a vɔm dũnia wã zuo, a wʋn tara vɔm n ka ba'asrɩ. 
JHN.12.26	La nẽra sãn bɔɔra tɩ a tõm bɔ mam, dẽnɩ tɩ a dɔla mam. La mam n boe zẽ'e-sɛka la, mam tõntõnna mẽ wʋn bɔna la bilam. La nẽra sãn tõnna bɔ'ɔra mam, mam Sɔ wʋn pẽgɛ ẽ.
JHN.12.27	Lɛɛlɛ wã mam sũure sã'am mɛ, la m wʋn yetɩ bẽm? Mam wʋn yetɩ: M Sɔ, sõŋɛ ma tɩ m põsɛ nãmsgɔ ẽna wã bɩɩ? Ayɛɩ, la de la yel-ẽna ĩyã tɩ mam wa'am tɩ m nãmsɛ.» 
JHN.12.28	A yele bɛla dee yetɩ: «Mam Sɔ, nã'asɛ fʋ yʋ'ʋrɛ.» Tɩ kõa ze'ele saazuum yetɩ: «Mam nã'asɛ m yʋ'ʋrɛ mɛ, la mam wʋn le nã'asɛ ẽ.»
JHN.12.29	Tɩ nẽr-sɛba n ze bilam na wõm, yetɩ: «Saaga n dãmɛ.» Tɩ basɛba yetɩ: «Malɛka n tɔgɛ la ẽ.» 
JHN.12.30	Tɩ Azezi yele yetɩ: «La dagɩ mam ĩyã tɩ kõ-ẽŋa tɔgɛ, la de la yãma ĩyã. 
JHN.12.31	Lɛɛlɛ wã de la dũnia wã sarɩyadia wakatɛ. Lɛɛlɛ wã ba wʋn dige dũnia wã naba basɛ yẽŋa. 
JHN.12.32	La ba sãn wa zẽkɛ mam saazuum, mam wʋn tarɩ nẽrba wuu wa'am mam zẽ'am.» 
JHN.12.33	Azezi yele bɛla pa'alɛ la ẽŋa wʋn ki se'em. 
JHN.12.34	Tɩ nẽr-kʋʋŋɔ la lerge ẽ yetɩ: «La gʋlsɛ lɔɔ gõŋɔ pʋam pa'alɛ tõma yetɩ, Krisi wʋn bɔna la wakatɛ wuu, la bẽm tɩ fõn yetɩ, dẽnɩ tɩ ba zẽkɛ Nẽrsaala Dayʋa la saazuum? Ãne n de Nẽrsaala Dayɔ-ẽŋa?» 
JHN.12.35	Tɩ Azezi yele ba yetɩ: «Peelem ken bɔna la ya lɛ mɛ wakatɛ fẽe. Peelem wã n ken bɔna la ya wakat-sɛka la, sẽnna-ya tɩ lika da wa liŋe ya. Sɛka n sẽnnɩ lika pʋam ka mi ẽn we'esɩ zẽ'a. 
JHN.12.36	Wakat-sɛka tɩ peelem ken bɔna la yãma la, bɔ-ya sɛka n de peelem na sɩra, tɩ ya lebge peelem na kɔma.»
JHN.12.36	Azezi yele la bɛla dee fõrgɛ ba zẽ'am, sẽŋɛ ka sʋgɛ. 
JHN.12.37	Baa la Azezi n ẽŋɛ bõn-yãlma zozo'e nẽrba la nẽŋam na, ba ka bɔ ẽ sɩra. 
JHN.12.38	Bɛla tɩ Nawẽnnɛ nõtɔ'ɔsa A'ezayi n yʋʋn yele se'em na ẽŋɛ. A yʋʋn yetɩ:
JHN.12.38	«Zuudãana, ãne n bɔ tõma kõa la sɩra?
JHN.12.38	La Zuudãana la pãŋa puke pa'alɛ la ãne?»
JHN.12.39	Ba ka tã wʋn bɔ sɩra, se'ere n soe la, A'ezayi yʋʋn le yetɩ:
JHN.12.40	«Nawẽnnɛ pĩ ba nini mɛ,
JHN.12.40	tɩ ba da yẽta la ba nini na,
JHN.12.40	dee lige ba pʋtẽ'era,
JHN.12.40	tɩ ba da wõm a yetɔga la võorɛ.
JHN.12.40	Sãn dagɩ nɩ bɛla,
JHN.12.40	ba wʋn teege nɩ yɛm
JHN.12.40	tɩ a bɔ ba laafɛ.»
JHN.12.41	A'ezayi yʋʋn yele la bɛla, se'ere n soe la, a yʋʋn yẽ la Azezi na'am pãŋa, tɩ a yʋʋn tɔgɛ a yelle. 
JHN.12.42	Baa la bɛla wuu, Zifdõma nẽŋadõma la pʋam nẽrba zozo'e bɔ ẽ sɩra mɛ, la Farisi dõma la ĩyã ba ka sakɛ yele, ba zotɩ mɛ tɩ ba wʋn dige ba ba wẽndeego la pʋam. 
JHN.12.43	Ba daan nõŋɛ la nẽrsaalba pẽka gãnna Nawẽnnɛ pẽka.
JHN.12.44	Azezi tɔgɛ ke'enke'em yetɩ: «Sɛka n bɔ'ɔrɩ mam sɩra, la dagɩ mam mã'a tɩ a bɔ'ɔrɩ sɩra, a bɔ'ɔrɩ la sɛka n tõm mam na sɩra. 
JHN.12.45	La sɛka n yẽ mam, yẽ la sɛka n tõm mam na. 
JHN.12.46	Mam de la peelem n wa'am dũnia zuo, tɩ nẽr-sɛka n bɔ'ɔrɩ mam sɩra kãn bɔna lika pʋam. 
JHN.12.47	La nẽra sãn wõm mam yetɔga, dee ka sakɛ yetɔga la, la dagɩ mam n wʋn di a sarɩya, se'ere n soe la, mam ka wa'am tɩ m di dũnia dõma sarɩya, mam wa'am tɩ m fãagɛ ba mɛ. 
JHN.12.48	Sɛka n zagsɛ mam, ka sakɛ mam yetɔga la, a tarɩ sɛka n wʋn di a sarɩya. La de la yetɔga la tɩ mam tɔgɛ la n wʋn pa'alɛ tɩ a ka tarɩ bʋʋrɔ dũnia ba'asgɔ daarɛ. 
JHN.12.49	Se'ere n soe la, mam ka tɔgrɩ la m mẽŋa pʋtẽ'erɛ. La de la mam Sɔ n tõm mam na mẽŋa n bɔ mam nõorɛ mam wʋn yele se'em, la mam wʋn tɔgɛ sɛla yelle. 
JHN.12.50	La mam mi tɩ sɛka n sakɛ a nõorɛ la tarɩ la vɔm n ka ba'asrɩ. La bõn-sɛba tɩ mam yetɩ la, la de la mam Sɔ n yele mam se'em na n bɛla tɩ mam yele.»
JHN.13.1	Lan dẽŋɛ Zɔɔg-basɛ kibsa la, Azezi mi mɛ tɩ ẽŋa wakatɛ paagɛ mɛ tɩ ẽŋa wʋn fõrgɛ dũnia sẽŋɛ a Sɔ zẽ'am. La a daan nõŋɛ a nẽrba la n boe dũnia mɛ, a nõŋɛ ba la halɩ nõŋlʋm zõnzõnnɔ.
JHN.13.2	Azezi la a karẽnbiisi la daan boe mĩ dita la zaanõorɛ dia. La Asũtãana daan põn botɩ Asimõ dayʋa Azudaasɩ Iskariyo tẽ'esɛ a sũurum tɩ ẽŋa wʋn pa'alɛ tɩ ba yõkɛ Azezi. 
JHN.13.3	La Azezi daan mi tɩ ẽŋa ze'ele la Nawẽnnɛ zẽ'am wa'am, la ẽŋa lebrɩ la Nawẽnnɛ zẽ'am, la a mi tɩ ẽŋa Sɔ Nawẽnnɛ dɩkɛ sɛla woo ẽŋɛ la ẽŋa nu'usum. 
JHN.13.4	Tɩ a isge dia la zẽ'am yɛɛgɛ a fu-sɛka n boe zuum na, dee dɩkɛ tãnnɛ lʋ a sɩa. 
JHN.13.5	Yãŋa pʋrgɛ ko'om ẽŋɛ laaga pʋam, pɛɛra a karẽnbiisi la nãma, dɩkɛ tãnnɛ la n lʋ a sɩa la duusra ba.
JHN.13.6	Tɩ a daan paagɛ Asimõ-pɩyɛɛrɩ zẽ'am, tɩ a soke ẽ yetɩ: «M Zuudãana, fõn yetɩ fʋ peege la mam nãma?» 
JHN.13.7	Tɩ Azezi lerge ẽ yetɩ: «Fõn ka mi mam ɩtɩ se'em wã võorɛ lɛɛlɛ, la fʋ wʋn wa bãŋɛ.» 
JHN.13.8	Tɩ Apɩyɛɛrɩ yele ẽ yetɩ: «Ayɛɩ! Fõn kãn peege mam nãma.» Tɩ Azezi lerge ẽ yetɩ: «Mam sãn ka peege fo, fʋ ka le tara pʋrɛ la mam.» 
JHN.13.9	Tɩ Asimõ-pɩyɛɛrɩ yele ẽ yetɩ: «M Zuudãana, da peege m nãma la mã'a, po peege m nu'usi la m zuugo.» 
JHN.13.10	Tɩ Azezi yele ẽ yetɩ: «Sɛka n sɔ ĩyã ka le bɔɔra tɩ a sɔ, sãn dagna a nãma mã'a tɩ a wʋn peege, se'ere n soe la, a ĩyã wuu dẽkɛ mɛ sõŋa sõŋa. Ya dẽkɛ mɛ ãna sõŋa sõŋa, la, la dagɩ ya wuu.» 
JHN.13.11	Azezi daan mi sɛka n yetɩ a pa'alɛ tɩ ba yõkɛ ẽ na mɛ, bɛla ĩyã tɩ a yetɩ, dagɩ ya wuu n ãn sõŋa.
JHN.13.12	La Azezi n peege ba nãma kɩ'ɩlɩm na, a le yɛ la a fuugo la, lebe ka zĩ'ire dia la zẽ'am, yele ba yetɩ: «Yãma bãŋɛ mam n ẽŋɛ se'em na võorɛ? 
JHN.13.13	Yãma wi'iri mam tɩ Karẽnsãama, la Zuudãana, ya yele sõŋa. Mam de la bɛla. 
JHN.13.14	Mam n de ya Zuudãana, la ya Karẽnsãama la sãn peege ya nãma, yãma mẽ masɛ mɛ tɩ ya pɛɛra taaba nãma. 
JHN.13.15	Se'ere n soe la, la de la mãmsgɔ tɩ mam ẽŋɛ bɔ ya, tɩ ya mẽ ɩta wʋ mam n ẽŋɛ ya se'em na. 
JHN.13.16	Mam yetɩ ya la sɩra sɩra, tɩ tõntõnna ka gãnnɩ a zuudãana, la sɛka tɩ ba tõm na ka gãnnɩ sɛka n tõm ẽ na. 
JHN.13.17	Yan mi bõn-bãma la, ya sãn ẽŋɛ bɛla, ya de la zu-yẽlʋm dõma. 
JHN.13.18	La dagɩ ya wuu yelle tɩ mam tɔgrɩ, mam mi sɛba tɩ mam looge la mɛ, la dẽnɩ tɩ bõn-sɛba n gʋlsɛ Nawẽnnɛ gõŋɔ pʋam na ẽŋɛ. La yetɩ: ‹Nẽr-sɛka n diti la mam na, wẽrgɛ mɛ zɛbra la mam.› 
JHN.13.19	Mam dẽŋɛ yɛta ya mɛ lɛɛlɛ wã, tɩ la nãn ka ẽŋɛ. Tɩ la sãn wa ẽŋɛ, ya wʋn bɔ sɩra tɩ mam de la sɛka tɩ mam de la. 
JHN.13.20	Mam yetɩ ya la sɩra sɩra, tɩ sɛka n to'orɩ sɛka tɩ mam tõm na, a to'orɩ la mam. La sɛka n to'orɩ mam na, a to'orɩ la sɛka n tõm mam na.»
JHN.13.21	Azezi n tɔgɛ bɛla la, sũ-sã'aŋɔ n tarɩ ẽ zozo'e, tɩ a yetɩ: «Mam yetɩ ya la sɩra sɩra, tɩ ya nẽra ayɩla n wʋn wa pa'alɛ tɩ ba yõkɛ mam.» 
JHN.13.22	Tɩ a karẽnbiisi la daan bɩsra taaba, ka mina ẽn tɔgrɩ nẽr-sɛka yelle. 
JHN.13.23	La Azezi karẽnbiisi la ayɩla, sɛka tɩ a nõŋɛ la daan zĩ la Azezi sakʋkɔ. 
JHN.13.24	Tɩ Asimõ-pɩyɛɛrɩ kãbsɛ ẽ tɩ a soke Azezi bãŋɛ la de la ãn yelle tɩ a tɔgrɩ la. 
JHN.13.25	Tɩ karẽnbi-ẽŋa dente Azezi, soke ẽ yetɩ: «Zuudãana, ãn de ẽ?» 
JHN.13.26	Tɩ Azezi lerge yetɩ: «A de la sɛka tɩ mam wʋn suke borborɩ girgo bɔ ẽ na.» A dɩkɛ borborɩ girgo la suke bɔ la Azudaasɩ n de Asimõ Iskariyo dayʋa. 
JHN.13.27	Tɩ Azudaasɩ to'oge borborɩ la, tɩ Asũtãana kẽ a sũurum. Tɩ Azezi yele ẽ yetɩ: «Fõn yetɩ fʋ ẽŋɛ se'em na, ẽŋɛ ẽ tɔtɔ.» 
JHN.13.28	La sɛba n daan lagɩm bɔna mĩ dita la, nẽra nẽra ka bãŋɛ se'ere n soe tɩ a yele ẽ bɛla. 
JHN.13.29	La Azudaasɩ n daan zɛɛrɩ ligri tãmpɔkɔ la, nẽrba basɛba tẽ'esɛ tɩ Azezi yele ẽ tɩ a sẽŋɛ ka da la bõn-sɛba tɩ ba boorɩ tɩ ba dɩkɛ ẽŋɛ kibsa la, bɩɩ a bɔ nasdõma sɛla. 
JHN.13.30	Azudaasɩ n daan to'oge borborɩ la, dee kɔ'ɔn yese. La daan de la yʋ'ʋŋɔ.
JHN.13.31	Azudaasɩ n yese la, tɩ Azezi yetɩ: «Lɛɛlɛ wã Nẽrsaala Dayʋa la wʋn yẽ a na'am pãŋa, la Nawẽnnɛ wʋn yẽ nã'asgɔ a ĩyã. 
JHN.13.32	Nawẽnnɛ sãn yẽ nã'asgɔ a ĩyã, Nawẽnnɛ mẽŋa wʋn nã'asɛ ẽ. Lɛɛlɛ wã tɩ a wʋn nã'asɛ ẽ. 
JHN.13.33	M kɔma, mam ken bɔna la ya la wakatɛ fẽe mã'a. La ya wʋn ɛ mam, la mam yetɩ ya lɛɛlɛ wã wʋ mam n daan yele Zifdõma se'em na: Ya ka tã wʋn wa'am zẽ'e-sɛka tɩ mam we'esɩ la.
JHN.13.34	Mam bɔ'ɔrɩ ya la nõor-paalga: Nõŋɛ-ya taaba. Wʋ mam n nõŋɛ ya se'em na, ya mẽ nõŋɛ taaba bɛla. 
JHN.13.35	Ya sãn nõŋɛ taaba, nẽrba wuu wʋn bãŋɛ tɩ ya de la mam karẽnbiisi.»
JHN.13.36	Tɩ Asimõ-pɩyɛɛrɩ soke Azezi yetɩ: «Zuudãana, fõn we'esɩ la bɛ?» Tɩ a lerge ẽ yetɩ: «Mam n we'esɩ zẽ'a na, fʋ ka tã wʋn doose mam sẽŋɛ lɛɛlɛ wã. La fʋ wʋn wa doose mam poore wa'am.» 
JHN.13.37	Tɩ Apɩyɛɛrɩ soke ẽ yetɩ: «Zuudãana, bẽm ẽŋɛ tɩ mam kãn tã'agɛ doose fõn sẽŋɛ lɛɛlɛ wã? Mam sakɛ tɩ m ki mɛ fõn ĩyã.» 
JHN.13.38	Tɩ Azezi lerge ẽ yetɩ: «Fõn wʋn sakɛ tɩ fʋ ki mam ĩyã? Mam yetɩ fʋ la sɩra sɩra, tɩ lan dẽŋɛ nõ-rɔɔgɔ n wʋn kaasɛ, fʋ wʋn sɩ'ɩsɛ nõorɛ atã tɩ fõn ka mi mam.»
JHN.14.1	Azezi le yele ba yetɩ: «Da basɛ-ya tɩ ya sũure sã'am. Bɔ-ya Nawẽnnɛ sɩra, la ya bɔ mam mẽ sɩra. 
JHN.14.2	Kẽ'a zẽ'esɩ boe mam Sɔ Nawẽnnɛ yire zo'oge mɛ. Mam we'esɩ tɩ m ka malgɛ la zẽ'a ya ĩyã. La sãn dagɩ nɩ bɛla, mam kãn yele nɩ ya. 
JHN.14.3	La mam sãn sẽŋɛ ka malgɛ zẽ'a la ya ĩyã, mam wʋn leme wa'am wa tarɩ ya sẽŋɛ mam zẽ'am, tɩ mam n boe zẽ'a na, yãma mẽ bɔna bilam. 
JHN.14.4	La mam n we'esɩ zẽ'e-sɛka la, ya mi a sore la.» 
JHN.14.5	Tɩ Atoma yele ẽ yetɩ: «Zuudãana, tõma ka mi fõn we'esɩ zẽ'a na, tõma wʋn ẽŋɛ la wãne tã'agɛ bãŋɛ a sore?» 
JHN.14.6	Tɩ Azezi lerge ẽ yetɩ: «Mam n de sore, la sɩra, la vɔm dãana. Nẽra nẽra ka tã wʋn wa'am mam Sɔ zẽ'am, tɩ la sãn ka doose la mam. 
JHN.14.7	Ya sãn mi ni mam, ya wʋn mi ni mam Sɔ la mẽ. La lɛɛlɛ wã, ya mi ẽ, la ya yẽ ẽ.»
JHN.14.8	Tɩ Afilipi yele ẽ yetɩ: «Zuudãana, pa'alɛ tɔ fʋ Sɔ la, tɩ bɛla seke tõma mɛ.» 
JHN.14.9	Tɩ Azezi lerge ẽ yetɩ: «Afilipi, mam boe la ya yuuge mɛ, tɩ fõn nãn ken ka mina mam? Sɛka n yẽ mam, yẽ mam Sɔ mɛ. La ẽŋɛ la wãne tɩ fõn yetɩ, m pa'alɛ ya m Sɔ la? 
JHN.14.10	Fõn ka bɔ sɩra tɩ mam boe la mam Sɔ la lɛ, tɩ mam Sɔ la bɔna la mam lɛ? Yetɔg-sɛba tɩ mam tɔgrɩ la yãma la, ka ze'etɩ mam mẽŋa zẽ'am, la de la mam Sɔ la n boe la mam lɛ la n tõnnɩ a tõoma. 
JHN.14.11	Bɔ-ya mam sɩra, mam n yetɩ mam boe la m Sɔ la lɛ, tɩ mam Sɔ la bɔna la mam lɛ la. La ya sãn ka sakɛ bɛla, ya bɔ mam sɩra m tõoma la ĩyã.
JHN.14.12	Mam yetɩ ya la sɩra sɩra, tɩ sɛka n bɔ'ɔrɩ mam sɩra la, a mẽ wʋn tõm tõon-sɛba tɩ mam tõnnɩ na, la a wʋn tõm tõon-kãra n gãnnɩ bɛla, se'ere n soe la, mam we'esɩ la m Sɔ zẽ'am. 
JHN.14.13	La bõn-sɛba wuu tɩ ya wʋn sose la mam yʋ'ʋrɛ, mam wʋn ẽŋɛ bɔ ya tɩ m Sɔ la yẽ nã'asgɔ a Dayʋa la ĩyã. 
JHN.14.14	Ya sãn sose sɛla la mam yʋ'ʋrɛ, mam wʋn ẽŋɛ.»
JHN.14.15	«Ya sãn nõŋɛ mam, ya wʋn sakɛ mam nõorɛ la mɛ. 
JHN.14.16	La mam wʋn sose m Sɔ la, tɩ a bɔ ya Sõŋra ayẽma tɩ a bɔna la ya lɛ wakatɛ n ka ba'asrɩ. 
JHN.14.17	A de la sɩra Sɩa tɩ dũnia dõma ka tã wʋn to'oge ẽ, se'ere n soe la, ba ka tã wʋn yẽ ẽ, la ba ka mi ẽ. La yãma mi ẽ, se'ere n soe la, a boe la ya zẽ'am, la a wʋn bɔna la ya lɛ.
JHN.14.18	Mam kãn basɛ ya kɩɩbsɩ, mam wʋn leme wa'am ya zẽ'am. 
JHN.14.19	La sãn ẽŋɛ fẽe, dũnia nẽrba kãn le yẽ mam. La yãma nõo wʋn yẽ mam, se'ere n soe la, mam n vɔa la, yãma mẽ wʋn vɔa mɛ. 
JHN.14.20	La daar-ẽŋa daarɛ, ya wʋn bãŋɛ tɩ mam boe la m Sɔ la lɛ, tɩ yãma bɔna la mam, tɩ mam bɔna la yãma.
JHN.14.21	Sɛka n bãŋɛ mam nõorɛ la tɩ mam bɔ la, dee sakra ɩta bɛla, la de la ẽŋa n nõŋɛ mam. Mam Sɔ la wʋn nõŋɛ sɛka n nõŋɛ mam na mɛ. La mam wʋn nõŋɛ ẽŋa dãana, dee dɩkɛ m mẽŋa pa'alɛ ẽ.»
JHN.14.22	Tɩ Azudaasɩ ayẽma n dagɩ Azudaasɩ Iskariyo la soke ẽ yetɩ: «Zuudãana, la ẽŋɛ la wãne tɩ fõn wʋn dɩkɛ fʋ mẽŋa pa'alɛ tõma, dee kãn pa'alɛ dũnia nẽrba?» 
JHN.14.23	Tɩ Azezi lerge ẽ yetɩ: «Nẽra sãn nõŋɛ mam, a wʋn sakɛ ɩta mam n yele se'em na, la mam Sɔ wʋn nõŋɛ a dãana. La tõma wʋn wa'am a zẽ'am wa bɔna la ẽ. 
JHN.14.24	Sɛka n ka nõŋɛ mam, a ka sakɛ ɩta mam yetɔga n yele se'em na. La yetɔga la tɩ ya wõnnɩ wã dagɩ mam mẽŋa yetɔga, la de la mam Sɔ la n tõm mam na yetɔga.
JHN.14.25	Mam ken bɔna la ya zẽ'am dee tɔgɛ yetɔg-bãna bɔ ya. 
JHN.14.26	La Sõŋra la, mam Sɔ Nawẽnnɛ Sɩa la tɩ a wʋn tõm na mam yʋ'ʋrɛ tɩ a wa'am ya zẽ'am na, ẽŋa n wʋn zãsʋm ya sɛla woo, dee tẽegɛ ya bõn-sɛba wuu tɩ mam yele ya la.
JHN.14.27	Mam basrɩ sũ-mã'asʋm bɔ ya, mam mẽŋa sũ-mã'asʋm tɩ mam bɔ'ɔrɩ ya. Mam ka bɔ'ɔrɩ ya wʋ dũnia n bɔ'ɔrɩ se'em na. Da basɛ-ya tɩ ya sũure sã'am, da zɔta-ya dabeem. 
JHN.14.28	Ya wõm mam n yele ya tɩ mam we'esɩ mɛ, la mam wʋn leme wa'am ya zẽ'am. Ya sãn nõŋɛ nɩ mam, ya wʋn ẽŋɛ nɩ sũ-yẽlʋm mam n we'esɩ m Sɔ zẽ'am na ĩyã. Se'ere n soe la, mam Sɔ la n gãnnɩ mam. 
JHN.14.29	Lɛɛlɛ wã, mam tɔgɛ ya mɛ tɩ la nãn ka paagɛ, tɩ la sãn wa paagɛ, ya wʋn bɔ mam sɩra. 
JHN.14.30	Mam kãn le tɔgɛ la ya lɛ zo'oge, se'ere n soe la, dũnia naba sẽm mɛ. La a ka tarɩ pãŋa la mam. 
JHN.14.31	La dẽnɩ tɩ dũnia dõma bãŋɛ tɩ mam nõŋɛ m Sɔ la mɛ, la mam ɩtɩ wʋ mam Sɔ la n bɔ mam nõorɛ tɩ m ẽŋɛ se'em na. Isge-ya, tɩ fõrgɛ kalam.»
JHN.15.1	Azezi zãsʋm ba yetɩ: «Mam de la viinye tɩa mẽŋa mẽŋa. La mam Sɔ Nawẽnnɛ n de viinye tɩa la dãana. 
JHN.15.2	Wil-sɛka n puse mam zuo dee ka wɔnna biɛ, a wãarɩ ẽ mɛ basra. La wil-sɛka woo n wɔnnɩ biɛ, a yorsrɩ ẽ mɛ tɩ a ãna sõŋa malɩn wɔnna biɛ zɔ'ɔra. 
JHN.15.3	Yãma põn ãna sõŋa mɛ, yetɔg-sɛba tɩ mam tɔgɛ bɔ ya la ĩyã. 
JHN.15.4	Bɔna-ya la mam lɛ, tɩ mam wʋn bɔna la ya. Wʋ tɩa wille n ka tã wʋn wɔm biɛ a to'ore tɩ a sãn ka bɔna la tɩa la, bɛla, ya mẽ sãn ka bɔna la mam, ya ka tã wʋn wɔm biɛ.
JHN.15.5	Mam n de tɩa la, tɩ yãma dɛna wila la. Sɛka n boe la mam, tɩ mam bɔna la ẽ, ẽŋa dãana tõnnɩ tõon-sõma zɔ'ɔra mɛ, se'ere n soe la, ya ka tã wʋn ẽŋɛ sɛla sɛla, tɩ ya sãn ka bɔna la mam. 
JHN.15.6	Nẽra sãn ka bɔna la mam lɛ, ba wʋn lobe ẽ basɛ wʋ tɩa wille la, tɩ a kʋɩ. La ba vaarɩ wil-sɛba n kʋɩ la ɩta la bugum pʋam, tɩ bugum dita ba. 
JHN.15.7	Ya sãn bɔna la mam, tɩ mam yetɔga la bɔna ya pʋam, ya sose yan boorɩ sɛla wuu, tɩ ya wʋn yẽ. 
JHN.15.8	Ya sãn tõm tõon-sõma zo'oge pa'alɛ tɩ yãma de la mam karẽnbiisi, bɛla ya wʋn nã'asɛ mam Sɔ.
JHN.15.9	Mam nõŋɛ ya wʋ mam Sɔ n nõŋɛ mam se'em na. Tara-ya mam nõŋlʋm na ya sũure pʋam. 
JHN.15.10	Ya sãn sakɛ mam nõorɛ la, ya wʋn tara mam nõŋlʋm na ya sũure pʋam, wʋ mam sakɛ m Sɔ nõorɛ tara a nõŋlʋm se'em na. 
JHN.15.11	Mam tɔgɛ ya wãna tɩ ya tara la mam sũ-yẽlga, tɩ ya sũ-yẽlga wʋn zo'oge pãɩ.
JHN.15.12	Mam nõorɛ n wãna: Nõŋɛ-ya taaba, wʋ mam n nõŋɛ ya se'em na. 
JHN.15.13	Nẽra ka boe n tarɩ nõŋlʋm gãnna nẽra n sakɛ tɩ a ki a sɩrdõma ĩyã. 
JHN.15.14	Ya sãn ẽŋɛ mam n yele ya se'em na, ya de la mam sɩrdõma. 
JHN.15.15	Mam ka le wi'ira ya tɩ m tõntõnɩba, se'ere n soe la, tõntõnna ka mi a zuudãana n ɩtɩ sɛla. Mam wi'iri ya tɩ m sɩrdõma, se'ere n soe la, mam botɩ yãma bãŋɛ bõn-sɛba tɩ mam Sɔ yele mam na wuu mɛ. 
JHN.15.16	Dagɩ yãma n looge mam, mam n looge ya, dɩkɛ m tõonɛ na ẽŋɛ ya nu'usum tɩ ya sẽŋɛ ka tõm tõon-sõma wʋ tɩa n wɔnnɩ biɛ la, tɩ ya tõon-sõma la wʋn bɔna wakatɛ wuu. Bɛla, bõn-sɛka woo tɩ ya wʋn sose mam Sɔ la, la mam yʋ'ʋrɛ, a wʋn bɔ ya. 
JHN.15.17	Mam n bɔ ya nõorɛ tɩ ya ẽŋɛ se'em de la ya nõŋɛ taaba.»
JHN.15.18	Tɩ Azezi le yele yetɩ: «Dũnia nẽrba sãn sise ya, ya bãŋɛ tɩ ba dẽŋɛ sise la mam. 
JHN.15.19	Ya sãn de nɩ na dũnia n soe ya, dũnia nẽrba wʋn nõŋɛ nɩ ya, se'ere n soe la, ya de la dũnia bõnɔ. La mam loose ya la dũnia pʋam yese, la dagɩ dũnia n soe ya, bɛla tɩ dũnia nẽrba sisra ya. 
JHN.15.20	Tẽegɛ-ya yetɔg-sɛka tɩ mam yele ya tɩ: ‹Tõntõnna ka gãnna a zuudãana la.› Ba sãn nãmsɛ mam, ba mẽ wʋn nãmsɛ yãma mɛ. La ba sãn sakɛ mam yetɔga, ba wʋn sakɛ yãma mẽ yetɔga. 
JHN.15.21	La ba wʋn ẽŋɛ ya bõn-bãma wuu mam yʋ'ʋrɛ ĩyã, se'ere n soe la, ba ka mi sɛka n tõm mam na. 
JHN.15.22	Mam sãn ka wa'am nɩ, la mam sãn ka tɔgɛ nɩ la ba lɛ, ba tõon-be'ero taalɛ ka boe ba zuo. La lɛɛlɛ wã, ba ka tã wʋn yetɩ bãma tarɩ bʋʋrɔ. 
JHN.15.23	Sɛka n sisri mam na, a mẽ sisri mam Sɔ la mɛ. 
JHN.15.24	Mam sãn ka tõm nɩ tõon-sɛba tɩ nẽra baa ayɩla nãn ka tõm ba tẽŋasʋka, ba tõon-be'ero taalɛ ka boe ba zuo. La lɛɛlɛ wã, ba yẽ mam tõoma mɛ, dee sise mam na m Sɔ la. 
JHN.15.25	Bɛla pʋam tɩ bõn-sɛka n gʋlsɛ Nawẽnnɛ gõŋɔ pʋam na ẽŋɛ. La yetɩ: ‹Ba sise mam na zãŋa.›
JHN.15.26	Sõŋra la wʋn wa'am ya zẽ'am, a de la sɩra Sɩa tɩ mam wʋn tõm, tɩ a ze'ele mam Sɔ Nawẽnnɛ zẽ'am wa'am ya zẽ'am. Ẽŋa wʋn tɔgɛ mam yelle bɔ ya. 
JHN.15.27	La yãma mẽ wʋn tɔgɛ mam yelle, se'ere n soe la, halɩ pĩ'iluŋo tɩ ya boe la mam lɛ.
JHN.16.1	Mam tɔgɛ bɛla bɔ ya tɩ sɛla da wa botɩ ya basɛ ka le dɔla mam. 
JHN.16.2	Ba wʋn wa dige ya ba wẽndeto pʋam, la wakatɛ sẽna tɩ nẽrba wʋn kʋ ya, dee tẽ'esɛ tɩ bãma tõm na Nawẽnnɛ tõonɛ. 
JHN.16.3	Ba wʋn ẽŋɛ la bɛla, se'ere n soe la, ba ka mi mam Sɔ la, la mam mẽŋa. 
JHN.16.4	La mam yele ya bɛla tɩ wakat-ẽŋa sãn wa paagɛ, ya tẽegɛ tɩ mam põn yele ya.»
JHN.16.4	«Mam ka yele ya bɛla pɔspɔsɩ, se'ere n soe la, mam daan boe la ya lɛ mɛ. 
JHN.16.5	La nãnannɛ wã mam we'esɩ la sɛka n tõm mam na zẽ'am, la ya nẽra baa ayɩla ka sokrɩ mam yetɩ, mam we'esɩ la bɛ? 
JHN.16.6	La mam n yele ya bõn-ẽna wã ĩyã, sũ-sã'aŋɔ n tarɩ ya zozo'e. 
JHN.16.7	La mam yetɩ ya la sɩra, tɩ la ãn sõŋa bɔ ya tɩ mam sẽŋɛ. Se'ere n soe la, mam sãn ka sẽŋɛ, Sõŋra la kãn wa'am ya zẽ'am, la mam sãn sẽŋɛ, mam wʋn tõm ẽ bɔ ya. 
JHN.16.8	La a sãn wa'am, a wʋn botɩ dũnia nẽrba bãŋɛ tɩ ba tuuge mɛ tõon-be'ero yelle, la sɛla n masɛ yelle, la sarɩyadia yelle. 
JHN.16.9	A wʋn botɩ ba bãŋɛ tɩ ba tõon-be'ero la de la ban ka bɔ mam sɩra la. 
JHN.16.10	A wʋn botɩ ba bãŋɛ sɛla n masɛ, se'ere n soe la, mam we'esɩ la m Sɔ zẽ'am, la ya kãn le yẽ mam. 
JHN.16.11	A wʋn botɩ ba bãŋɛ sarɩyadia yelle, se'ere n soe la, Nawẽnnɛ di dũnia wã naba sarɩya mɛ, tɩ a koŋe bʋʋrɔ.
JHN.16.12	Mam ken tara la yɛla zozo'e tɩ m tɔgɛ bɔ ya, la ya kãn tã'agɛ to'oge ba nãnannɛ wã. 
JHN.16.13	La Nawẽnnɛ Sɩa n de sɩra dãana la sãn wa'am, a wʋn pa'alɛ ya sɩra wuu, se'ere n soe la, a yetɔga la ka ze'etɩ a mẽŋa zẽ'am, a wʋn tɔgɛ la sɛla tɩ a wõm na wuu bɔ ya, dee yele ya sɛla n boe nẽŋa sẽna. 
JHN.16.14	A wʋn nã'asɛ mam, se'ere n soe la, a wʋn dɩkɛ la sɛla n boe mam zẽ'am na tɔgɛ bɔ ya. 
JHN.16.15	Mam Sɔ la n tarɩ sɛla wuu la de la mam bõnɔ. Bɛla ĩyã tɩ mam yetɩ, a wʋn dɩkɛ la sɛla n boe mam zẽ'am na tɔgɛ bɔ ya.»
JHN.16.16	«La sãn ẽŋɛ fẽe, ya kãn le yẽ mam, la, la sãn le ẽŋɛ fẽe, ya wʋn le yẽ mam.» 
JHN.16.17	Tɩ karẽnbiisi basɛba sɔkra taaba yetɩ: «Ẽŋa n yetɩ, la sãn ẽŋɛ fẽe, tɩ kãn le yẽ ẽŋa, la, la sãn le ẽŋɛ fẽe, tɩ wʋn le yẽ ẽŋa, dee le yetɩ, ẽŋa we'esɩ la a Sɔ zẽ'am na, a võorɛ de la bẽm?» 
JHN.16.18	Bɛla tɩ ba daan yɛta tɩ: «Ẽn yetɩ la sãn ẽŋɛ fẽe la, a võorɛ de la bẽm? Tõma ka mi bõn-sɛka yelle tɩ a tɔgrɩ la.» 
JHN.16.19	La Azezi n daan mi tɩ ba boorɩ tɩ ba soke ẽ mɛ na, tɩ a yele ba yetɩ: «Mam n yetɩ, la sãn ẽŋɛ fẽe, ya kãn le yẽ mam, la, la sãn le ẽŋɛ fẽe, ya wʋn le yẽ mam na yelle tɩ yãma sɔkra taaba? 
JHN.16.20	Mam yetɩ ya la sɩra sɩra, tɩ ya wʋn kaasɛ fablɛ, la dũnia dõma sũure wʋn ãna yẽlʋm. Ya sũure wʋn sã'am, la ya sũ-sã'aŋɔ la wʋn wa lebge sũ-yẽlga. 
JHN.16.21	Pɔka sãn bɔna mĩ virgra, sũ-sã'aŋɔ n tarɩ ẽ, a nãmsgɔ wakatɛ n paagɛ la ĩyã. La a sãn dɔgɛ bia la kɩ'ɩlɩm, a ka le tẽra a nãmsgɔ la yelle, a sũure ãn yẽlʋm mɛ, ẽn dɔgɛ bia la ĩyã. 
JHN.16.22	Bɛla nãnannɛ wã yãma mẽ tarɩ la sũ-sã'aŋɔ, la mam wʋn le wa yẽ ya, la ya sũure wʋn ẽŋɛ yẽlʋm. La nẽra baa ayɩla kãn tã'agɛ sã'am ya sũ-yẽlga la. 
JHN.16.23	La daar-ẽŋa daarɛ, ya kãn le soke mam sɛla baa ayɩla yelle.
JHN.16.23	Mam yetɩ ya la sɩra sɩra, tɩ bõn-sɛka tɩ ya wʋn sose mam Sɔ la mam yʋ'ʋrɛ, a wʋn bɔ ya. 
JHN.16.24	Ya nãn ka sose sɛla la mam yʋ'ʋrɛ. Sose-ya tɩ ya wʋn to'oge tɩ ya sũ-yẽlga zo'oge pãɩ.
JHN.16.25	Mam makɛ la makrɛ tɔgɛ bɔ ya. La wakatɛ sẽm mɛ tɩ mam wʋn tɔgɛ m Sɔ la yelle vẽelga vẽelga bɔ ya, kãn le makɛ makrɛ tɔgɛ. 
JHN.16.26	Daar-ẽŋa daarɛ ya wʋn sose mam Sɔ Nawẽnnɛ la mam yʋ'ʋrɛ, mam ka yetɩ mam wʋn sose ẽ bɔ ya. 
JHN.16.27	Mam Sɔ la mẽŋa nõŋɛ yãma mɛ, se'ere n soe la, yãma nõŋɛ mam mɛ, dee bɔ mam sɩra tɩ mam ze'ele la Nawẽnnɛ zẽ'am wa'am. 
JHN.16.28	Mam ze'ele la m Sɔ Nawẽnnɛ zẽ'am wa'am dũnia zuo, la mam fõrgrɩ dũnia zuo wɛ'ɛsa la m Sɔ la zẽ'am.»
JHN.16.29	Tɩ a karẽnbiisi la yele ẽ yetɩ: «Nãnannɛ wã, fõn yãŋa tɔgrɩ la vẽelga vẽelga, dee ka le makra makrɛ. 
JHN.16.30	Tõma yãŋa mi tɩ fõn mi sɛla woo mɛ, fõn ka le ɛɛra tɩ nẽra soke fo. Bɛla tõma sakɛ tɩ fõn ze'ele la Nawẽnnɛ zẽ'am wa'am.» 
JHN.16.31	Tɩ Azezi lerge ba yetɩ: «Ya yãŋa sakɛ ya? 
JHN.16.32	Tɔ. Wakatɛ sẽna, la a põn paam mɛ, tɩ ya wuu wʋn wɩrgɛ tɩ ya nẽra woo bɔna a yire dee basɛ mam m yɩla. La mam ka de m yɩla, se'ere n soe la, mam Sɔ la boe la mam mɛ. 
JHN.16.33	Mam yele ya bɛla tɩ ya tara la sũ-mã'asʋm mam yetɔga la ĩyã. Dũnia wã pʋam ya tarɩ la nãmsgɔ, la keŋe ya sũure, tɩ mam yãŋɛ dũnia mɛ.»
JHN.17.1	Azezi n tɔgɛ bɛla kɩ'ɩlɩm na, a gorge bɩsɛ la saazuum yetɩ: «M Sɔ, mam daarɛ paagɛ ya, nã'asɛ mam n de fʋ Dayʋa la, tɩ mam mẽ nã'asɛ fɔ. 
JHN.17.2	La de la fõn bɔ mam nõorɛ tɩ m sɔna nẽrsaalba wuu, dee bɔ sɛba tɩ fõn bɔ mam na wuu vɔm n ka ba'asrɩ. 
JHN.17.3	La vɔm n ka ba'asrɩ la de la ba bãŋɛ fõn, fʋ yɩla mã'a n de Sɩra Dãana Nawẽnnɛ na, la ba bãŋɛ mam Azezi-krisi tɩ fʋ tõm na. 
JHN.17.4	Mam basɛ tɩ fõn yẽ nã'asgɔ tẽŋa wã zuo mɛ. Mam tõm tõon-sɛba tɩ fõn bɔ mam tɩ m tõm na ba'asɛ mɛ. 
JHN.17.5	Lɛɛlɛ wã, m Sɔ, botɩ m yẽ nã'asgɔ fʋ zẽ'am, wʋ mam n daan tarɩ na'am pãŋa fʋ zẽ'am se'em, lan dẽŋɛ dũnia n daan nãn ka nãam na.
JHN.17.6	Mam botɩ sɛba tɩ fõn looge dũnia nẽrba pʋam bɔ mam na bãŋɛ fõn mɛ. Ba daan de la fõn nẽrba, tɩ fõn dɩkɛ ba bɔ mam, la ba sakɛ fʋ yetɔga la mɛ. 
JHN.17.7	Lɛɛlɛ wã ba bãŋɛ tɩ fõn bɔ mam sɛla la wuu ze'ele la fõn zẽ'am. 
JHN.17.8	Se'ere n soe la, mam tɔgɛ ba la yetɔg-sɛba tɩ fõn bɔ mam na, tɩ ba to'oge, dee bãŋɛ sɩra sɩra tɩ mam ze'ele la fõn zẽ'am. La ba bɔ sɩra tɩ fõn tõm mam.
JHN.17.9	Mam pʋ'ʋsrɩ la bãma ĩyã, mam ka pʋ'ʋsrɩ dũnia nẽrba ĩyã, la de la nẽr-sɛba tɩ fʋ bɔ mam na ĩyã, se'ere n soe la, bãma de la fõn nẽrba. 
JHN.17.10	La mam bõnɔ de la fõn bõnɔ, tɩ fõn bõnɔ dɛna mam bõnɔ, la mam yẽ nã'asgɔ mɛ ba zẽ'am. 
JHN.17.11	Mam ka le bɔna dũnia zuo, la bãma boe la dũnia zuo dee tɩ mam sẽna fõn zẽ'am. M Sɔ n de pʋpeelem dãana, gu'ura ba la fʋ yʋ'ʋrɛ la tɩ fʋ bɔ mam na pãŋa, tɩ ba wʋn dɛna ayɩla wʋ mam la fõn n de ayɩla se'em na. 
JHN.17.12	Mam n daan boe la ba lɛ la, mam daan gu'uri ba la yʋ'ʋr-sɛka tɩ fõn bɔ mam na pãŋa. Mam bɩsɛ ba yelle mɛ sõŋa sõŋa, tɩ nẽra baa ayɩla ka bɔɩ, sãn dagna sɛka n de a sã'am, tɩ fõn gõŋɔ n yele se'em na ẽŋɛ la.
JHN.17.13	La lɛɛlɛ wã mam sẽm na fõn zẽ'am, la mam tɔgrɩ la wãna mam nãn ken bɔna dũnia zuo, tɩ ba wʋn tara mam sũ-yẽlga, tɩ ba sũ-yẽlga zo'oge pãɩ. 
JHN.17.14	Mam tɔgɛ fõn yetɔga la bɔ ba mɛ, la dũnia nẽrba sisri ba mɛ, se'ere n soe la, ba dagɩ dũnia bõnɔ, wʋ mam mẽ dagɩ dũnia nẽra se'em na. 
JHN.17.15	Mam ka sosrɩ tɩ fʋ yese ba dũnia wã zuo, la de la tɩ fʋ gu ba la be'em dãana. 
JHN.17.16	La bãma dagɩ dũnia nẽrba, wʋ mam mẽ n dagɩ dũnia nẽra se'em na. 
JHN.17.17	Botɩ fõn sɩra la wʋn basɛ tɩ ba welge to'ore tara pʋpeelem dɛna fʋ nẽrba. Fõn yetɔga la n de sɩra. 
JHN.17.18	Mam mẽ tõm ba dũnia pʋam wʋ fõn tõm mam dũnia zuo se'em na. 
JHN.17.19	La bãma ĩyã tɩ mam welge m mẽŋa to'ore dɩkɛ m mẽŋa bɔ fõn, tɩ fõn sɩra la wʋn botɩ ba mẽ welge ba mẽŋa to'ore tara pʋpeelem dɛna fʋ nẽrba.
JHN.17.20	La dagɩ bãma mã'a ĩyã tɩ mam pʋ'ʋsrɩ, la de la sɛba n wʋn wa bɔ mam sɩra ba yetɔga la ĩyã la mẽ yelle. 
JHN.17.21	Mam pʋ'ʋsrɩ fõn tɩ fʋ botɩ ba lagɩm dɛna bʋyɩla, wʋ fõn de mam Sɔ n boe la mam lɛ, tɩ mam mẽ bɔna la fõn se'em na, tɩ ba mẽ wʋn lagɩm dɛna bʋyɩla la tõma, tɩ dũnia nẽrba la wʋn bɔ sɩra tɩ fõn tõm mam. 
JHN.17.22	La mam bɔ ba na'am pãn-sɛka tɩ fõn bɔ mam na mɛ tɩ ba dɛna ayɩla, wʋ tõma n de ayɩla se'em na. 
JHN.17.23	Tɩ mam wʋn bɔna la ba, tɩ fõn bɔna la mam, tɩ ba wʋn sɩrɩ dɛna ayɩla, tɩ dũnia nẽrba wʋn bãŋɛ tɩ la de la fõn tõm mam, la fõn nõŋɛ ba wʋ fõn nõŋɛ mam se'em na.
JHN.17.24	M Sɔ, mam boorɩ tɩ nẽr-sɛba tɩ fʋ bɔ mam na, mẽ bɔna la mam lɛ zẽ'e-sɛka tɩ mam wʋn bɔna la, tɩ ba wʋn yẽ mam na'am pãŋa, na'am pãn-sɛka tɩ fõn bɔ mam na, se'ere n soe la, fõn nõŋɛ mam mɛ, tɩ dũnia yʋʋn nãn ken ka bɔna. 
JHN.17.25	M Sɔ, fõn de sɛka n masɛ. Dũnia nẽrba ka bãŋɛ fõn, la mam nõo bãŋɛ fõn mɛ, la nẽr-bãma bãŋɛ mɛ tɩ la de la fõn tõm mam. 
JHN.17.26	Mam botɩ ba bãŋɛ fõn mɛ, la mam wʋn ken botɩ ba bãŋɛ fɔ, tɩ nõŋlʋm sɛka tɩ fõn nõŋɛ mam na, wʋn bɔna la ba, tɩ mam mẽ bɔna la ba.»
JHN.18.1	Azezi n tɔgɛ bɛla ba'asɛ la, ẽŋa la a karẽnbiisi la yese dooge la Sedrõ kʋlga ke bɔba, gaarɛ n daan boe mĩ, tɩ ba sẽŋɛ ka kẽ bilam. 
JHN.18.2	La Azudaasɩ n de sɛka n wʋn pa'alɛ tɩ ba yõkɛ ẽ na daan mi zẽ'a la mɛ, se'ere n soe la, Azezi la a karẽnbiisi la daan ẽn lagsra taaba bilam mɛ. 
JHN.18.3	Bɛla tɩ kãabgɔ kẽma nẽŋadõma, la Farisi dõma daan tõm gu'urba tɩ ba doose la sʋdaasɩ, tɩ Azudaasɩ tarɩ ba sẽŋɛ mĩ. Ba daan tarɩ la zɛbrɛ lɔgrɔ, la fɩtladõma, dee lasʋm bugum zɛɛra.
JHN.18.4	La Azezi mi bõn-sɛba wuu n wʋn ẽŋɛ ẽ mɛ, bɛla tɩ a sẽŋɛ lɛm ba soke ba yetɩ: «Yãma eerɩ la ãne?» 
JHN.18.5	Tɩ ba lerge ẽ yetɩ: «Tõma eerɩ la Azezi n de Nazarɛtɩ nẽra la.» Tɩ Azezi yele ba yetɩ: «La de la mam.» La Azudaasɩ n daan yetɩ a pa'alɛ tɩ ba yõkɛ ẽ na daan ze mĩ mɛ. 
JHN.18.6	La Azezi n yetɩ: «La de la mam» na, ba sẽŋɛ la abilimpoore lebe lui tẽŋa. 
JHN.18.7	Tɩ Azezi le soke ba yetɩ: «Ãne tɩ yãma eerɩ?» Tɩ ba yetɩ: «Azezi n de Nazarɛtɩ nẽra la.» 
JHN.18.8	Tɩ Azezi lerge ba yetɩ: «Mam yele ya tɩ la de la mam. La sãn dɛna la mam tɩ ya eerɩ, basɛ-ya nẽr-bãna tɩ ba fõrgɛ.» 
JHN.18.9	A yele bɛla tɩ a yetɔga tɩ a tɔgɛ la n ẽŋɛ, a yetɩ: «Nẽr-sɛba tɩ fõn bɔ mam na, nẽra baa ayɩla ka bɔɩ.»
JHN.18.10	La Asimõ-pɩyɛɛrɩ daan tarɩ la sʋkɔbgɔ, fooge sʋkɔbgɔ la sɛ kãabgɔ kẽma nẽŋadãana tõntõnna zʋʋgɔ tʋbrɛ fiige. Tõntõnna la yʋ'ʋrɛ de la Amalkusi. 
JHN.18.11	Tɩ Azezi yele Apɩyɛɛrɩ yetɩ: «Lebe sũm fʋ sʋ'a la a fʋʋgɔ pʋam. Fõn tẽ'esɛ tɩ mam kãn sakɛ nãmsgɔ sɛka tɩ mam Sɔ bɔ mam na mɛ bɩɩ?»
JHN.18.12	Tɩ sʋdaasɩ la, la ba kɛ'ɛma, la Zifdõma gu'urba la yõkɛ Azezi lʋ ẽ, 
JHN.18.13	tarɩ ẽ dẽŋɛ sẽŋɛ A'annɩ zẽ'am. A'annɩ daan de la Akayifu n de kãabgɔ kẽma nẽŋadãana yʋʋn-ẽŋa la dɛɛm-bʋraa. 
JHN.18.14	La de la Akayifu n daan yele Zifdõma tɩ nẽra ayɩla sãn ki nẽrba wuu ĩyã n sõɩ.
JHN.18.15	La Asimõ-pɩyɛɛrɩ la karẽnbia ayɩla n daan dolɩ Azezi. La kãabgɔ kẽma nẽŋadãana la daan mi karẽnbi-ẽŋa mɛ, tɩ a po doose la Azezi kẽ kãabgɔ kẽma nẽŋadãana la yire. 
JHN.18.16	La Apɩyɛɛrɩ weege zɛ la yẽŋa, yaŋa nõorʋm, tɩ karẽnbi-sɛka tɩ kãabgɔ kẽma nẽŋadãana mi la, yese ka tɔgɛ la pɔka la n gu'uri zanõrɛ la, dee botɩ Apɩyɛɛrɩ kẽ. 
JHN.18.17	Tɩ tõntõn-pɔka la n gu'uri zanõrɛ la, soke Apɩyɛɛrɩ yetɩ: «Fõn dagɩ la bʋra-ẽna karẽnbia ayɩla?» Tɩ Apɩyɛɛrɩ lerge yetɩ: «Mam dagɩ a karẽnbia.»
JHN.18.18	La ɔɔrɔ n daan boe, tɩ tõntõnɩba, la gu'urba la tʋʋrɛ bugum kaagɛ ɔɔsra. Tɩ Apɩyɛɛrɩ daan po bɔna mĩ ɔɔsra bugum na.
JHN.18.19	Tɩ kãabgɔ kẽma nẽŋadãana la soke Azezi a karẽnbiisi la, la a zãsŋɔ la yelle. 
JHN.18.20	Tɩ Azezi lerge ẽ yetɩ: «Mam tɔgɛ la nẽr-kʋʋŋɔ la pʋam bɔ nẽrba, mam zãsʋm nẽrba Zifdõma wẽndeto pʋam, la Wẽnde-kãtʋm na, zẽ'e-sɛba tɩ Zifdõma wuu ẽn lagsrɩ taaba la mɛ, mam ka sʋgɛ tɔgɛ sɛla sɛla. 
JHN.18.21	Bẽm tɩ fʋ sɔkra mam? Soke sɛba n wõm mam yetɔga la, bãma mi mam n yele se'em na mɛ.» 
JHN.18.22	Azezi n tɔgɛ bɛla la, tɩ tõntõnna n ze mĩ, wẽ a pɛka, dee yetɩ: «Fõn lerge la kãabgɔ kẽma nẽŋadãana la bɛla?» 
JHN.18.23	Tɩ Azezi yele ẽ yetɩ: «Mam sãn tɔgɛ la be'em, pa'alɛ sɛla tɩ mam tɔgɛ be'em na, la mam sãn tɔgɛ la sõŋa, bẽm tɩ fʋ wẽ'era ma?» 
JHN.18.24	Tɩ A'annɩ botɩ ba tarɩ ẽ ban lʋ ẽ se'em na, sẽŋɛ kãabgɔ kẽma nẽŋadãana Akayifu zẽ'am.
JHN.18.25	La Asimõ-pɩyɛɛrɩ daan ken zɛ ɔɔsra la bugum na. Tɩ ba soke ẽ yetɩ: «Fõn mẽ dagɩ la bʋra-ẽna karẽnbia ayɩla?» Tɩ a sɩ'ɩsɛ yetɩ: «Mam dagɩ a karẽnbia.» 
JHN.18.26	Tɩ kãabgɔ kẽma nẽŋadãana tõntõnna ayɩla n de nẽr-sɛka tɩ Apɩyɛɛrɩ daan sɛ a tʋbrɛ fiige la sɔbia, soke ẽ yetɩ: «Dagɩ fõn tɩ mam yẽ la bʋraa la gaarɛ la pʋam na?» 
JHN.18.27	Tɩ Apɩyɛɛrɩ le sɩ'ɩsɛ. Wakat-ẽŋa mẽŋa tɩ nõ-rɔɔgɔ kaasɛ.
JHN.18.28	Tɩ ba daan tarɩ Azezi Akayifu yire sẽŋɛ gɔmna yire. La daan de la bulika yʋ'ʋŋɔ yʋ'ʋŋɔ. La Zifdõma la mẽŋa ka kẽ gɔmna la yire, ba ẽŋɛ bɛla tɩ ba da dẽgɛ la ba mẽŋa, tã'agɛ di Zɔɔg-basɛ kibsa la. 
JHN.18.29	Tɩ Apilatɩ yese sẽŋɛ ba zẽ'am ka soke ba yetɩ: «Bẽm yelle tɩ yãma tarɩ bʋra-ẽna wã wa'am?» 
JHN.18.30	Tɩ ba lerge ẽ yetɩ: «A sãn ka ẽŋɛ nɩ be'em, tõma kãn yõkɛ ẽ wa'am wa bɔ fõn.» 
JHN.18.31	Tɩ Apilatɩ yele ba yetɩ: «Tara-ya ẽ ya mẽŋa sẽŋɛ ka di a sarɩya wʋ ya lɔɔ la n de se'em na.» Tɩ Zifdõma la yele ẽ yetɩ: «Tõma ka tarɩ nõorɛ tɩ tɩ kʋ nẽra.» 
JHN.18.32	La de la bɛla tɩ Azezi n daan tɔgɛ pa'alɛ kũm sɛka buuri tɩ ẽŋa wʋn ki la ẽŋɛ.
JHN.18.33	Tɩ Apilatɩ lebe kẽ deem ka wi Azezi soke ẽ yetɩ: «Fõn de Zifdõma naba la?» 
JHN.18.34	Tɩ Azezi lerge ẽ yetɩ: «Fõn mẽŋa pʋtẽ'erɛ tɩ fõn sɔkra bɛla bɩɩ, la de la nẽrba basɛba n tɔgɛ mam yelle bɛla bɔ fõn?» 
JHN.18.35	Tɩ Apilatɩ lerge ẽ yetɩ: «Mam dagɩ Zifu. Fʋ mẽŋa buuri, la ba kãabgɔ kẽma nẽŋadõma n yõkɛ fʋ tarɩ wa bɔ mam. Bẽm tɩ fõn ẽŋɛ?» 
JHN.18.36	Tɩ Azezi lerge ẽ yetɩ: «Mam so'olʋm dagɩ dũnia wã bõnɔ. Mam so'olʋm sãn de nɩ dũnia wã bõnɔ, mam tõntõnɩba la wʋn zɛbɛ nɩ mɛ tɩ ba da yõkɛ mam bɔ Zifdõma la. La lɛɛlɛ wã, mam so'olʋm dagɩ dũnia wã bõnɔ.» 
JHN.18.37	Tɩ Apilatɩ soke ẽ yetɩ: «Bɛla fõn de la naba?» Tɩ Azezi lerge yetɩ: «La de la fõn yele se'em na, mam de la naba. Mam dɔgɛ wa'am dũnia wã tɩ m tɔgɛ la sɩra kaseto. La sɛka woo n dolɩ sɩra selsrɩ la mam kõa.» 
JHN.18.38	Tɩ Apilatɩ soke ẽ yetɩ: «Sɩra de la bẽm?»
JHN.18.38	Apilatɩ n yele bɛla la, a le yese sẽŋɛ la Zifdõma la zẽ'am ka yele ba yetɩ: «Mam ka yẽ sɛla n de be'em bʋraa wã zẽ'am. 
JHN.18.39	La yãma malʋm mɛ tɩ Zɔɔg-basɛ kibsa wakatɛ woo m yese yʋ'a deem nẽra ayɩla basɛ. Yãma boorɩ tɩ m yese la Zifdõma naba la basɛ bɩɩ?» 
JHN.18.40	Tɩ ba tɔgra ke'enke'em yetɩ: «Da kãn basɛ ẽŋa. Tõma boorɩ tɩ fʋ basɛ la Abarabasɩ.» La Abarabasɩ daan de la fãara.
JHN.19.1	Bɛla tɩ Apilatɩ botɩ ba tarɩ Azezi sẽŋɛ ka wẽ ẽ na ka'asa. 
JHN.19.2	Tɩ sʋdaasɩ dɩkɛ gõ'osɩ wʋgɛ mũŋa vuge ẽ, dee yɛ ẽ fuugo n de gomusga, 
JHN.19.3	sẽŋɛ lɛm ẽ yɛta tɩ: «Zifdõma naba, naa», dee wẽ'era a pɛgsɩ.
JHN.19.4	Tɩ Apilatɩ le yese nẽrba la zẽ'am ka yele ba yetɩ: «Bɩsɛ-ya, mam wʋn tarɩ ẽ yesem na ya zẽ'am tɩ ya bãŋɛ tɩ mam ka yẽ sɛla n de be'em bʋra-ẽna zẽ'am.» 
JHN.19.5	Tɩ Azezi vuge gõ'osɩ mũŋa la, dee yɛ fuugo la n de gomusga la yese yẽŋa. Tɩ Apilatɩ yele ba yetɩ: «Nẽra la n wãna.»
JHN.19.6	La kãabgɔ kẽma nẽŋadõma la, la ba tõntõnɩba la n yẽ ẽ na, ba kaasrɩ la tagurga yetɩ: «Ka ẽ, ka ẽ dɔ-puurŋa zuo kʋ.» Tɩ Apilatɩ yele ba yetɩ: «To'oge-ya ẽ ka ka ya mẽŋa, se'ere n soe la, mam ka yẽ sɛla n de be'em a zẽ'am.» 
JHN.19.7	Tɩ Zifdõma la yele ẽ yetɩ: «Tõma tarɩ lɔɔ, la lɔɔ la pʋam la masɛ mɛ tɩ a ki, se'ere n soe la, a ẽŋɛ a mẽŋa tɩ ẽŋa de la Nawẽnnɛ Dayʋa.»
JHN.19.8	Apilatɩ n wõm yetɔg-ẽna la, dabeem n malɩn yõkɛ ẽ. 
JHN.19.9	Tɩ a le kẽ deem ka soke Azezi yetɩ: «Fõn ze'ele la bɛ?» Tɩ Azezi ka lerge ẽ. 
JHN.19.10	Tɩ Apilatɩ soke ẽ yetɩ: «Mam tɩ fõn sĩm ka lɛrgra? Fʋ ka mi tɩ mam tarɩ nõorɛ wʋn botɩ ba basɛ fɔ, bɩɩ ba ka fʋ dɔ-puurŋa zuo kʋ?» 
JHN.19.11	Tɩ Azezi lerge ẽ yetɩ: «Nõorɛ la sãn ka ze'ele nɩ saazuum, fʋ ka tarɩ nɩ nõorɛ wʋn ẽŋɛ mam sɛla. Bɛla n soe tɩ sɛka n tarɩ mam wa'am wa bɔ fʋ la, tõm tõon-be'ego gãnna fõn.» 
JHN.19.12	Apilatɩ n daan wõm bɛla la, a eerɩ la sore tɩ a basɛ Azezi, tɩ Zifdõma la daan kaasra tagurga yetɩ: «Fʋ sãn basɛ bʋra-ẽna, fʋ dagɩ Rom na-keko sɩrɛ. Nẽr-sɛka woo n ɩtɩ a mẽŋa naba, a de la na-keko la bɛ.»
JHN.19.13	La Apilatɩ n wõm yetɔg-bãma la, a tarɩ Azezi yese la yẽŋa, dee zĩ'ire sarɩyadia la zẽ'am tɩ ba wi'iri tɩ kug-palagsɩ zẽ'a, tɩ a yʋ'ʋrɛ la Ebre yetɔga dɛna Gabata la. 
JHN.19.14	La daan de la beere n wʋn wiige tɩ Zɔɔg-basɛ kibsa la di, la daan masɛ wʋ wʋntɛɛŋa zuu-tẽŋasʋka. Tɩ Apilatɩ yele Zifdõma la yetɩ: «Ya naba la n wãna.» 
JHN.19.15	Tɩ ba kaasra tagurga yetɩ: «Kʋ ẽ, kʋ ẽ, ka ẽ dɔ-puurŋa zuo kʋ.» Tɩ Apilatɩ soke ba yetɩ: «M ka ya naba la dɔ-puurŋa zuo?» Tɩ kãabgɔ kẽma nẽŋadõma la lerge ẽ yetɩ: «Tõma ka tarɩ naba ayẽma, sãn dagna Rom na-keko la.» 
JHN.19.16	Bɛla tɩ Apilatɩ bɔ ba Azezi tɩ ba tarɩ ẽ ka ka dɔ-puurŋa zuo.
JHN.19.16	Tɩ ba yõkɛ Azezi, 
JHN.19.17	botɩ a mẽŋa tʋ dɔ-puurŋa la yese tẽŋa la pʋam wɛ'ɛsa zẽ'e-sɛka tɩ ba wi'iri zuwaŋrɛ zẽ'a, tɩ a yʋ'ʋrɛ la Ebre yetɔga dɛna Golgota. 
JHN.19.18	Bilam tɩ ba ka ẽ dɔ-puurŋa zuo. Dee mẽ ka nẽrba bayi dɔ-puursi zuto, ayɩla a gɔbga bɔba, ayẽma a zʋʋgɔ bɔba, tɩ Azezi bɔna ba tẽŋasʋka. 
JHN.19.19	Tɩ Apilatɩ botɩ ba gʋlsɛ dɔ-palaka zuo lablɛ dɔ-puurŋa la zuo. Ba gʋlsɛ yetɩ:
JHN.19.19	«Azezi n ze'ele Nazarɛtɩ,
JHN.19.19	Zifdõma naba la.»
JHN.19.20	Zifdõma zozo'e daan karẽŋɛ gʋlsgɔ la mɛ, se'ere n soe la, zẽ'e-sɛka tɩ ba daan ka Azezi dɔ-puurŋa zuo la lɛm na tẽŋa la. La ba daan gʋlsɛ la Ebre, la Latẽ, la Grɛkɩ yetɔga. 
JHN.19.21	Tɩ Zifdõma kãabgɔ kẽma nẽŋadõma yele Apilatɩ yetɩ: «Da gʋlsɛ yetɩ ‹Zifdõma naba›, gʋlsɛ yetɩ: ‹A yetɩ ẽŋa de la Zifdõma naba.› » 
JHN.19.22	Tɩ Apilatɩ lerge ba yetɩ: «Sɛla tɩ mam gʋlsɛ la, mam gʋlsɛ mɛ.»
JHN.19.23	La sʋdaasɩ la n ka Azezi kɩ'ɩlɩm na, ba dɩkɛ la a futo pʋɩ zẽ'esɩ banaasɩ, tɩ sʋdaaga woo daan to'oge pʋrɛ ayɩla, deege fu-woko. La fu-woko la daan ka tarɩ pɛ'ɛsõm, ba daan wʋgɛ a wuu la munne. 
JHN.19.24	Tɩ ba daan yele taaba yetɩ, ba da ãasʋm ẽ, ba pɔsɛ bɩsɛ sɛka n wʋn to'oge ẽ. Tɩ ba ẽŋɛ bɛla. La de la wãna tɩ Nawẽnnɛ gõŋɔ n gʋlsɛ yele se'em na ẽŋɛ. La gʋlsɛ yetɩ: «Ba pʋɩ mam futo bɔ taaba, dee pɔsɛ mam fu-woko la yelle.»
JHN.19.25	Azezi ma, la a ma yɩbga, la Amaari n de Akleopasɩ pɔga, la Amaari n ze'ele Magdala daan ze mɛ lɛm dɔ-puurŋa la. 
JHN.19.26	Tɩ Azezi yẽ a ma la, la a karẽnbi-sɛka tɩ a nõŋɛ la n ze lɛm ẽ, tɩ a yele a ma la yetɩ: «M ma, fʋ bia n wãna.» 
JHN.19.27	Dee yele a karẽnbia la yetɩ: «Fʋ ma n wãna.» Lan sẽŋɛ wakat-ẽŋa, karẽnbia la tarɩ Azezi ma la mɛ kule a yire.
JHN.19.28	Bɛla poorʋm, Azezi mi mɛ tɩ sɛla woo ẽŋɛ ba'asɛ mɛ, tɩ a yetɩ: «Koyũuro n tarɩ mam.» A yele bɛla tɩ Nawẽnnɛ gõŋɔ n gʋlsɛ yele se'em na n ẽŋɛ. 
JHN.19.29	La lɔkɔ n daan ze pɩrɛ la dã-mĩ'isgo. Tɩ ba dɩkɛ sɩpɔɔm lʋsɛ dã-mĩ'isgo la pʋam zẽkɛ la dɔɔgɔ ẽŋɛ Azezi nõorʋm. 
JHN.19.30	Tɩ a yũ dã-mĩ'isgo la, dee yetɩ: «Sɛla woo ẽŋɛ ba'asɛ», dee suure a zuugo ki.
JHN.19.31	La daan de la beere n wʋn wiige Zifdõma vo'osgo daarɛ, daar-ẽŋa daan de la dabs-kãtɛ, tɩ Zifdõma la ka bɔɔra tɩ ba basɛ tɩ kũm na weege bɔna dɔ-puursi la zuto daar-ẽŋa. Tɩ ba sose Apilatɩ yetɩ, a botɩ ba kɔ ba nãma dee sike ba dɔ-puursi la zuto. 
JHN.19.32	Tɩ sʋdaasɩ la sẽŋɛ ka kɔ pɔspɔsɩ dãana la tɩ ba ka lɛm Azezi la nãma, le kɔ ayẽma la mẽ nãma. 
JHN.19.33	La ban paagɛ Azezi zẽ'am na, ba yẽ tɩ a darɛ ki mɛ, tɩ ba ka kɔ a nãma. 
JHN.19.34	Tɩ sʋdaaga ayɩla lʋ a lʋgrɛ la kãnnɛ, tɩ zɩɩm la ko'om yese.
JHN.19.35	Nẽr-sɛka n yẽ bõn-bãna la n tɔgrɩ pa'ala ya. La a kaseto la de la sɩra, la a mi tɩ ẽŋa tɔgrɩ la sɩra, tɩ yãma mẽ wʋn bɔ sɩra.
JHN.19.36	Yel-bãna ẽŋɛ tɩ Nawẽnnɛ gõŋɔ n gʋlsɛ se'em na n ẽŋɛ. La yetɩ: «A kõbrɛ baa ayɩla kãn kɔ'ɔgɛ.» 
JHN.19.37	La ken gʋlsɛ yetɩ: «Ba wʋn bɩsɛ sɛka tɩ ba lʋ la.»
JHN.19.38	Bɛla poorʋm tɩ Arimate bʋraa Azozɛfʋ n daan de Azezi karẽnbia dee sʋgra, ẽn zotɩ Zifdõma nẽŋadõma la ĩyã, daan sẽŋɛ ka sose Apilatɩ sore tɩ a dɩkɛ Azezi kũm na, tɩ Apilatɩ sakɛ, tɩ Azozɛfʋ sẽŋɛ ka dɩkɛ kũm na. 
JHN.19.39	Tɩ Anikodɛm, sɛka n daan sẽŋɛ Azezi zẽ'am yʋ'ʋŋɔ la po doose Azozɛfʋ. A tarɩ la bõnɔ yʋ'ʋra n de miiri, la alowe n lagɩm taaba gãŋɛ wʋ kilo pitã tɩ ba yũuŋo ãna sõŋa wa'am. 
JHN.19.40	Tɩ ba dɩkɛ Azezi kũm na, ẽŋɛ bõnɔ na n tarɩ yũuŋo la ẽŋɛ, vile ẽ na tãna wʋ Zifdõma n ẽn ɩta ba kũm se'em na.
JHN.19.41	La gaarɛ n daan boe zẽ'e-sɛka tɩ ba daan ka Azezi dɔ-puurŋa la zuo la, la yɔ-paalɛ n tũ tãmpĩa ĩyã n daan boe mĩ tɩ ba nãn ka laagɛ nẽra a pʋam. 
JHN.19.42	La beere n wʋn wiige vo'osgo daarɛ la, la yɔɔgɔ la n daan lɛm na ĩyã, ba daan laagɛ Azezi kũm na bilam.
JHN.20.1	Lasrɩ daarɛ bulika yʋ'ʋŋɔ yʋ'ʋŋɔ, tɩ Amaari n ze'ele Magdala sẽŋɛ yɔɔm na. Ẽn paagɛ la, a yẽ tɩ kugre la bilge mɛ dee basɛ yɔɔgɔ la nõorɛ. 
JHN.20.2	Tɩ a zoe sẽŋɛ Asimõ-pɩyɛɛrɩ la karẽnbi-sɛka tɩ Azezi nõŋɛ la zẽ'am, ka yele ba yetɩ: «Ba dɩkɛ Zuudãana la yɔɔgɔ la pʋam yese mɛ, tõma ka mi ban bĩŋe ẽ zẽ'e-sɛka.»
JHN.20.3	Tɩ Apɩyɛɛrɩ la karẽnbia ayɩla la yese wɛ'ɛsa yɔɔm na. 
JHN.20.4	Bãma bayi daan lagɩm zɔta mɛ wɛ'ɛsa, tɩ karẽnbia ayẽma la zoe gãŋɛ Apɩyɛɛrɩ dẽŋɛ paagɛ yɔɔm na, 
JHN.20.5	veese bɩsɛ, yẽ tãna la n gã mĩ, dee ka kẽ. 
JHN.20.6	Tɩ Asimõ-pɩyɛɛrɩ daan paam poorʋm wa kẽ yɔɔgɔ la pʋam, yẽ tãna la n gã mĩ. 
JHN.20.7	La tãn-sɛka tɩ ba daan dɩkɛ vile Azezi zuugo la gã mĩ mɛ, la a ka naagɛ la tãna basɛba la, a kilim mɛ gã ayẽma. 
JHN.20.8	Tɩ karẽnbia ayẽma la n dẽŋɛ paagɛ la, mẽ kẽ yɔɔgɔ la pʋam, yẽ bõn-sɛba n boe mĩ na, la a bɔ sɩra mɛ. 
JHN.20.9	La karẽnbiisi la daan nãn ka wõm Nawẽnnɛ gõŋɔ n yetɩ, dẽnɩ tɩ Azezi ki dee vo'oge la võorɛ. 
JHN.20.10	Tɩ karẽnbiisi bayi la daan lebe kule ba yiɛ.
JHN.20.11	La Amaari daan ze la yɔɔgɔ la nõorʋm yẽŋa kɛlla. A daan kellɩ mɛ dee veese tɩ a bɩsɛ yɔɔgɔ la pʋam, 
JHN.20.12	yẽ malɛkadõma bayi n yɛ fu-pɛɛlsɩ zẽa zẽ'e-sɛka tɩ ba daan bĩŋe Azezi kũm na. Ayɩla zĩ la a zuugo bɔba, tɩ ayɩla zẽa a nãma bɔba. 
JHN.20.13	Tɩ malɛkadõma la yele ẽ yetɩ: «Pɔka, bẽm n ẽŋɛ tɩ fõn kɛlla?» Tɩ a lerge ba yetɩ: «Ba dɩkɛ la mam Zuudãana, tɩ mam ka mina ban bĩŋe ẽ zẽ'e-sɛka.»
JHN.20.14	Ẽn tɔgɛ bɛla la, dee gelge yẽ Azezi n ze, la a ka bãŋɛ tɩ la de la ẽŋa. 
JHN.20.15	Tɩ Azezi soke ẽ yetɩ: «Pɔka, bẽm tɩ fõn kɛlla? Ãne tɩ fõn eerɩ?» Tɩ a tẽ'esɛ tɩ a de la gaarɛ la dãana, yele ẽ yetɩ: «M kẽema, la sãn dɛna la fõn dɩkɛ ẽ, yele ma fõn bĩŋe ẽ zẽ'a tɩ m sẽŋɛ ka dɩkɛ ẽ.» 
JHN.20.16	Tɩ Azezi yele ẽ yetɩ: «Amaari.» Tɩ Amaari gelge tɔgɛ la Ebre yetɩ: «Rabuni.» A võorɛ de la karẽnsãama. 
JHN.20.17	Tɩ Azezi yele ẽ yetɩ: «Da kalʋm ma, mam nãn ka zom m Sɔ la zẽ'am. Sẽŋɛ m sɔbiisi la zẽ'am ka yele ba yetɩ: ‹Mam zonnɩ na mam Sɔ Nawẽnnɛ n de yãma Sɔ, la yãma Nawẽnnɛ na zẽ'am.› » 
JHN.20.18	Tɩ Amaari n ze'ele Magdala sẽŋɛ ka yele karẽnbiisi la yetɩ, ẽŋa yẽ Zuudãana la, dee yele ba Azezi n yele ẽŋa se'em.
JHN.20.19	La daar-ẽŋa daan de la Lasrɩ daarɛ wẽnsobre, tɩ Azezi karẽnbiisi la bɔna deem, la ba daan yʋ de-sɛka tɩ ba boe a pʋam na kʋlɩnsɩ mɛ, se'ere n soe la, ba daan zotɩ la Zifdõma nẽŋadõma. Tɩ Azezi wa'am wa ze'ele ba tẽŋasʋka yele ba yetɩ: «Sũ-mã'asʋm wʋn bɔna la ya.» 
JHN.20.20	Azezi n yele ba bɛla la, a pa'alɛ ba la a nu'usi, la a lʋgrɛ la. La karẽnbiisi la n daan yẽ Zuudãana Azezi la, ba sũure ẽŋɛ yẽlʋm mɛ zozo'e. 
JHN.20.21	Tɩ Azezi le yele ba yetɩ: «Sũ-mã'asʋm wʋn bɔna la ya. Mam mẽ tõnnɩ ya, wʋ mam Sɔ la n tõm mam se'em na.» 
JHN.20.22	Ẽn yele bɛla la, dee fʋʋsɛ ẽŋɛ ba zuo, yele ba yetɩ: «To'oge ya Nawẽnnɛ Sɩa. 
JHN.20.23	Nẽr-sɛka woo tɩ ya basɛ a tõon-be'ero taalɛ, a tõon-be'ero taalɛ ka le bɔna a zuo. La nẽr-sɛka woo tɩ ya zagsɛ ka basɛ a tõon-be'ero taalɛ, a tõon-be'ero taalɛ ken bɔna la a zuo.»
JHN.20.24	Atoma n de Azezi karẽnbiisi pia la ayi la nẽra ayɩla tɩ ba wi'iri tɩ «Lɩɩba» la, daan ka boe ba zẽ'am Azezi n daan wa'am mĩ na. 
JHN.20.25	Tɩ karẽnbiisi basɛba la yele ẽ yetɩ: «Tõma yẽ Zuudãana la.» Tɩ a yele ba yetɩ: «Mam sãn ka yẽ kʋʋsa la tɩ ba ka a nu'usi, la yisa dɩkɛ m nu'ubiire kalʋm ba, la mam sãn ka kalʋm a lʋgrɛ la, mam kãn malɩn bɔ sɩra.»
JHN.20.26	La bɛla poorʋm dabsa anii daarɛ, tɩ karẽnbiisi la daan le lagsɛ taaba deego la pʋam, tɩ Atoma bɔna la ba lɛ. La kʋlɩnsɩ la daan yʋ mɛ, tɩ Azezi wa'am wa ze'ele ba tẽŋasʋka yele ba yetɩ: «Sũ-mã'asʋm wʋn bɔna la ya.» 
JHN.20.27	Dee yele Atoma yetɩ: «Dɩkɛ fʋ nu'ubiire kalʋm mam nu'usi la, dee tẽegɛ fʋ nu'ugo kalʋm mam lʋgrɛ la bɩsɛ. Da kãn sẽ'ena, bɔ sɩra.» 
JHN.20.28	Tɩ Atoma lerge ẽ yetɩ: «Fʋ de la mam Zuudãana la mam Nawẽnnɛ.» 
JHN.20.29	Tɩ Azezi yele ẽ yetɩ: «La de la fõn yẽ mam na ĩyã tɩ fʋ bɔ sɩra? Sɛba n ka yẽ dee bɔ'ɔra sɩra la tarɩ zu-yẽlʋm.»
JHN.20.30	Azezi daan tõm tõon-yãlma basɛba mɛ zozo'e a karẽnbiisi la zẽ'am, n ka gʋlsɛ ẽŋɛ gõn-ẽna wã pʋam. 
JHN.20.31	La bõn-bãna wã gʋlsɛ tɩ ya bɔ la sɩra tɩ Azezi n de Krisi, Nawẽnnɛ Dayʋa la, tɩ ya sãn bɔ ẽ sɩra, ya wʋn yẽ yõvore a yʋ'ʋrɛ ĩyã.
JHN.21.1	La bɛla poorʋm Azezi le dɩkɛ a mẽŋa mɛ pa'alɛ a karẽnbiisi la Tiberiadɩ mõgrɛ nõorʋm. Ẽn pa'alɛ ba a mẽŋa se'em n wãna: 
JHN.21.2	Asimõ-pɩyɛɛrɩ, la Atoma tɩ ba wi'iri tɩ lɩɩba la, la Anatanayɛlɩ n ze'ele Kana n boe Galile so'olʋm, la Azebede kɔma, la Azezi karẽnbiisi basɛba bayi n daan lagɩm bɔna la taaba. 
JHN.21.3	Tɩ Asimõ-pɩyɛɛrɩ yele ba yetɩ: «Mam we'esɩ tɩ m ka yõgɛ la zũma.» Tɩ basɛba la yele ẽ yetɩ: «Tõma mẽ wʋn doose la fʋ sẽŋɛ.» Tɩ ba yese ka kẽ õorŋɔ sẽŋɛ. La yʋ'ʋŋ-ẽŋa ba ka yõkɛ sɛla sɛla.
JHN.21.4	Tɩ beere bɔna mĩ yɩlɩŋra, tɩ Azezi zɛ mõgrɛ la nõorʋm, tɩ a karẽnbiisi la ka bãŋɛ tɩ la de la ẽŋa. 
JHN.21.5	Tɩ Azezi soke ba yetɩ: «M kɔma, yãma tarɩ zũma?» Tɩ ba lerge ẽ yetɩ: «Ayɛɩ.» 
JHN.21.6	Tɩ a yele ba yetɩ: «Lobe-ya yʋka la õorŋɔ la zʋʋgɔ bɔba, tɩ ya wʋn yõgɛ zũma.» Tɩ ba lobe ba yʋka la, yõgɛ zũma zo'oge ka tãna wʋn ve'ege ẽŋɛ õorŋɔ la pʋam. 
JHN.21.7	Tɩ karẽnbi-sɛka tɩ Azezi nõŋɛ la yele Apɩyɛɛrɩ yetɩ: «La de la Zuudãana la.» La Apɩyɛɛrɩ n wõm tɩ a de la Zuudãana la, tɩ a dɩkɛ a fuugo yɛ, ẽkɛ lui ko'om pʋam dɔɔra.
JHN.21.8	Tɩ karẽnbiisi basɛba n daan boe õorŋɔ la pʋam na vɛ'ɛra yʋka la n pɩrɛ la zũma la sẽna, ba daan ka zãagɛ la doone, la daan masɛ wʋ kãntɩɩsɩ kɔbsyi. 
JHN.21.9	La ban dooge doone na, ba yẽ la bugsãana n diti, tɩ zũma dɔga ba zuo, la borborɩ. 
JHN.21.10	Tɩ Azezi yele ba yetɩ: «Looge-ya zũn-sɛba tɩ ya yõgɛ lɛɛlɛ la basɛba wa'am.» 
JHN.21.11	Tɩ Asimõ-pɩyɛɛrɩ kẽ õorŋɔ la pʋam ve'ege yʋka la n pɩrɛ la zũma la dooge. Zũn-kãra kɔbga la pinuu la atã n daan boe a pʋam. La baa la zũma la n daan zo'oge bɛla la, yʋka la ka ãagɛ. 
JHN.21.12	Tɩ Azezi yele ba yetɩ: «Wa'am-ya wa di.» La karẽnbiisi la nẽra baa ayɩla daan ka saagɛ soke ẽ yetɩ: «Fõn de la ãne?» Se'ere n soe la, ba daan bãŋɛ tɩ a de la Zuudãana la. 
JHN.21.13	Tɩ Azezi paagɛ dɩkɛ borborɩ la pʋɩ ba, dee dɩkɛ zũma la bɔ ba, tɩ ba di.
JHN.21.14	Azezi n daan vo'oge la, nõorɛ atã n bɛla tɩ a dɩkɛ a mẽŋa pa'alɛ a karẽnbiisi la.
JHN.21.15	Ban daan di kɩ'ɩlɩm na, tɩ Azezi soke Asimõ-pɩyɛɛrɩ yetɩ: «Asimõ, Azã bia, fõn nõŋɛ mam gãnna bãna n nõŋɛ mam se'em na?» Tɩ a lerge ẽ yetɩ: «Ẽe! Zuudãana, fõn mi tɩ mam nõŋɛ fõn mɛ.» Tɩ Azezi yele ẽ yetɩ: «Gu'ura m pebilsi.» 
JHN.21.16	Tɩ Azezi le soke ẽ nõorɛ bʋyi yetɩ: «Asimõ, Azã bia, fõn nõŋɛ mam?» Tɩ a lerge ẽ yetɩ: «Ẽe! Zuudãana, fõn mi tɩ mam nõŋɛ fõn mɛ.» Tɩ Azezi yele ẽ yetɩ: «Bɩsra m piisi.» 
JHN.21.17	Tɩ Azezi le soke ẽ nõorɛ atã yetɩ: «Asimõ, Azã bia, fõn nõŋɛ mam?» Tɩ Apɩyɛɛrɩ sũure daan sã'am, ẽn soke ẽ nõorɛ atã yetɩ: «Fõn nõŋɛ mam mɛ bɩɩ» la. Tɩ a lerge ẽ yetɩ: «Zuudãana, fõn mi sɛla wuu mɛ, fõn mi tɩ mam nõŋɛ fõn mɛ.» Tɩ Azezi yele ẽ yetɩ: «Gu'ura m piisi la. 
JHN.21.18	Mam yetɩ fʋ la sɩra sɩra, tɩ fõn daan de budib-paalga la, fʋ daan lʋtɩ fʋ sagãnnɛ mɛ sẽnna fõn boorɩ zẽ'a, la fʋ sãn wa kʋrgɛ, fʋ wʋn zẽkɛ fʋ nu'usi tɩ nẽra lʋ fʋ sagãnnɛ, dee tarɩ fʋ sẽŋɛ zẽ'e-sɛka tɩ fʋ ka boorɩ.»
JHN.21.19	Azezi daan yele bɛla pa'alɛ la kũm sɛka buuri tɩ Apɩyɛɛrɩ wʋn ki tɩ la nã'asɛ Nawẽnnɛ. La ẽn yele bɛla la, a yele ẽ yetɩ: «Dɔla mam!»
JHN.21.20	La Apɩyɛɛrɩ gelge mɛ yẽ karẽnbi-sɛka tɩ Azezi nõŋɛ la n dolɩ ba poore. La de la karẽnbi-ẽŋa n daan dente Azezi dia la wakatɛ, soke ẽ yetɩ: «Zuudãana, la de la ãne n yetɩ a pa'alɛ tɩ ba yõkɛ fõn?» 
JHN.21.21	Apɩyɛɛrɩ n yẽ ẽ na, tɩ a soke Azezi yetɩ: «Zuudãana, dee ẽna wã, bẽm n wʋn ẽŋɛ ẽ?» 
JHN.21.22	Tɩ Azezi lerge ẽ yetɩ: «Mam sãn bɔɔra tɩ a vɔa, halɩ tɩ mam wa leme wa'am, bẽm n pakɛ fõn? Fõn wen dɔla mam.» 
JHN.21.23	Tɩ yetɔg-ẽna wã saagɛ sɔbiisi la zẽ'am tɩ karẽnbi-ẽŋa kãn ki. La Azezi ka yele tɩ a kãn ki, a yetɩ: «Mam sãn bɔɔra tɩ a vɔa halɩ tɩ mam wa leme wa'am, bẽm n pakɛ fõn?» 
JHN.21.24	La de la karẽnbi-ẽŋa n bɔ bõn-bãna kaseto, la ẽŋa n gʋlsɛ ba. La tõma mi tɩ a kaseto la de la sɩra.
JHN.21.25	La Azezi daan ẽŋɛ yɛla basɛba zozo'e mɛ. Ba sãn yetɩ ba gʋlsɛ nɩ ba wuu ayɩla-yɩla, mam tẽ'esɛ tɩ zẽ'a kãn bɔna dũnia zuo n wʋn to'oge gõnnɔ na tɩ ba wʋn gʋlsɛ nɩ na.
ACT.1.1	Ateofili, mam pɔspɔsɩ gõŋɔ la pʋam mam tɔgɛ pa'alɛ fõn Azezi n daan pɔsɛ tõm se'em, dee pa'alɛ nẽrba se'em wuu halɩ 
ACT.1.2	ka paagɛ daar-sɛka tɩ Nawẽnnɛ tarɩ ẽ zom a yire la mɛ. La ẽn daan nãn ka zom Nawẽnnɛ yire la, a daan tarɩ la Nawẽnnɛ Sɩa la pãŋa pa'ala Tõntõnɩba tɩ a looge la, bãma n wʋn tõnna se'em. 
ACT.1.3	Azezi kũm na poorʋm, dabsa pinaasɩ pʋam tɩ a dɩkɛ a mẽŋa pa'alɛ a Tõntõnɩba, tõm tõon-yãlma zozo'e n pa'alɩ tɩ ẽŋa vo'oge mɛ, dee tɔgɛ Nawẽnnɛ so'olʋm yɛla pa'alɛ ba. 
ACT.1.4	La ban lagsɛ bɔna la ẽ na, tɩ a bɔ ba nõorɛ yetɩ: «Da yese-ya Zerizalɛm tẽŋa pʋam, gu'ura-ya bõn-sɛka tɩ mam Sɔ daan bĩŋe nõorɛ tɩ a bɔ ya, tɩ mam yele ya la. 
ACT.1.5	Se'ere n soe la, Azã daan misri ya la ko'om pʋam, la, la kãn yuuge dee tɩ Nawẽnnɛ mise ya a Sɩa pʋam.»
ACT.1.6	La Tõntõnɩba la n lagsɛ taaba la, soke Azezi mɛ yetɩ: «Zuudãana, la de la lɛɛlɛ wã tɩ fõn wʋn to'oge Ɩsrayɛlɩ dõma na'am le bɔ ba bɩɩ?» 
ACT.1.7	Tɩ Azezi lerge ba yetɩ: «La ka de ya bãŋɛ wakatɛ la dabs-sɛba tɩ mam Sɔ Nawẽnnɛ looge la a mẽŋa pãŋa. 
ACT.1.8	La Nawẽnnɛ Sɩa wʋn wa'am ya zuo, wa bɔ ya pãŋa. La ya wʋn dɛna mam kaset-dõma pa'alɛ mam yɛla Zerizalɛm, la Zude, la Samaari tẽnsʋm, halɩ ka paagɛ dũnia tɛka wuu.» 
ACT.1.9	Ẽŋa n tɔgɛ bɛla ba'asɛ la, dee zɔnna Nawẽnnɛ yire, tɩ ba bɩsra ẽ, tɩ wara lile ẽ.
ACT.1.10	La ẽn zonnɩ na, ba ken bɩsra la saazuum zĩi, tɩ bʋraasɩ bayi yɛ fu-pɛɛlsɩ darɛ wa'am wa zɛ ba zẽ'am, 
ACT.1.11	dee soke ba yetɩ: «Galile nẽrba, bẽm tɩ yãma zɛ bɩsra saazuum? Azezi n yese ya zẽ'am wɛ Nawẽnnɛ yire wã, a wʋn le leme wʋ yãma n yẽ ẽ tɩ a wɛ'ɛsa se'em wã.»
ACT.1.12	La Azezi Tõntõnɩba la daan boe la Oliivi tãŋa zuo, yãŋa ze'ele bilam lɛbra Zerizalɛm. Tãŋa la, la Zerizalɛm ka zãagɛ gãŋɛ kilomẽtrɩ ayɩla. 
ACT.1.13	La ban paagɛ Zerizalɛm tẽŋam na, ba zom na saazuum deego tɩ ba ẽn bɔna mĩ na pʋam. La sɛba n daan boe mĩ na de la Apɩyɛɛrɩ, la Azã, la Azakɩ, la A'ãndre, la Afilipi, la Atoma, la Abatelemi, la Amatie, la Azakɩ n de Alfe bia, la Asimõ sɛka n daan de Zelɔtɩ nẽra, la Azakɩ bia Azudaasɩ. 
ACT.1.14	Bãma wuu la pɔgsɩ, la Azezi ma Amaari, la Azezi yɩbsɩ n daan ẽn lagsɛ taaba pʋ'ʋsra Nawẽnnɛ la pʋtẽ'erɛ ayɩla wakatɛ wuu.
ACT.1.15	La daarɛ ayɩla, sɛba n bɔ Azezi sɩra la daan lagsɛ mɛ, ba kãllɛ daan de wʋ kɔbga la pisyi. Tɩ Apɩyɛɛrɩ isge ze'ele ba tẽŋasʋka yetɩ: 
ACT.1.16	«M sɔbiisi, la sãn dɛna Azudaasɩ n pa'alɛ nẽrba sore tɩ ba yõkɛ Azezi la, Nawẽnnɛ Sɩa yʋʋn dẽŋɛ botɩ naba Adavidi tɔgɛ a yelle mɛ halɩ kʋrʋm kʋrʋm. Bõn-sɛka n ẽŋɛ la masɛ la Nawẽnnɛ yetɔga n yʋʋn tɔgɛ se'em na. 
ACT.1.17	Azudaasɩ, a daan de la tõma nẽra ayɩla, Nawẽnnɛ n daan looge ẽ tɩ a tõnna a tõoma.»
ACT.1.18	(La ẽn daan tõm be'em na tɩ ba yɔ ẽ, tɩ a da va'am la a tõon-be'ero la yɔɔrɔ, lui aliko, tɩ a pʋʋrɛ pusge, tɩ a yõorɔ wuu yurge. 
ACT.1.19	Zerizalɛm tẽŋa nẽrba wuu wõm bɛla mɛ, tɩ ba wi'ira va'am na yʋ'ʋrɛ la ba tẽŋa yetɔga yetɩ «Akeldama». A võorɛ de la zɩɩm va'am.) 
ACT.1.20	Apɩyɛɛrɩ ken tɔgɛ yetɩ: «La gʋlsɛ Nawẽnnɛ yõoma gõŋɔ pʋam yetɩ:
ACT.1.20	‹A yire wʋn lebge daboogo,
ACT.1.20	tɩ nẽra nẽra da le kẽ'era mĩ.›
ACT.1.20	Dee ken gʋlsɛ yetɩ:
ACT.1.20	‹Nẽra wʋn sɔɔgɛ a zẽ'am tõm.›
ACT.1.21+ACT.1.22	Bɛla, dẽnɩ tɩ nẽra ayɩla pa'asɛ tõma Tõntõnɩba la pʋam pa'alɛ Azezi vo'ore la sɩra. La masɛ tɩ nẽr-ẽŋa dɛna la nẽr-sɛka n daan põn bɔna tɩ pʋam wakat-sɛka wuu tɩ Zuudãana Azezi daan boe la tõma la, lan pĩ'ilum la Azã n daan misri nẽrba ko'om pʋam na, wa paagɛ wakat-sɛka tɩ Azezi daan yese tõma sʋkam zom Nawẽnnɛ yire la.» 
ACT.1.23	Tɩ ba bãm yetɩ nẽrba bayi. Ayɩla de la Azozɛfʋ, tɩ ba wi'iri tɩ Abarsabasɩ, dee tɩ a yʋ'ʋrɛ ken dɛna Azustusi. Tɩ ayẽma la mẽ yʋ'ʋrɛ dɛna Amatɩyasɩ. 
ACT.1.24	Tɩ ba yãŋa pʋ'ʋsɛ Nawẽnnɛ yetɩ: «Tɩ Zuudãana, fõn mi nẽrsaalba wuu sũure. Pa'alɛ tɔ nẽrba bayi wã pʋam, fõn looge nẽr-sɛka 
ACT.1.25	tɩ a wʋn sɔɔgɛ Azudaasɩ zẽ'am lagɩm na Tõntõnɩba la, tõm tõon-sɛka tɩ Azudaasɩ basɛ dee sẽŋɛ lan masɛ tɩ a sẽŋɛ zẽ'am na.» 
ACT.1.26	Ba pʋ'ʋsɛ bɛla dee pɔsɛ mɛ, tɩ la yõkɛ Amatɩyasɩ, tɩ ba botɩ a naagɛ la Tõntõnɩba pia la ayɩla la.
ACT.2.1	La Zifdõma kibsa yʋ'ʋrɛ n de Pãntekɔtɩ daarɛ n daan paagɛ, tɩ Azezi karẽnbiisi wuu daan bɔna zẽ'a ayɩla. 
ACT.2.2	Tɩ voole darɛ ze'ele saazuum wa'am wʋ kʋseb-kãtɛ wa pɩrɛ de-sɛka tɩ ba zĩ mĩ na. 
ACT.2.3	Tɩ ba yẽ sɛla n ãn wʋ bug-zɩlɩsɩ n pʋɩ ayɩla ayɩla zɔɔla ba nẽra woo zuo. 
ACT.2.4	Tɩ Nawẽnnɛ Sɩa daan wa'am ba wuu zẽ'am la pãŋa, tɩ ba tɔgra bu-zãŋsɩ yetɔga, wʋ Sɩa la n bɔ ba tɩ ba tɔgɛ se'em na.
ACT.2.5	La Zifdõma n daan dolɩ Nawẽnnɛ sore sõŋa n yese dũnia so'olʋm wuu wa'am wa bɔna Zerizalɛm. 
ACT.2.6	La nẽrba la n daan wõm voole la, ba daan lagsɛ zo'oge mɛ, tɩ la daan di'ige ba, se'ere n soe la, nẽra woo daan wõm tɩ ba tɔgrɩ la a mẽŋa buuri yetɔga. 
ACT.2.7	Tɩ ba palẽŋa ẽkɛ, tɩ ba zɛ yɛrɩ, sɔkra taaba yetɩ: «Bɩsɛ-ya, nẽr-bãna wã wuu n tɔgrɩ wã de la Galile dõma. 
ACT.2.8	La, la ẽŋɛ la wãne tɩ tõma nẽra woo wõm tɩ ba tɔgra a buuri yetɔga? 
ACT.2.9	Tõma nẽrba basɛba yese la Partɩ, la Medi, la Elamɩ, la Mezopotami tẽnsʋm, tɩ basɛba mẽ yese Zude, la Kapadɔsɩ, la Põ, la Azi tẽnsʋm, 
ACT.2.10	tɩ basɛba mẽ yese Frizi, la Pãnfili, la Ezipti, la Libi tẽnsɩ n lɛm Sirɛnɩ, tɩ basɛba yese Rom tẽŋam. 
ACT.2.11	Nẽrba la basɛba de la Zifdõma, la basɛba dagɩ Zifdõma dee sakɛ dɔla lɔɔ tɩ Nawẽnnɛ bɔ Zifdõma. Basɛba mẽ de la Krɛtɩ dõma, la Araabɩ dõma. La baa bɛla wuu tõma wõm mɛ tɩ ba tɔgrɩ tõma buuri yetɔga pa'ala tõon-kãra tɩ Nawẽnnɛ ẽŋɛ.» 
ACT.2.12	Tɩ ba palẽŋa ẽkɛ, tɩ ba ka mina ba wʋn tẽ'esɛ se'em, yãŋa sɔkra taaba yetɩ: «Yel-ẽna võorɛ de la bẽm?» 
ACT.2.13	Tɩ basɛba la'ara ba yetɩ: «Nẽr-bãna wã yũ la dãam buge.»
ACT.2.14	Tɩ Apɩyɛɛrɩ la a Tõntõn-taaba pia la ayɩla la ze'ele saazuo, tɩ Apɩyɛɛrɩ tɔgɛ ke'enke'em yele nẽr-kʋʋŋɔ la yetɩ: «Yãma Zifdõma, la yãma sɛba n boe Zerizalɛm wã wuu, selse-ya mam n yetɩ m yele ya se'em wã, tɩ ya tã'agɛ bãŋɛ yel-ẽna wã võorɛ. 
ACT.2.15	Yãma n tẽ'esrɩ tɩ nẽrba wã yũ la dãam buge la, la dagɩ bɛla, la nãn de la bulika. 
ACT.2.16	La bõn-ẽna n ɩtɩ wã de la Nawẽnnɛ nõtɔ'ɔsa Azʋwɛlɩ n yʋʋn yele se'em na n ɩtɩ.»
ACT.2.17	A yʋʋn yele tɩ Nawẽnnɛ yetɩ:
ACT.2.17	«Dũnia ba'asgɔ sãn lɛm,
ACT.2.17	mam wʋn basɛ tɩ m Sɩa sige nẽrsaalba buuri wuu zuto.
ACT.2.17	A wʋn botɩ ya dayɔɔsɩ la ya pɔyɔɔsɩ to'oge mam yetɔga tɔgɛ bɔ nẽrba.
ACT.2.17	Dee botɩ ya kɔmbɩ'ɩsɩ bɩsɛ yẽ yɛla wʋ zãasŋɔ la,
ACT.2.17	dee botɩ ya bõnkɛgsɩ zãasʋm.
ACT.2.18	Asɩra, wakat-ẽŋa mam wʋn basɛ tɩ m Sɩa la sige m tõntõn-bʋraasɩ, la m tõntõn-pɔgsɩ zuto,
ACT.2.18	tɩ ba to'oge mam yetɔga tɔgɛ bɔ nẽrba.
ACT.2.19	Mam wʋn botɩ bõn-yãlma ẽŋɛ saazuum,
ACT.2.19	dee botɩ yel-kɩrsɩ n pa'alɩ mam pãŋa ẽŋɛ tẽŋa zuo:
ACT.2.19	Zɩɩm, la bugum, la bug-zũ'usi zozo'e n wʋn bɔna.
ACT.2.20	Wẽntulle wʋn wa lebge la lika,
ACT.2.20	tɩ wõrga mõ'ogɛ ãna wʋ zɩɩm na,
ACT.2.20	dee tɩ Zuudãana daarɛ n de na'am kãtɛ daarɛ paagɛ.
ACT.2.21	La nẽr-sɛka woo n wʋn wi Zuudãana yʋ'ʋrɛ sose tɩ a fãagɛ ẽ, a wʋn yẽ fãarɛ.»
ACT.2.22	«Ɩsrayɛlɩ dõma, selse-ya mam n yetɩ m yele ya se'em wã. La de la Azezi n de Nazarɛtɩ nẽra la yelle. Nawẽnnɛ n looge ẽ bɔ ya, botɩ a tõm tõon-yãlma la yel-kɩrsɩ tɩ tẽŋasʋka, wʋ yãma n põn mina se'em na, pa'alɛ tɩ ẽŋa n tõm ẽ tɩ zẽ'am. 
ACT.2.23	Nawẽnnɛ n yʋʋn põn tẽ'esɛ bɔɔra tɩ a ẽŋɛ se'em na ĩyã, tɩ a dɩkɛ Azezi ẽŋɛ ya nu'usum, tɩ ya botɩ nẽr-sɛba n ka dolɩ Nawẽnnɛ lɔɔ la yõkɛ ẽ tarɩ ka ka lablɛ dɔ-puurŋa zuo kʋ. 
ACT.2.24	Tɩ Nawẽnnɛ vo'oge ẽ, fãagɛ ẽ kũm nãmsgɔ pʋam basɛ, kũm n ka tã'agɛ tara ẽ na ĩyã. 
ACT.2.25	Adavidi yʋʋn põn tɔgɛ a yelle yetɩ:
ACT.2.25	‹Mam yẽtɩ mam Zuudãana la mam nẽŋam mɛ daarɛ woo.
ACT.2.25	A boe la mam zʋʋgɔ bɔba sõŋra mam tɩ sɛla kãn botɩ mam bike.
ACT.2.26	Bɛla ĩyã mam tarɩ sũ-yẽlga mɛ,
ACT.2.26	dee tɔgra sũ-yẽlga yetɔga.
ACT.2.26	La baa mam wʋn ki,
ACT.2.26	mam tarɩ pʋtẽ'erɛ mɛ,
ACT.2.27	tɩ fõn Nawẽnnɛ kãn basɛ mam kɩ'ɩn-tẽŋam,
ACT.2.27	fõn kãn basɛ tɩ fʋ pʋpeelem dãana põ'ogɛ.
ACT.2.28	Fõn botɩ mam bãŋɛ yõvore sore mɛ.
ACT.2.28	Fõn wʋn wa botɩ mam yẽ sũ-yẽlga mɛ zozo'e fõn nẽŋam.› »
ACT.2.29	«M sɔbiisi, basɛ-ya tɩ m tɔgɛ ya vẽelga vẽelga tɩ yaaba naba Adavidi yelle. A yʋʋn ki mɛ, tɩ ba laagɛ ẽ. Tɩ a yɔɔgɔ bɔna tɩ tẽŋasʋka kalam halɩ wa paam zĩna. 
ACT.2.30	Adavidi yʋʋn de la Nawẽnnɛ nõtɔ'ɔsa, la a bãŋɛ mɛ tɩ Nawẽnnɛ bĩŋe la nõorɛ pɔɩ yetɩ, a wʋn wa botɩ a yɩɩsɩ la nẽra ayɩla le di na'am wʋ ẽn yʋʋn diti na'am se'em na. 
ACT.2.31	Adavidi dẽŋɛ yẽ Nawẽnnɛ n yetɩ a tõm se'em na mɛ. Tɩ a tɔgɛ Krisi kũm vo'ore yelle yetɩ:
ACT.2.31	Nawẽnnɛ kãn basɛ ẽ kɩ'ɩn-tẽŋam,
ACT.2.31	a kãn botɩ a ĩyã põ'ogɛ.»
ACT.2.32	Azezi ẽŋa n wãna tɩ Nawẽnnɛ vo'oge. Tɩ tõma waa wuu dɛna kaset-dõma tɔgra a yelle bɔ'ɔra ya. 
ACT.2.33	Nawẽnnɛ yãŋa zẽkɛ ẽ mɛ ka zĩ'ire a zʋʋgɔ bɔba, tɩ a to'oge a Sɔ Nawẽnnɛ Sɩa la tɩ a yʋʋn bĩŋe nõorɛ tɩ a wʋn bɔ tõma wuu la. Bõn-ẽŋa n wãna tɩ ya yẽtɩ dee wõnna lɛɛlɛ wã. 
ACT.2.34	La dagɩ Adavidi n yʋʋn zom Nawẽnnɛ yire. La a mẽŋa yʋʋn yetɩ:
ACT.2.34	«Zuudãana Nawẽnnɛ yele mam Zuudãana yetɩ:
ACT.2.34	Zĩ'ire m zʋʋgɔ bɔba,
ACT.2.35	halɩ tɩ m botɩ fʋ bɛ'ɛba bɔna fʋ nãma tẽŋa.»
ACT.2.36	«Bɛla, Ɩsrayɛlɩ buuri wuu masɛ mɛ tɩ ba bãŋɛ sɩra sɩra tɩ Azezi tɩ ya daan ka lablɛ dɔ-puurŋa zuo kʋ la, Nawẽnnɛ pa'alɛ ya tɩ ẽŋa n de Krisi, dee dɛna tɩ Zuudãana.»
ACT.2.37	Nẽrba la n daan wõm yetɔga wã la, la daan ba kẽ ba sũure mɛ halɩ tɩ ba soke Apɩyɛɛrɩ, la Tõntõnɩba basɛba la yetɩ: «Tɩ sɔbiisi, tɩ wʋn ẽŋɛ la wãne?» 
ACT.2.38	Tɩ Apɩyɛɛrɩ lerge ba yetɩ: «Teege-ya yɛm basɛ tõon-be'ero, tɩ ya nẽra woo botɩ ba mise ẽ ko'om pʋam la Azezi-krisi yʋ'ʋrɛ, tɩ Nawẽnnɛ basɛ ya tõon-be'ero taalɛ dee bɔ ya a Sɩa la. 
ACT.2.39	Nawẽnnɛ n yʋʋn bĩŋe a nõorɛ la, de la yãma la ya kɔma, la sɛba wuu n boe zẽ'a n zãagɛ tɩ tɩ Zuudãana Nawẽnnɛ wʋn wa wi ba a zẽ'am na ĩyã.»
ACT.2.40	Apɩyɛɛrɩ daan tɔgɛ la yetɔga basɛba zozo'e pa'alɛ ba sɩra, dee sɩgɛ ba yetɩ: «Basɛ-ya tɩ Nawẽnnɛ fãagɛ ya zamãan-ẽna nẽr-bɛ'ɛsɩ la pʋam.» 
ACT.2.41	Tɩ nẽrba la zozo'e daan sakɛ Apɩyɛɛrɩ yetɔga la, botɩ ba mise ba ko'om pʋam. Nẽr-sɛba n daan pa'asɛ ba pʋam daar-ẽŋa masɛ wʋ nẽr-tʋsatã. 
ACT.2.42	La ba daan ba mõrgɛ botɩ Tõntõnɩba la zãsna ba mɛ, dee naagɛ taaba la pʋtẽ'erɛ ayɩla, lagsra dita la taaba, fiisra borborɩ dee pʋ'ʋsra Nawẽnnɛ.
ACT.2.43	La dabeem daan kẽ nẽrba la wuu mɛ, se'ere n soe la, Azezi Tõntõnɩba la tõm na tõon-yãlma la yel-kɩrsɩ zozo'e. 
ACT.2.44	La nẽr-sɛba n daan bɔ Azezi sɩra la wuu daan lagɩm taaba la nõorɛ ayɩla, tɩ ba bõntarsõm lebge ba wuu bõnɔ, 
ACT.2.45	dee daan kɔɔsra ba lɔgrɔ la ba bõntarsõm, pʋta bɔ'ɔra nẽr-sɛba wuu n bɔɔra sõŋrɛ se'em na. 
ACT.2.46	La daarɛ woo ba ẽn lagsra Wẽnde-kãtʋm na mɛ, la taaba yiɛ, dita dee fiisra borborɩ, tara sũ-yẽlga la yɛm ayɩla, 
ACT.2.47	pẽgra Nawẽnnɛ, dee yẽta yel-sõnnɛ nẽrba wuu zẽ'am. La daarɛ woo Zuudãana botɩ nẽrba n yẽta fãarɛ pa'asra sɛba n bɔ ẽ sɩra la pʋam.
ACT.3.1	Daarɛ ayɩla zaanõorɛ karf-atã, tɩ Apɩyɛɛrɩ la Azã dɔla taaba wɛ Wẽnde-kãtʋm na, wakat-sɛka tɩ nẽrba ẽn sẽnna pʋ'ʋsra la. 
ACT.3.2	La bʋraa n boe tɩ ba dɔgɛ ẽ tɩ a dɛna kɔɔrŋɔ. La daarɛ woo ba ẽn tara ẽ sẽnna zĩ'ita la Wẽnde-kãtɛ la nõ-sɛka tɩ ba wi'iri tɩ nõ-sõŋɔ la, tɩ a sɔsra nẽr-sɛba n kẽ'erɩ Wẽnde-kãtɛ la pʋam na.
ACT.3.3	La kɔɔrŋɔ la n yẽ Apɩyɛɛrɩ la Azã n boe mĩ tɩ ba kẽ Wẽnde-kãtʋm na, tɩ a sose ba yetɩ, ba bɔ ẽ sɛla. 
ACT.3.4	Tɩ ba bɩsra ẽ zĩi, tɩ Apɩyɛɛrɩ yele ẽ yetɩ: «Bɩsɛ tõma.» 
ACT.3.5	Tɩ a malɩn bɩsra ba, tẽ'esra tɩ ba wʋn bɔ ẽ sɛla. 
ACT.3.6	Tɩ Apɩyɛɛrɩ yele ẽ yetɩ: «Mam ka tarɩ ligri wʋn bɔ fɔ. La sɛla tɩ mam tarɩ la, mam wʋn bɔ fɔ. La Azezi-krisi n ze'ele Nazarɛtɩ yʋ'ʋrɛ ĩyã, isge sẽnna.» 
ACT.3.7	La Apɩyɛɛrɩ gʋrɛ la a zʋʋgɔ nu'ugo zẽkɛ ẽ tɩ a isge. Tɩ a nãma la zĩila keŋe bilam mẽŋa, 
ACT.3.8	tɩ a vaagɛ isge ze'ele saazuo, sẽnna dɔla ba kẽ'era Wẽnde-kãtʋm na, ẽgra sisra, dee pẽgra Nawẽnnɛ.
ACT.3.9	Tɩ nẽrba la wuu yẽ ẽ tɩ a sẽnnɩ dee pẽgra Nawẽnnɛ. 
ACT.3.10	Tɩ ba bãŋɛ tɩ la de la ẽŋa n ẽn zẽa Wẽnde-kãtɛ la nõ-sõŋɔm na sɔsra. La ban yẽ sɛla n ẽŋɛ ẽ na, la di'ige ba mɛ zozo'e.
ACT.3.11	La nẽrba la n yẽ bʋra-sɛka n daan de kɔɔrŋɔ la n dolɩ Apɩyɛɛrɩ la Azã la, la di'ige ba wuu mɛ, tɩ ba zoe ka lagsɛ taaba ba zẽ'am zẽ'e-sɛka yʋ'ʋrɛ n de «Asalomõ võnana» na. 
ACT.3.12	La Apɩyɛɛrɩ n yẽ bɛla la, tɩ a soke nẽrba la yetɩ: «Ɩsrayɛlɩ dõma, bẽm tɩ bõn-ẽna wã di'ige ya? La bẽm tɩ ya bɩsra tõma, wʋ la de la tõma mẽŋa pãŋa, bɩɩ tõma n ba dɔla Nawẽnnɛ sõŋa la ĩyã tɩ tõma botɩ bʋra-ẽna isge sẽnna? 
ACT.3.13	La de la Nawẽnnɛ tɩ tɩ yaabdõma Abraham, la A'izakɩ, la Azakɔbɩ yʋʋn pʋ'ʋsrɩ la, n zẽkɛ a tõntõnna Azezi la yʋ'ʋrɛ. Ẽŋa tɩ ya daan yõkɛ sẽŋɛ ka ẽŋɛ sɛba n soe pãŋa la nu'usum, tɩ baa gɔmna Apilatɩ n daan boorɩ tɩ a basɛ ẽ na, ya daan zagsɛ mɛ a nẽŋam. 
ACT.3.14	La yan daan zagsɛ Azezi la, ya zagsɛ la pʋpeelem dãana, la sɩra dãana, dee daan bɔɔra tɩ Apilatɩ basɛ nẽr-kʋʋra la bɔ ya. 
ACT.3.15	Bɛla yãma botɩ ba kʋ la yõvore dãana, ẽŋa tɩ Nawẽnnɛ vo'oge. Tõma daan yẽ bõn-ẽna mɛ, tɔgra a yelle bɔ'ɔra ya. 
ACT.3.16	La de la Azezi yʋ'ʋrɛ n tarɩ pãŋa la ĩyã, la tõma n bɔ ẽ sɩra la n botɩ bʋra-ẽna tɩ yãma mi dee yẽ wã keŋe. La de la ẽn bɔ Azezi sɩra la n botɩ a yẽ ĩmã'asʋm sõŋa ya wuu nẽŋam wã.
ACT.3.17	Tɔ. M sɔbiisi, mam bãŋɛ tɩ yan ka mi la ĩyã, tɩ yãma la ya nẽŋadõma daan ẽŋɛ bɛla. 
ACT.3.18	La bɛla pʋam tɩ Nawẽnnɛ n yʋʋn põn dẽŋɛ botɩ a nõtɔ'ɔsrɩba wuu tɔgɛ yetɩ, dẽnɩ tɩ Krisi wa nãmsɛ la, ẽŋɛ. 
ACT.3.19	Bɛla, teege-ya yɛm basɛ tõon-be'ero, dee wa doose Nawẽnnɛ, tɩ a wʋn basɛ ya tõon-be'ero taalɛ, 
ACT.3.20	dee bɔ ya sũ-mã'asʋm, dee tõm Krisi tɩ a daan põn dẽŋɛ looge la bɔ ya. Ẽŋa n de Azezi. 
ACT.3.21	Dẽnɩ tɩ a bɔna Nawẽnnɛ yire halɩ ka paagɛ wakat-sɛka tɩ sɛla wuu wʋn teege lebge paalsɩ, wʋ Nawẽnnɛ n yʋʋn põn botɩ a nõtɔ'ɔsrɩba tɔgɛ kʋrʋm kʋrʋm se'em na.
ACT.3.22	Bɛla tɩ Amoyisi yʋʋn yetɩ: ‹Ya Zuudãana Nawẽnnɛ wʋn botɩ nẽra ayɩla ze'ele ya buuri pʋam dɛna a nõtɔ'ɔsa bɔ yãma, wʋ ẽŋa n botɩ mam dɛna a nõtɔ'ɔsa se'em na. Dẽnɩ tɩ ya selse bõn-sɛba wuu tɩ a wʋn tɔgɛ bɔ ya la, 
ACT.3.23	la nẽr-sɛka woo n ka selse Nawẽnnɛ nõtɔ'ɔs-ẽŋa, ba wʋn yese ẽ mɛ Nawẽnnɛ nẽrba tẽŋasʋka kʋ.› 
ACT.3.24	Nawẽnnɛ nõtɔ'ɔsrɩba, lan pĩ'ilum la Asãmwɛlɩ la sɛba n tɔgɛ ẽŋa poorʋm na wuu, yʋʋn põn tɔgɛ dabs-bãna yelle mɛ. 
ACT.3.25	Yetɔg-sɛba tɩ Nawẽnnɛ botɩ a nõtɔ'ɔsrɩba yʋʋn tɔgɛ la de la yãma ĩyã, la ẽn yʋʋn bĩŋe a nõorɛ la tɩ yaabdõma la ken dɛna la yãma ĩyã. A yele Abraham yetɩ: ‹Fʋ yɩɩsɩ la ĩyã tɩ mam wʋn ẽŋɛ dũnia buuri wuu yel-sõnnɛ.› 
ACT.3.26	Nawẽnnɛ looge a tõntõnna la, dẽŋɛ tõm ẽ na ya zẽ'am tɩ a ẽŋɛ ya yel-sõnnɛ botɩ ya nẽra woo basɛ a tõon-be'ero.»
ACT.4.1	Apɩyɛɛrɩ la Azã ken tɔgra la nẽrba la lɛ, tɩ kãabgɔ kẽma, la Wẽnde-kãtɛ gu'urba nẽŋadãana, la Saduse dõma wa'am ba zẽ'am. 
ACT.4.2	Tɩ ba sũure yĩige la Tõntõnɩba la n zãsnɩ nẽrba la, dee mõola Azezi kũm vo'ore yelle pa'ala tɩ nẽr-sɛba n ki la wʋn vo'oge mɛ na. 
ACT.4.3	Tɩ ba yõgɛ ba ka yʋ, gu'ura tɩ beere wiige, se'ere n soe la, wẽnnɛ daan sobe mɛ. 
ACT.4.4	La nẽr-sɛba n daan wõm Nawẽnnɛ kõ-yẽlga la, ba zozo'e daan bɔ yetɔga la sɩra mɛ. Ba kãllɛ daan de wʋ tʋsanuu.
ACT.4.5	La beere n wiige, tɩ Zifdõma nẽŋadõma, la kẽma, la lɔɔ karẽnsãandõma lagsɛ taaba Zerizalɛm pʋam. 
ACT.4.6	La A'annɩ n de kãabgɔ kẽma nẽŋadãana, la Akayifu, la Azã, la Alɛgsãndrɩ, la sɛba wuu n de kãabgɔ kẽma nẽŋadãana yir-dõma boe mĩ mɛ. 
ACT.4.7	Tɩ ba botɩ ba tarɩ ba wa'am wa ze'ele ba nẽŋam, tɩ ba soke ba yetɩ: «Ãne n bɔ yãma pãŋa la nõorɛ tɩ yãma ɩta bõn-bãna?» 
ACT.4.8	Tɩ Nawẽnnɛ Sɩa bɔ Apɩyɛɛrɩ pãŋa, tɩ a yele ba yetɩ: «Yãma Ɩsrayɛlɩ nẽŋadõma, la kẽma, 
ACT.4.9	yãma n sokrɩ tõma zĩna daarɛ wã tõon-sõŋ-sɛka tɩ tõma ẽŋɛ bɔ kɔɔrŋɔ la yelle, la bõn-sɛka n botɩ a yẽ ĩmã'asʋm na, 
ACT.4.10	dẽnɩ tɩ ya wuu, la Ɩsrayɛlɩ dõma wuu bãŋɛ tɩ la de la Azezi-krisi n ze'ele Nazarɛtɩ yʋ'ʋrɛ ĩyã tɩ nẽra wã n ze ya nẽŋam wã tarɩ ĩmã'asʋm. Ẽŋa tɩ ya daan ka lablɛ dɔ-puurŋa zuo kʋ, tɩ Nawẽnnɛ vo'oge ẽ. 
ACT.4.11	Ẽŋa ĩyã tɩ la gʋlsɛ Nawẽnnɛ gõŋɔ pʋam tɔgɛ yetɩ:
ACT.4.11	‹Kug-sɛka tɩ yãma mẽtba zagsɛ la,
ACT.4.11	lebge la kugre n botɩ deego la tara pãŋa.›
ACT.4.12	Fãarɛ ka boe nẽra ayẽma zẽ'am, sãn dagna Azezi-krisi mã'a n tã wʋn fãagɛ nẽrba dũnia zuo basɛ.»
ACT.4.13	Apɩyɛɛrɩ la Azã n yẽ bʋraanɛ tɔgra la, la di'ige nẽrba la mɛ, ban mi tɩ ba nini ka yo'oge, dee tɩ ba dagna gõn-mitba la, tɩ ba bãŋɛ tɩ ba daan boe la Azezi lɛ. 
ACT.4.14	La ban yẽ bʋraa la n yẽ ĩmã'asʋm zɛ ba zẽ'am na, ba ka mi ban wʋn lerge se'em bɔ ba. 
ACT.4.15	Tɩ ba yele ba sarɩyadia zẽ'am yetɩ ba yese. Tɩ ba yese. Dee tɩ ba bãm yele taaba yetɩ: 
ACT.4.16	«Tɩ wʋn ẽŋɛ nẽr-bãna la wãne? Nẽrba wuu n boe Zerizalɛm wã mi mɛ tɩ bãma n ẽŋɛ yel-kɩrga wã, tõma kãn tã'agɛ sɩ'ɩsɛ bõn-ẽna. 
ACT.4.17	La tõma n wʋn ẽŋɛ se'em tɩ ba tõoma la da le saagɛ sẽŋɛ nẽŋa, la de la tɩ zɛbɛ ba yetɩ, ba da le tɔgɛ Azezi yelle bɔ nẽra nẽra.» 
ACT.4.18	Bɛla tɩ ba wi ba yetɩ, ba da le sakɛ tɩ ba tɔgɛ, dee zãsʋm nẽrba Azezi yɛla.
ACT.4.19	La Apɩyɛɛrɩ la Azã lerge ba mɛ yetɩ: «Tẽ'esɛ-ya bɩsɛ, la masɛ Nawẽnnɛ nẽŋam tɩ tõma sakɛ yãma nõorɛ gãnna Nawẽnnɛ nõorɛ mɛ bɩɩ? 
ACT.4.20	Tõma ka tã wʋn basɛ ka tɔgɛ sɛla tɩ tõma yẽ dee wõm na.» 
ACT.4.21	Tɩ ba le gɩ'ɩlɛ ba, dee basɛ ba tɩ ba fõrgɛ. Ba ka yẽ ba wʋn ẽŋɛ se'em botɩ ba sɩbgɛ ba, se'ere n soe la, nẽrba la wuu pẽgrɩ Nawẽnnɛ bõn-sɛka tɩ ba ẽŋɛ la ĩyã mɛ. 
ACT.4.22	Bʋraa la tɩ yel-kɩrga la ẽŋɛ tɩ a yẽ ĩmã'asʋm na, gãŋɛ yʋʋma pinaasɩ mɛ.
ACT.4.23	La ban basɛ ba la, Apɩyɛɛrɩ la Azã sẽŋɛ la ba taaba zẽ'am ka tɔgɛ pa'alɛ ba kãabgɔ kẽma nẽŋadõma, la kẽma la n yele bãma se'em na wuu. 
ACT.4.24	La ban wõm bɛla la, tɩ ba naagɛ taaba pʋ'ʋsɛ Nawẽnnɛ la yɛm ayɩla yetɩ: «Zuudãana, fõn nãam saazuum la tẽŋa, la ko-kãtɛ, la bõn-sɛba wuu n boe ba pʋam na. 
ACT.4.25	Fõn yʋʋn botɩ tõma yaaba Adavidi n de fʋ tõntõnna la tɔgɛ la fʋ Sɩa pãŋa yetɩ:
ACT.4.25	‹Bẽm n ẽŋɛ tɩ dũnia buuri wuu sũure yĩige,
ACT.4.25	tɩ nẽrba tẽ'esra tẽ'es-yaalsɩ?
ACT.4.26	Tɩ dũnia na'adõma mãasʋm zɛ,
ACT.4.26	tɩ tẽŋa la nẽŋadõma lagsɛ taaba
ACT.4.26	tɩ ba zɛbɛ la Zuudãana Nawẽnnɛ,
ACT.4.26	la Krisi tɩ a looge la?›
ACT.4.27	La de la sɩra tɩ A'erɔdɩ, la Apõnsɩ-pilatɩ, la bu-zãŋsɩ, la Ɩsrayɛlɩ nẽrba lagsɛ taaba tẽn-ẽna wã pʋam zɛbɛ la fʋ tõntõn-sõŋɔ Azezi tɩ fʋ looge la. 
ACT.4.28	Bɛla ba ẽŋɛ la bõn-sɛka tɩ fõn yʋʋn põn dẽŋɛ looge yɛm la fʋ pãŋa bɔɔra tɩ la ẽŋɛ se'em na. 
ACT.4.29	Tɩ Zuudãana, lɛɛlɛ wã bɩsɛ ban zɛbrɩ tõma n de fʋ tõntõnɩba la se'em, bɛla ĩyã, bɔ tɩ pãŋa tɩ tɩ mõolɛ fʋ kõ-yẽlga la bʋraanɛ. 
ACT.4.30	La fʋ pãŋa, botɩ sɛba n bẽ'erɩ yẽ ĩmã'asʋm, dee tɩ tõon-yãlma la yel-kɩrsɩ ẽŋɛ, Azezi n de fʋ tõntõn-sõŋɔ la yʋ'ʋrɛ ĩyã.» 
ACT.4.31	Ban pʋ'ʋsɛ Nawẽnnɛ ba'asɛ la, zẽ'e-sɛka tɩ ba lagsɛ la mĩim mɛ. Tɩ Nawẽnnɛ Sɩa bɔ ba wuu pãŋa, tɩ ba tɔgɛ Nawẽnnɛ yetɔga la bʋraanɛ.
ACT.4.32	Nẽr-kʋʋŋɔ la n daan bɔ Azezi sɩra la lagɩm tara la yɛm ayɩla, la sũure ayɩla. Tɩ ba nẽra baa ayɩla ka yetɩ, ẽŋa n tarɩ sɛla la de la ẽŋa mẽŋa mã'a bõnɔ, la de la ba wuu bõnɔ. 
ACT.4.33	La Tõntõnɩba la tɔgrɩ Zuudãana Azezi kũm vo'ore yelle la pãŋa zozo'e, tɩ Nawẽnnɛ yel-sõnnɛ bɔna ba wuu zuo. 
ACT.4.34+ACT.4.35	La sɛba n daan tarɩ deto bɩɩ vatɔ la, koose ba mɛ tarɩ ligri la wa'am wa ẽŋɛ Tõntõnɩba la nu'usum. Tɩ ba yãŋa ẽn pʋɩ bɔ nẽra woo ẽŋa n boorɩ sõŋrɛ masɛ se'em. Tɩ nẽra baa ayɩla ka bɔna ba pʋam tɩ sɛla pɔ'ɔgɛ ẽ.
ACT.4.36	La Azozɛfʋ n de Leviti nẽra n yese Sipri so'olʋm tɩ Tõntõnɩba la sɩ a yʋ'ʋrɛ tɩ Abarnabasɩ. A yʋ'ʋrɛ la võorɛ de la: «Nẽra n bɔ'ɔrɩ nẽrba bʋraanɛ». 
ACT.4.37	Ẽŋa daan koose la a va'am dɩkɛ ligri la tarɩ wa'am wa ẽŋɛ Tõntõnɩba la nu'usum.
ACT.5.1	Bʋraa n daan boe tɩ a yʋ'ʋrɛ dɛna Ananiyasɩ, tɩ a pɔga yʋ'ʋrɛ dɛna Asafɩɩra. Tɩ ba koose ba va'am, 
ACT.5.2	tɩ a looge ligri la basɛba sʋgɛ, dee tarɩ lig-sɛba n weege la tarɩ ka bɔ Azezi Tõntõnɩba la. La ẽn ẽŋɛ bɛla la, a pɔga la mi mɛ. 
ACT.5.3	Tɩ Apɩyɛɛrɩ soke ẽ yetɩ: «Ananiyasɩ, bẽm tɩ Asũtãana kẽ fʋ sũurum, tɩ fʋ parɩm bɔ Nawẽnnɛ Sɩa, looge fʋ va'am na tɩ fʋ koose la ligri basɛba sʋgɛ? 
ACT.5.4	Fõn nãn ka koose nɩ ẽ na, a de la fʋ bõnɔ. Fõn koose la mẽ, fʋ tã wʋn ẽŋɛ fʋ yɛm n boorɩ se'em mɛ. Bẽm n ẽŋɛ tɩ fõn tẽ'esɛ fʋ sũurum ẽŋɛ yel-ẽna wã? Fʋ ka parɩm bɔ nẽrsaala, fʋ parɩm bɔ la Nawẽnnɛ.» 
ACT.5.5	Ananiyasɩ n wõm yetɔg-ẽna la, a lui la tẽŋa ki. La sɛba wuu n wõm bõn-ẽna la, dabeem n kẽ ba. 
ACT.5.6	Tɩ budib-paalsɩ isge dɩkɛ ẽ põbɛ, zɛ sẽŋɛ ka laagɛ.
ACT.5.7	Tɩ la ẽŋɛ fẽe masɛ wʋ karf-atã, tɩ a pɔga mẽ wa'am, la a ka bãŋɛ bõn-sɛka n ẽŋɛ la. 
ACT.5.8	Tɩ Apɩyɛɛrɩ soke ẽ yetɩ: «Yele ma, yãma n koose ya va'am na, ligri la wuu n wãna bɩɩ?» Tɩ a lerge yetɩ: «Ẽe! Ba wuu n bɛla.» 
ACT.5.9	Tɩ Apɩyɛɛrɩ yele ẽ yetɩ: «Bẽm n ẽŋɛ tɩ ya ẽŋɛ nõorɛ ayɩla tɩ ya makɛ Zuudãana Nawẽnnɛ Sɩa bɩsɛ? Bãŋɛ tɩ sɛba n laagɛ fʋ sɩra la boe la zanõrʋm. Ba wʋn zɛ fʋ mẽ yese.» 
ACT.5.10	Tɩ pɔka la kɔ'ɔn lui tẽŋa ki Apɩyɛɛrɩ nẽŋam. Tɩ budib-paalsɩ la kẽ'em wa yẽ tɩ a ki mɛ, tɩ ba dɩkɛ ẽ sẽŋɛ ka laagɛ yɛglɛ a sɩra la. 
ACT.5.11	Tɩ dabeem daan kẽ Azezi nẽrba la wuu, la sɛba wuu n wõm bõn-ẽna la.
ACT.5.12	Tɩ Azezi Tõntõnɩba la tõm tõon-yãlma, la yel-kɩrsɩ zozo'e nẽrba la wuu sʋkam. Tɩ sɛba n bɔ Azezi sɩra la lagsɛ taaba la yɛm ayɩla, zẽ'e-sɛka tɩ ba wi'iri tɩ «Asalomõ võnana» la. 
ACT.5.13	Tɩ sɛba n ka bɔ ẽ sɩra la ka sakɛ lagɩm na ba, la nẽrba pẽgrɩ Azezi nẽrba la mɛ zozo'e. 
ACT.5.14	La bʋraasɩ la pɔgsɩ zozo'e n daan bɔ'ɔrɩ Zuudãana Azezi sɩra pa'asra a nẽr-kʋʋŋɔ la pʋam. 
ACT.5.15	Halɩ tɩ nẽrba tara bã'adõma sẽnna gã'ata sorɔɔrɔ zuto bõn-gã'ala pʋam, tɩ Apɩyɛɛrɩ sãn wa dɔla bilam zẽ'a tɔlla, a yinyisŋa lile ba tɩ ba yẽ ĩmã'asʋm. 
ACT.5.16	Tɩ nẽrba zozo'e yese tẽn-sɛba n gilge Zerizalɛm na tarɩ bã'adõma, la sɛba tɩ kʋlkã'arsɩ dolɩ ba wa'am. La ba wuu yẽ ĩmã'asʋm mɛ.
ACT.5.17	Tɩ kãabgɔ kẽma nẽŋadãana, la sɛba n de Saduse dõma n boe a zẽ'am na, daan isge ɩta sũure, 
ACT.5.18	yõgɛ Azezi Tõntõnɩba la kẽ'esɛ ba yʋ'a deego pʋam. 
ACT.5.19	Tɩ Nawẽnnɛ malɛka sẽŋɛ yʋ'ʋŋɔ ka yo'oge yʋ'a deego la nõorɛ, tarɩ ba yese yẽŋa ka yele ba yetɩ: 
ACT.5.20	«Sẽŋɛ-ya Wẽnde-kãtʋm na ka tɔgɛ vɔm paalga wã yelle wuu bɔ nẽrba la.» 
ACT.5.21	Ban wõm bɛla la, tɩ ba sẽŋɛ ka kẽ Wẽnde-kãtʋm na bewiine zãsna nẽrba.
ACT.5.21	Tɩ kãabgɔ kẽma nẽŋadãana la, la sɛba n boe a zẽ'am na, daan wi Zifdõma sarɩyaditba, la ba kẽma wuu tɩ ba lagsɛ taaba. Tɩ ba tõm nẽrba yetɩ, ba sẽŋɛ yʋ'a deem na ka tarɩ Tõntõnɩba la wa'am. 
ACT.5.22	La ban tõm sɛba la n paagɛ yʋ'a deem na, ba ka yẽ ba, leme wa yele ba yetɩ: 
ACT.5.23	«Tõma n paagɛ la, tõma yẽ tɩ yʋ'a deego la kʋlɩnsɩ la pagɛ mɛ sõŋa sõŋa, tɩ sɛba n gu'uri la zɛ deego la nõam, tɩ tõma yo'oge ka yẽ nẽra nẽra.» 
ACT.5.24	La Wẽnde-kãtɛ gu'urba nẽŋadãana, la kãabgɔ kẽma nẽŋadõma la n wõm yel-ẽna la, ba ze la yɛrɩ, tẽ'esra yel-ẽna n de yel-sɛka. 
ACT.5.25	Tɩ nẽra wa'am wa yele ba yetɩ: «Selse-ya, bʋra-sɛba tɩ ya kẽ'esɛ yʋ'a deego pʋam na ze la Wẽnde-kãtʋm na zãsna nẽrba.» 
ACT.5.26	Tɩ Wẽnde-kãtɛ la gu'urba nẽŋadãana, la a nẽrba sẽŋɛ ka yõgɛ ba wa'am, dee ka le dãam ba, ba zotɩ mɛ tɩ nẽrba la wʋn lobe ba la kuga.
ACT.5.27	Ban tarɩ ba wa'am wa ze'ele ba nẽŋam na, kãabgɔ kẽma nẽŋadãana la soke ba yetɩ: 
ACT.5.28	«Tõma daan ka yele ya yetɩ, ya da le zãsʋm nẽrba la nẽr-ẽna wã yʋ'ʋrɛ? La bɩsɛ-ya yãma n ẽŋɛ se'em na, yãma zãsŋɔ saagɛ Zerizalɛm wuu mɛ, dee bɔɔra tɩ ya dɩkɛ bʋra-ẽna kũm taalɛ dɔglɛ tõma zuto.» 
ACT.5.29	Tɩ Apɩyɛɛrɩ la a Tõntõn-taaba la lerge ba yetɩ: «La masɛ mɛ tɩ tõma sakɛ Nawẽnnɛ nõorɛ gãnna nẽrsaalba nõorɛ. 
ACT.5.30	Nawẽnnɛ tɩ tõma yaabdõma yʋʋn pʋ'ʋsrɩ la n vo'oge Azezi tɩ ya daan ka lablɛ dɔ-puurŋa zuo kʋ la. 
ACT.5.31	Nawẽnnɛ zẽkɛ ẽ mɛ zĩ'ire a zʋʋgɔ bɔba, botɩ a dɛna nẽŋam dãana la Fãagra bɔ Ɩsrayɛlɩ dõma sore tɩ ba teege yɛm basɛ tõon-be'ero tɩ Nawẽnnɛ basɛ ba tõon-be'ero taalɛ. 
ACT.5.32	Tõma de la bõn-bãna kaset-dõma, Nawẽnnɛ Sɩa la tɩ a tarɩ bɔ'ɔra nẽr-sɛba n sakrɩ ẽ na, mẽ de la kaset-dãana.»
ACT.5.33	Ban wõm yetɔg-ẽna wã la, ba sũure yĩige mɛ halɩ tɩ ba bɔɔra tɩ ba kʋ ba. 
ACT.5.34	Tɩ bʋraa ayɩla yʋ'ʋrɛ n de Agamalɩyɛlɩ, a de la Farisi nẽra, a zãsnɩ la nẽrba Nawẽnnɛ lɔɔ yɛla, a de la nẽra tɩ ba wuu nannɩ. Tɩ a isge ze'ele nẽrba la n lagsɛ la tẽŋasʋka, bɔ nõorɛ yetɩ, ba yese Tõntõnɩba la yẽŋa tɩ la ẽŋɛ fẽe. Tɩ ba yese ba. 
ACT.5.35	Tɩ a yele ba yetɩ: «Ɩsrayɛlɩ dõma, guuse ya mẽŋa la yãma n yetɩ ya ẽŋɛ nẽr-bãna wã se'em na. 
ACT.5.36	La ka yuuge tɩ nẽra ayɩla yʋ'ʋrɛ n de Atedasɩ daan isge zẽkɛ a mẽŋa yetɩ, ẽŋa de la nẽrzuo. Tɩ nẽrba n paagɛ wʋ nẽr-kɔbsnaasɩ daan doose ẽ. Tɩ ba kʋ ẽ, tɩ nẽr-sɛba n daan dolɩ ẽ na wuu wɩrgɛ. Tɩ la lebge zãŋa. 
ACT.5.37	La bɛla poorʋm, Azudaasɩ n yese Galile mẽ daan isge mɛ nẽrba kãalgɔ wakatɛ, tɩ nẽrba basɛba dɔla ẽ. Tɩ ba kʋ ẽ, tɩ nẽr-sɛba n daan dolɩ ẽ na mẽ wɩrgɛ. 
ACT.5.38	Bɛla ĩyã, lɛɛlɛ wã mam yetɩ ya mɛ tɩ ya basɛ nẽr-bãna, da kãn ẽŋɛ ba sɛla sɛla. La sãn dɛna nẽrsaalba pʋtẽ'era, la ba tõoma, la wʋn wa lebge zãŋa. 
ACT.5.39	La, la sãn dɛna Nawẽnnɛ bõnɔ, ya kãn tã'agɛ sã'am ba. Guuse-ya ya mẽŋa, tɩ ya da wa yẽ tɩ ya zɛbrɩ la Nawẽnnɛ.» Tɩ ba sakɛ a yetɔga la, 
ACT.5.40	dee wi Tõntõnɩba la, tɩ ba wa'am. Tɩ ba botɩ ba wẽ ba, dee yele ba yetɩ: «Da le tɔgɛ-ya Azezi yɛla bɔ nẽrba.» Dee yãŋa basɛ ba yetɩ, ba fõrgɛ. 
ACT.5.41	Tɩ Tõntõnɩba la yese sarɩyadia zẽ'am na sũ-yẽlga, ban masɛ tɩ ba yẽ nãmsgɔ Azezi ĩyã la. 
ACT.5.42	La daarɛ woo ba boe la Wẽnde-kãtʋm na, la ba yiɛ pʋam, ken zãsna nẽrba, dee mõola Azezi kõ-yẽlga yetɩ, ẽŋa n de Krisi tɩ Nawẽnnɛ tõm.
ACT.6.1	La dabs-bãma wakatɛ karẽnbiisi la daan pa'asrɩ mɛ zɔ'ɔra, tɩ Zifdõma sɛba n tɔgrɩ Grɛkɩ yetɔga la daan yõnna la Zifdõma nẽr-sɛba n tɔgrɩ Ebre yetɔga la yetɩ, ban sõŋrɩ nẽrba la dia daarɛ woo la, ba ka bɔ'ɔrɩ bãma pɔkõpa la wʋ lan masɛ. 
ACT.6.2	Bɛla ĩyã tɩ Tõntõnɩba pia la ayi la wi karẽnbiisi la wuu, yele ba yetɩ: «La ka masɛ tɩ tõma basɛ Nawẽnnɛ kõ-yẽlga mõolgɔ dee pʋta dia. 
ACT.6.3	Bɛla tɩ sɔbiisi, bɩsɛ ya pʋam looge bʋraasɩ bayopɔɩ n de nẽr-sõma, dee dɛna yɛm dõma, tɩ Nawẽnnɛ Sɩa bɔna la ba lɛ zozo'e, tɩ tɩ dɩkɛ tõon-ẽna wã ẽŋɛ ba nu'usum. 
ACT.6.4	Dee tɩ tõma wɩsgɛ tɩ mẽŋa la Nawẽnnɛ pʋ'ʋsgɔ, la a yetɔga la mõolgɔ.» 
ACT.6.5	Tɩ ban yele se'em na daan ẽŋɛ nẽrba la wuu sũure yẽlʋm. Tɩ ba looge A'etɩɛnɩ n bɔ Azezi sɩra zozo'e tɩ Nawẽnnɛ Sɩa bɔna la ẽ lɛ, la Afilipi, la Aprokɔɔrɩ, la Anikanɔɔrɩ, la Atimõ, la Aparmɛnasɩ, la Anikolasɩ n yese Antɩyɔsɩ dee dɔla Zifdõma pʋ'ʋsgɔ sore. 
ACT.6.6	Tɩ ba tarɩ ba sẽŋɛ Tõntõnɩba la zẽ'am, tɩ ba dɩkɛ ba nu'usi paglɛ ba zuto pʋ'ʋsɛ Nawẽnnɛ bɔ ba.
ACT.6.7	La Nawẽnnɛ yetɔga la daan saarɩ zẽ'esɩ mɛ pa'asra, tɩ karẽnbiisi la kãllɛ mẽ pa'asra Zerizalɛm pʋam zozo'e. Tɩ kãabgɔ kẽma zozo'e daan bɔ'ɔra Azezi sɩra.
ACT.6.8	La A'etɩɛnɩ n tarɩ Nawẽnnɛ yel-sõnnɛ la a pãŋa zozo'e la, daan tõnnɩ la tõon-yãlma la yel-kɩrsɩ nẽrba tẽŋasʋka. 
ACT.6.9	Tɩ Zifdõma basɛba n daan de yamsɩ dee yãŋa to'oge ba mẽŋa, tɩ ba wi'ira ba wẽndeego tɩ soe m mẽŋa dõma wẽndeego, n yese Sirɛnɩ, la Alɛgsãndri, la Zifdõma basɛba n yese Silisi, la Azi tẽnsɩ n wẽ'erɩ nõke'ene la A'etɩɛnɩ. 
ACT.6.10	La Nawẽnnɛ Sɩa n bɔ'ɔrɩ A'etɩɛnɩ yɛm tɩ a tɔgra, tɩ ba ka tã'agɛ lerge ẽ. 
ACT.6.11	Tɩ ba ɛ nẽrba botɩ ba dõrɛ ẽ yetɩ: «Tõma wõm tɩ a tɔgɛ la Amoyisi la Nawẽnnɛ tɔg-be'ero.» 
ACT.6.12	Ban ẽŋɛ bɛla la, ba botɩ nẽrba la, la ba kẽma, la ba lɔɔ karẽnsãandõma la wuu sũure isge mɛ, tɩ ba yõkɛ ẽ tarɩ sẽŋɛ sarɩyaditba zẽ'am, 
ACT.6.13	dee botɩ nẽrba parɩm bɔ ẽ yetɩ: «Bʋra-ẽna wã tɔgrɩ la Wẽnde-kãtɛ la Nawẽnnɛ lɔɔ tɩ a bɔ Amoyisi la tɔg-be'ero ka gɔ'ɔra. 
ACT.6.14	Tõma wõm tɩ a yetɩ, Azezi n yese Nazarɛtɩ la wʋn sã'am Wẽnde-kãtɛ la mɛ, dee teege ɩr-sɛba tɩ Amoyisi yʋʋn pa'alɛ tɩ yaabdõma yetɩ tɩ ɩta la.» 
ACT.6.15	Tɩ sarɩyaditba la wuu n zĩ la bɩsra A'etɩɛnɩ zĩi, yẽ tɩ a nẽŋa ãn wʋ malɛka nẽŋa la.
ACT.7.1	Tɩ kãabgɔ kẽma nẽŋadãana soke A'etɩɛnɩ yetɩ: «La de la bɛla bɩɩ?» 
ACT.7.2	Tɩ a lerge yetɩ: «M sɔbiisi la m sɔdõma, selse-ya. Nawẽnnɛ n de na'am kãtɛ dãana la yʋʋn puke a mẽŋa pa'alɛ tɩ yaaba Abraham, ẽn yʋʋn nãn boe Mezopotami nãn ka sẽŋɛ ka zĩ'ire Haran tẽŋam na, 
ACT.7.3	a yʋʋn yele ẽ yetɩ: ‹Yese dee basɛ fʋ tẽŋa la fʋ yir-dõma, dee sẽŋɛ tẽn-sɛka tɩ mam wʋn pa'alɛ fʋ la.› 
ACT.7.4	Tɩ Abraham yese Kalde dõma tẽŋam sẽŋɛ ka zĩ'ire Haran. La a sɔ kũm poorʋm tɩ Nawẽnnɛ le botɩ a yese sẽŋɛ tẽn-sɛka tɩ ya boe mĩ zĩna wã pʋam. 
ACT.7.5	La Nawẽnnɛ yʋʋn ka bɔ ẽ zẽ'a tẽŋa la pʋam baa fẽe, dee bĩŋe nõorɛ yetɩ, ẽŋa wʋn bɔ ẽ tẽn-ẽŋa, la a kũm poorʋm tɩ a yɩɩsɩ wʋn wa sɔna tẽŋa la. La wakat-ẽŋa a yʋʋn nãn ka dɔgɛ bia. 
ACT.7.6	Nawẽnnɛ yʋʋn yele ẽ na wãna: ‹Fʋ yɩɩsɩ la wʋn wa sẽŋɛ tẽŋa ayẽma ka kẽ'era mĩ wa lebge yamsɩ bilam, la ba wʋn nãmsɛ ba mɛ yʋʋma kɔbsnaasɩ. 
ACT.7.7	La mam wʋn wa sɩbgɛ so'olʋm sɛka n botɩ ba dɛna yamsɩ la mɛ. La bɛla poorʋm tɩ ba wʋn yese bilam leme wa pʋ'ʋsɛ mam kalam.› 
ACT.7.8	Tɩ Nawẽnnɛ bĩŋe nõorɛ la Abraham yetɩ, ẽŋa la a yɩɩsɩ wuu wãta ba budimto tɩ la pa'alɛ tɩ ba de la ẽŋa nẽrba. Tɩ Abraham yʋʋn wa dɔgɛ A'izakɩ, tɩ dabsa anii daarɛ tɩ a wã ẽ. Tɩ A'izakɩ mẽ wa dɔgɛ Azakɔbɩ ẽŋɛ bɛla. Tɩ Azakɔbɩ mẽ wa dɔgɛ tɩ yaabdõma pia la ayi la mẽ ẽŋɛ bɛla.
ACT.7.9	Tɩ tɩ yaabdõma la yʋʋn yũuna la ba yɩbga Azozɛfʋ, koose ẽ bɔ Ezipti dõma. La Nawẽnnɛ yʋʋn boe la ẽ lɛ mɛ, 
ACT.7.10	yʋʋn yese ẽ a nãmsgɔ wuu pʋam, dee bɔ ẽ yel-sõnnɛ, la yɛm Afaarõ n de Ezipti naba la nẽŋam. Tɩ naba la botɩ Azozɛfʋ dɛna gɔmna sɔna Ezipti tẽŋa, la a yire wuu bɩsra. 
ACT.7.11	Tɩ kɔm kãtɛ wa'am Ezipti, la Kanaan so'olʋm halɩ tɩ la dɛna toogo. Tɩ tõma yaabdõma yʋʋn ka tara dia. 
ACT.7.12	Tɩ Azakɔbɩ yʋʋn wõm tɩ dia boe Ezipti, tɩ a tõm tɩ yaabdõma tɩ ba sẽŋɛ ka da. 
ACT.7.13	La a le tõm ba mɛ nõor-ayi pʋam, tɩ Azozɛfʋ botɩ a kẽendõma la bãŋɛ ẽ. Tɩ Afaarõ mẽ bãŋɛ Azozɛfʋ sɔ yir-dõma yelle. 
ACT.7.14	Tɩ Azozɛfʋ tõm tɩ ba wi a sɔ Azakɔbɩ, la a yir-dõma wuu tɩ ba wa'am. Ba kãllɛ yʋʋn paagɛ nẽrba pisyopɔɩ la anuu. 
ACT.7.15	Tɩ Azakɔbɩ isge sẽŋɛ Ezipti. Bilam tɩ ẽŋa la tɩ yaabdõma yʋʋn ki. 
ACT.7.16	Tɩ ba zɛ ba sẽŋɛ Sisɛm ka laagɛ ba yɔ-sɛka tɩ Abraham yʋʋn da la ligri A'emõorɩ kɔma zẽ'am na.
ACT.7.17	La Nawẽnnɛ n yʋʋn bĩŋe a nõorɛ la Abraham wakatɛ n yʋʋn lɛm na, nẽrba la yʋʋn yɩrgɛ mɛ zo'oge Ezipti. 
ACT.7.18	Halɩ tɩ nẽra ayɩla wa di Ezipti na'am ka mina Azozɛfʋ yelle. 
ACT.7.19	Tɩ naba la yʋʋn ẽŋɛ yɛm wẽeŋa la tõma yaabdõma nãmsɛ tɩ buuri la, pẽrgɛ ba botɩ ba basɛ ba bilɛɛsɩ tɩ ba ki. 
ACT.7.20	Wakat-ẽŋa tɩ ba yʋʋn dɔgɛ Amoyisi tɩ a dɛna bi-sõŋɔ Nawẽnnɛ nẽŋam. Tɩ ba uge ẽ a sɔ yire wõr-sɩtã, 
ACT.7.21	dee tarɩ ẽ sẽŋɛ ka basɛ, tɩ Afaarõ bipugla yʋʋn dɩkɛ ẽ uge, tɩ a lebge wʋ a mẽŋa bia. 
ACT.7.22	Tɩ Amoyisi zãsʋm Ezipti dõma yɛm wuu, yʋʋn dɛna nẽr-kãtɛ a yetɔga la a tõoma wuu pʋam.
ACT.7.23	La ẽn yʋʋn paagɛ yʋʋma pinaasɩ la, tɩ a yʋʋn looge yɛm sẽŋɛ ka kaagɛ bɩsɛ a sɔbiisi n de Ɩsrayɛlɩ yɩɩsɩ la, 
ACT.7.24	yãŋa yẽ tɩ Ezipti nẽra nãmsrɩ ba nẽra ayɩla. Tɩ a po'oge tɩ nẽra la, wẽ Ezipti nẽra la kʋ lerge sãnnɛ. 
ACT.7.25	A tẽ'esrɩ tɩ a buuri la wʋn bãŋɛ mɛ tɩ Nawẽnnɛ boorɩ tɩ a botɩ ẽŋa fãagɛ ba Ezipti dõma nu'usum, la ba ka bãŋɛ. 
ACT.7.26	Tɩ beere wiige, tɩ a le yẽ a buuri nẽrba bayi tɩ ba zɛbrɩ la taaba. Tɩ a pãsɛ ba, bɔɔra tɩ ba sũure mã'agɛ, soke ba yetɩ: ‹M sɩrdõma, ya de la sɔbiisi, la bẽm n ẽŋɛ tɩ ya zɛbra la taaba?› 
ACT.7.27	Tɩ sɛka n ɩtɩ a tadãana be'em na yele ẽ yetɩ: ‹Ãne n bɔ fʋ nõorɛ tɩ fʋ sɔna tɩ bɩsra, dee dɛna tɩ sarɩyadita? 
ACT.7.28	Fʋ boorɩ tɩ fʋ kʋ mam wʋ fõn zaam kʋ Ezipti nẽra se'em na?› 
ACT.7.29	Yetɔg-ẽna ĩyã tɩ Amoyisi zoe sẽŋɛ Madiyã ka kẽ'era. Bilam tɩ a dɔgɛ dayɔɔsɩ bayi.
ACT.7.30	La yʋʋma pinaasɩ poorʋm, daarɛ ayɩla a boe la weem lɛm Sinayi tãŋa, tɩ Nawẽnnɛ malɛka ze'ele tũntuugo tɩ bugum boe mĩ dita pʋam puke a mẽŋa bilam, tɩ a yẽ ẽ. 
ACT.7.31	Amoyisi n yẽ ẽ na, la di'ige ẽ mɛ, tɩ a lɛm tɩ a bɩsɛ. Tɩ Zuudãana Nawẽnnɛ yele ẽ yetɩ: 
ACT.7.32	‹Mam de la Nawẽnnɛ tɩ fʋ yaabdõma Abraham, la A'izakɩ, la Azakɔbɩ yʋʋn pʋ'ʋsrɩ la.› Tɩ Amoyisi gõgra dee ka tã'agɛ bɩsɛ. 
ACT.7.33	Tɩ Zuudãana la yele ẽ yetɩ: ‹Pirge fʋ tagra la, tɩ zẽ'e-sɛka tɩ fʋ ze la de la mam zẽ'e-sõŋɔ. 
ACT.7.34	Mam yẽ m nẽrba la n boe Ezipti nãmsgɔ la mɛ, dee wõm ba fablɩgɔ la, tɩ mam sigum tɩ m fãagɛ ba. Bɛla ĩyã mam yetɩ m tõm fʋ la Ezipti.› »
ACT.7.35	Tɩ A'etɩɛnɩ ken yetɩ: «Amoyisi ẽna wã tɩ ba yʋʋn zagsɛ ẽ yele ẽ yetɩ: ‹Ãne n bɔ fɔ nõorɛ tɩ fʋ sɔna tɔ, dee dɛna tɩ sarɩyadita?› Ẽŋa tɩ Nawẽnnɛ yʋʋn botɩ a malɛka tɔgɛ bɔ ẽ tũntuum na. Ẽŋa tɩ Nawẽnnɛ tõm tɩ a sɔna a nẽrba la dee yese ba nãmsgɔ la pʋam. 
ACT.7.36	Ẽŋa n tõm tõon-yãlma la yel-kɩrsɩ n pa'alɩ Nawẽnnɛ pãŋa Ezipti tẽŋam yese ba bilam, dee tõm tõon-yãlma tarɩ ba pãrgɛ mõg-mõlga la, dee bɔna la ba weego la pʋam yʋʋma pinaasɩ. 
ACT.7.37	Amoyisi ẽŋa n yʋʋn yele Ɩsrayɛlɩ dõma yetɩ: ‹Nawẽnnɛ wʋn botɩ nẽra ayɩla ze'ele ya buuri pʋam dɛna a nõtɔ'ɔsa bɔ yãma wʋ ẽŋa n botɩ mam dɛna a nõtɔ'ɔsa se'em na.› 
ACT.7.38	La tɩ yaabdõma n yʋʋn lagsɛ weem na, la de la ẽŋa n ze'ele tɩ yaabdõma, la malɛka n tɔgɛ la ẽ Sinayi tãŋa zuo tẽŋasʋka, to'oge Nawẽnnɛ vɔm yetɔga tɔgɛ bɔ tɔ.
ACT.7.39	Tɩ tɩ yaabdõma yʋʋn ka bɔɔra tɩ ba sakɛ a nõorɛ, yʋʋn zagsɛ ẽ, dee tẽ'esɛ ba sũurum bɔɔra tɩ ba lebe Ezipti. 
ACT.7.40	Ba yʋʋn yele Aarõ yetɩ: ‹Ẽŋɛ baga bɔ tɔ tɩ ba bɔna tɩ nẽŋam. Tõma ka mi bõn-sɛka n ẽŋɛ Amoyisi n yese tõma Ezipti tẽŋam wa'am na.› 
ACT.7.41	Bɛla tɩ ba yãŋa yagbɛ na-biire kãabra ẽ tɩ a dɛna ba bagrɛ, ɩta sũ-yẽlga la ba mẽŋa nu'usi n ẽŋɛ sɛla la. 
ACT.7.42	Bɛla ĩyã tɩ Nawẽnnɛ bure a poore bɔ ba, dee basɛ ba tɩ ba pʋ'ʋsra wõrbiɛ n boe saazuum, wʋ lan gʋlsɛ Nawẽnnɛ nõtɔ'ɔsrɩba gõnnɔ pʋam yetɩ:
ACT.7.42	‹Ɩsrayɛlɩ nẽrba,
ACT.7.42	yãma tẽ'esrɩ tɩ la de la mam tɩ ya yʋʋn kʋʋrɩ dũnsi, la kãabgɔ basɛba weem yʋʋma pinaasɩ bɔ'ɔra la bɩɩ?
ACT.7.43	Ayɛɩ, ya yʋʋn zɛɛrɩ la ya bagrɛ Amolɔkɩ fuu-deego,
ACT.7.43	la ya bagrɛ Arefã wõrbiire,
ACT.7.43	bõn-bãma tɩ ya yʋʋn ẽŋɛ pʋ'ʋsra.
ACT.7.43	Bɛla ĩyã mam wʋn botɩ ba pe'ege ya sẽŋɛ zãagɛ halɩ gãŋɛ Babilɔnɩ tẽŋam.›
ACT.7.44	Tɩ sɔ-yaabdõma yʋʋn tarɩ la fuu-deego weem n pa'alɩ tɩ Nawẽnnɛ boe ba zẽ'am. Ba yʋʋn ẽŋɛ ẽ tɩ a ãna wʋ Nawẽnnɛ n tɔgɛ bɔ Amoyisi yetɩ, ba ẽŋɛ ẽ tɩ a ãna wʋ ẽn yẽ a wõnnɛ se'em na. 
ACT.7.45	Tɩ yaabdõma yʋʋn to'oge fuu-deego la ba mẽ sɔdõma zẽ'am, zɛ ẽ doose la Azoze wa'am wa zɛbɛ to'oge so'olʋm sɛka tɩ Nawẽnnɛ yʋʋn dige nẽrba tẽŋa la pʋam tɩ ba yese ba nẽŋam na. Tɩ fuu-deego la weege bɔna wa paagɛ naba Adavidi wakatʋm. 
ACT.7.46	Adavidi yʋʋn yẽ yel-sõnnɛ mɛ Nawẽnnɛ nẽŋam, dee sose ẽ yetɩ, a bɔ ẽ sore tɩ a mẽ pʋ'ʋsgɔ deego bɔ ẽ tɩ a bɔna la Azakɔbɩ yɩɩsɩ lɛ. 
ACT.7.47	La, la de la a bia Asalomõ n yãŋa n mẽ deego la bɔ Nawẽnnɛ.
ACT.7.48	La Nawẽnnɛ n gãnnɩ sɛla wuu ka kẽ'erɩ deto tɩ nẽrsaalba mẽ pʋam, wʋ Nawẽnnɛ nõtɔ'ɔsa ayɩla n yʋʋn yele se'em yetɩ:
ACT.7.49	‹Zuudãana Nawẽnnɛ yetɩ,
ACT.7.49	saazuum de la mam na'am bĩmbĩnne,
ACT.7.49	dee tɩ dũnia dɛna mam nãma dɔglgɔ zẽ'a.
ACT.7.49	Bẽm deego tɩ ya wʋn mẽ bɔ mam?
ACT.7.49	La bẽm vo'osgo zẽ'a tɩ ya yetɩ ya ẽŋɛ bɔ mam?
ACT.7.50	La dagɩ mam mẽŋa n ẽŋɛ sɛla woo bɩɩ?› »
ACT.7.51	A'etɩɛnɩ ken yele ba yetɩ: «Ya de la sɩ'ɩsrɩba, ya ka dolɩ Nawẽnnɛ la ya sũure wuu, ya ka selsrɩ Nawẽnnɛ yetɔga la, dee kɔ'ɔn zagsra Nawẽnnɛ Sɩa daarɛ woo wʋ ya yaabdõma n mẽ yʋʋn ẽŋɛ se'em na. 
ACT.7.52	Nawẽnnɛ nõtɔ'ɔs-kãna tɩ ya yaabdõma la yʋʋn ka nãmsɛ ẽ? Bãma n yʋʋn kʋ sɛba n dẽŋɛ mõolɛ sɩra dãana tɩ Nawẽnnɛ wʋn tõm tɩ a wa'am na yelle. La yãma n yãŋa dõrɛ ẽ kʋ ẽ. 
ACT.7.53	Yãma yʋʋn to'oge Nawẽnnɛ lɔɔ mɛ malɛkadõma zẽ'am. La ya ka sakɛ lɔɔ la.»
ACT.7.54	Ban wõm bɛla la, ba sũnsõa yĩige mɛ, tɩ ba ɔbra yẽna. 
ACT.7.55	La A'etɩɛnɩ daan tarɩ la Nawẽnnɛ Sɩa pãŋa, gorge bɩsra saazuum zĩi, yẽ Nawẽnnɛ na'am n puke yẽgra, tɩ Azezi zɛ Nawẽnnɛ zʋʋgɔ bɔba. 
ACT.7.56	Tɩ a yele ba yetɩ: «Bɩsɛ-ya, mam yẽ tɩ Nawẽnnɛ yire yo'oge mɛ, tɩ Nẽrsaala Dayʋa la zɛ Nawẽnnɛ zʋʋgɔ bɔba.» 
ACT.7.57	Tɩ ba lɩ ba tʋba kaasɛ tagurga, dee lagɩm zoe paagɛ yõkɛ ẽ, 
ACT.7.58	ve'ege ẽ tẽŋa la pʋam yese ka lɔbra ẽ la kuga tɩ ba kʋ. Sɛba n lobrɩ ẽ na kuga la yɛɛsɛ ba futo gu'ule la budib-polle yʋ'ʋrɛ n de Asolɩ. 
ACT.7.59	La ban lobrɩ A'etɩɛnɩ la kuga la, tɩ a pʋ'ʋsɛ yetɩ: «Zuudãana Azezi, to'oge m sɩa.» 
ACT.7.60	Dee dɩkɛ dũma ka tẽŋa tĩi kaasɛ yetɩ: «Zuudãana, da geele ba tõon-be'ego wã taalɛ.» A yele la wãna dee ki.
ACT.8.1	La Asolɩ daan sakɛ tɩ A'etɩɛnɩ kũm na masɛ mɛ.
ACT.8.1	La daar-ẽŋa tɩ ba pɔsɛ nãmsra Azezi nẽr-kʋʋŋɔ n boe Zerizalɛm na halɩ, tɩ ba wuu zoe wɩrgɛ Zude, la Samaari so'olʋm pʋam, la Azezi Tõntõnɩba pia la ayi la mã'a n weege. 
ACT.8.2	Tɩ nẽr-sɛba n zotɩ Nawẽnnɛ daan dɩkɛ A'etɩɛnɩ sẽŋɛ ka laagɛ, dee kɛlla zozo'e a kũm na ĩyã.
ACT.8.3	La Asolɩ daan kɔ'ɔn nãmsra Azezi nẽr-kʋʋŋɔ la mɛ bɔɔra tɩ a sã'am ba wuu, kẽ'era yiɛ pʋam yõgra bʋraasɩ la pɔgsɩ botɩ ba tara ba sẽnna yʋ'ʋra.
ACT.8.4	Tɩ Azezi karẽnbi-sɛba n daan wɩrgɛ la daan sẽnna zẽ'esɩ wuu mõola Nawẽnnɛ kõ-yẽlga. 
ACT.8.5	Afilipi daan sẽŋɛ la Samaari tẽŋa ayɩla pʋam ka mõolɛ Krisi kõ-yẽlga la bɔ ba. 
ACT.8.6	La nẽr-kʋʋŋɔ la daan selsrɩ Afilipi n tɔgrɩ ba se'em na mɛ sõŋa sõŋa, ban wõm dee yẽ ẽn ɩtɩ bõn-yãlma la. 
ACT.8.7	La kʋlkã'arsɩ daan ẽn tĩi kaasɛ mɛ, yese dee basɛ ban tarɩ sɛba la. Tɩ nẽr-sɛba n de kɔɔrnɔ la wɔbsɩ zozo'e daan yẽ ĩmã'asʋm. 
ACT.8.8	Tɩ tẽŋa la nẽrba tara sũ-yẽlga zozo'e.
ACT.8.9	La bʋraa n daan boe tẽŋa la pʋam tɩ a yʋ'ʋrɛ dɛna Asimõ. A daan de la tɩɩm dãana, tõnna tɩɩm tõoma botɩ Samaari so'olʋm nẽrba palẽŋa ẽgra. Dee pa'ala a mẽŋa tɩ ẽŋa de la nẽr-kãtɛ, 
ACT.8.10	tɩ nẽrba wuu sakra a yetɔga sõŋa, bõnbɩ'ɩsɩ la bõnkɛgsɩ wuu yɛta tɩ: «Bʋra-ẽna de la sɛka tɩ ba wi'iri tɩ wẽnnɛ pãn-kãtɛ la n sige.» 
ACT.8.11	Ẽn tõm a tɩɩm tõoma botɩ nẽrba la palẽŋa ẽgra yuuge la, ba sakɛ ẽ mɛ sõŋa sõŋa. 
ACT.8.12	La Afilipi n mõolɛ Nawẽnnɛ so'olʋm yelle, la Azezi-krisi yʋ'ʋrɛ bɔ ba la, ba daan bɔ a yetɔga la sɩra mɛ, botɩ a mise ba ko'om pʋam, bʋraasɩ la pɔgsɩ. 
ACT.8.13	Tɩ Asimõ mẽ sakɛ yetɔga la, botɩ ba mise ẽ ko'om pʋam, tɩ a dɩkɛ a mẽŋa lablɛ Afilipi, la ẽn yẽtɩ bõn-yãlma la yel-kɩrsɩ sɛba n ɩtɩ la, la ẽkɛ la a palẽŋa.
ACT.8.14	Azezi Tõntõnɩba la n daan boe Zerizalɛm na wõm mɛ tɩ Samaari dõma to'oge Nawẽnnɛ yetɔga mɛ, tɩ ba tõm Apɩyɛɛrɩ la Azã ba zẽ'am. 
ACT.8.15	La ban paagɛ mĩ na, ba pʋ'ʋsɛ mɛ bɔ ba tɩ ba to'oge Nawẽnnɛ Sɩa. 
ACT.8.16	Se'ere n soe la, ba daan põn mise ba la ko'om pʋam la Zuudãana Azezi yʋ'ʋrɛ, dee tɩ Nawẽnnɛ Sɩa nãn ka sige ba nẽra nẽra zuo. 
ACT.8.17	Tɩ Apɩyɛɛrɩ la Azã dɩkɛ ba nu'usi paglɛ ba zuto, tɩ ba yãŋa to'oge Nawẽnnɛ Sɩa la.
ACT.8.18	Asimõ n yẽ tɩ Azezi Tõntõnɩba la n dɩkɛ ba nu'usi paglɛ ba zuto, tɩ ba to'oge Nawẽnnɛ Sɩa la, a daan boorɩ tɩ a bɔ ba la ligri, 
ACT.8.19	yãŋa yele ba yetɩ: «Bɔ-ya mam pãn-ẽna wã tɩ nẽr-sɛka woo tɩ mam wʋn dɩkɛ m nu'usi paglɛ a zuo, a wʋn kɔ'ɔn to'oge Nawẽnnɛ Sɩa.»
ACT.8.20	Tɩ Apɩyɛɛrɩ lerge ẽ yetɩ: «Fõn na fʋ ligri la wʋn sã'am, fõn tẽ'esɛ tɩ Nawẽnnɛ bɔ'a da'arɩ la ligri la ĩyã. 
ACT.8.21	Fʋ nẽŋa ka boe yel-bãna pʋam, la fʋ ka tarɩ pʋrɛ mĩ, se'ere n soe la, fʋ sũure ka masɛ Nawẽnnɛ nifum. 
ACT.8.22	Teege yɛm basɛ tõon-be'e-ẽna wã, dee sose Zuudãana, tɩ tã tɩ a basɛ fʋ tõon-be'ero tɩ fʋ tẽ'esrɩ fʋ sũurum na taalɛ. 
ACT.8.23	Mam yẽ tɩ fʋ tarɩ la sũ-toogo, tɩ tõon-be'ero lʋ fɔ.» 
ACT.8.24	Tɩ Asimõ lerge yetɩ: «Pʋ'ʋsɛ-ya Zuudãana bɔ ma tɩ bõn-sɛka tɩ ya yele mam na sɛla sɛla da paagɛ ma.»
ACT.8.25	Apɩyɛɛrɩ la Azã daan tɔgɛ Zuudãana Azezi yetɔga la pa'alɛ nẽrba mɛ, dee daan lɛbra Zerizalɛm. La sore zuo, ba mõolɛ kõ-yẽlga Samaari tẽnsɩ zozo'e pʋam mɛ.
ACT.8.26	Tɩ Nawẽnnɛ malɛka tɔgɛ bɔ Afilipi yetɩ: «Isge sẽŋɛ wẽntulle gɔbga bɔba, doose sorɔ-sɛka n ze'ele Zerizalɛm wɛ Gaza la, sorɔ-ẽŋa dolɩ la weego pʋam.» 
ACT.8.27	Tɩ a isge sẽŋɛ. La Etiopi bʋraa n daan dolɩ sore la, a de la nẽr-kãtɛ, a gu'uri la Etiopi pɔg-naba Akãndase bõntarsõm. A daan sẽŋɛ la Zerizalɛm ka pʋ'ʋsɛ Nawẽnnɛ, 
ACT.8.28	dee zẽa wiiri torko pʋam lɛbra kulla. A daan tarɩ la Nawẽnnɛ nõtɔ'ɔsa A'ezayi gõŋɔ karẽŋra.
ACT.8.29	Tɩ Nawẽnnɛ Sɩa yele Afilipi yetɩ: «Sẽŋɛ lɛm torko wã.» 
ACT.8.30	Tɩ Afilipi zoe paagɛ, wõm tɩ a karẽŋrɩ la Nawẽnnɛ nõtɔ'ɔsa A'ezayi gõŋɔ. Tɩ Afilipi soke ẽ yetɩ: «Fõn wõnnɩ fõn karẽŋɛ se'em wã võorɛ mɛ bɩɩ?» 
ACT.8.31	Tɩ a lerge yetɩ: «Mam wʋn ẽŋɛ la wãne wõm, tɩ nẽra sãn ka pa'alɛ mam?» Dee sose Afilipi yetɩ, a zom zĩ'ire ẽŋa zẽ'am. Tɩ a zom zĩ'ire. 
ACT.8.32	Nawẽnnɛ gõŋɔ zẽ'e-sɛka tɩ a daan karẽŋrɩ la gʋlsɛ yele la wãna:
ACT.8.32	«A ãn wʋ pesgo
ACT.8.32	tɩ ba tarɩ wɛ tɩ ba kʋ,
ACT.8.32	dee ãna wʋ pebila
ACT.8.32	tɩ ba sɛɛrɩ a kõbrɔ
ACT.8.32	tɩ a ka kaasra,
ACT.8.32	dee mẽ põn ka ya'ara nõorɛ.
ACT.8.33	Ba pɔ'ɔgɛ ẽ mɛ,
ACT.8.33	ka di a sarɩya sõŋa.
ACT.8.33	Tɩ nẽra ka bɔna wʋn tɔgɛ a yɩɩsɩ yelle,
ACT.8.33	se'ere n soe la,
ACT.8.33	ba yese a vɔm mɛ dũnia zuo.»
ACT.8.34	Tɩ Etiopi bʋraa la soke Afilipi yetɩ: «Ãn yelle tɩ Nawẽnnɛ nõtɔ'ɔsa la tɔgrɩ wãna? A tɔgrɩ la a mẽŋa yelle bɩɩ, nẽra ayẽma yelle?» 
ACT.8.35	Tɩ Afilipi yãŋa dɩkɛ Nawẽnnɛ gõŋɔ la zẽ'e-sɛka tɩ a karẽŋɛ la pa'alɛ a võorɛ, dee doose bilam tɔgɛ Azezi kõ-yẽlga bɔ ẽ.
ACT.8.36	La ban sẽnnɩ wɛ la, ba paagɛ la zẽ'a tɩ ko'om boe mĩ. Tɩ Etiopi bʋraa la yele Afilipi yetɩ: «Bɩsɛ, ko'om n wãna n boe kalam. Bẽm n wʋn gu mam ko'om misga?» [ 
ACT.8.37	Tɩ Afilipi yele ẽ yetɩ: «Fʋ sãn bɔ Azezi sɩra la fʋ sũure wuu, fʋ tã wʋn to'oge ko'om misga mɛ.» Tɩ a lerge yetɩ: «Mam sakɛ tɩ Azezi-krisi de la Nawẽnnɛ Dayʋa.»] 
ACT.8.38	Dee botɩ torko la ze'ele. Tɩ Afilipi la ẽŋa sige ko'om na pʋam, tɩ Afilipi mise ẽ ko'om pʋam. 
ACT.8.39	La ban ze'ele ko'om na pʋam dɔɔra la, tɩ Zuudãana Nawẽnnɛ Sɩa zẽkɛ Afilipi fõrgɛ. Tɩ Etiopi bʋraa la ka le yẽ ẽ, dee lebe dɔla a sore la wɛ'ɛsa la sũ-yẽlga.
ACT.8.40	Tɩ nẽrba yẽ Afilipi Azɔtɩ tẽŋam, tɩ a dɔla tẽnsɩ la wuu pʋam mõola Nawẽnnɛ kõ-yẽlga halɩ ka paagɛ Sezaare.
ACT.9.1	Tɩ Asolɩ ken nãmsra Azezi karẽnbiisi la, yetɩ a kʋ ba, sẽŋɛ kãabgɔ kẽma nẽŋadãana zẽ'am 
ACT.9.2	ka sose ẽ yetɩ, a gʋlsɛ gõnnɔ bɔ Zifdõma wẽndeto n boe Damaasɩ tẽŋam na yetɩ, ẽŋa sãn yẽ nẽrba n de bʋraasɩ, bɩɩ pɔgsɩ n dolɩ Azezi sore, ẽŋa wʋn yõgɛ ba mɛ, lʋ ba tarɩ sẽŋɛ Zerizalɛm.
ACT.9.3	La ẽn to'oge nõorɛ bɔna sore wɛ ka lɛm Damaasɩ la, tɩ peelem ze'ele saazuum darɛ wa nẽegɛ gilge ẽ. 
ACT.9.4	Tɩ a lui tẽŋa, wõm kõa n yele ẽ yetɩ: «Asolɩ, Asolɩ, bẽm tɩ fʋ nãmsra mam?» 
ACT.9.5	Tɩ Asolɩ lerge yetɩ: «Zuudãana, fõn de la ãne?» Tɩ kõa la lerge yetɩ: «Mam de la Azezi, sɛka tɩ fʋ nãmsrɩ la. 
ACT.9.6	La isge kẽ tẽŋa la pʋam, tɩ ba wʋn yele fo fõn wʋn ẽŋɛ se'em.» 
ACT.9.7	Tɩ bʋra-sɛba n dolɩ ẽ na zɛ yɛrɩ, ka yele se'ere. Ba wõm kõa la mɛ, dee ka yẽ nẽra. 
ACT.9.8	Tɩ Asolɩ isge pike nini ka le yẽta. Tɩ ba ve'ege ẽ tarɩ sẽŋɛ Damaasɩ. 
ACT.9.9	La dabsa atã tɩ a nini ka yẽtɩ. La a ka di, bɩɩ yũ sɛla.
ACT.9.10	La Azezi karẽnbia ayɩla n daan boe Damaasɩ, tɩ a yʋ'ʋrɛ dɛna Ananiyasɩ. Tɩ Zuudãana Azezi puke a mẽŋa pa'alɛ ẽ wʋ zãasŋɔ la, wi ẽ yetɩ: «Ananiyasɩ.» Tɩ a lerge yetɩ: «M Zuudãana, mam n wãna.» 
ACT.9.11	Tɩ Zuudãana la yele ẽ yetɩ: «Isge doose sorɔ-sɛka tɩ ba wi'iri tɩ sorɔ-tẽntẽa la, sẽŋɛ Azudaasɩ yire ka soke Tarsɩ tẽŋa bʋraa yʋ'ʋrɛ n de Asolɩ la yelle. A boe mĩ pʋ'ʋsra mɛ. 
ACT.9.12	La a yẽ la bʋraa wʋ zãasŋɔ la, bʋraa la yʋ'ʋrɛ de la Ananiyasɩ, a yẽ ẽ tɩ a kẽ'em mɛ wa dɩkɛ a nu'usi paglɛ ẽŋa zuo tɩ ẽŋa le yẽta.» 
ACT.9.13	Tɩ Ananiyasɩ lerge yetɩ: «Zuudãana, mam põn wõm bʋraa wã yelle zozo'e mɛ, ẽŋa n tõm fʋ nẽrba be'em se'em Zerizalɛm, 
ACT.9.14	la a to'oge nõorɛ kãabgɔ kẽma nẽŋadõma zẽ'am mɛ wa'am kalam tɩ a yõgɛ sɛba wuu n pʋ'ʋsrɩ la fõn yʋ'ʋrɛ la.» 
ACT.9.15	Tɩ Zuudãana la yele Ananiyasɩ yetɩ: «Sẽŋɛ, mam looge ẽ mɛ tɩ m botɩ a tarɩ mam yʋ'ʋrɛ sẽŋɛ ka tɔgɛ bɔ bu-zãŋsɩ, la ba na'adõma, la Ɩsrayɛlɩ dõma mẽ. 
ACT.9.16	Mam wʋn pa'alɛ ẽ ẽn wʋn nãmsɛ se'em mam yʋ'ʋrɛ ĩyã.»
ACT.9.17	Tɩ Ananiyasɩ sẽŋɛ ka kẽ yire la pʋam dɩkɛ a nu'usi paglɛ Asolɩ zuo yele ẽ yetɩ: «M sɔbia Asolɩ, fõn daan boe sore zuo sẽnna tɩ Zuudãana Azezi puke a mẽŋa pa'alɛ fʋ la, ẽŋa n tõm mam fʋ zẽ'am tɩ m botɩ fʋ nini le yẽta, dee tɩ fʋ to'oge Nawẽnnɛ Sɩa pãŋa.» 
ACT.9.18	Tɩ Ananiyasɩ n yele bɛla la, sɛla n ãn wʋ pɔgrɔ n kɔ'ɔn ze'ele Asolɩ ninum lui, tɩ a le yẽta. Tɩ a isge, tɩ ba mise ẽ ko'om pʋam, 
ACT.9.19	dee tɩ a di dia, tɩ a pãŋa le wa'am.
ACT.9.19	Asolɩ daan weege Damaasɩ Azezi karẽnbiisi la zẽ'am na dabsa fẽe, 
ACT.9.20	darɛ kẽ Zifdõma wẽndetʋm mõola Nawẽnnɛ yetɔga yetɩ, Azezi de la Nawẽnnɛ Dayʋa. 
ACT.9.21	Tɩ la di'ige sɛba wuu n wõm na. Tɩ ba yetɩ: «Dagɩ bʋra-ẽna wã n daan boe Zerizalɛm kɔ'ɔn nãmsra nẽr-sɛba n pʋ'ʋsrɩ la Azezi yʋ'ʋrɛ la? A nõo ka wa'am kalam tɩ a yõgɛ ba lʋ mɛ tarɩ ba sẽŋɛ kãabgɔ kẽma nẽŋadõma zẽ'am?»
ACT.9.22	La Asolɩ daan yẽtɩ bʋraanɛ mɛ pa'asra, tɔgɛ yãŋɛ Zifdõma sɛba n boe Damaasɩ la, pa'alɛ ba tɩ Azezi de la Krisi tɩ Nawẽnnɛ tõm.
ACT.9.23	La dabsa faa n pa'asɛ tɩ Zifdõma lagɩm ẽŋɛ nõorɛ ayɩla yetɩ ba kʋ ẽ. 
ACT.9.24	Tɩ Asolɩ daan bãŋɛ ban bãm yetɩ ba ẽŋɛ se'em na. Ba daan gu'uri tẽŋa la yansɩ la wʋntɛɛŋa la yʋ'ʋŋɔ, bɔɔra tɩ ba kʋ ẽ. 
ACT.9.25	Tɩ daarɛ ayɩla yʋ'ʋŋɔ, tɩ a karẽnbiisi daan botɩ a sige pɩ'ɩgɔ pʋam, tɩ ba dɩkɛ ẽ sike lalga poorʋm, tɩ a fõrgɛ.
ACT.9.26	La Asolɩ daan sẽŋɛ la Zerizalɛm ka bɔɔra tɩ a lagɩm na Azezi karẽnbiisi la. La ba daan zotɩ ẽ mɛ, ba daan ka sakɛ tɩ a sɩrɩ de la Azezi karẽnbia. 
ACT.9.27	Tɩ Abarnabasɩ daan tarɩ ẽ sẽŋɛ Azezi Tõntõnɩba la zẽ'am ka pa'alɛ ba Asolɩ n daan yẽ Zuudãana Azezi Damaasɩ sore zuo, la Zuudãana la n tɔgɛ ẽ se'em, la ẽn daan kãbɛ sũure mõolɛ Azezi yelle Damaasɩ se'em. 
ACT.9.28	Tɩ Asolɩ yãŋa daan bɔna la ba Zerizalɛm, ɛɛra tẽŋa la pʋam wuu, kãbɛ sũure mõola Zuudãana Azezi yelle. 
ACT.9.29	La a daan tɔgrɩ mɛ wẽ'era nõke'ene la Zifdõma sɛba n tɔgrɩ Grɛkɩ yetɔga la. Tɩ ba bɔɔra tɩ ba kʋ ẽ. 
ACT.9.30	La Azezi karẽnbiisi la n bãŋɛ bɛla la, ba tarɩ ẽ sẽŋɛ la Sezaare, tɩ ba botɩ a sẽŋɛ Tarsɩ.
ACT.9.31	Tɩ Azezi nẽr-kʋʋŋɔ la n boe Zude, la Galile, la Samaari tẽnsʋm na, daan ka le yẽ nãmsgɔ. Tɩ Nawẽnnɛ Sɩa sõŋra ba, tɩ ba kãllɛ pa'asra, tɩ ba zɛ kãŋkãŋɛ nã'asra Zuudãana la ba sũure wuu.
ACT.9.32	La Apɩyɛɛrɩ daan eerɩ gilgra la zẽ'esɩ la wuu, tɩ daarɛ ayɩla tɩ a sẽŋɛ Nawẽnnɛ nẽrba la n boe Lida la zẽ'am. 
ACT.9.33	La bilam a yẽ la bʋraa ayɩla yʋ'ʋrɛ n de A'ene, a daan bẽ mɛ kɔɔrʋm gã yʋʋma anii. 
ACT.9.34	Tɩ Apɩyɛɛrɩ yele ẽ yetɩ: «A'ene, Azezi-krisi bɔ fʋ ĩmã'asʋm mɛ. Isge vaagɛ fʋ bõn-gã'ala la bĩŋe.» Tɩ a isge bilam zẽ'am. 
ACT.9.35	Tɩ Lida, la Saarõ tẽnsɩ nẽrba wuu yẽ tɩ bʋraa la yẽ ĩmã'asʋm mɛ, tɩ ba teege yɛm dɩkɛ ba mẽŋa bɔ Zuudãana.
ACT.9.36	La pɔka ayɩla n daan boe Zope dɛna Azezi karẽnbia tɩ a yʋ'ʋrɛ dɛna Atabita. (Tɩ Grɛkɩdõma yetɩ, Adɔrkasɩ, a võorɛ de la «mõlfɔ».) A daan tõnnɩ la tõon-sõma sõŋra nasdõma. 
ACT.9.37	La wakat-ẽŋa bã'a n yõkɛ ẽ, tɩ a ki. Tɩ ba sɔ ẽ, tarɩ ẽ zom deego n boe deego zuum ka gã'arɛ ẽ. 
ACT.9.38	Zope ka zãagɛ la Lida. La karẽnbiisi la n wõm tɩ Apɩyɛɛrɩ boe bilam na, tɩ ba tõm bʋraasɩ bayi yetɩ, ba sẽŋɛ ka wi ẽ yetɩ, a wa'am, a da yuuge.
ACT.9.39	Tɩ Apɩyɛɛrɩ isge doose ba sẽŋɛ. La ban paagɛ la, ba tarɩ Apɩyɛɛrɩ zom na deego la n boe deego zuo la. Tɩ pɔkõpa wuu lɛm Apɩyɛɛrɩ kɛlla, dee pa'ala fu-sɛba tɩ Adɔrkasɩ daan pɛ bɔ ba, ẽn daan vɔa la. 
ACT.9.40	Tɩ Apɩyɛɛrɩ botɩ ba wuu yese yẽŋa, dee ka dũma tẽŋa pʋ'ʋsɛ, dee wẽrgɛ kũm na bɔba yetɩ: «Atabita, isge.» Tɩ a pike nini yẽ Apɩyɛɛrɩ, isge zĩ'ire. 
ACT.9.41	Tɩ Apɩyɛɛrɩ gʋrɛ a nu'ugo, tɩ a isge ze'ele, tɩ a wi Azezi nẽrba la, la pɔkõpa la pa'alɛ ba tɩ a le vɔa mɛ.
ACT.9.42	La Zope tẽŋa dõma wuu n daan wõm yel-ẽna wã la, ba nẽrba zozo'e n bɔ Zuudãana Azezi sɩra. 
ACT.9.43	Apɩyɛɛrɩ daan yuuge Zope paagɛ la dabsa se'em. A daan boe la Asimõ n de gãnzapa la yire.
ACT.10.1	Bʋraa n daan boe Sezaare, tɩ a yʋ'ʋrɛ dɛna Akɔrnɛlɩ. A daan de la sʋda-kɛ'ɛma, ba wi'iri sʋda-sɛba tɩ a de kɛ'ɛma ba pʋam na tɩ Itali dõma sʋdaasɩ. 
ACT.10.2	A daan de la nẽr-sõŋɔ, tɩ ẽŋa la a yir-dõma wuu daan nanna Nawẽnnɛ. La a daan sõŋrɩ la Zifdõma nasdõma zozo'e, dee pʋ'ʋsra Nawẽnnɛ daarɛ woo. 
ACT.10.3	Tɩ wẽnnɛ daan gelge, tɩ a yẽ Nawẽnnɛ malɛka wʋ a zãasʋm mɛ na, tɩ a wa'am wa kẽ a zẽ'am yele ẽ yetɩ: «Akɔrnɛlɩ!» 
ACT.10.4	Tɩ a daan bɩsra malɛka la zĩi, tɩ dabeem tara ẽ, tɩ a yetɩ: «M dãana, fʋ yetɩ bo?» Tɩ a lerge yele ẽ yetɩ: «Fʋ pʋ'ʋsgɔ la, la fõn sõŋrɩ nasdõma la paagɛ Nawẽnnɛ yɛm mɛ, a tẽrɩ fʋ yelle mɛ. 
ACT.10.5	La nãnannɛ wã, tõm nẽrba tɩ ba sẽŋɛ Zope ka yele Asimõ-pɩyɛɛrɩ tɩ a wa'am. 
ACT.10.6	A de la sãana bɔna Asimõ n de gãnzapa la yire. A yire la lɛm na ko-kãtɛ la nõorʋm.» 
ACT.10.7	La malɛka la n tɔgɛ la Akɔrnɛlɩ dee fõrgɛ la, tɩ Akɔrnɛlɩ wi a tõntõnɩba bayi, la a sʋda-sõŋɔ ayɩla n tõnnɩ a tõoma, dee mẽ nanna Nawẽnnɛ, 
ACT.10.8	yãŋa tɔgɛ sɛla n ẽŋɛ la wuu pa'alɛ ba, dee tõm ba tɩ ba sẽŋɛ Zope.
ACT.10.9	La beere n wiige, tɩ ba bɔna sore wɛ ka lɛm Zope, tɩ Apɩyɛɛrɩ zom gɔsgɔ tɩ a pʋ'ʋsɛ, la masɛ wʋ wʋntɛɛŋa zuu-tẽŋasʋka. 
ACT.10.10	Tɩ a kɔm daan dõnna, tɩ a bɔɔra tɩ a di. La ban nãn boe mĩ ɩta dia tɩ ba bɔ ẽ na, tɩ a bɩsɛ yẽ wʋ a zãasʋm mɛ na, 
ACT.10.11	a daan yẽ tɩ saazuum n yo'oge, tɩ sɛla n ãn wʋ fu-kãtɛ n lʋ zẽ'esɩ sɩnaasɩ signa tẽŋa. 
ACT.10.12	La dũnsi buuri wuu, la tẽŋa bõn-vuula, la bõn-ẽgla buuri wuu n boe a pʋam. 
ACT.10.13	Tɩ a wõm kõa n yele ẽ yetɩ: «Apɩyɛɛrɩ, isge kʋ di.» 
ACT.10.14	Tɩ Apɩyɛɛrɩ lerge ẽ yetɩ: «Ayɛɩ, Zuudãana, mam ken ka di sɛla n de sisgo bõnɔ bɩɩ bõn-dẽgrɔ baa fẽe.» 
ACT.10.15	Tɩ kõa la le yele ẽ yetɩ: «Bõn-sɛka tɩ Nawẽnnɛ yetɩ, a ãn sõŋa, da kãn yetɩ, a de la bõn-dẽgrɔ.» 
ACT.10.16	Bõnɔ la ẽŋɛ la nõor-atã, dee yãŋa lebe saazuum.
ACT.10.17	Tɩ Apɩyɛɛrɩ daan zɛ yɛrɩ, tẽ'esra a pʋtẽ'erʋm bõn-ẽŋa tɩ a yẽ la võorɛ. La wakat-ẽŋa tɩ sɛba tɩ Akɔrnɛlɩ daan tõm na soke Asimõ yire n boe zẽ'a, wa'am wa zɛ yaŋa nõorʋm, 
ACT.10.18	yãŋa wi soke yetɩ, Asimõ-pɩyɛɛrɩ boe la kalam bɩɩ? 
ACT.10.19	La Apɩyɛɛrɩ ken tẽ'esra la bõnɔ la tɩ a yẽ la yelle, tɩ Nawẽnnɛ Sɩa yele ẽ yetɩ: «Bʋraasɩ batã n eerɩ fo, ban wãna. 
ACT.10.20	Isge sige doose ba, da sẽ'ena, tɩ mam n tõm ba.» 
ACT.10.21	Tɩ Apɩyɛɛrɩ sige bʋraasɩ la zẽ'a ka yele ba yetɩ: «Mam tɩ ya eerɩ la. Bẽm yelle ĩyã tɩ yãma wa'am kalam?» 
ACT.10.22	Tɩ ba yele ẽ yetɩ: «Akɔrnɛlɩ, a de la sʋda-kɛ'ɛma, tɩ a ɩrgɔ masɛ, tɩ a nanna Nawẽnnɛ, tɩ Zifdõma wuu tɔgra a yelle sõŋa. Tɩ Nawẽnnɛ daan tõm a malɛka tɩ a wa'am wa yele ẽ yetɩ, a botɩ fõn wa'am a yire wa yele ẽ fõn tarɩ yetɔg-sɛka la.» 
ACT.10.23	Tɩ Apɩyɛɛrɩ botɩ ba kẽ yire la gã'arɛ.
ACT.10.23	Tɩ beere wiige, tɩ a isge dɔla ba wɛ, tɩ Azezi karẽnbiisi basɛba n boe Zope la kɔlgɛ ẽ tɩ ba sẽŋɛ. 
ACT.10.24	La dabsa ayi daarɛ tɩ ba paagɛ Sezaare. Tɩ Akɔrnɛlɩ daan wi a yir-dõma la a sɩrdõma lagsɛ gu'ura ba. 
ACT.10.25	La Apɩyɛɛrɩ n paagɛ kẽ'era la, tɩ Akɔrnɛlɩ tʋ'ʋsɛ ẽ ka dũma tẽŋa a nẽŋam nã'asɛ ẽ. 
ACT.10.26	Tɩ Apɩyɛɛrɩ gʋrɛ ẽ yetɩ: «Isge, mam mẽ de la nẽrsaala wʋ fõn na.» 
ACT.10.27	Tɩ ba sõsra la taaba kẽ'era, tɩ Apɩyɛɛrɩ yẽ nẽrba n lagsɛ zo'oge. 
ACT.10.28	Tɩ a yele ba yetɩ: «Ya mi tɩ Zifdõma sisri mɛ, ba ka lagnɩ la nẽra n de sãana, la ba ka kẽ'erɩ a yire. La Nawẽnnɛ pa'alɛ mam mɛ tɩ m da yetɩ, nẽrsaala de dẽgrɔ dãana, bɩɩ a ka narɩ m lagɩm na ẽ. 
ACT.10.29	Bɛla ĩyã tɩ fõn wi mam, tɩ mam wa'am ka zagsɛ. La mam boorɩ tɩ m bãŋɛ la bẽm yelle ĩyã tɩ yãma botɩ mam wa'am?»
ACT.10.30	Tɩ Akɔrnɛlɩ lerge ẽ yetɩ: «La de la dabsa anaasɩ n wãna wẽngɛlŋa wʋ wakat-ẽna wã, tɩ mam daan boe m yire pʋ'ʋsra, tɩ bʋraa kɔ'ɔn yɛ fuugo n yẽgrɩ zɛ mam nẽŋam, 
ACT.10.31	dee yetɩ: ‹Akɔrnɛlɩ, Nawẽnnɛ to'oge fʋ pʋ'ʋsgɔ la, la a tẽrɩ fõn sõŋrɩ nasdõma se'em na mɛ. 
ACT.10.32	Bɛla, tõm nẽrba tɩ ba sẽŋɛ Zope ka wi Asimõ-pɩyɛɛrɩ tɩ a wa'am. A boe la Asimõ n de gãnzapa la yire. A yire la lɛm na ko-kãtɛ la nõorʋm.› 
ACT.10.33	Bɛla ĩyã tɩ mam tõm nẽrba tɔtɔ tɩ ba wa'am wa wi fʋ tɩ fʋ wa'am. La fõn wa'am wã, fʋ ẽŋɛ sõŋa. Tɩ wuu yãŋa boe la Nawẽnnɛ nẽŋam kalam tɩ tɩ selse bõn-sɛka wuu tɩ Zuudãana Nawẽnnɛ yele fõn yetɩ, fʋ yele tõma la.»
ACT.10.34	Tɩ Apɩyɛɛrɩ yãŋa pɔsɛ yele yetɩ: «Sɩra sɩra, mam yãŋa bãŋɛ mɛ tɩ Nawẽnnɛ ka tũ'usri nẽrba. 
ACT.10.35	La buuri wuu pʋam nẽr-sɛka n nannɩ Nawẽnnɛ dee ɩta sɛla woo tɩ la masra, ẽŋa dãana n paagɛ a yɛm. 
ACT.10.36	Tɔ. Ya mi tɩ Nawẽnnɛ tõm a yetɔga la bɔ la Ɩsrayɛlɩ dõma, a de la kõ-yẽlga n pa'alɩ tɩ tɩ wʋn tara sũ-mã'asʋm la Nawẽnnɛ Azezi-krisi ĩyã, ẽŋa n de nẽrsaalba wuu Zuudãana. 
ACT.10.37	Yãma mi yel-sɛba wuu n daan ẽŋɛ Zude la, la daan pĩ'ilum na Galile Azã n daan mõolɛ Nawẽnnɛ yetɔga dee mise nẽrba ko'om pʋam na poorʋm. 
ACT.10.38	Ya ken mina Azezi n yese Nazarɛtɩ la, la Nawẽnnɛ n daan bɔ ẽ a Sɩa pãŋa se'em, tɩ a daan sẽŋɛ zẽ'esɩ wuu ẽŋɛ ɩr-sõma, botɩ Asũtãana n daan nãmsrɩ sɛba la wuu yẽ ĩmã'asʋm. Se'ere n soe la, Nawẽnnɛ daan boe la ẽ mɛ. 
ACT.10.39	Tõma yẽ bõn-sɛba wuu tɩ a daan tõm Zerizalɛm la Zifdõma so'olʋm na wuu mɛ, dee tɩ ba daan ka ẽ dɔ-puurŋa zuo kʋ. 
ACT.10.40	Tɩ Nawẽnnɛ daan vo'oge ẽ dabsa atã daarɛ, botɩ a dɩkɛ a mẽŋa pa'alɛ. 
ACT.10.41	La a ka dɩkɛ a mẽŋa pa'alɛ nẽrba la wuu, a dɩkɛ a mẽŋa pa'alɛ la tõma sɛba n de kaset-dõma tɩ Nawẽnnɛ daan põn dẽŋɛ looge la. A vo'ore la poorʋm, tõma daan lagɩm na ẽ mɛ di dee yũ. 
ACT.10.42	A daan bɔ tõma nõorɛ yetɩ, tɩ mõolɛ ẽŋa yetɔga, dee yele nẽrba, tɩ la de la ẽŋa tɩ Nawẽnnɛ looge tɩ a di nẽr-vɔɔsɩ la kɩ'ɩndõma sarɩya. 
ACT.10.43	Nawẽnnɛ nõtɔ'ɔsrɩba la wuu yʋʋn tɔgɛ a yelle mɛ yetɩ, sɛka woo n bɔ ẽ sɩra, Nawẽnnɛ wʋn basɛ a dãana tõon-be'ero taalɛ a yʋ'ʋrɛ ĩyã.»
ACT.10.44	Apɩyɛɛrɩ n daan ken tɔgra yetɔg-bãna la, tɩ Nawẽnnɛ Sɩa sige sɛba wuu n wõm yetɔga la zuto. 
ACT.10.45	La Nawẽnnɛ n daan botɩ a Sɩa la mẽ sige bu-zãŋsɩ la zuto la, la daan di'ige Zifdõma sɛba n bɔ Azezi sɩra n doose Apɩyɛɛrɩ wa'am na mɛ. 
ACT.10.46	Se'ere n soe la, ba daan wõm tɩ ba tɔgrɩ la bu-zãŋsɩ yetɔga pẽgra Nawẽnnɛ yʋ'ʋrɛ. 
ACT.10.47	Tɩ Apɩyɛɛrɩ yetɩ: «Nẽr-bãna wã to'oge la Nawẽnnɛ Sɩa wʋ tõma n daan to'oge se'em na. Bɛla, ãne n wʋn tã'agɛ gu ba yetɩ, ba da to'oge ko'om misga?» 
ACT.10.48	Dee bɔ nõorɛ yetɩ, ba mise ba ko'om pʋam la Azezi-krisi yʋ'ʋrɛ. Tɩ ba sose Apɩyɛɛrɩ yetɩ, a weege bãma zẽ'am ẽŋɛ dabsa fẽe pa'asɛ.
ACT.11.1	La Azezi Tõntõnɩba, la a karẽnbi-sɛba n boe Zude so'olʋm na wõm mɛ tɩ nẽr-sɛba n dagɩ Zifdõma la mẽ sakɛ Nawẽnnɛ yetɔga mɛ. 
ACT.11.2	La Apɩyɛɛrɩ daan lebe la Zerizalɛm, tɩ Zifdõma basɛba n bɔ Azezi sɩra la wẽ'era nõke'ene la ẽ, 
ACT.11.3	yele ẽ yetɩ: «Bẽm n ẽŋɛ tɩ fõn kẽ lagɩm na bu-zãŋsɩ n ka wãtɩ la dita?»
ACT.11.4	Tɩ Apɩyɛɛrɩ yãŋa pa'alɛ ba yɛla la wuu n daan doose se'em na yetɩ: 
ACT.11.5	«Mam daan boe la Zope pʋ'ʋsra, yẽ sɛla wʋ zãasŋɔ la, tɩ sɛla la ze'ele saazuum sigra wʋ fu-kãtɛ n lʋ zẽ'esɩ sɩnaasɩ sige wa paam mam boe zẽ'a la. 
ACT.11.6	Tɩ mam bɩsra bõnɔ na zĩi, yẽ yire dũnsi, la we-dũnsi, la bõn-vuula, la bõn-ẽgla. 
ACT.11.7	Tɩ mam wõm kõa n yetɩ: ‹Apɩyɛɛrɩ, isge kʋ di.› 
ACT.11.8	Tɩ mam yetɩ: ‹Ayɛɩ, Zuudãana, sɛla n de sisgo bõnɔ bɩɩ bõn-dẽgrɔ ken ka kẽ mam nõorʋm.› 
ACT.11.9	Tɩ kõa la le ze'ele saazuum tɔgɛ bɔ mam yetɩ: ‹Bõn-sɛka tɩ Nawẽnnɛ yetɩ, a ãn sõŋa, da kãn yetɩ, a de la bõn-dẽgrɔ.› 
ACT.11.10	La daan ẽŋɛ la nõorɛ atã, dee viise lebe saazuum. 
ACT.11.11	Tɩ bʋraasɩ batã kɔ'ɔn paam yi-sɛka tɩ mam boe mĩ na. Ba daan tõm ba la Sezaare tẽŋam yetɩ, ba wa'am mam zẽ'am. 
ACT.11.12	Tɩ Nawẽnnɛ Sɩa yele mam yetɩ, m doose ba sẽŋɛ, m da sẽ'ena. Tɩ tɩ sɔbiisi bãna bayoobɩ wã kɔlgɛ mam, tɩ tõma sẽŋɛ ka kẽ Akɔrnɛlɩ yire. 
ACT.11.13	Tɩ a yele tõma tɩ ẽŋa daan yẽ la malɛka n ze ẽŋa yire, yele ẽŋa yetɩ: ‹Tõm nẽrba tɩ ba sẽŋɛ Zope ka wi Asimõ-pɩyɛɛrɩ tɩ a wa'am. 
ACT.11.14	Ẽŋa n wʋn tɔgɛ yetɔg-sɛba n wʋn botɩ fõn na fʋ yir-dõma wuu yẽ fãarɛ.› 
ACT.11.15	Mam n boe mĩ tɩ m tɔgɛ la, tɩ Nawẽnnɛ Sɩa sige ba zuto wʋ ẽn daan sige tõma zuo se'em pɔspɔsɩ la. 
ACT.11.16	Bɛla tɩ mam tẽegɛ Zuudãana n daan yetɩ: ‹Azã daan misri nẽrba la ko'om pʋam, la Nawẽnnɛ wʋn mise ya a Sɩa pʋam.› 
ACT.11.17	La sãn dɛna tɩ Nawẽnnɛ bɔ ba a Sɩa, wʋ ẽn daan bɔ tõma n bɔ Zuudãana Azezi-krisi sɩra se'em na, mam de la ãne wʋn sɩ'ɩsɛ Nawẽnnɛ?» 
ACT.11.18	Ban wõm bɛla la, ba sĩm mɛ dee pẽgra Nawẽnnɛ yetɩ: «Bɛla, Nawẽnnɛ botɩ bu-zãŋsɩ mẽ yẽ sore mɛ tɩ ba teege yɛm basɛ tõon-be'ero yẽ yõvore.»
ACT.11.19	La A'etɩɛnɩ kũm na poorʋm, nẽr-sɛba n yẽ nãmsgɔ la wɩrgɛ mɛ, sẽŋɛ halɩ Fenisi, la Sipri, la Antɩyɔsɩ ka mõola Nawẽnnɛ yetɔga la bɔ'ɔra Zifdõma mã'a. 
ACT.11.20	La ba bʋraasɩ basɛba daan ze'ele la Sipri, la Sirɛnɩ so'olʋm sẽŋɛ Antɩyɔsɩ mẽ ka mõolɛ bu-zãŋsɩ, tɔgɛ Zuudãana Azezi kõ-yẽlga la bɔ ba. 
ACT.11.21	La Zuudãana pãŋa daan boe la ba mɛ. Tɩ nẽrba zozo'e daan bɔ Zuudãana sɩra dɔla ẽ.
ACT.11.22	La Azezi nẽr-kʋʋŋɔ la n boe Zerizalɛm na n wõm bɛla la, ba tõm na Abarnabasɩ yetɩ a sẽŋɛ Antɩyɔsɩ. 
ACT.11.23	La ẽn paagɛ yẽ tɩ Nawẽnnɛ ẽŋɛ nẽrba la yel-sõnnɛ se'em na, a sũure ẽŋɛ yẽlʋm mɛ. Tɩ a pa'alɛ ba yetɩ, ba keŋe ba mẽŋa dɔla Zuudãana la ba sũure wuu da basɛ. 
ACT.11.24	Se'ere n soe la, a daan de la nẽr-sõŋɔ, dee bɔ Azezi sɩra zo'oge, tɩ Nawẽnnɛ Sɩa bɔna la ẽ. La nẽrba zozo'e n daan pa'asɛ dɔla Zuudãana.
ACT.11.25	La Abarnabasɩ babsɛ mɛ sẽŋɛ Tarsɩ tɩ a ka ɛ Asolɩ. 
ACT.11.26	La ẽn yẽ ẽ na, a tarɩ ẽ mɛ wa'am Antɩyɔsɩ. La yʋʋnɛ tõrɛ tɩ ba lagsɛ la Azezi nẽr-kʋʋŋɔ la, dee zãsʋm nẽrba zozo'e. La de la Antɩyɔsɩ tẽŋam tɩ ba daan pɔsɛ wi karẽnbiisi la tɩ Krisi nẽrba.
ACT.11.27	La wakat-ẽŋa tɩ Nawẽnnɛ nõtɔ'ɔsrɩba daan ze'ele Zerizalɛm sẽŋɛ Antɩyɔsɩ. 
ACT.11.28	Tɩ ba nẽra ayɩla yʋ'ʋrɛ n de Agabisi isge ze'ele tɔgɛ la Nawẽnnɛ Sɩa pãŋa yetɩ, kɔm kãtɛ n wʋn wa'am dũnia wuu zuo. La kɔm ẽŋa sɩrɩ wa'am mɛ na-keko Akloorɩ wakatʋm. 
ACT.11.29	Tɩ karẽnbiisi la yetɩ, nẽra woo looge ẽn tarɩ sɛla bɔ tɩ ba to'oge sõŋɛ Azezi nẽr-sɛba n boe Zude la. 
ACT.11.30	Tɩ ba daan ẽŋɛ bɛla dɩkɛ ligri la ẽŋɛ Abarnabasɩ la Asolɩ nu'usum, tõm ba yetɩ, ba tarɩ sẽŋɛ ka bɔ Azezi nẽr-kʋʋŋɔ la kẽma n boe Zerizalɛm na.
ACT.12.1	La masɛ la wakat-ẽŋa tɩ naba A'erɔdɩ daan nãmsra Azezi nẽrba basɛba, 
ACT.12.2	dee botɩ ba kʋ Azakɩ n de Azã sɔbia la sʋkɔbgɔ. 
ACT.12.3	La ẽn yẽ tɩ la ẽŋɛ Zifdõma sũure yẽlʋm mɛ na, a le botɩ ba yõkɛ la Apɩyɛɛrɩ, wakat-sɛka tɩ Zifdõma diti borborɩ n ka tarɩ dãbɩllɛ kibsa la. 
ACT.12.4	La ẽn yõkɛ ẽ kẽ'esɛ yʋ'a deem na, a botɩ sʋdaasɩ pia la ayoobɩ n pʋɩ bana-banaasɩ gu'ura ẽ sɔɔsna taaba. A boorɩ tɩ Zɔɔg-basɛ kibsa n tole, dee tɩ a tarɩ ẽ yese nẽrba la nẽŋam ka di a sarɩya. 
ACT.12.5	Bɛla tɩ ba daan pagɛ Apɩyɛɛrɩ basɛ yʋ'a deego la pʋam. Tɩ Azezi nẽrba la daan pʋ'ʋsra Nawẽnnɛ a ĩyã halɩ ka basɛ.
ACT.12.6	Be-sɛka n wʋn wiige tɩ A'erɔdɩ yese Apɩyɛɛrɩ la, daar-ẽŋa yʋ'ʋŋɔ Apɩyɛɛrɩ daan gã la sʋdaasɩ bayi tẽŋasʋka gĩsra. Ba daan ba ẽ mɛ la bãnsɩ bayi, tɩ gu'urba la bɔna zanõrʋm gu'ura yʋ'a deego la. 
ACT.12.7	La haya! Tɩ Nawẽnnɛ malɛka kɔ'ɔn wa'am. Tɩ peelem kɔ'ɔn nẽegɛ deego la pʋam. Tɩ malɛka la wẽ Apɩyɛɛrɩ lʋgrɛ nẽegɛ ẽ yetɩ: «Isge tɔtɔ.» Tɩ bãnsɩ la ba'agɛ lui tẽŋa dee basɛ a nu'usi la. 
ACT.12.8	Tɩ malɛka la yele ẽ yetɩ: «Ga fʋ sagãnnɛ, dee pire fʋ tagra.» Tɩ a ẽŋɛ bɛla. Tɩ malɛka la le yele ẽ yetɩ: «Yɛ fʋ fuugo dee doose mam.» 
ACT.12.9	Tɩ Apɩyɛɛrɩ doose ẽ yese yẽŋa, dee ka bãŋɛ tɩ malɛka la n ɩtɩ se'em na de la sɩra, a tẽ'esɛ tɩ la ãna wʋ a zãasʋm mɛ na. 
ACT.12.10	La ban gãŋɛ pɔspɔsɩ gu'urba la, la gu'urba bʋyi dõma la, ba yãŋa paagɛ la kut-yan-sɛka n yesrɩ kẽ'era tẽŋa la pʋam na, tɩ yaŋa la yo'oge a mẽŋa, tɩ ba yese yẽŋa yãŋa dɔla sore wɛ. Bilam zẽ'am tɩ malɛka la fõrgɛ dee basɛ Apɩyɛɛrɩ.
ACT.12.11	Tɩ Apɩyɛɛrɩ yɛm yãŋa wa'am, tɩ a yetɩ: «Lɛɛlɛ wã mam bãŋɛ sɩra sɩra, tɩ Zuudãana n tõm a malɛka tɩ a wa'am wa fãagɛ mam A'erɔdɩ nu'usum, la bõn-sɛka wuu tɩ Zifdõma eerɩ tɩ ba ẽŋɛ mam na.»
ACT.12.12	La ẽn bãŋɛ bõn-ẽna võorɛ la, a sẽŋɛ la Azã-markɩ ma Amaari yire. La nẽrba n lagsɛ bilam zo'oge bɔna mĩ pʋ'ʋsra. 
ACT.12.13	La ẽn paagɛ mĩ na, a wẽ la yaŋa nõorɛ, tɩ pɔsɔɔ yʋ'ʋrɛ n de Arode wa'am tɩ a bɩsɛ. 
ACT.12.14	La ẽn bãŋɛ Apɩyɛɛrɩ kõa la, tɩ a sũure ẽŋɛ yẽlʋm tɩ a ka yo'oge yaŋa la, dee zoe kẽ ka yetɩ: «Apɩyɛɛrɩ ze yaŋa nõorʋm.» 
ACT.12.15	Tɩ ba yele pɔsɔɔ la yetɩ: «Fõn de la zɔlgɔ.» Tɩ a le yetɩ: «La de la ẽŋa.» Tɩ ba lerge yetɩ: «La de la a sɩa». 
ACT.12.16	Tɩ Apɩyɛɛrɩ ken wẽ'era yaŋa la. Tɩ ba yo'oge yẽ tɩ la de la ẽŋa. Tɩ la di'ige ba. 
ACT.12.17	Tɩ Apɩyɛɛrɩ yɩbsɛ nu'usi pa'alɛ ba yetɩ, ba ãna sĩm. Dee tɔgɛ pa'alɛ ba Zuudãana n ẽŋɛ se'em tarɩ ẽŋa yʋ'a deego la pʋam yese yẽŋa. Dee yele ba yetɩ: «Yele-ya Azakɩ, la tɩ sɔbiisi la, sɛla n ẽŋɛ la.» Dee yese sẽŋɛ zẽ'a ayẽma.
ACT.12.18	La beere n wiige la, dãmŋɔ zozo'e n wa'am sʋdaasɩ la tẽŋasʋka, tɩ ba bɔɔra tɩ ba bãŋɛ, la ẽŋɛ la wãne tɩ Apɩyɛɛrɩ ka bɔna. 
ACT.12.19	Tɩ A'erɔdɩ botɩ ba ɛ Apɩyɛɛrɩ, ka yẽ ẽ. Tɩ a di gu'urba la sarɩya, bɔ nõorɛ yetɩ, ba kʋ ba. La bɛla poorʋm a yese Zude sẽŋɛ la Sezaare ka bɔna bilam.
ACT.12.20	La naba A'erɔdɩ sũure daan yĩige mɛ halɩ la Tiiri la Sidõ tẽnsɩ nẽrba. Tɩ ba ẽŋɛ nõorɛ ayɩla tɩ ba sẽŋɛ ka yẽ ẽ, yãŋa lagsɛ taaba dẽŋɛ yõkɛ Ablastisi n bɩsrɩ naba A'erɔdɩ yire yelle la sɩa. Tɩ bãma la ẽŋa yãŋa doose taaba sẽŋɛ ka sose naba A'erɔdɩ yetɩ, a basɛ tɩ sũ-mã'asʋm wa'am bãma la ẽŋa tẽŋasʋka. Se'ere n soe la, ba dia daan ze'etɩ la naba la tẽŋam sẽnna.
ACT.12.21	La A'erɔdɩ looge la daarɛ yetɩ, ba tɔgɛ yetɔga la. La daarɛ la n paagɛ la, a yɛ la a na'am futo zĩ'ire a na'am kʋka zuo tɔgra yetɔg-kãra bɔ'ɔra nẽrba la. 
ACT.12.22	Tɩ ba kaasɛ yetɩ: «Kõa wã de la Nawẽnnɛ kõa, la dagɩ nẽrsaala kõa.» 
ACT.12.23	Tɩ Nawẽnnɛ malɛka botɩ bã'a yõkɛ A'erɔdɩ bilam zẽ'am, tɩ zũnzũa di ẽ, tɩ a ki, ẽn ka pẽgɛ Nawẽnnɛ dee pẽgɛ a mẽŋa la ĩyã.
ACT.12.24	Tɩ Nawẽnnɛ yetɔga la daan saagɛ zẽ'a wuu, tɩ nẽrba zozo'e sakra yetɔga la pa'asra.
ACT.12.25	La Abarnabasɩ la Asolɩ n daan tõm ba tõoma Zerizalɛm ba'asɛ la, ba daan tarɩ Azã-markɩ mɛ lebe Antɩyɔsɩ.
ACT.13.1	Azezi nẽr-kʋʋŋɔ n boe Antɩyɔsɩ la pʋam, Nawẽnnɛ nõtɔ'ɔsrɩba, la karẽnsãandõma n daan boe mĩ. Ba de la Abarnabasɩ, la Asimeyõ tɩ ba wi'iri tɩ nẽr-sabga, la Alusiyusi n ze'ele Sirɛnɩ, la Amanayɛnɩ tɩ ba daan uge ẽ la naba A'erɔdɩ, la Asolɩ. 
ACT.13.2	La daarɛ ayɩla ba daan lʋ la nõorɛ pʋ'ʋsra dee pẽgra Nawẽnnɛ, tɩ Nawẽnnɛ Sɩa yele ba yetɩ: «Looge-ya Abarnabasɩ la Asolɩ tɩ ba tõm tõon-sɛka tɩ mam looge ba tɩ ba tõm na.» 
ACT.13.3	Tɩ ba lʋ nõorɛ dɩkɛ nu'usi paglɛ ba zuto pʋ'ʋsɛ, dee basɛ ba tɩ ba sẽŋɛ.
ACT.13.4	La Nawẽnnɛ Sɩa n tõm ba la, ba sẽŋɛ la Selesi tẽŋam ka kẽ õorŋɔ bilam sẽŋɛ Sipri so'olʋm tɩ ko'om gilge la. 
ACT.13.5	La ban paagɛ Salamini tẽŋam na, ba daan mõolɩ Nawẽnnɛ yetɔga mɛ Zifdõma wẽndeto pʋam. Ba daan tarɩ la Azã-markɩ tɩ a sõŋra ba.
ACT.13.6	La ba daan doose la Sipri so'olʋm la pʋam ka paagɛ Pafɔsɩ. Bilam ba yẽ la tɩɩm dãana n parɩm tɩ ẽŋa de la Nawẽnnɛ nõtɔ'ɔsa. A de la Zifu, a yʋ'ʋrɛ de la Abar-zezi. 
ACT.13.7	A daan boe la tẽŋa la gɔmna Asɛryusi-polusi n de yɛm dãana la zẽ'am. Tɩ gɔmna la daan botɩ ba wi Abarnabasɩ la Asolɩ, a daan boorɩ tɩ a wõm na Nawẽnnɛ yetɔga. 
ACT.13.8	La tɩɩm dãana la yʋ'ʋrɛ la Grɛkɩ de la A'elimasɩ. A daan sɩ'ɩsrɩ Asolɩ la Abarnabasɩ yetɔga la mɛ, dee daan ɛɛra tɩ a gu gɔmna la tɩ a da sakɛ Nawẽnnɛ yetɔga la. 
ACT.13.9	Tɩ Nawẽnnɛ Sɩa bɔna la Asolɩ yʋ'ʋrɛ ayẽma n de Apolɩ la pãŋa, tɩ a bɩsra tɩɩm dãana la zĩi, 
ACT.13.10	yele ẽ yetɩ: «Fʋ tarɩ la yɛmkẽgsɩga la pã'asgɔ, fʋ de la Asũtãana bia, fʋ de la tõon-sõma wuu bɛ. Fõn dɩkrɩ Zuudãana Nawẽnnɛ sɩra la mɛ tɩ a lɛbgra põmpɔrŋɔ. 
ACT.13.11	Lɛɛlɛ wã, bãŋɛ tɩ Zuudãana pãŋa wʋn botɩ fʋ fɔ mɛ. Fʋ kãn le yẽ peelem halɩ ka paagɛ wakat-sɛka.» La bilam zẽ'am tɩ tɩɩm dãana la kɔ'ɔn fɔ, ba'abra ɛɛra nẽra tɩ a ve'ege ẽ. 
ACT.13.12	La gɔmna la n yẽ lan ẽŋɛ se'em na, a bɔ yetɔga la sɩra mɛ, se'ere n soe la, Zuudãana zãsŋɔ la daan kẽ a sũure mɛ.
ACT.13.13	Apolɩ la a taaba la ze'ele la Pafɔsɩ kẽ õorŋɔ sẽŋɛ Pɛrzɩ n boe Pãnfili so'olʋm pʋam na. Tɩ Azã-markɩ basɛ ba bilam dee lebe Zerizalɛm. 
ACT.13.14	Tɩ ba daan ze'ele Pɛrzɩ sẽŋɛ Antɩyɔsɩ n boe Pisidi so'olʋm pʋam na. Tɩ Zifdõma vo'osgo daarɛ paagɛ, tɩ ba kẽ ba wẽndeem zĩ'ire. 
ACT.13.15	La ban karẽŋɛ Nawẽnnɛ lɔɔ, la Nawẽnnɛ nõtɔ'ɔsrɩba gõnnɔ kɩ'ɩlɩm na, tɩ wẽndeego la nẽŋadõma tõm nẽrba tɩ ba sẽŋɛ ka yele ba yetɩ: «Tɩ sɔbiisi, ya sãn tara yetɔga n wʋn bɔ nẽrba la bʋraanɛ, ya tɔgɛ.»
ACT.13.16	Tɩ Apolɩ isge yɩbsɛ la nu'ugo yele ba yetɩ: «Ɩsrayɛlɩ nẽrba, la yãma sɛba n po nanna Nawẽnnɛ, selse-ya. 
ACT.13.17	Nawẽnnɛ tɩ Ɩsrayɛlɩ dõma pʋ'ʋsrɩ wã, ẽŋa n yʋʋn looge tɩ yaabdõma, ban yʋʋn boe Ezipti na, ẽŋa n botɩ ba yɩrgɛ zo'oge. La ẽŋa n yʋʋn tõm pãŋa tõoma tarɩ ba yese Ezipti. 
ACT.13.18	La ban boe weem yʋʋma pinaasɩ la, a ẽŋɛ sũ-mã'asʋm la ba mɛ. 
ACT.13.19	Dee yʋʋn sã'am buuri bayopɔɩ Kanaan so'olʋm pʋam, dee bɔ ba tẽŋa la tɩ ba sɔna. 
ACT.13.20	Bɛla wuu yuuge masɛ wʋ yʋʋma kɔbsnaasɩ la pinuu.
ACT.13.20	La bɛla poorʋm a bɔ ba la nẽŋadõma, tɩ ba sɔna ba wa paagɛ Nawẽnnɛ nõtɔ'ɔsa Asãmwɛlɩ wakatʋm. 
ACT.13.21	Tɩ ba yãŋa sose yetɩ, bãma boorɩ la naba. Tɩ Nawẽnnɛ bɔ ba Akisi dayʋa Asayuli n de Abẽnzamẽ buuri nẽra, tɩ a di na'am yʋʋma pinaasɩ. 
ACT.13.22	Tɩ Nawẽnnɛ yʋʋn to'oge Asayuli na'am na, dee botɩ Adavidi dɛna naba. Nawẽnnɛ yʋʋn tɔgɛ Adavidi yelle yetɩ: ‹Mam yẽ la Azese bia Adavidi n ãn mam sũure yẽlʋm. Ẽŋa n wʋn ẽŋɛ mam n boorɩ se'em na wuu.› 
ACT.13.23	La de la ẽŋa buuri nẽra ayɩla n de Azezi tɩ Nawẽnnɛ botɩ a dɛna Fãagra bɔ Ɩsrayɛlɩ dõma, wʋ ẽn yʋʋn bĩŋe a nõorɛ se'em na. 
ACT.13.24	Ẽŋa n daan nãn ka wa'am na, Azã n daan mõolɩ a wa'aŋɔ yelle bɔ Ɩsrayɛlɩ nẽrba wuu yetɩ, ba teege yɛm basɛ tõon-be'ero tɩ ba mise ba ko'om pʋam. 
ACT.13.25	La Azã n daan boe mĩ tɩ a tõm a tõoma ba'asɛ la, a soke ba yetɩ: ‹Yãma tẽ'esɛ tɩ mam de la ãne? Yãma n tẽ'esɛ tɩ mam de nẽr-sɛka la, mam dagɩ ẽŋa. La selse-ya, ẽŋa boe la mam poorʋm sẽna, mam ka masɛ tɩ m pirge a tagra.›
ACT.13.26	M sɔbiisi, yãma n de Abraham yɩɩsɩ, la yãma sɛba n po nanna Nawẽnnɛ, la de la tõma ĩyã tɩ Nawẽnnɛ tõm fãarɛ kõa wã. 
ACT.13.27	La Zerizalɛm nẽrba, la ba nẽŋadõma daan ka bãŋɛ Azezi n de nẽr-sɛka. La ba ka bãŋɛ Nawẽnnɛ nõtɔ'ɔsrɩba yetɔga la tɩ ba karẽŋrɩ vo'osgo daarɛ wuu la võorɛ. La ban di Azezi sarɩya la, nõtɔ'ɔsrɩba la n yʋʋn yele se'em na ẽŋɛ mɛ. 
ACT.13.28	Baa ban ka yẽ bõn-sɛka n wʋn botɩ ba kʋ ẽ na, ba sĩm mɛ dee yele Apilatɩ yetɩ, a basɛ tɩ ba kʋ ẽ. 
ACT.13.29	La ban daan ẽŋɛ sɛla wuu wʋ lan põn gʋlsɛ a yelle se'em ba'asɛ la, ba sike ẽ dɔ-puurŋa la zuo mɛ laagɛ. 
ACT.13.30	Tɩ Nawẽnnɛ daan botɩ a vo'oge. 
ACT.13.31	La a dɩkɛ a mẽŋa mɛ pa'alɛ sɛba n daan doose ẽ Galile sẽŋɛ Zerizalɛm na dabsa faa, bãma n de a kaset-dõma Ɩsrayɛlɩ nẽrba la tẽŋasʋka.
ACT.13.32	La tõma mõolɩ la kõ-yẽlga la bɔ yãma: Nawẽnnɛ n yʋʋn bĩŋe a nõorɛ la tɩ yaabdõma la, 
ACT.13.33	a ẽŋɛ bõn-ẽŋa bɔ la tõma n de ba yɩɩsɩ la. La de la a vo'oge Azezi mɛ. La ãn wʋ lan gʋlsɛ yõoma gõŋɔ yõoma bʋyi dãana la pʋam yetɩ:
ACT.13.33	‹Fʋ de la mam bia.
ACT.13.33	Zĩna mam n lebge fʋ sɔ.›
ACT.13.34	Nawẽnnɛ yʋʋn yetɩ, ẽŋa wʋn vo'oge ẽ tɩ a kãn põ'ogɛ. Bɛla tɩ a yʋʋn yetɩ:
ACT.13.34	‹Mam wʋn bɔ ya bõn-sõma sɩra sɩra tɩ mam põn bĩŋe nõorɛ la Adavidi la.›
ACT.13.35	Bɛla ĩyã tɩ la yele yõoma gõŋɔ pʋam zẽ'a ayẽma yetɩ:
ACT.13.35	‹Fʋ kãn basɛ fʋ pʋpeelem dãana tɩ a põ'ogɛ.›
ACT.13.36	Wakat-sɛka tɩ Adavidi yʋʋn vɔa la, a tõm Nawẽnnɛ yɛm n boorɩ se'em mɛ, dee ki tɩ ba laagɛ ẽ a yaabdõma yɔɔm, tɩ a ĩyã põ'ogɛ. 
ACT.13.37	La Nawẽnnɛ n vo'oge sɛka la ka põ'ogɛ. 
ACT.13.38	Bɛla, m sɔbiisi, yãma masɛ tɩ ya bãŋɛ tɩ la de la Azezi ĩyã tɩ tõma mõolɛ pa'alɛ yãma tɩ Nawẽnnɛ wʋn basɛ tõon-be'ero taalɛ. Se'ere n soe la, Amoyisi lɔɔ yʋʋn ka tã wʋn basɛ tɩ ya yelle masɛ Nawẽnnɛ zẽ'am, 
ACT.13.39	la nẽr-sɛka woo n bɔ Azezi sɩra, a yelle masɛ Nawẽnnɛ zẽ'am mɛ. 
ACT.13.40	Bɛla, guuse-ya tɩ lan gʋlsɛ se'em Nawẽnnɛ nõtɔ'ɔsrɩba gõnnɔ pʋam na da paagɛ ya. 
ACT.13.41	La yetɩ:
ACT.13.41	‹Bãŋɛ-ya tɩ yãma sɛba n de sɩ'ɩsrɩba la,
ACT.13.41	ya palẽŋa wʋn ẽkɛ mɛ tɩ ya ki.
ACT.13.41	Se'ere n soe la,
ACT.13.41	tõon-sɛka tɩ mam wʋn tõm ya zamãana wã pʋam na,
ACT.13.41	ya kãn nan tɩ la wʋn sɩrɩ ẽŋɛ,
ACT.13.41	baa nẽra sãn tɔgɛ pa'alɛ ya.› »
ACT.13.42	La Apolɩ la Abarnabasɩ n daan isge tɩ ba yese la, tɩ nẽrba la sose ba yetɩ, ba le wa'am vo'osgo daarɛ wa tɔgɛ yetɔg-sɛba tɩ ba tɔgɛ la. 
ACT.13.43	La ban yese tɩ ba fõrgɛ la, tɩ Zifdõma zozo'e, la nẽrba basɛba n dagɩ Zifdõma dee sakɛ dɔla Nawẽnnɛ lɔɔ tɩ a bɔ Zifdõma, daan dɔla Apolɩ la Abarnabasɩ. Tɩ Apolɩ dõma pa'alɛ ba yetɩ, ba mõrgɛ bɔna Nawẽnnɛ yel-sõnnɛ na pʋam.
ACT.13.44	Tɩ vo'osgo daarɛ le paagɛ, tɩ nẽrba lagsɛ zozo'e wʋ la de la tẽŋa la nẽrba wuu la, tɩ ba selse Nawẽnnɛ yetɔga. 
ACT.13.45	La Zifdõma n yẽ nẽr-kʋʋŋɔ la n zo'oge la, tɩ ba ẽŋɛ sũure sɩ'ɩsɛ Apolɩ n tɔgɛ se'em na, dee tɔgra tɔg-be'ero. 
ACT.13.46	Tɩ Apolɩ la Abarnabasɩ daan kãbɛ sũure tɔgɛ ba yetɩ: «Tõma wʋn dẽŋɛ nɩ tɔgɛ Nawẽnnɛ yetɔga wã bɔ la yãma. La yãma n zagsɛ la, yãma pa'alɛ tɩ ya ka masɛ tɩ ya yẽ vɔm n ka ba'asrɩ. Bɛla ĩyã tõma wʋn basɛ yãma, dee sẽŋɛ la bu-zãŋsɩ zẽ'am. 
ACT.13.47	Se'ere n soe la, Zuudãana Nawẽnnɛ bɔ tõma nõorɛ yetɩ:
ACT.13.47	‹Mam looge fo tɩ fʋ ãna wʋ peelem bɔ bu-zãŋsɩ,
ACT.13.47	botɩ nẽrba yẽ fãarɛ dũnia zẽ'esɩ wuu.› »
ACT.13.48	La bu-zãŋsɩ la n wõm bɛla la, ba sũure ẽŋɛ yẽlʋm mɛ halɩ, tɩ ba pẽgra Nawẽnnɛ yetɔga la. La nẽr-sɛba n masɛ tɩ ba yẽ vɔm n ka ba'asrɩ la daan sakɛ bɔ Azezi sɩra mɛ.
ACT.13.49	Tɩ Zuudãana yetɔga la saagɛ tẽŋa la wuu. 
ACT.13.50	Tɩ Zifdõma daan sa'asɛ pɔgsɩ n pʋ'ʋsrɩ Nawẽnnɛ, dee dɛna yʋ'ʋrɛ dõma, la tẽŋa la nẽrzuto, botɩ ba nãmsɛ Apolɩ la Abarnabasɩ dige ba ba tẽŋa la pʋam tɩ ba yese. 
ACT.13.51	Tɩ Apolɩ la Abarnabasɩ pɩɩsɛ ba nãma tẽntõnnɔ basɛ, pa'alɛ tɩ tẽŋa la nẽrba ka ẽŋɛ sõŋa, dee wɛ'ɛsa Ikonim. 
ACT.13.52	La Azezi karẽnbiisi la n boe Antɩyɔsɩ la daan tarɩ sũ-yẽlga zo'oge mɛ, dee tɩ Nawẽnnɛ Sɩa bɔna la ba.
ACT.14.1	Apolɩ la Abarnabasɩ n paagɛ Ikonim la, ba le kẽ la Zifdõma wẽndeego pʋam tɔgɛ bɔ nẽrba. Tɩ nẽr-kʋʋŋɔ zozo'e, Zifdõma la nẽrba basɛba n dagɩ Zifdõma, bɔ Nawẽnnɛ sɩra. 
ACT.14.2	La Zifdõma nẽr-sɛba n ka sakɛ yetɔga la, bãma n sa'asɛ bu-zãŋsɩ botɩ ba sũure sã'am la Azezi karẽnbiisi la. 
ACT.14.3	La Apolɩ la Abarnabasɩ daan yuuge Ikonim mɛ, te'ege Zuudãana Azezi tɔgɛ a yetɔga la bʋraanɛ. Tɩ Zuudãana daan bɔ ba pãŋa tɩ ba tõm tõon-yãlma la yel-kɩrsɩ n pa'alɩ tɩ ẽŋa yel-sõnnɛ na tɩ ba tɔgrɩ la de la sɩra. 
ACT.14.4	La tẽŋa la nẽrba daan welse mɛ, tɩ basɛba bɔna Zifdõma poorʋm, tɩ basɛba bɔna Azezi Tõntõnɩba la poorʋm.
ACT.14.5	Tɩ bu-zãŋsɩ, la Zifdõma, la ba nẽŋadõma bɔɔra tɩ ba nãmsɛ Apolɩ la Abarnabasɩ lobe ba la kuga. 
ACT.14.6	Tɩ ba bãŋɛ, zoe sẽŋɛ Likoni tẽnsʋm, Listri, la Dɛrbɩ, la tẽn-pɩgsɩ sɛba n lɛm bilam na pʋam. 
ACT.14.7	Bilam ba daan mõolɛ kõ-yẽlga la mɛ.
ACT.14.8	La bʋraa n daan boe Listri ka tãna sẽnna. A ma dɔgɛ ẽ tɩ a dɛna la kɔɔrŋɔ. 
ACT.14.9	Tɩ a daan zẽa sɛlsra Apolɩ n tɔgrɩ la. Tɩ Apolɩ bɩsra ẽ zĩi, bãŋɛ tɩ a bɔ Azezi sɩra mɛ tãna wʋn yẽ ĩmã'asʋm. 
ACT.14.10	Tɩ Apolɩ tɔgɛ ke'enke'em yele ẽ yetɩ: «Isge ze'ele saazuo.» Tɩ kɔɔrŋɔ la vaagɛ isge sẽnna. 
ACT.14.11	La nẽr-kʋʋŋɔ la n yẽ Apolɩ n ẽŋɛ se'em na, tɩ ba tĩi tɔgɛ la Likoni tẽŋa yetɔga yetɩ: «Wẽna n lebge nẽrsaalba sigum tõma zẽ'am.» 
ACT.14.12	Tɩ ba daan wi'ira Abarnabasɩ tɩ Azeyusi, dee wi'ira Apolɩ tɩ A'ɛrmẽsɩ, ẽŋa n tarɩ yetɔga la wa'am na ĩyã. 
ACT.14.13	Ba daan tarɩ la deego tẽŋa la zanõ-bɔba kãabra Azeyusi. Tɩ kãabgɔ kẽema la tarɩ lɔlsɩ, la tɩɩsɩ puuro wa'am zanõrʋm na, tɩ ẽŋa la nẽr-kʋʋŋɔ la bɔɔra tɩ ba kãabɛ Abarnabasɩ la Apolɩ.
ACT.14.14	La Tõntõnɩba Apolɩ la Abarnabasɩ n wõm ban yetɩ ba ẽŋɛ se'em na, ba sũure sã'am mɛ, tɩ ba ãasʋm ba futo, dee zoe kẽ nẽr-kʋʋŋɔ la pʋam tĩi tɔgɛ yetɩ: 
ACT.14.15	«Nẽrba wã, bẽm tɩ ya yetɩ ya ẽŋɛ wãna? Tõma mẽ de la nẽrsaalba wʋ yãma n ãn se'em na, la tõma mõolɩ la kõ-yẽlga pa'ala yãma tɩ ya basɛ bõn-bãna wã n ka tarɩ yõorɔ, dee dɔla Nawẽnnɛ n de vɔm dãana. Ẽŋa n nãam saazuum la tẽŋa, la ko-kãtɛ, la bõn-sɛba wuu n boe ba pʋam na. 
ACT.14.16	Kʋrʋm kʋrʋm, Nawẽnnɛ yʋʋn basɛ buuri wuu tɩ ba ɩta la ba mẽŋa yɛm n boorɩ se'em. 
ACT.14.17	La baa bɛla wuu, Nawẽnnɛ ɩtɩ sõŋa mɛ pa'alɛ ẽŋa n de sɛka. Ẽŋa n botɩ saaga niira bɔ'ɔra ya, tɩ ya bõnkɔɔla bɩta, tɩ dia bɔna zo'oge, tɩ ya sũure ãna yẽlʋm.» 
ACT.14.18	Baa la Apolɩ n tɔgɛ bɛla la, la ẽŋɛ la toogo bɔ ba, dee tɩ ba yãŋɛ gu nẽr-kʋʋŋɔ la tɩ ba ka kãabɛ ba.
ACT.14.19	La Zifdõma n ze'ele Antɩyɔsɩ n boe Pisidi so'olʋm, la Ikonim wa'am wa sa'asɛ nẽrba la, botɩ ba lobe Apolɩ la kuga, vuuge ẽ tẽŋa la pʋam yese basɛ, dee tẽ'esɛ tɩ a ki mɛ. 
ACT.14.20	Tɩ Azezi karẽnbiisi la lagsɛ gilge ẽ, tɩ a isge kẽ tẽŋa la pʋam. Tɩ beere wiige, tɩ ẽŋa la Abarnabasɩ sẽŋɛ Dɛrbɩ.
ACT.14.21	La Apolɩ la Abarnabasɩ mõolɛ kõ-yẽlga Dɛrbɩ mɛ, tɩ nẽrba zozo'e lebge Azezi karẽnbiisi, dee tɩ ba yãŋa lebe Listri, la Ikonim, la Antɩyɔsɩ n boe Pisidi so'olʋm. 
ACT.14.22	La ba daan tɔgɛ pa'alɛ karẽnbiisi la mɛ, bɔ ba bʋraanɛ yetɩ, ba mõrgɛ bɔna Azezi sɩra la pʋam da basɛ. Dee yele ba yetɩ: «Tɩ wʋn yẽ la nãmsgɔ zozo'e dee kẽ Nawẽnnɛ so'olʋm pʋam.» 
ACT.14.23	La tẽn-sɛba wuu tɩ ba sẽŋɛ la, ba looge la kẽma Azezi nẽrba la pʋam, lʋ nõorɛ pʋ'ʋsɛ Nawẽnnɛ, dee dɩkɛ ba basɛ Zuudãana tɩ ba bɔ sɩra la nu'usum. 
ACT.14.24	La ban doose Pisidi la, ba paagɛ Pãnfili so'olʋm.
ACT.14.25	La ba mõolɛ Nawẽnnɛ yetɔga Pɛrzɩ mɛ, dee sẽŋɛ Atali. 
ACT.14.26	La ba kẽ la õorŋɔ bilam sẽŋɛ Antɩyɔsɩ, tẽn-sɛka tɩ ba daan dɩkɛ ba ẽŋɛ Nawẽnnɛ nu'usum tɩ a sõŋɛ ba tɩ ba tõm tõon-sɛka tɩ ba tõm ba'asɛ wã. 
ACT.14.27	La ban paagɛ la, ba botɩ Azezi nẽrba la lagsɛ mɛ, tɩ ba tɔgɛ pa'alɛ ba Nawẽnnɛ n tõm la bãma se'em, la a yo'oge sore mɛ bɔ bu-zãŋsɩ tɩ ba tãna wʋn bɔ ẽ sɩra. 
ACT.14.28	La ba boe la karẽnbiisi la lɛ bilam yuuge mɛ.
ACT.15.1	Nẽrba basɛba n ze'ele Zude wa'am Antɩyɔsɩ wa zãsna Azezi karẽnbiisi la yetɩ: «Ya sãn ka wãta ya budimto wʋ Amoyisi lɔɔ la n zãsnɩ se'em na, ya kãn tã'agɛ yẽ fãarɛ.» 
ACT.15.2	Tɩ Apolɩ la Abarnabasɩ daan ka sakɛ ban yele se'em na, daan tĩi wẽ'era nõke'ene la ba. Tɩ karẽnbiisi la kʋ nõ-yẽnnɛ yetɩ, Apolɩ la Abarnabasɩ, la bãma nẽrba basɛba sẽŋɛ Tõntõnɩba la, la kẽma n boe Zerizalɛm na zẽ'am nõke'ene ẽŋa yelle.
ACT.15.3	La Azezi nẽrba la n tõm ba yetɩ ba sẽŋɛ la, ba doose la Fenisi la Samaari tẽnsʋm tɔgɛ pa'alɛ bu-zãŋsɩ n teege yɛm sakɛ Nawẽnnɛ se'em. Bɛla botɩ Fenisi la Samaari tẽnsɩ karẽnbiisi la sũure ẽŋɛ yẽlʋm mɛ zozo'e. 
ACT.15.4	La ban paagɛ Zerizalɛm na, Azezi Tõntõnɩba la, la Azezi nẽrba, la ba kẽma la wuu to'oge ba mɛ sõŋa sõŋa. Tɩ ba tɔgɛ pa'alɛ Nawẽnnɛ n ẽŋɛ se'em wuu la bãma. 
ACT.15.5	Tɩ Farisi nẽrba basɛba n bɔ Azezi sɩra la isge yetɩ: «Dẽnɩ tɩ ba wãta bu-zãŋsɩ la, dee zãsʋm ba tɩ ba sakɛ Amoyisi lɔɔ la wuu.»
ACT.15.6	Tɩ Tõntõnɩba la, la kẽma la lagsɛ tɩ ba bɩsɛ ba wʋn ẽŋɛ yelle la se'em. 
ACT.15.7	La ban wẽ'erɩ nõke'ene zɔ'ɔra la, tɩ Apɩyɛɛrɩ isge yele ba yetɩ: «M sɔbiisi, yãma mi mɛ tɩ Nawẽnnɛ looge la mam kʋrʋm kʋrʋm yãma pʋam, tɩ m tɔgɛ a kõ-yẽlga la bɔ bu-zãŋsɩ tɩ ba sakɛ. 
ACT.15.8	La Nawẽnnɛ n mi nẽrsaala pʋtẽ'era la, bɔ ba a Sɩa mɛ, wʋ ẽŋa n daan bɔ tõma se'em na, pa'alɛ tɩ ẽŋa fãagɛ ba mɛ. 
ACT.15.9	La a ka welge tõma la bãma. La ban bɔ Azezi sɩra la ĩyã tɩ a yese be'em ba sũure pʋam basɛ. 
ACT.15.10	Bɛla, bẽm tɩ ya makra Nawẽnnɛ bɔɔra tɩ ya zelge karẽnbiisi la zeero tɩ tõma yaabdõma, la tõma ka yãŋɛ tʋ? 
ACT.15.11	La ka ãn sõŋa, tõma mi tɩ la de la Zuudãana Azezi yel-sõnnɛ na ĩyã tɩ tõma yẽ fãarɛ, wʋ bãma n mẽ yẽ fãarɛ se'em na.»
ACT.15.12	Tɩ nẽr-kʋʋŋɔ la wuu ãna sĩm sɛlsra Abarnabasɩ la Apolɩ n tɔgrɩ pa'ala tõon-yãlma, la yel-kɩrsɩ sɛba tɩ Nawẽnnɛ ẽŋɛ la bãma bu-zãŋsɩ tẽŋasʋka la.
ACT.15.13	La ban tɔgɛ kɩ'ɩlɩm na, tɩ Azakɩ yetɩ: «M sɔbiisi, selse-ya. 
ACT.15.14	Asimõ-pɩyɛɛrɩ tɔgɛ pa'alɛ la Nawẽnnɛ n dẽŋɛ bɩsɛ bu-zãŋsɩ yelle se'em, looge ba nẽrba basɛba tɩ ba dɛna a mẽŋa nẽrba. 
ACT.15.15	La bõn-bãma masɛ wʋ Nawẽnnɛ nõtɔ'ɔsrɩba n yele se'em na. Ba yʋʋn gʋlsɛ tɩ Nawẽnnɛ yetɩ:
ACT.15.16	‹Bɛla poorʋm, mam wʋn leme wa'am,
ACT.15.16	wa le mẽ naba Adavidi deego la n lui la mɛ.
ACT.15.16	Mam wʋn le malgɛ ẽ mɛ,
ACT.15.16	mẽ a daboogo la zuo.
ACT.15.17	Bɛla tɩ nẽr-sɛba n weege la wuu,
ACT.15.17	la bu-zãŋsɩ wuu tɩ mam looge tɩ ba dɛna mam nẽrba la,
ACT.15.17	wʋn ɛ mam n de ba Zuudãana.›
ACT.15.18	Zuudãana Nawẽnnɛ n yele se'em n wãna,
ACT.15.18	ẽŋa n ẽŋɛ bõn-bãma tɩ ba põn mina halɩ kʋrʋm kʋrʋm.»
ACT.15.19	Tɩ Azakɩ ken yetɩ: «Bɛla tɩ mam tẽ'esɛ tɩ tɩ da nãmsɛ sɛba n dagɩ Zifdõma dee teege yɛm dɔla Nawẽnnɛ na. 
ACT.15.20	Tɩ gʋlsɛ gõŋɔ bɔ ba yetɩ, ba da di di-sɛba tɩ ba kãabɛ bɔ baga la, tɩ ba wʋn dẽgɛ ba, ba da tõnna yalsɩ tõoma, ba da di sɛla tɩ ba tẽgɛ kʋ, la ba da di zɩɩm. 
ACT.15.21	Se'ere n soe la, halɩ kʋrʋm kʋrʋm ba karẽŋrɩ Amoyisi gõnnɔ Zifdõma wẽndeto la pʋam ba vo'osgo dabsa wuu mɛ, dee mõola ba tẽnsɩ la wuu pʋam.»
ACT.15.22	Bɛla tɩ Tõntõnɩba la, la kẽma, la Azezi nẽrba la wuu tẽ'esɛ yetɩ, la ãn sõŋa tɩ ba looge nẽrba bãma pʋam tõm ba tɩ ba doose la Apolɩ la Abarnabasɩ sẽŋɛ Antɩyɔsɩ. Tɩ ba looge Azudi sɛka yʋ'ʋrɛ n ken dɛna Abarsabasɩ la, la Asɩlaasɩ. Bãma tɩ ba daan nannɩ. 
ACT.15.23	La ba daan gʋlsɛ la gõŋɔ bɔ ba yetɩ:
ACT.15.23	«Tõma n de Azezi Tõntõnɩba, la Azezi nẽrba la kẽma n pʋ'ʋsrɩ yãma bu-zãŋsɩ n de tɩ sɔbiisi n boe Antɩyɔsɩ, la Siiri, la Silisi so'olʋm.
ACT.15.24	Tõma wõm tɩ tõma nẽrba basɛba n wa'am wa dãana yãma la yetɔga botɩ yãma yɛm yɔɔra, tõma ka bɔ ba nõorɛ. 
ACT.15.25	Bɛla ĩyã tɩ tõma lagsɛ taaba kʋ nõorɛ ayɩla, tẽ'esɛ tɩ la ãn sõŋa tɩ tõma looge nẽrba basɛba tõm ba tɩ ba doose la tɩ sɩr-nõŋrɩsɩ Abarnabasɩ la Apolɩ wa'am yãma zẽ'am. 
ACT.15.26	Bãma n põsɛ ba yõorɛ tõma Zuudãana Azezi-krisi tõoma la ĩyã. 
ACT.15.27	Bɛla tɩ tõma tõm Azudi la Asɩlaasɩ tɩ ba wa'am wa tɔgɛ bõn-bãma pa'alɛ ya. 
ACT.15.28	Nawẽnnɛ Sɩa, la tõma tẽ'esɛ mɛ tɩ la ãn sõŋa tɩ tɩ da zelge ya zeero basɛba pa'asɛ, sãn dagna yel-sɛba n de kãŋkãŋɛ wã. 
ACT.15.29	La de la ya da di di-sɛba tɩ ba dɩkɛ kãabɛ bɔ baga, ya da di zɩɩm, la ya da di sɛla tɩ ba tẽgɛ kʋ, la ya da tõnna yalsɩ tõoma. Ya sãn guuse ya mẽŋa ka ẽŋɛ bõn-bãna, ya ẽŋɛ sõŋa. Nawẽnnɛ wʋn bɔ ya ĩmã'asʋm.»
ACT.15.30	Ba daan keese sɛba tɩ ba tõm na mɛ, tɩ ba sẽŋɛ Antɩyɔsɩ. La ban paagɛ bilam na, ba lagsɛ Azezi nẽr-kʋʋŋɔ la mɛ, dɩkɛ gõŋɔ la bɔ ba. 
ACT.15.31	La ban daan karẽŋɛ gõŋɔ la, la bɔ ba bʋraanɛ mɛ, botɩ ba sũure ẽŋɛ yẽlʋm zozo'e. 
ACT.15.32	Tɩ Azudi la Asɩlaasɩ n daan de Nawẽnnɛ nõtɔ'ɔsrɩba la tɔgɛ zozo'e keŋe ba sɔbiisi la sũure, pa'asɛ ba pãŋa. 
ACT.15.33	La ba daan yuuge mĩ na fẽe, dee tɩ ba sɔbiisi la basɛ ba tɩ ba lebe sɛba n tõm ba la zẽ'am la sũ-mã'asʋm. [ 
ACT.15.34	Tɩ Asɩlaasɩ daan looge yɛm weege bilam.]
ACT.15.35	La Apolɩ la Abarnabasɩ daan weege la Antɩyɔsɩ bilam, tɩ bãma la nẽrba basɛba zozo'e zãsna nẽrba Zuudãana Nawẽnnɛ yetɔga dee mõola a kõ-yẽlga la.
ACT.15.36	La daarɛ ayɩla tɩ Apolɩ yele Abarnabasɩ yetɩ: «Tɩ lebe ka kaagɛ tɩ sɔbiisi la n boe tẽn-sɛba wuu tɩ tɩ daan mõolɛ Zuudãana yetɔga bɔ ba la, bɩsɛ ba ãn se'em.» 
ACT.15.37	Tɩ Abarnabasɩ daan bɔɔra tɩ Azã sɛka yʋ'ʋrɛ n ken dɛna Amarkɩ la po doose ba sẽŋɛ. 
ACT.15.38	La Apolɩ daan tẽ'esɛ tɩ la ka ãn sõŋa tɩ a doose bãma, se'ere n soe la, a daan basɛ ba mɛ Pãnfili, ka le doose la ba tõm. 
ACT.15.39	Tɩ ba daan wẽ nõke'ene welge taaba. Tɩ Abarnabasɩ daan botɩ Amarkɩ doose ẽ, tɩ ba kẽ õorŋɔ sẽŋɛ Sipri. 
ACT.15.40	La Apolɩ daan looge la Asɩlaasɩ tɩ a doose ẽ. Tɩ Azezi karẽnbiisi la dɩkɛ ba ẽŋɛ Nawẽnnɛ nu'usum tɩ a ẽŋɛ ba yel-sõnnɛ. 
ACT.15.41	Tɩ ba yãŋa sẽŋɛ Siiri la Silisi tẽnsʋm ka pa'asɛ Azezi nẽr-kʋʋŋɔ la pãŋa.
ACT.16.1	La Apolɩ dõma sẽŋɛ ka paagɛ la Dɛrbɩ la Listri tẽnsʋm. Tɩ Azezi karẽnbia daan bɔna mĩ tɩ a yʋ'ʋrɛ dɛna Atimõtɩ, a ma de la Zifu n sakɛ bɔ Azezi sɩra. Dee tɩ a sɔ dɛna Grɛkɩ. 
ACT.16.2	Tɩ Azezi karẽnbiisi n boe Listri la Ikonim tẽnsʋm na daan tɔgra a yelle sõŋa. 
ACT.16.3	Tɩ Apolɩ bɔɔra tɩ a dɔla la ba lɛ tõnna, daan wã ẽ Zifdõma sɛba n boe tẽn-bãma la ĩyã, se'ere n soe la, ba wuu daan mi tɩ a sɔ de la Grɛkɩ. 
ACT.16.4	La ba daan dolɩ la tẽnsɩ pʋam bɩsra Azezi nẽr-kʋʋŋɔ la, dee tɔgra pa'ala ba Azezi Tõntõnɩba la, la kẽma la n boe Zerizalɛm na n looge yɛm se'em, dee yɛta ba tɩ ba sakɛ bõn-sɛba tɩ ba looge la. 
ACT.16.5	Bɛla tɩ Azezi nẽr-kʋʋŋɔ la daan yẽ pãŋa Nawẽnnɛ doosgo la pʋam, tɩ ba kãllɛ pa'asra daarɛ woo.
ACT.16.6	Tɩ Apolɩ dõma daan bɔɔra tɩ ba sẽŋɛ Azi tẽnsʋm ka mõolɛ Nawẽnnɛ yetɔga, tɩ Nawẽnnɛ Sɩa gu ba, tɩ ba doose Frizi la Galatɩ so'olʋm. 
ACT.16.7	La ban sẽŋɛ ka lɛm Mizi so'olʋm na, ba boorɩ tɩ ba sẽŋɛ la Bitini, tɩ Azezi Sɩa la ka bɔ ba sore. 
ACT.16.8	Tɩ ba doose Mizi tole sẽŋɛ Trʋasɩ. 
ACT.16.9	La yʋ'ʋŋɔ tɩ Apolɩ bɩsɛ yẽ Masedʋanɩ nẽra wʋ zãasŋɔ la, tɩ bʋraa la zɛ a zẽ'am bɛlna ẽ yetɩ: «Wa'am Masedʋanɩ wa sõŋɛ tɔ.» 
ACT.16.10	La Apolɩ n daan yẽ bɛla la, tõma mãasʋm mɛ tɔtɔ tɩ tɩ sẽŋɛ Masedʋanɩ, bẽm ĩyã, tõma tẽ'esɛ bãŋɛ mɛ tɩ la de la Nawẽnnɛ n wi tõma yetɩ, tɩ sẽŋɛ ka mõolɛ kõ-yẽlga la bɔ ba.
ACT.16.11	Tɩ tõma kẽ õorŋɔ bilam kɔ'ɔn sẽŋɛ Samotrasɩ. Tɩ beere wiige, tɩ tõma paagɛ Neapolisi. 
ACT.16.12	La tõma yãŋa ze'ele la bilam sẽŋɛ Filipi n de Masedʋanɩ tẽn-kãra la tẽŋa ayɩla. Filipi tẽŋa de la Rom dõma n soe ẽ. Tõma ẽŋɛ bilam na dabsa faa. 
ACT.16.13	Tɩ vo'osgo daarɛ tɩ tõma yese tẽŋa la pʋam sẽŋɛ kʋlaa nõorʋm, tõma tẽ'esɛ mɛ tɩ zẽ'e-ẽŋa de la Zifdõma pʋ'ʋsgɔ zẽ'a. Tɩ tõma zĩ'ire bilam tɔgra bɔ'ɔra pɔgsɩ n lagsɛ. 
ACT.16.14	La pɔka ayɩla n daan boe mĩ pʋ'ʋsra Nawẽnnɛ, tɩ a yʋ'ʋrɛ dɛna Alidi, a ze'ele la Tiyatiiri. A daan koosrɩ la fu-sõma n de gomusga. Tɩ a sɛlsra tõma yetɔga la, tɩ Zuudãana botɩ a bãŋɛ Apolɩ yetɔga la võorɛ dee sakɛ. 
ACT.16.15	Tɩ tõma daan mise ẽŋa la a yir-dõma ko'om pʋam. Tɩ a sose tõma yetɩ: «Ya sãn sakɛ tɩ mam sɩrɩ bɔ Zuudãana sɩra mɛ, ya wa'am kẽ'era mam yire.» La a pẽrgɛ tõma mɛ, tɩ tõma sakɛ.
ACT.16.16	Tɩ daarɛ ayɩla tɩ tõma wɛ pʋ'ʋsgɔ zẽ'am, tɩ pugla n de yamŋa tɩ kʋlkã'arga dolɩ ẽ daan tʋ'ʋsɛ tõma. Kʋlkã'arga la daan botɩ a yẽta la yel-sɛba n boe nẽŋam sẽnna tɔgra bɔ'ɔra nẽrba, la sɛba n soe ẽ na daan yẽtɩ ligri zozo'e mɛ a zẽ'am. 
ACT.16.17	Tɩ a dɔla Apolɩ la tõma tĩi tɔgra yetɩ: «Nẽr-bãna wã de la Nawẽnnɛ n gãnnɩ sɛla wuu la tõntõnɩba, ba mõolɩ la fãarɛ sore pa'ala ya.» 
ACT.16.18	La a ẽŋɛ bɛla la dabsa faa. Tɩ Apolɩ sũure sã'am la ẽ, tɩ a wẽrgɛ yele kʋlkã'arga la yetɩ: «Mam yetɩ fʋ la Azezi-krisi yʋ'ʋrɛ, tɩ fʋ yese dee basɛ pugla wã.» Tɩ kʋlkã'arga la yese bilam zẽ'am dee basɛ ẽ.
ACT.16.19	Tɩ sɛba n soe ẽ na n bãŋɛ tɩ bãma kãn le yẽ ligri a zẽ'am na, tɩ ba yõkɛ Apolɩ la Asɩlaasɩ ve'ege ba kẽ da'am ka sãm ba tẽŋa la nẽŋadõma zẽ'am. 
ACT.16.20	Tɩ ba tarɩ ba paagɛ sɛba n diti sarɩya la zẽ'am ka yetɩ: «Nẽr-bãna wã de la Zifdõma, bãma n dãmnɩ tɩ tẽŋa wã. 
ACT.16.21	Ba pa'alɩ la bõn-sɛba n sisri, tɩ tõma n de Rom nẽrba kãn sakɛ ẽŋɛ.» 
ACT.16.22	Tɩ nẽr-kʋʋŋɔ la lagɩm zɛbra Apolɩ la Asɩlaasɩ, tɩ sɛba n diti sarɩya la botɩ ba vɛ ba futo la yɛɛsɛ, dee bɔ nõorɛ yetɩ, ba wẽ ba la ka'asa. 
ACT.16.23	Tɩ ba wẽ ba zozo'e dee kẽ'esɛ ba yʋ'a deem, dee yele gu'ura la tɩ a gu'ura ba sõŋa. 
ACT.16.24	Ban yele bɛla la, tɩ a kẽ'esɛ ba yʋ'a de-sɛka n boe pʋam pʋam na, lʋ ba nãma lablɛ la dɔɔgɔ.
ACT.16.25	Tɩ sõnsʋa tɩ Apolɩ la Asɩlaasɩ pʋ'ʋsra dee yõona yõoma pẽgra Nawẽnnɛ, tɩ sɛba n po bɔna yʋ'a deem na sɛlsra. 
ACT.16.26	Tɩ tẽŋa darɛ mĩim zozo'e, tɩ yʋ'a deego la mĩim la a ẽbrɛ waa wuu, tɩ kʋlɩnsɩ la wuu yo'ose, tɩ bãnsɩ la wuu ba'asɛ. 
ACT.16.27	Tɩ yʋ'a deego gu'ura la nẽegɛ isge yẽ tɩ kʋlɩnsɩ la yo'ose mɛ, tɩ a tẽ'esɛ tɩ ba yese mɛ, tɩ a fooge sʋ'a tɩ a kʋ a mẽŋa. 
ACT.16.28	Tɩ Apolɩ tɔgɛ ke'enke'em yetɩ: «Da kãn ẽŋɛ fʋ mẽŋa sɛla, tõma wuu boe la kalam.» 
ACT.16.29	Tɩ yʋ'a deego gu'ura la wi yetɩ, ba tarɩ bugum wa'am. Dee ẽŋɛ tɔtɔ kẽ deego la pʋam ka lui Apolɩ la Asɩlaasɩ nẽŋam gõgra la dabeem, 
ACT.16.30	isge tarɩ ba yese, soke ba yetɩ: «Bʋraasɩ, mam wʋn ẽŋɛ la wãne yẽ fãarɛ?» 
ACT.16.31	Tɩ ba lerge ẽ yetɩ: «Bɔ Zuudãana Azezi sɩra, tɩ fõn na fʋ yir-dõma wuu wʋn yẽ fãarɛ.» 
ACT.16.32	Tɩ ba tɔgɛ Zuudãana yetɔga bɔ ẽŋa la sɛba wuu n boe a yire la. 
ACT.16.33	La wakat-ẽŋa mẽŋa tɩ a tarɩ ba ka pɛ ba nõtɔ la. La bilam zẽ'am tɩ ba mise ẽŋa la a yir-dõma wuu ko'om pʋam la Azezi yʋ'ʋrɛ. 
ACT.16.34	Tɩ a tarɩ Apolɩ la Asɩlaasɩ sẽŋɛ a yire ka bɔ ba dia. Tɩ ẽŋa la a yir-dõma la wuu sũure daan ãna yẽlʋm zozo'e, ban bɔ Nawẽnnɛ sɩra la ĩyã.
ACT.16.35	La beere n wiige, tɩ sɛba n diti sarɩya la tõm ba tõntõnɩba yetɩ, ba sẽŋɛ ka yele sɛka n gu'uri yʋ'a deego la yetɩ, a basɛ bʋraasɩ la. 
ACT.16.36	Tɩ yʋ'a deego gu'ura la tɔgɛ bɔ Apolɩ yetɩ: «Sarɩyaditba la bɔ nõorɛ yetɩ, m basɛ tɩ ya yese. Bɛla yese-ya fõrgɛ la sũ-mã'asʋm.» 
ACT.16.37	Tɩ Apolɩ yele tõntõnɩba la yetɩ: «Tõma n de Rom tẽŋa nu'ugo nẽrba, tɩ ba ka di tõma sarɩya dee wẽ tõma, kẽ'esɛ tõma yʋ'a deem, yãŋa yetɩ ba li'ise basɛ tõma? Ayɛɩ, ba mẽŋa wa'am wa yese to.» 
ACT.16.38	Tɩ tõntõnɩba la sẽŋɛ ka yele sarɩyaditba la bɛla. Tɩ dabeem kẽ ba, ban wõm tɩ Apolɩ la Asɩlaasɩ de la Rom tẽŋa nu'ugo nẽrba la ĩyã. 
ACT.16.39	Tɩ ba mẽŋa wa'am wa belem ba, botɩ ba yese, dee sose ba yetɩ, ba fõrgɛ dee basɛ ba tẽŋa. 
ACT.16.40	La ba yese yʋ'a deem na sẽŋɛ la Alidi yire ka tɔgɛ bɔ Azezi karẽnbiisi la bʋraanɛ dee fõrgɛ.
ACT.17.1	Apolɩ la Asɩlaasɩ doose la Amfipoli, la Apoloni tẽnsʋm tole sẽŋɛ Tesaloniki, zẽ'e-ẽŋa Zifdõma wẽndeego n daan boe mĩ. 
ACT.17.2	Tɩ Apolɩ daan kẽ mĩ wʋ ẽ ẽn ɩta se'em na, tɔgɛ bõn-sɛba n boe Nawẽnnɛ gõŋɔ pʋam na pa'alɛ ba vo'osgo dabsa atã. 
ACT.17.3	A tɔgɛ pa'ala ba yetɩ, la masɛ mɛ tɩ Krisi nãmsɛ ki dee vo'oge. Dee yetɩ: «Azezi tɩ mam mõolɩ a yelle bɔ'ɔra ya wã de la Krisi la.» 
ACT.17.4	Tɩ ba nẽrba basɛba, la Grɛkɩdõma nẽrba zozo'e n pʋ'ʋsrɩ Nawẽnnɛ, la pɔgsɩ zozo'e n de nẽrzuto daan sakɛ po dɔla Apolɩ la Asɩlaasɩ.
ACT.17.5	Tɩ Zifdõma daan ẽŋɛ sũure, sẽŋɛ da'am ka ɛ nẽrba n ka tarɩ võorɛ lagsɛ tɩ ba dãm tẽŋa la. Tɩ ba sẽŋɛ Azasõ yire ka ɛɛra Apolɩ la Asɩlaasɩ tɩ ba tarɩ ba sẽŋɛ tẽŋa la nẽrba zẽ'am. 
ACT.17.6	La ba sẽŋɛ ka ɛ ka yẽ ba, yõkɛ Azasõ la Azezi karẽnbiisi basɛba sẽŋɛ tẽŋa la kɛ'ɛndõma zẽ'am ka tĩi tɔgɛ yetɩ: «Nẽr-bãna wã eerɩ dãmna la dũnia wuu. La ban wãna n wa'am kalam, 
ACT.17.7	tɩ Azasõ to'oge ba. Nẽr-bãna wã wuu sɩ'ɩsrɩ la Rom na-keko nõorɛ yetɩ, naba ayẽma n boe tɩ a yʋ'ʋrɛ dɛna Azezi.» 
ACT.17.8	La kɛ'ɛndõma la, la nẽr-kʋʋŋɔ la n wõm bɛla la, ba sũure isge mɛ. 
ACT.17.9	Tɩ ba botɩ Azasõ la sɛba n dolɩ ẽ na bĩŋe ligri, dee tɩ ba basɛ ba.
ACT.17.10	La wẽnnɛ n daan sobe, tɩ Azezi karẽnbiisi la botɩ Apolɩ la Asɩlaasɩ sẽŋɛ Beere. La ban paagɛ la, ba sẽŋɛ mɛ ka kẽ Zifdõma wẽndeem. 
ACT.17.11	La bãma tarɩ pʋtẽ'e-sõnnɛ mɛ gãnna Zifdõma sɛba n boe Tesaloniki la, sakɛ to'oge Nawẽnnɛ yetɔga la ba sũure wuu, dee daan karẽŋra Nawẽnnɛ gõŋɔ la daarɛ woo tɩ ba bɩsɛ Apolɩ n yele se'em na de la sɩra bɩɩ la dagɩ sɩra. 
ACT.17.12	La ba nẽrba zozo'e, la Grɛkɩdõma pɔgsɩ n de yʋ'ʋrɛ dõma, la bʋraasɩ zozo'e sakɛ bɔ Azezi sɩra mɛ.
ACT.17.13	Tɩ Zifdõma sɛba n boe Tesaloniki la wõm tɩ Apolɩ mõolɩ Nawẽnnɛ yetɔga Beere, tɩ ba sẽŋɛ mĩ ka dãm nẽrba la, sa'asɛ ba la Apolɩ la Asɩlaasɩ. 
ACT.17.14	Tɩ karẽnbiisi la ẽŋɛ tɔtɔ botɩ nẽrba basɛba kɔlgɛ Apolɩ sẽŋɛ ko-kãtɛ la nõorʋm. Dee tɩ Asɩlaasɩ la Atimõtɩ weege Beere. 
ACT.17.15	La sɛba n kɔlgɛ Apolɩ la tarɩ ẽ paagɛ la Atɛnɩ, tɩ Apolɩ soolʋm ba yetɩ, ba sãn paagɛ, ba yele Asɩlaasɩ la Atimõtɩ yetɩ, ba wa'am tɔtɔ.
ACT.17.16	La Apolɩ daan boe la Atɛnɩ gu'ura Asɩlaasɩ la Atimõtɩ. La a daan yẽ la baga n boe tẽŋa la pʋam zozo'e, tɩ a sũure sã'am. 
ACT.17.17	Tɩ a sẽŋɛ Zifdõma wẽndeem ka tɔgra la Zifdõma, la sɛba n dagɩ Zifdõma dee pʋ'ʋsra Nawẽnnɛ, dee tɔgra daarɛ woo la nẽrba n boe da'am. 
ACT.17.18	Tɩ bãŋrɩba daan bɔna mĩ tɔgra la Apolɩ, basɛba dolɩ la A'epikiri zãsŋɔ, dee tɩ basɛba dɔla Astoyisi zãsŋɔ. Tɩ nẽrba basɛba soke yetɩ: «Yetɔg-tɔgsa wã boorɩ tɩ a yetɩ bẽm?» Tɩ basɛba yetɩ: «La ãn wʋ a mõolɩ la wẽn-paalsɩ yelle la.» Se'ere n soe la, Apolɩ mõolɩ la Azezi kõ-yẽlga, la kũm vo'ore yelle. 
ACT.17.19	Tɩ ba tarɩ ẽ sẽŋɛ Arewopaazɩ zẽ'am ka yetɩ: «Tõma boorɩ la tɩ bãŋɛ zãsŋɔ paalga sɛka tɩ fõn tɔgrɩ la võorɛ. 
ACT.17.20	Fõn tɔgɛ yel-sɛba tɩ tõma wõm wã de la yel-sãasɩ bɔ tõma, bɛla tɩ tõma bɔɔra tɩ bãŋɛ a võorɛ.» 
ACT.17.21	Wakatɛ wuu Atɛnɩ dõma, la nẽr-sɛba n kẽ'erɩ bilam na, tɔgrɩ la yel-paala dee sɛlsra yel-paala.
ACT.17.22	Tɩ Apolɩ isge ze'ele Arewopaazɩ la tẽŋasʋka yetɩ: «Atɛnɩ tẽŋa nẽrba, mam yẽ tɩ ya de la nẽrba n nã'asrɩ baga zozo'e sɛla woo pʋam. 
ACT.17.23	Mam n gilge ya tẽŋa wã pʋam na, mam yẽ bõn-sɛba tɩ ya ẽŋɛ nã'asra mɛ, la mam yẽ la kãabgɔ bĩmbĩnne zuo tɩ la gʋlsɛ yetɩ: ‹Wẽn-sɛka tɩ tõma ka mi.› Wẽn-sɛka tɩ yãma nã'asrɩ dee ka mina ẽ na, tɩ mam mõolɩ bɔ'ɔra ya. 
ACT.17.24	Nawẽnnɛ ẽŋa n nãam dũnia la sɛla wuu n boe ba pʋam, ẽŋa n soe saazuum la tẽŋa. A ka kẽ'erɩ deego tɩ nẽrsaalba mẽ pʋam. 
ACT.17.25	Sɛla ka pɔ'ɔgɛ ẽ tɩ a bɔɔra tɩ nẽrsaalba tõm bɔ ẽ. Ẽŋa n bɔ'ɔrɩ sɛla woo yõvore, la vo'osʋm, la sɛla woo. 
ACT.17.26	A nãam la nẽra ayɩla botɩ nẽrba buuri wuu n boe dũnia zuo ze'ele la ẽŋa zẽ'am. Ẽŋa n makɛ wakat-sɛba la zẽ'e-sɛba tɩ ba wʋn bɔna. 
ACT.17.27	A ẽŋɛ bɛla tɩ ba ɛ ẽ mɛ, ba sãn ɛɛra babla, tã tɩ ba wʋn yẽ ẽ. La a ka zãagɛ la tɩ nẽra baa ayɩla. 
ACT.17.28	Ẽŋa n botɩ tɩ bɔna, sẽnna dee tara vɔm, wʋ yãma Atɛnɩ so'olʋm nẽrba basɛba n daan yetɩ:
ACT.17.28	‹Tõma mẽ de la a kɔma.›
ACT.17.29	Tõma n de a kɔma la, tɩ da tẽ'esɛ tɩ Nawẽnnɛ wõn na bõn-nãanɩsɩ tɩ nẽrsaalba dɩkɛ sãlma bɩɩ zũuro bɩɩ kuga tẽ'esɛ mãalɛ la nu'usi. 
ACT.17.30	Nawẽnnɛ ka geele wakat-sɛka tɩ tõma daan ka mi la. La lɛɛlɛ wã, a bɔ nõorɛ zẽ'a woo yetɩ, nẽrba wuu teege yɛm basɛ tõon-be'ero. 
ACT.17.31	Se'ere n soe la, a looge la daarɛ tɩ a di dũnia nẽrba sarɩya, a dẽŋɛ looge la nẽra, ẽŋa n wʋn di nẽrba la wuu sarɩya la sɩra. A vo'oge nẽr-ẽŋa pa'alɛ tɩ la de la sɩra.»
ACT.17.32	Ban wõm tɩ Apolɩ tɔgrɩ kũm vo'ore yelle la, tɩ sɛba la'ara ẽ, dee tɩ basɛba yetɩ: «Tõma wʋn le selse fʋ yetɔg-bãna la da-se'ere.» 
ACT.17.33	Tɩ Apolɩ ze'ele ba zẽ'am fõrgɛ. 
ACT.17.34	La nẽrba basɛba daan doose ẽ mɛ bɔ Azezi sɩra. Nẽr-sɛba n daan bɔ sɩra la de la Adenisi, ẽŋa de la Arewopaazɩ sarɩyaditba nẽra ayɩla, la pɔka ayɩla yʋ'ʋrɛ n de Adamarisi, la nẽrba basɛba.
ACT.18.1	Bɛla poorʋm, Apolɩ isge Atɛnɩ sẽŋɛ la Korẽntɩ. 
ACT.18.2	Ẽn paagɛ bilam na, a yẽ la Zifdõma bʋraa yʋ'ʋrɛ n de Akila tɩ ba dɔgɛ ẽ Põ, tɩ ẽŋa la a pɔga Aprisili ze'ele Rom n boe Itali so'olʋm sẽŋɛ paam, se'ere n soe la, na-keko Akloorɩ n bɔ nõorɛ tɩ Zifdõma wuu n boe Rom tẽŋam fõrgɛ. Tɩ Apolɩ sẽŋɛ ba zẽ'am. 
ACT.18.3	La bãma la Apolɩ tõoma daan de la bʋyɩla, ba pɛ'ɛrɩ la futo tɩ ba da'ara tĩ'ira fuu-deto, bɛla ĩyã tɩ Apolɩ kẽ'era bilam, tɩ ba lagɩm tõnna. 
ACT.18.4	La Zifdõma vo'osgo daarɛ woo Apolɩ sẽnnɩ ba wẽndeem mɛ tɔgra Nawẽnnɛ yetɔga bɔ'ɔra ba, mõrgra tɩ a botɩ Zifdõma, la Grɛkɩdõma sakɛ Nawẽnnɛ yetɔga la.
ACT.18.5	La Asɩlaasɩ la Atimõtɩ n daan ze'ele Masedʋanɩ paagɛ la, Apolɩ daan basɛ a tõoma la mɛ, dee mõola Nawẽnnɛ yetɔga la pa'ala Zifdõma tɩ Azezi n de Krisi tɩ Nawẽnnɛ tõm. 
ACT.18.6	Tɩ ba sɩ'ɩsɛ dee tɔgra ẽ tɔg-be'ero. Tɩ a pĩsũm a futo pa'alɛ tɩ ba ka ẽŋɛ sõŋa, dee yele ba yetɩ: «Ya sãn yẽ nãmsgɔ, ya yelle boe la ya mẽŋa zuo, la dagɩ mam yelle. La zĩna tɛka mam wʋn sẽŋɛ la sɛba n dagɩ Zifdõma la zẽ'am.» 
ACT.18.7	Apolɩ daan yele bɛla, dee yese mɛ, sẽŋɛ ka kẽ'era nẽra ayɩla yʋ'ʋrɛ n de Atitiyusi-zustusi yire. A de la bu-zãŋka dee pʋ'ʋsra Nawẽnnɛ, tɩ a yire lɛm Zifdõma wẽndeego la. 
ACT.18.8	La Akrispusi n de wẽndeego la nẽŋadãana, la a yir-dõma wuu daan bɔ Zuudãana Azezi sɩra mɛ. La Korẽntɩ nẽrba zozo'e n daan selsrɩ kõ-yẽlga la, mẽ bɔ sɩra mɛ, tɩ ba mise ba ko'om pʋam.
ACT.18.9	Tɩ daarɛ ayɩla yʋ'ʋŋɔ, tɩ Apolɩ yẽ wʋ zãasŋɔ la, tɩ Zuudãana yele ẽ yetɩ: «Da zoe dabeem sĩna, ken tɔgra, 
ACT.18.10	tɩ mam boe la fʋ mɛ, nẽra nẽra kãn tã'agɛ ẽŋɛ fʋ be'em. Se'ere n soe la, tẽŋa wã pʋam nẽrba zozo'e de la mam nẽrba.» 
ACT.18.11	Apolɩ zĩ'ire bilam na yʋʋnɛ la wõr-sɩyoobɩ zãsna nẽrba Nawẽnnɛ yetɔga.
ACT.18.12	La wakat-sɛka tɩ Agaliyõ daan de Akayi so'olʋm gɔmna la, Zifdõma daan isge naagɛ la taaba dõrɛ Apolɩ tarɩ ẽ sẽŋɛ sarɩyadia zẽ'am, 
ACT.18.13	ka yetɩ: «Ẽna wã n mõrgrɩ nẽrba tɩ ba pʋ'ʋsɛ Nawẽnnɛ se'em na sɩ'ɩsrɩ la tõma lɔɔ.» 
ACT.18.14	Tɩ Apolɩ daan bɔna mĩ tɩ a tɔgɛ, tɩ Agaliyõ yele Zifdõma la yetɩ: «La sãn de nɩ na sɛla n ka masɛ bɩɩ tõon-be'ero tɩ a ẽŋɛ, mam wʋn mõrgɛ selse yãma Zifdõma. 
ACT.18.15	La, la sãn dɛna ya wẽ'erɩ la nõke'ene la yetɔga, la yʋ'ʋra, la ya mẽŋa lɔɔ yɛla, ya mẽŋa bɩsɛ bõn-bãma yelle. Tɩ mam kãn di bõn-ẽŋa sarɩya.» 
ACT.18.16	A yele bɛla, dee dige ba sarɩya zẽ'am na mɛ tɩ ba yese. 
ACT.18.17	Tɩ ba wuu yõkɛ Asostɛnɩ n de Zifdõma wẽndeego nẽŋadãana wẽ ẽ sarɩyadia la zẽ'am. La Agaliyõ toogo ka boe la ban ẽŋɛ se'em na.
ACT.18.18	La Apolɩ ken zĩ'ire Korẽntɩ la dabsa zozo'e la karẽnbiisi la lɛ, dee keese ba tɩ ba sẽŋɛ Siiri. Tɩ Aprisili la Akila doose ẽ. La ban daan paagɛ Sãnkre la, Apolɩ dẽŋɛ siige la a zuugo, se'ere n soe la, a bĩŋe la nõorɛ la Nawẽnnɛ. Dee tɩ ba yãŋa kẽ õorŋɔ sẽŋɛ 
ACT.18.19	ka paagɛ Efɛɛzɩ, tɩ Apolɩ basɛ Aprisili la Akila bilam. A sẽŋɛ ka kẽ la Zifdõma wẽndeem tɔgɛ la ba. 
ACT.18.20	Tɩ ba sose ẽ yetɩ, a weege ba zẽ'am yuuge. Tɩ a zagsɛ, 
ACT.18.21	dee keese ba yetɩ: «Nawẽnnɛ sãn sakɛ, m wʋn leme ya zẽ'am.»
ACT.18.21	La a daan kẽ la õorŋɔ Efɛɛzɩ, 
ACT.18.22	sẽŋɛ Sezaare ka sige bilam, sẽŋɛ Zerizalɛm ka pʋ'ʋsɛ Azezi nẽr-sɛba n boe bilam na, dee sẽŋɛ Antɩyɔsɩ. 
ACT.18.23	La a yuuge bilam mɛ fẽe, dee yese ɛ Galatɩ la Frizi pa'asɛ karẽnbiisi la wuu pãŋa.
ACT.18.24	La Zifu bʋraa yʋ'ʋrɛ n de Apolɔsɩ tɩ ba dɔgɛ ẽ Alɛgsãndri n wa'am Efɛɛzɩ, a de la tɔg-mita dee mina Nawẽnnɛ gõŋɔ sõŋa. 
ACT.18.25	Ba daan pa'alɛ ẽ Zuudãana Azezi sore yɛla mɛ, tɩ a daan zãsna nẽrba so-ẽŋa yɛla sõŋa la a sũure wuu. La a daan mi la Azã ko'om misga la mã'a. 
ACT.18.26	Tɩ a daan tɔgra Zifdõma wẽndeem la bʋraanɛ. La Aprisili la Akila n wõm ẽn tɔgrɩ la, tɩ ba tarɩ ẽ sẽŋɛ ka pa'alɛ ẽ Nawẽnnɛ sore la yɛla sõŋa pa'asɛ.
ACT.18.27	Tɩ a bɔɔra tɩ a sẽŋɛ Akayi, tɩ Azezi karẽnbi-sɛba n boe Efɛɛzɩ la gʋlsɛ gõŋɔ bɔ Azezi karẽnbiisi la n boe Akayi la yetɩ, ba to'oge ẽ sõŋa. La ẽn paagɛ bilam na, a sõŋɛ sɛba tɩ Nawẽnnɛ daan bɔ ba a yel-sõnnɛ tɩ ba bɔ ẽ sɩra la mɛ zozo'e. 
ACT.18.28	La a daan dɩkɛ la Nawẽnnɛ gõŋɔ tɔgɛ yãŋɛ Zifdõma nẽrba wuu nẽŋam, pa'alɛ ba tɩ Azezi de la Krisi tɩ Nawẽnnɛ tõm.
ACT.19.1	La Apolɔsɩ n daan nãn boe Korẽntɩ la, Apolɩ doose la tãnsɩ zuo tẽnsɩ la wuu pʋam tole, sẽŋɛ ka paagɛ Efɛɛzɩ yẽ karẽnbiisi basɛba bilam, 
ACT.19.2	soke ba yetɩ: «Yãma n bɔ Azezi sɩra la, yãma to'oge Nawẽnnɛ Sɩa mɛ bɩɩ?» Tɩ ba lerge yetɩ: «Ayɛɩ, tõma nãn ka wõm tɩ Nawẽnnɛ Sɩa boe.» 
ACT.19.3	Tɩ Apolɩ soke ba yetɩ: «Ko'om misga kãna tɩ yãma to'oge?» Tɩ ba lerge yetɩ: «Tõma to'oge la Azã ko'om misga.» 
ACT.19.4	Tɩ Apolɩ yele ba yetɩ: «Azã daan misri nẽrba ko'om pʋam pa'ala tɩ ba teege la yɛm basɛ tõon-be'ero. A daan yetɩ nẽrba la, tɩ nẽra n weege ẽŋa poorʋm sẽna, ba doose ẽŋa. Nẽr-ẽŋa de la Azezi.» 
ACT.19.5	La ban wõm bɛla la, ba botɩ ba mise ba ko'om pʋam mɛ Zuudãana Azezi yʋ'ʋrɛ ĩyã. 
ACT.19.6	Tɩ Apolɩ dɩkɛ a nu'usi paglɛ ba zuto, tɩ Nawẽnnɛ Sɩa wa'am ba zuo, tɩ ba tɔgra yetɔg-zãŋsɩ dee to'oge Nawẽnnɛ yetɔga tɔgɛ bɔ nẽrba. 
ACT.19.7	Ba daan de wʋ nẽrba pia la ayi.
ACT.19.8	Apolɩ daan kẽ Efɛɛzɩ la wõr-sɩtã, daan kẽ'era Zifdõma wẽndeem mõola Nawẽnnɛ yetɔga la bʋraanɛ bɔ'ɔra nẽrba, dee mõrgɛ pa'alɛ ba Nawẽnnɛ so'olʋm yɛla tɩ ba sakɛ. 
ACT.19.9	Tɩ basɛba daan kɛ'ɛm ba sũure ka sakɛ, dee tɔgra Zuudãana sore la tɔg-be'ero nẽrba nẽŋam. Tɩ Apolɩ basɛ ba dee welge karẽnbiisi la fõrgɛ. Tɩ daarɛ woo tɩ a zãsna ba Atiranusi karẽndeego pʋam. 
ACT.19.10	A ẽŋɛ bɛla la yʋʋma ayi. La nẽr-sɛba wuu n boe Azi tẽnsʋm na wõm Zuudãana yetɔga mɛ, Zifdõma, la bu-zãŋsɩ wuu.
ACT.19.11	La Nawẽnnɛ daan basɛ tɩ Apolɩ tõm na tõon-yãlm-kãra. 
ACT.19.12	La ba daan sãn ẽn dɩkɛ ãnkɩra bɩɩ futo n kalʋm a ĩyã tarɩ sẽŋɛ ka kalʋm bã'adõma, ba yẽtɩ ĩmã'asʋm mɛ, tɩ kʋlkã'arsɩ yɛsra dee basra ba.
ACT.19.13	Tɩ Zifdõma basɛba n daan gilgri digra kʋlkã'arsɩ nẽrba zẽ'am, daan makɛ tɩ ba dige kʋlkã'arsɩ la Zuudãana Azezi yʋ'ʋrɛ, yele ba yetɩ: «Mam yetɩ ya la Azezi sɛka tɩ Apolɩ mõolɩ la yʋ'ʋrɛ tɩ ya yese.» 
ACT.19.14	Ba daan de la Aseeva n de Zifdõma kãabgɔ kẽma nẽŋadãana dayɔɔsɩ bayopɔɩ n ɩtɩ bɛla. 
ACT.19.15	Tɩ kʋlkã'arga lerge ba yetɩ: «Mam mi Azezi mɛ, dee mina Apolɩ n de sɛka, la yãma de la ãndõma?» 
ACT.19.16	Tɩ kʋlkã'arga la n tarɩ sɛka la isge zɛbɛ ba la pãŋa yãŋɛ ba wuu, tɩ ba ze'ele yire la zoe yese bɛɛla la pɔglʋŋɔ.
ACT.19.17	Tɩ Zifdõma, la bu-zãŋsɩ la wuu n boe Efɛɛzɩ la wõm yel-ẽna wã. Tɩ dabeem kẽ ba wuu, tɩ ba pẽgra Zuudãana Azezi yʋ'ʋrɛ. 
ACT.19.18	Tɩ nẽrba zozo'e bɔ Azezi sɩra wa'am wa pelge ba pʋa tɔgɛ ba tõon-be'ero nẽrba nẽŋam. 
ACT.19.19	Tɩ ba zozo'e n tarɩ ba gõnnɔ tõnna tɩɩm tõoma la, lagsɛ ba yõ la bugum nẽrba la wuu nifum. Tɩ ba geele gõnnɔ na wuu ligri, tɩ ba de la lig-kõba tʋspinuu. 
ACT.19.20	La Zuudãana n pa'alɛ a pãŋa bɛla la, tɩ a yetɔga la saara zẽ'a wuu dee yẽta pãŋa.
ACT.19.21	Bɛla poorʋm tɩ Apolɩ tẽ'esɛ a sũurum yetɩ, ẽŋa wʋn sẽŋɛ la Masedʋanɩ, la Akayi ka ze'ele bilam sẽŋɛ Zerizalɛm, dee yetɩ: «Mam sãn paagɛ bɔna Zerizalɛm, dẽnɩ tɩ mam paagɛ Rom.» 
ACT.19.22	La a tõm na Atimõtɩ, la A'erastɩ n de a sõŋrɩba tɩ ba sẽŋɛ Masedʋanɩ, dee weege a mẽŋa Azi yuuge fẽe.
ACT.19.23	La wakat-ẽŋa dãmŋɔ zozo'e n isge Efɛɛzɩ Zuudãana Azezi sore la doosgo yelle. 
ACT.19.24	La bʋraa n daan de kuta, tɩ a yʋ'ʋrɛ dɛna Ademetrisi. A daan tarɩ la zũuro kuta bõndõma tɩ ba wõna la ba wẽnnɛ Artemisi deego la. Tɩ zũuro tõntõnɩba la daan yẽ yõorɔ zozo'e tõon-ẽŋa pʋam. 
ACT.19.25	Tɩ Ademetrisi lagsɛ ba, la sɛba wuu n tõnnɩ tõon-ẽŋa buuri, yele ba yetɩ: «Bʋraasɩ wã, ya mi tɩ tõon-ẽna wã pʋam tɩ tɩ yẽtɩ bõntarsõm. 
ACT.19.26	Ya mẽŋa wõm dee yẽ Apolɩ n ɩtɩ se'em. A pa'alɩ nẽrba tɩ wẽn-sɛba tɩ nẽrsaalba ẽŋɛ la ba mẽŋa nu'usi la dagɩ wẽna sɩra sɩra. A ẽŋɛ bɛla mõrgɛ teege nẽrba zozo'e pʋtẽ'era mɛ Efɛɛzɩ kalam, la, la dee la fẽe tɩ a paagɛ Azi tẽnsɩ wã wuu pʋam. 
ACT.19.27	Bõn-ẽna wʋn botɩ tõma tõonɛ na sã'am mɛ. La sɛla n pa'asɛ, wẽn-kãtɛ Artemisi deego la wʋn lebge la zãŋa, la Artemisi mẽŋa tɩ Azi nẽrba, la dũnia nẽrba wuu nã'asrɩ la, pãŋa wʋn sã'am mɛ.»
ACT.19.28	La ban wõm yetɔg-bãna la, ba sũa yĩige mɛ tɩ ba tĩi tɔgɛ yetɩ: «Efɛɛzɩ dõma wẽnnɛ Artemisi n tarɩ pãŋa.» 
ACT.19.29	Tɩ tẽŋa la wuu dãmɛ. Tɩ nẽrba la yõkɛ Agayusi la Aristarkɩ tarɩ ba zoe sẽŋɛ lagsgɔ zẽ'am, bãma bayi de la Masedʋanɩ nẽrba n dolɩ Apolɩ. 
ACT.19.30	Tɩ Apolɩ bɔɔra tɩ a kẽ nẽr-kʋʋŋɔ la zẽ'am, tɩ karẽnbiisi la ka sakɛ. 
ACT.19.31	Tɩ Azi tẽŋa nẽŋadõma basɛba n de a sɩrdõma tõm nẽrba yetɩ, ba wa'am a zẽ'am wa belem ẽ yetɩ, a da sẽŋɛ lagsgɔ zẽ'am na. 
ACT.19.32	Tɩ nẽr-kʋʋŋɔ la lagɩm vɔɔla zozo'e, tɩ nẽra woo tɔgra ẽŋa n tẽ'esɛ se'em, tɩ ba zozo'e ka mina bõn-sɛka n botɩ ba lagsɛ. 
ACT.19.33	Tɩ Zifdõma looge Alɛgsãndrɩ tɩ a sẽŋɛ nẽrba la nẽŋam ka tɔgɛ, tɩ nẽrba la basɛba pa'alɛ ẽ yelle la võorɛ. Tɩ Alɛgsãndrɩ yɩbsɛ la nu'usi tɩ a tɔgɛ yelle la pa'alɛ nẽrba la. 
ACT.19.34	La ban bãŋɛ tɩ a de la Zifu la, tɩ ba wuu lagɩm taaba tĩi kaasɛ yetɩ: «Efɛɛzɩ dõma wẽnnɛ Artemisi n tarɩ pãŋa.» Ba kaasɛ bɛla paagɛ karf-ayi.
ACT.19.35	Tɩ tẽŋa la gõn-gʋlsa botɩ ba go'oge, tɩ a yele ba yetɩ: «Efɛɛzɩ nẽrba, dũnia nẽrba wuu mi mɛ tɩ wẽn-kãtɛ Artemisi pʋ'ʋsgɔ deego la boe la Efɛɛzɩ kalam, la tõma n de a pʋ'ʋsgɔ deego la gu'urba, la kugre la n wõn na Artemisi ze'ele saazuum lui la gu'urba. 
ACT.19.36	Nẽra nẽra kãn yãŋɛ sɩ'ɩsɛ yel-ẽna. Bɛla ĩyã, go'oge-ya voole, da lɔgɛ-ya ẽŋɛ sɛla n ka masɛ. 
ACT.19.37	Yan tarɩ nẽr-bãna wa'am kalam wã, ba ka yele tɩ wẽnnɛ na yel-be'ego, la ba ka kẽ a pʋ'ʋsgɔ deem na ẽŋɛ sɛla n de be'em. 
ACT.19.38	La Ademetrisi la a tõntõnɩba la sãn tara yelle la nẽr-sɛka, sarɩyadia daarɛ boe mɛ, la sarɩyaditba mẽ boe mɛ. A sãn bɔɔra, a tarɩ ba sẽŋɛ bilam ka sãm. 
ACT.19.39	La ya sãn yẽ la yel-sɛka tɩ ya bɔɔra tɩ ya malgɛ, tẽŋa la nẽrba lagsgɔ daarɛ, tɩ wʋn malgɛ. 
ACT.19.40	Yãma n ẽŋɛ sɛla zĩna wã wʋn wa'am na yelle, tɩ ba wʋn dõrɛ tɩ yetɩ, tɩ gire la tẽŋa. La tɩ kãn yãŋɛ pa'alɛ sɛla n botɩ tɩ lagsɛ gire girga la. La tɩ kãn yãŋɛ tɔgɛ la võorɛ sõŋa.» 
ACT.19.41	Ẽŋa n yele bɛla kɩ'ɩlɩm na, dee yele ba tɩ ba wɩrgɛ.
ACT.20.1	Lan daan gire mã'agɛ la poorʋm, tɩ Apolɩ botɩ Azezi karẽnbiisi la lagsɛ, tɩ a tɔgɛ bɔ ba bʋraanɛ, keese ba dee wɛ'ɛsa Masedʋanɩ. 
ACT.20.2	La ẽn daan dolɩ so'olʋm ẽŋa tẽn-sɛba pʋam tɔlla la, a tɔgɛ yetɔga zozo'e mɛ bɔ karẽnbiisi la bʋraanɛ. Dee yãŋa tole ka paagɛ Grɛsɩ. 
ACT.20.3	La ẽn paagɛ bilam na, a zĩ'ire mĩ na wõr-sɩtã, mãasʋm tɩ a kẽ õorŋɔ sẽŋɛ Siiri, wõm tɩ Zifdõma dolɩ la a nãma. Tɩ a tẽ'esɛ yetɩ, ẽŋa wʋn lebe doose la Masedʋanɩ.
ACT.20.4	Sɛba n daan dolɩ ẽ na de la: Apirusi bia Asopatɛɛrɩ n ze'ele Beere, la Aristarkɩ la Asekõndusi n ze'ele Tesaloniki, la Agayusi n ze'ele Dɛrbɩ, la Atisiki la Atrofim n ze'ele Azi, pa'asɛ la Atimõtɩ. 
ACT.20.5	Nẽr-bãna wã daan dẽŋɛ tole la nẽŋa ka gu'ura tõma Trʋasɩ. Dee tɩ tõma sẽŋɛ Filipi tẽŋam. 
ACT.20.6	La borborɩ n ka tarɩ dãbɩllɛ kibsa la poorʋm, tɩ tõma kẽ õorŋɔ Filipi, tɩ dabsa anuu daarɛ tɩ tõma paagɛ sɛba n boe Trʋasɩ gu'ura tõma la zẽ'am, zĩ'ire bilam dabsa ayopɔɩ.
ACT.20.7	La vo'osgo daarɛ ayɩla yʋ'ʋŋɔ, tɩ tõma lagsɛ tɩ tɩ di, dee fiise borborɩ. Tɩ Apolɩ daan isge tɔgra Nawẽnnɛ yetɔga la nẽrba la halɩ ka paagɛ sõnsʋa, se'ere n soe la, a boorɩ tɩ beere sãn wiige, a fõrgɛ mɛ. 
ACT.20.8	La fɩtladõma zozo'e n daan boe saazuum deto batã dãana la tɩ tõma lagsɛ a pʋam na. 
ACT.20.9	Tɩ budib-polle yʋ'ʋrɛ n de A'etikusi zẽa deego la takolle zuo. La Apolɩ n tɔgɛ yuuge la, tɩ gẽem yõkɛ ẽ, tɩ a gĩse. La a gĩse la gẽ-bergo ze'ele saazuum deego la tɩ tõma boe mĩ na lui tẽŋa. Tɩ ba zẽkɛ ẽ, tɩ a ki mɛ.
ACT.20.10	Tɩ Apolɩ sige yigle õbgɛ ẽ zãla a nu'usum, dee yetɩ: «Da fabla-ya, a vɔa mɛ.» 
ACT.20.11	A yele bɛla dee lebe zom ka fiise la borborɩ obe, dee tɔgɛ la ba yuuge halɩ ka paagɛ bewiine, dee yãŋa fõrgɛ. 
ACT.20.12	La budibla la vɔa mɛ, tɩ ba tarɩ ẽ kule. Tɩ la ẽŋɛ nẽrba la sũure yẽlʋm halɩ zozo'e.
ACT.20.13	La tõma kẽ la õorŋɔ dẽŋɛ Apolɩ sẽŋɛ Asɔsɩ, a daan yetɩ a sẽŋɛ la nãma wa yakɛ tõma bilam. 
ACT.20.14	La ẽn yakɛ tõma Asɔsɩ la, a kẽ la õorŋɔ, tɩ tõma sẽŋɛ Mitilɛnɩ. 
ACT.20.15	La tõma ze'ele la bilam doose ko'om na pʋam, tɩ beere wiige, tɩ tõma paagɛ Kiyo zanõ-bɔba. Tɩ beere le wiige, tɩ tõma doose Samõsɩ. Tɩ beere le wiige, tɩ tõma paagɛ Milɛtɩ. 
ACT.20.16	La Apolɩ daan looge yɛm tɩ a ka gõlgɛ sẽŋɛ la Efɛɛzɩ, se'ere n soe la, a daan ka boorɩ tɩ a gʋ'ʋm a mẽŋa Azi so'olʋm na pʋam, a daan kãblɩ mɛ tɩ a paagɛ Zerizalɛm dee tɩ Pãntekɔtɩ daarɛ la paagɛ.
ACT.20.17	Tɩ Apolɩ ze'ele Milɛtɩ soolʋm Efɛɛzɩ yetɩ, ba wi Azezi nẽr-kʋʋŋɔ la kẽma tɩ ba wa'am. 
ACT.20.18	La ban paagɛ a zẽ'am na, a yele ba yetɩ: «Yãma mi mam daan ãn se'em, wakat-sɛka wuu tɩ mam daan boe la yãma la mɛ, lan pĩ'ilum na daar-sɛka tɩ mam wa'am Azi so'olʋm pʋam na. 
ACT.20.19	Mam sike m mẽŋa mɛ tõm Nawẽnnɛ tõoma la nintãm, baa nãmsgɔ sɛka tɩ mam yẽ Zifdõma n dolɩ mam nãma la pʋam. 
ACT.20.20	Mam mõolɛ bõn-sɛba n wʋn sõŋɛ ya mɛ pa'alɛ ya nẽrba sʋkam la ya yiɛ pʋam, ka sʋgɛ sɛla sɛla. 
ACT.20.21	Mam tɔgɛ pa'alɛ Zifdõma, la bu-zãŋsɩ mɛ yetɩ, ba teege yɛm basɛ tõon-be'ero, sakɛ doose Nawẽnnɛ, dee bɔ tɩ Zuudãana Azezi sɩra. 
ACT.20.22	La lɛɛlɛ wã, mam sakɛ Nawẽnnɛ Sɩa nõorɛ mɛ yetɩ m sẽŋɛ Zerizalɛm, la mam ka mi bõn-sɛka n wʋn ka ẽŋɛ mam mĩ. 
ACT.20.23	La mam n mi se'em na, Nawẽnnɛ Sɩa pa'alɛ mam mɛ tẽn-sɛba wuu pʋam tɩ mam sẽŋɛ la, tɩ ba wʋn nãmsɛ mam mɛ dee kẽ'esɛ mam yʋ'a deem. 
ACT.20.24	La mam ka geele m mẽŋa yõvore la tɩ a tarɩ yõorɔ bɔ mam, sɛla n tarɩ yõorɔ bɔ mam de la mam yãŋɛ tõm m tõonɛ na tɩ Zuudãana Azezi bɔ mam na ba'asɛ. Tõon-ẽŋa de la mam mõolɛ Nawẽnnɛ yel-sõnnɛ na kõ-yẽlga.
ACT.20.25	La lɛɛlɛ wã, mam mi tɩ ya kãn le yẽ mam, yãma sɛba wuu tɩ mam mõolɛ Nawẽnnɛ so'olʋm yɛla ya zẽ'am na. 
ACT.20.26	Bɛla ĩyã mam yetɩ ya mɛ zĩna, tɩ ya nẽr-sɛka sãn koŋe vɔm Nawẽnnɛ zẽ'am, a taalɛ ka boe mam zuo. 
ACT.20.27	Se'ere n soe la, mam mõolɛ Nawẽnnɛ n boorɩ se'em na wuu bɔ ya mɛ, ka sʋgɛ sɛla sɛla. 
ACT.20.28	Tara-ya ya mẽŋa, la nẽr-sɛba wuu tɩ Nawẽnnɛ Sɩa gu'ule ya la sõŋa. Bɩsra-ya Nawẽnnɛ nẽrba la tɩ a fãagɛ la a Bia zɩɩm tɩ ba dɛna a mẽŋa nẽrba la sõŋa. 
ACT.20.29	Mam mi tɩ mam sãn fõrgɛ deege, nẽr-bɛ'ɛsɩ n wʋn wa'am ya zẽ'am wa sã'am ya, wʋ saasaadõma n yõgrɩ dũnsi se'em na. 
ACT.20.30	La nẽrba basɛba wʋn wa isge ya pʋam tɔgra põmpɔrŋɔ yetɔga, pã'asɛ karẽnbiisi la tɩ ba doose ba. 
ACT.20.31	Bɛla ĩyã, guuse-ya ya mẽŋa, dee tẽra tɩ yʋʋma atã, mam kã'an ya nẽra woo wʋntɛɛŋa la yʋ'ʋŋɔ mɛ, la nintãm ka basɛ.
ACT.20.32	La lɛɛlɛ wã, mam dɩkɛ ya ẽŋɛ la Nawẽnnɛ nu'usum, la a yel-sõnnɛ yetɔga la pʋam. Ẽŋa n tã wʋn sõŋɛ ya tɩ ya yẽ pãŋa pa'asɛ, dee wʋn botɩ ya po lagɩm to'oge bõn-sõma tɩ a bĩŋe tɩ a bɔ a nẽrba la. 
ACT.20.33	Mam daan ka tarɩ yɛmleego la nẽra nẽra ligri, la a sãlma, bɩɩ a futo. 
ACT.20.34	Ya mẽŋa mi tɩ mam dɩkɛ la m nu'usi tõm bɩsɛ m mẽŋa la sɛba n dolɩ mam na. 
ACT.20.35	Mam ẽŋɛ bɛla wuu pa'alɛ ya tɩ dẽnɩ ya tõm sõŋɛ tarɩmdõma. La ya tẽra Zuudãana Azezi n yele se'em na, a daan yetɩ: ‹Sɛka n bɔ'ɔrɩ tarɩ sũ-yẽlga zozo'e gãnna sɛka n to'orɩ.› »
ACT.20.36	La Apolɩ n daan tɔgɛ kɩ'ɩlɩm na, ẽŋa la ba wuu ka la dũma tẽŋa, tɩ a pʋ'ʋsɛ Nawẽnnɛ. 
ACT.20.37	Tɩ ba wuu tĩi kɛlla, dee kɔkɛ Apolɩ mõbgɛ ẽ. 
ACT.20.38	Ba sũure n daan sã'am zozo'e, ẽn yetɩ ba kãn le yẽ ẽ na ĩyã. La ba kɔlgɛ ẽ mɛ sẽŋɛ ka paagɛ õorŋɔ la zẽ'am.
ACT.21.1	Tɩ tõma keese ba, dee kẽ õorŋɔ sẽŋɛ tẽntẽa ka paagɛ Kɔsɩ. Tɩ beere wiige, tɩ tõma paagɛ Rɔdɩ ze'ele bilam sẽŋɛ Patara. 
ACT.21.2	La bilam tɩ tõma yẽ õorŋɔ ayẽma n we Fenisi. Tɩ tõma kẽ sẽŋɛ. 
ACT.21.3	La tõma daan sẽŋɛ mɛ ka tũule yẽta Sipri, la tõma daan basɛ Sipri tẽŋa la gɔbga bɔba, dee tole ka paagɛ Siiri so'olʋm sige Tiiri. Bilam tɩ ba yetɩ ba sike õorŋɔ la lɔgrɔ.
ACT.21.4	Tɩ tõma sige sẽŋɛ ka yẽ Azezi karẽnbiisi bilam, zĩ'ire la ba lɛ dabsa ayopɔɩ. Tɩ ba yele Apolɩ la Nawẽnnɛ Sɩa pãŋa yetɩ, a da sẽŋɛ Zerizalɛm. 
ACT.21.5	La dabsa ayopɔɩ la daarɛ, tɩ tõma isge tɩ tɩ tole, tɩ bãma la ba pɔgba, la ba kɔma wuu kɔlgɛ tõma yese tẽŋa la kẽnkɛrŋa. Tɩ tõma wuu ka dũma ko-kãtɛ la nõorʋm pʋ'ʋsɛ Nawẽnnɛ, 
ACT.21.6	dee keese taaba. Tɩ tõma yãŋa kẽ õorŋɔ, dee tɩ ba lebe kulla.
ACT.21.7	La tõma ze'ele Tiiri sẽŋɛ la Tolemasɩ ka pʋ'ʋsɛ Azezi karẽnbi-sɛba n boe bilam na, dee ẽŋɛ daarɛ ayɩla ba zẽ'am. 
ACT.21.8	Tɩ beere wiige, tɩ tõma ze'ele bilam sẽŋɛ Sezaare ka sige Afilipi yire kẽ'era bilam. Afilipi daan de la nẽrba bayopɔɩ la tɩ ba daan looge Zerizalɛm na nẽra ayɩla, a daan mõolɩ la Azezi kõ-yẽlga. 
ACT.21.9	A daan tarɩ la pɔyɔɔsɩ banaasɩ n ka mi bʋraasɩ, ba daan to'osrɩ la Nawẽnnɛ yetɔga tɔgra bɔ'ɔra nẽrba.
ACT.21.10	Tõma daan ẽŋɛ bilam na dabsa faa, tɩ Nawẽnnɛ nõtɔ'ɔsa yʋ'ʋrɛ n de Agabisi ze'ele Zude wa'am, 
ACT.21.11	wa paam tõma zẽ'am wa fooge Apolɩ sagãnnɛ lʋ a mẽŋa nãma la a nu'usi, dee yetɩ: «Nawẽnnɛ Sɩa yele la wãna yetɩ: ‹Zifdõma wʋn lʋ sagãn-ẽna wã dãana la wãna Zerizalɛm, dɩkɛ ẽ ẽŋɛ bu-zãŋsɩ nu'usum.› » 
ACT.21.12	La tõma n wõm bɛla la, tɩ tõma la nẽr-sɛba n boe bilam na, daan bɛlna Apolɩ yetɩ, a da sẽŋɛ Zerizalɛm. 
ACT.21.13	Tɩ a lerge tõma yetɩ: «Bẽm tɩ ya kaasrɩ sã'ana m sũure? Mam sakɛ mɛ tɩ ba lʋ ma, la dagɩ bɛla mã'a, baa mam sãn wʋn ki Zerizalɛm Zuudãana Azezi yʋ'ʋrɛ ĩyã, mam ken sakɛ mɛ.» 
ACT.21.14	La tõma n kãn yãŋɛ botɩ a sakɛ bɔ tõma la ĩyã, tɩ tõma koŋe yele ẽ yetɩ: «Zuudãana n boorɩ se'em ẽŋɛ.»
ACT.21.15	Bɛla poorʋm tɩ tõma daan yãŋa mãasʋm wɛ'ɛsa Zerizalɛm. 
ACT.21.16	Tɩ Sezaare tẽŋa karẽnbiisi basɛba kɔlgɛ tõma sẽŋɛ Aminasõ yire, bilam tɩ tõma wʋn ka gã'arɛ. Aminasõ de la Sipri nẽra, a de la Azezi karẽnbia halɩ kʋrʋm kʋrʋm.
ACT.21.17	La tõma n paagɛ Zerizalɛm na, tɩ sɔbiisi la to'oge tõma la sũ-yẽlga. 
ACT.21.18	Tɩ beere wiige, tɩ tõma doose Apolɩ sẽŋɛ Azakɩ yire. Tɩ Azezi nẽr-kʋʋŋɔ kẽma la wuu wa'am mĩ. 
ACT.21.19	Tɩ Apolɩ pʋ'ʋsɛ ba, dee tɔgɛ pa'alɛ ba bõn-sɛba wuu tɩ Nawẽnnɛ ẽŋɛ bu-zãŋsɩ la tẽŋasʋka ẽŋa tõonɛ na pʋam. 
ACT.21.20	La ban wõm bɛla la, ba pẽgɛ Nawẽnnɛ mɛ, dee yele Apolɩ yetɩ: «Tɩ sɔbia, fõn yẽ Zifdõma tʋsa tʋsa n bɔ Azezi sɩra se'em dee mõrgɛ sakra Amoyisi lɔɔ sõŋa sõŋa. 
ACT.21.21	Ba wõm tɩ ba yetɩ, fõn zãsnɩ Zifdõma sɛba wuu n boe bu-zãŋsɩ tẽnsʋm na, yɛta tɩ ba basɛ Amoyisi lɔɔ, la ba da wãta ba kɔma, la ba da dɔla Zifdõma dɔgmike. 
ACT.21.22	Ba wʋn wõm tɩ fõn wa'am mɛ, tɩ wʋn ẽŋɛ la wãne? 
ACT.21.23	Ẽŋɛ tõma n wʋn yetɩ fʋ ẽŋɛ se'em na. Nẽrba banaasɩ n boe tõma zẽ'am kalam bĩŋe nõorɛ la Nawẽnnɛ. 
ACT.21.24	Tarɩ ba sẽŋɛ ka lagɩm na ba malgɛ fʋ mẽŋa Nawẽnnɛ zẽ'am, dee yɔ, ba wʋn yɔ se'em na bɔ ba tɩ ba siige ba zuto. Bɛla wʋn botɩ nẽrba wuu bãŋɛ tɩ fõn mẽŋa dolɩ la Amoyisi lɔɔ la, la ban tɔgɛ fʋ yelle se'em na wuu dagɩ sɩra. 
ACT.21.25	La sãn dɛna bu-zãŋsɩ la n bɔ Azezi sɩra la yelle, tõma daan looge yɛm gʋlsɛ gõŋɔ yele ba yetɩ: ‹Ba da dita di-sɛba tɩ ba kãabɛ bɔ baga, la ba da di zɩɩm, la ba da di sɛla tɩ ba tẽgɛ kʋ. La ba da tõnna yalsɩ tõoma.› »
ACT.21.26	Ban yele bɛla la, tɩ beere wiige, tɩ Apolɩ tarɩ nẽrba banaasɩ la sẽŋɛ tɩ ba ka lagɩm malgɛ ba mẽŋa Nawẽnnɛ zẽ'am, dee tɩ a sẽŋɛ ka kẽ Wẽnde-kãtʋm na, tɔgɛ pa'alɛ dabsa se'em n deege tɩ ba wʋn malgɛ ba mẽŋa kɩ'ɩlɩm, dee tɩ ba yãŋa kãabɛ bɔ Nawẽnnɛ nẽra woo ĩyã.
ACT.21.27	La dabsa ayopɔɩ la n dee fẽe la a ba'asɛ la, tɩ Zifdõma ze'ele Azi so'olʋm wa'am wa yẽ Apolɩ Wẽnde-kãtʋm na, botɩ nẽrba la sũnsõa yĩige la Apolɩ, tɩ ba yõkɛ ẽ, 
ACT.21.28	dee tĩi tɔgra yetɩ: «Ɩsrayɛlɩ dõma, sõŋɛ-ya tɔ! Bʋra-ẽna wã gilgri la tẽnsɩ wuu zãsna nẽrba tɩ ba sɩ'ɩsra Ɩsrayɛlɩ dõma ka dɔla Amoyisi lɔɔ, dee tɔgra Wẽnde-kãtɛ la tɔg-be'ero. A tarɩ la nẽrba n dagɩ Zifdõma wa'am wa kẽ Wẽnde-kãtɛ la pʋam dẽgɛ Nawẽnnɛ zẽ'e-sõŋɔ la.» 
ACT.21.29	Se'ere n soe la, ba daan yẽ la Efɛɛzɩ nẽra Atrofim n dolɩ Apolɩ tẽŋa la pʋam, tɩ ba tẽ'esɛ tɩ a doose ẽ kẽ la Wẽnde-kãtɛ la pʋam. 
ACT.21.30	Tɩ tẽŋa la daan gire, tɩ nẽrba wuu zoe lagsɛ taaba yõkɛ Apolɩ ve'ege ẽ Wẽnde-kãtʋm na yese. Dee yʋ zanõa la tɔtɔ.
ACT.21.31	Tɩ ba daan zɩgra tɩ ba kʋ Apolɩ. Tɩ Rom sʋdaasɩ kɛ'ɛndõma kɛ'ɛma wõm tɩ Zerizalɛm tẽŋa wuu gire mɛ. 
ACT.21.32	Tɩ a kɔ'ɔn doose sʋdaasɩ, la ba kɛ'ɛndõma tɩ ba zoe sẽŋɛ nẽrba la zẽ'am. La ban yẽ sʋdaasɩ kɛ'ɛndõma kɛ'ɛma, la sʋdaasɩ la, tɩ ba basɛ ka le wẽ'era Apolɩ. 
ACT.21.33	Tɩ sʋdaasɩ kɛ'ɛndõma kɛ'ɛma la paagɛ yõkɛ Apolɩ, dee bɔ sʋdaasɩ la nõorɛ yetɩ, ba ba ẽ na bãnsɩ bayi. Dee tɩ a soke bãŋɛ ẽn de nẽr-sɛka, la ẽŋa n ẽŋɛ sɛla. 
ACT.21.34	Tɩ nẽr-kʋʋŋɔ la tãsra yẽma yẽma, halɩ tĩi vɔɔla tɩ sʋdaasɩ kɛ'ɛndõma kɛ'ɛma la ka tã'agɛ wõm sɛla n ẽŋɛ, tɩ a bɔ sʋdaasɩ la nõorɛ yetɩ, ba tarɩ ẽ sẽŋɛ bãma yi-kãtɛ la pʋam. 
ACT.21.35	La ban tarɩ ẽ paagɛ bĩmbĩna la n zonnɩ kẽ'era deego la pʋam na, ba buke ẽ mɛ, nẽrba la n ba gita la ĩyã. 
ACT.21.36	Tɩ ba wuu dɔla tɔgra ke'enke'em yetɩ: «Kʋ-ya ẽ.»
ACT.21.37	La ban yetɩ ba kẽ'esɛ Apolɩ sʋdaasɩ la yire la, tɩ Apolɩ soke sʋda-kɛ'ɛma la yetɩ: «Mam tarɩ nõorɛ tɩ m yele fʋ sɛla mɛ bɩɩ?» Tɩ kɛ'ɛma la soke ẽ yetɩ: «Fõn wõnnɩ Grɛkɩ yetɔga mɛ? 
ACT.21.38	Bɛla fõn dagɩ Ezipti nẽr-sɛka n daan sa'asɛ nẽrba la gɔmna, dee daan doose nẽr-kʋʋrba tʋsanaasɩ sẽŋɛ weem na?» 
ACT.21.39	Tɩ Apolɩ lerge ẽ yetɩ: «Ayɛɩ, mam de la Zifu, mam ze'ele la Tarsɩ n boe Silisi so'olʋm. Mam de la tẽn-ẽŋa n tarɩ yõorɔ la nẽra. Mam sosrɩ fʋ mɛ, bɔ mam sore tɩ m tɔgɛ la nẽrba la.» 
ACT.21.40	Tɩ kɛ'ɛma la bɔ ẽ nõorɛ. Tɩ Apolɩ ze'ele bĩmbĩna la zuo zẽkɛ a nu'ugo. Tɩ nẽrba la ãna sĩm. Tɩ a tɔgɛ Ebre n de ba mẽŋa yetɔga bɔ ba.
ACT.22.1	A yele ba yetɩ: «M sɔdõma la m sɔbiisi, selse-ya mam n yetɩ m tɔgɛ se'em to'oge m mẽŋa ya nẽŋam.»
ACT.22.2	Ban wõm tɩ a tɔgrɩ la Ebre yetɔga bɔ'ɔra ba la, tɩ ba go'oge malɩn sɛlsra ẽ. Tɩ a yetɩ: 
ACT.22.3	«Mam de la Zifu, ba dɔgɛ mam na Tarsɩ n boe Silisi so'olʋm pʋam na, uge mam Zerizalɛm kalam. Tɩ Agamalɩyɛlɩ zãsʋm mam tɩ yaabdõma lɔɔ la sõŋa sõŋa. Mam daan wɩsgɛ m mẽŋa mɛ la Nawẽnnɛ tõonɛ, wʋ yãma n wɩsgɛ ya mẽŋa se'em zĩna wã. 
ACT.22.4	La mam daan nãmsɛ sɛba n dolɩ Azezi sore la mɛ zozo'e, yõgɛ bʋraasɩ la pɔgsɩ botɩ ba kẽ'esɛ ba yʋ'a deem, dee kʋ basɛba. 
ACT.22.5	Nawẽnnɛ kãabgɔ kẽma nẽŋadãana, la kẽma la wuu n tã wʋn yetɩ, mam n tɔgɛ se'em na de la sɩra. Mam daan to'oge gõnnɔ mɛ ba zẽ'am wɛ'ɛsa tɩ m ka bɔ Zifdõma sɛba n boe Damaasɩ la, dee yõgɛ so-ẽŋa karẽnbiisi la n boe mĩ na, tarɩ ba sẽŋɛ Zerizalɛm ka nãmsɛ ba.
ACT.22.6	La mam daan boe la sore wɛ'ɛsa ka lɛm Damaasɩ, la daan masɛ wʋ wʋntɛɛŋa wẽnnɛ zuu-tẽŋasʋka, tɩ peelem daan ze'ele saazuum darɛ wa nẽegɛ zozo'e gilge mam. 
ACT.22.7	Tɩ mam lui tẽŋa, wõm kõa n yele mam yetɩ: ‹Asolɩ, Asolɩ, bẽm tɩ fʋ nãmsra mam?› 
ACT.22.8	Tɩ mam lerge yetɩ: ‹Zuudãana, fõn de la ãne?› Tɩ a lerge mam yetɩ: ‹Mam de la Azezi n de Nazarɛtɩ nẽra la tɩ fʋ nãmsrɩ.› 
ACT.22.9	Tɩ nẽr-sɛba n daan dolɩ mam na yẽ peelem na, dee ka wõm kõa la n tɔgrɩ la mam na. 
ACT.22.10	Tɩ mam soke yetɩ: ‹Zuudãana, fõn yetɩ m ẽŋɛ la wãne?› Tɩ Zuudãana la yele mam yetɩ: ‹Isge sẽŋɛ Damaasɩ, tɩ ba wʋn ka yele fo sɛla wuu tɩ Nawẽnnɛ bɔ nõorɛ yetɩ fʋ ẽŋɛ.› 
ACT.22.11	La peelem na yãlgɛ mam nini mɛ tɩ mam ka yẽta. Tɩ sɛba n daan dolɩ mam na ve'ege mam tɩ tõma sẽŋɛ Damaasɩ.
ACT.22.12	La bʋraa n daan boe mĩ tɩ a yʋ'ʋrɛ dɛna Ananiyasɩ. A daan sakrɩ la Nawẽnnɛ lɔɔ sõŋa sõŋa, tɩ Zifdõma sɛba n boe Damaasɩ la wuu tɔgra a yelle sõŋa. 
ACT.22.13	Tɩ a wa'am wa ze'ele lɛm mam zẽ'a yele mam yetɩ: ‹M sɔbia Asolɩ, le yẽta.› Tɩ mam nini le yẽta wakat-ẽŋa mẽŋa, tɩ mam yẽ ẽ. 
ACT.22.14	Tɩ a yele mam yetɩ: ‹Nawẽnnɛ tɩ tõma yaabdõma yʋʋn pʋ'ʋsrɩ la n looge fo tɩ fʋ bãŋɛ ẽn boorɩ se'em, la fʋ yẽ sɩra dãana la, dee tɩ a tɔgɛ la a mẽŋa nõorɛ bɔ fɔ, 
ACT.22.15	tɩ fʋ wʋn dɛna a kaset-dãana yele nẽrba wuu, fõn yẽ dee wõm se'em na. 
ACT.22.16	La lɛɛlɛ wã, bẽm tɩ fõn gʋ'ʋna? Isge pʋ'ʋsɛ la Azezi yʋ'ʋrɛ, botɩ ba mise fʋ ko'om pʋam tɩ Nawẽnnɛ basɛ fʋ tõon-be'ero taalɛ.›
ACT.22.17	La bɛla poorʋm mam daan lebe la Zerizalɛm ka bɔna Wẽnde-kãtɛ la pʋam pʋ'ʋsra, yẽ Zuudãana wʋ zãasŋɔ la, 
ACT.22.18	tɩ a yele mam yetɩ: ‹Ẽŋɛ tɔtɔ yese Zerizalɛm, se'ere n soe la, tẽŋa la nẽrba kãn sakɛ fõn wʋn tɔgɛ mam yelle bɔ ba la.› 
ACT.22.19	Tɩ mam lerge ẽ yetɩ: ‹M Zuudãana, nẽrba wã mi mɛ tɩ mam n daan sẽnnɩ ba wẽndeto pʋam yõgra nẽr-sɛba n bɔ fõn sɩra la, botɩ ba wẽ'era ba, dee kẽ'esra ba yʋ'a deto pʋam. 
ACT.22.20	La wakat-sɛka tɩ ba daan kʋ A'etɩɛnɩ n tɔgɛ fõn yɛla bɔ nẽrba la, mam daan boe mĩ mɛ sakɛ tɩ a kũm na masɛ mɛ, dee daan gu'ura sɛba n kʋ ẽ na futo.› 
ACT.22.21	Tɩ Zuudãana la yele mam yetɩ: ‹Sẽŋɛ, mam yetɩ m tõm fʋ la bu-zãŋsɩ zẽ'am zãazãarɛ.› »
ACT.22.22	La nẽrba la daan selsrɩ Apolɩ yetɔga la mɛ, la ẽn wa tɔgɛ bu-zãŋsɩ yelle la, tɩ ba tɔgra ke'enke'em yetɩ: «Kʋ-ya ẽ, nẽr-ẽna ka narɩ a bɔna dũnia zuo.» 
ACT.22.23	Tɩ ba kaasra tagursi yɛɛsra ba futo lɔbra, dee vaara tẽntõnnɔ lɔbra saazuum.
ACT.22.24	Tɩ sʋdaasɩ kɛ'ɛndõma kɛ'ɛma la bɔ sʋdaasɩ la nõorɛ yetɩ, ba botɩ Apolɩ kẽ bãma yi-kãtɛ la pʋam tɩ ba wẽ ẽ na ka'asa, dee soke ẽ bãŋɛ, bẽm n soe tɩ ba tĩi kaasra ẽŋa ĩyã bɛla. 
ACT.22.25	Tɩ ba lʋ ẽ yetɩ ba wẽ ẽ na ka'asa, tɩ a soke sʋda-kɛ'ɛma la n ze mĩ na yetɩ: «Sore boe tɩ ba wẽ Rom tẽŋa nu'ugo nẽra dee nãn ka di a sarɩya?» 
ACT.22.26	La sʋda-kɛ'ɛma la n wõm bɛla la, tɩ a sẽŋɛ sʋdaasɩ kɛ'ɛndõma kɛ'ɛma la zẽ'am ka soke ẽ yetɩ: «Fʋ wʋn ẽŋɛ la wãne? Bʋraa wã de la Rom tẽŋa nu'ugo nẽra.»
ACT.22.27	Tɩ sʋdaasɩ la kɛ'ɛndõma kɛ'ɛma la sẽŋɛ Apolɩ zẽ'am ka soke ẽ yetɩ: «Yele ma: Fõn sɩrɩ de la Rom tẽŋa nu'ugo nẽra?» Tɩ a lerge yetɩ: «Ẽe!» 
ACT.22.28	Tɩ sʋdaasɩ kɛ'ɛndõma kɛ'ɛma la yetɩ: «Mam mẽŋa yɔ la ligri zozo'e dee lebge Rom tẽŋa nu'ugo nẽra.» Tɩ Apolɩ yetɩ: «Ba kɔ'ɔn dɔgɛ mam tɩ mam dɛna la Rom tẽŋa nu'ugo nẽra.» 
ACT.22.29	Tɩ sɛba n yetɩ ba wẽ ẽ na ka'asa la vuta lɛbra poorʋm. Tɩ dabeem yõkɛ sʋdaasɩ kɛ'ɛndõma kɛ'ɛma la, ẽŋa n bãŋɛ tɩ Apolɩ de la Rom tẽŋa nu'ugo nẽra dee tɩ ẽŋa botɩ ba ba ẽ na bãnsɩ la ĩyã.
ACT.22.30	La sʋdaasɩ kɛ'ɛndõma kɛ'ɛma la daan boorɩ tɩ a bãŋɛ la sɩra sɩra yel-sɛka n botɩ Zifdõma la dõrɛ ẽ. Tɩ beere wiige, tɩ a ba'agɛ Apolɩ basɛ. Dee bɔ nõorɛ yetɩ, Nawẽnnɛ kãabgɔ kẽma nẽŋadõma, la kẽma n po dita sarɩya la wuu lagsɛ. Tɩ ba lagsɛ. Tɩ a tarɩ ẽ sẽŋɛ ka ze'ele ba nẽŋam.
ACT.23.1	Tɩ Apolɩ bɩsra sarɩyaditba la zĩi, dee yele yetɩ: «M sɔbiisi, mam n tõm m tõoma la wuu Nawẽnnɛ nẽŋam wa paam zĩna, mam bãŋɛ m sũure pʋam mɛ tɩ la ãn sõŋa.»
ACT.23.2	Tɩ kãabgɔ kẽma nẽŋadãana Ananiyasɩ bɔ nõorɛ yetɩ, sɛba n ze lɛm Apolɩ la wẽ a nõorɛ. 
ACT.23.3	Tɩ Apolɩ yele ẽ yetɩ: «Nawẽnnɛ wʋn wẽ fɔ. Fʋ ãn wʋ dagoone tɩ ba saasɛ, tɩ a zuum mã'a ãna sõŋa la, fõn zĩ tɩ fʋ di mam sarɩya wʋ lɔɔ n yele se'em na, la fõn sã'am lɔɔ la mɛ, fõn bɔ nõorɛ yetɩ, ba wẽ mam na.» 
ACT.23.4	Tɩ sɛba n ze lɛm Apolɩ la yele ẽ yetɩ: «Fõn tʋʋrɩ la Nawẽnnɛ kãabgɔ kẽma nẽŋadãana?» 
ACT.23.5	Tɩ a lerge yetɩ: «M sɔbiisi, mam ka mi tɩ a de la Nawẽnnɛ kãabgɔ kẽma nẽŋadãana. Se'ere n soe la, Nawẽnnɛ gõŋɔ pʋam la gʋlsɛ yetɩ: ‹Da tɔgɛ fʋ buuri nẽŋadãana be'em.› »
ACT.23.6	Tɩ Apolɩ bãŋɛ tɩ sarɩyaditba la basɛba de la Saduse dõma, dee tɩ basɛba mẽ dɛna Farisi dõma, tɩ a tɔgɛ ke'enke'em yele ba wuu yetɩ: «M sɔbiisi, mam de la Farisi nẽra, mam sɔ de la Farisi mẽŋa mẽŋa. Mam n tarɩ pʋtẽ'erɛ tɩ sɛba n kiiri la wʋn le vo'oge mɛ na, bɛla ĩyã tɩ ba sãm mam.» 
ACT.23.7	Ẽn yele bɛla la, tɩ Farisi dõma la Saduse dõma wẽ'era nõkɛ'ɛma la taaba, tɩ nẽrba la welse. 
ACT.23.8	Se'ere n soe la, Saduse dõma la ka sakɛ tɩ kũm wʋn vo'oge, la ba ka sakɛ tɩ malɛkadõma la sɩɩsɩ bɔna, la Farisi dõma sakɛ bɛla wuu mɛ. 
ACT.23.9	Tɩ lɔɔ karẽnsãandõma basɛba n de Farisi dõma la isge yãbra ke'enke'em yetɩ: «Tõma ka yẽ bʋra-ẽna wã tõon-be'ego. Tã tɩ la dɛna la sɩa, bɩɩ malɛka n tɔgɛ bɔ ẽ.»
ACT.23.10	Tɩ nõke'ene na wẽ'a daan zo'oge gãŋɛ. Tɩ sʋdaasɩ kɛ'ɛndõma kɛ'ɛma la zɔta dabeem yetɩ, ba na'an wʋn ãasʋm Apolɩ. Bɛla tɩ a bɔ sʋdaasɩ la nõorɛ yetɩ, ba sẽŋɛ ka to'oge ẽ nẽrba la zẽ'am, tarɩ ẽ wa'am wa yʋ sʋdaasɩ la yire.
ACT.23.11	Tɩ daar-ẽŋa yʋ'ʋŋɔ, tɩ Zuudãana Azezi wa'am Apolɩ zẽ'am wa yele ẽ yetɩ: «Keŋe fʋ sũure, tɩ fõn tɔgɛ mam yɛla Zerizalɛm kalam se'em na, dẽnɩ tɩ fʋ ken tɔgɛ mam yɛla Rom tẽŋam bɛla.»
ACT.23.12	Tɩ beere wiige, tɩ Zifdõma basɛba lagsɛ taaba ẽŋɛ nõorɛ ayɩla pɔɩ yetɩ, bãma kãn di dia bɩɩ yũ ko'om, sãn dagna bãma kʋ la Apolɩ. 
ACT.23.13	Sɛba n daan lagsɛ ẽŋɛ nõorɛ ayɩla bɛla la, daan gãnnɩ nẽrba pinaasɩ mɛ. 
ACT.23.14	La ba daan sẽŋɛ la kãabgɔ kẽma nẽŋadõma, la kẽma la zẽ'am ka yetɩ: «Tõma lagsɛ mɛ pɔɩ yetɩ, tõma kãn di sɛla, sãn dagna tɩ tõma kʋ la Apolɩ. 
ACT.23.15	Bɛla ĩyã, yãma sarɩyaditba la wuu, tõm-ya tɩ ba ka yele sʋda-kɛ'ɛma la tɩ a tarɩ Apolɩ wa'am ya zẽ'am, dee ẽŋɛ-ya wʋ ya boorɩ tɩ ya soke bãŋɛ la a yelle la pa'asɛ, tɩ tõma mãasʋm mɛ tɩ kʋ ẽ tɩ a nãn ka paam.»
ACT.23.16	Tɩ Apolɩ tã dayʋa bãŋɛ ban bãm yele se'em na, sẽŋɛ sʋdaasɩ la yire ka yele Apolɩ. 
ACT.23.17	Tɩ Apolɩ wi sʋda-kɛ'ɛndõma la ayɩla yele ẽ yetɩ: «Tarɩ budib-ẽna wã sẽŋɛ ya kɛ'ɛma la zẽ'am, tɩ a tarɩ la sɛla tɩ a yele ẽ.» 
ACT.23.18	Tɩ sʋda-kɛ'ɛma la tarɩ ẽ sẽŋɛ ba kɛ'ɛma la zẽ'am ka yele ẽ yetɩ: «Apolɩ tɩ ba yʋ la n wi mam yetɩ, m tarɩ budib-ẽna wã wa'am fʋ zẽ'am, tɩ a tarɩ la sɛla tɩ a yele fo.» 
ACT.23.19	Tɩ kɛ'ɛma la gʋrɛ a nu'ugo tarɩ ẽ yese kẽnkɛrŋa ka soke ẽ yetɩ: «Fõn tarɩ la bẽm yelle tɩ fʋ yele mam?» 
ACT.23.20	Tɩ a lerge ẽ yetɩ: «Zifdõma n bãm yetɩ, bãma wʋn sose fõn beesã tɩ fʋ tarɩ Apolɩ wa'am ba sarɩyadia zẽ'am, wʋ bãma boorɩ tɩ ba bɩsɛ la a yelle la pa'asɛ. 
ACT.23.21	La, da sakɛ ban wʋn yele se'em na, tɩ ba nẽrba n gãŋɛ pinaasɩ n sʋgɛ gu'ura Apolɩ. Ba wuu pɔɩ mɛ yetɩ, bãma kãn di dia bɩɩ yũ ko'om, sãn dagna tɩ bãma kʋ la Apolɩ. Ba mãasʋm gu'ura la fõn wʋn lerge se'em.» 
ACT.23.22	Tɩ kɛ'ɛma la yele budibla la yetɩ: «Da yele nẽra tɩ fõn yele mam sɛla.» Dee botɩ a lebe.
ACT.23.23	Tɩ sʋdaasɩ kɛ'ɛndõma kɛ'ɛma la wi a sʋda-kɛ'ɛndõma bayi yele ba yetɩ: «Basɛ-ya tɩ sʋdaasɩ kɔbsyi, la wi-bã'arba pisyopɔɩ, la kãn-lɔbrɩba kɔbsyi mãasʋm. Tɩ yʋ'ʋŋɔ ẽna wã karf-awɛɩ ya sẽŋɛ Sezaare. 
ACT.23.24	Mãasʋm-ya wiiri bɔ Apolɩ tɩ a bã tɩ ya tarɩ ẽ sẽŋɛ gɔmna Afeligsi zẽ'am la ĩmã'asʋm.» 
ACT.23.25	Dee gʋlsɛ gõŋɔ yetɩ:
ACT.23.26	«Mam Akloorɩ-lisiasɩ n gʋlsɛ gõŋɔ wã bɔ'ɔra fõn gɔmna sõŋɔ Afeligsi. Mam pʋ'ʋsrɩ fɔ.
ACT.23.27	Zifdõma n daan yõkɛ bʋra-ẽna wã bɔɔra tɩ ba kʋ ẽ. Tɩ mam wõm tɩ a de la Rom tẽŋa nu'ugo nẽra, tɩ mam sẽŋɛ la sʋdaasɩ ka fãagɛ ẽ, 
ACT.23.28	dee bɔɔra tɩ m bãŋɛ bõn-sɛka n soe tɩ ba dõrɛ ẽ tarɩ ẽ sẽŋɛ ba sarɩyadia zẽ'am. 
ACT.23.29	La mam daan yẽ tɩ la de la Zifdõma lɔɔ yɛla ĩyã, dee a ka ẽŋɛ sɛla n narɩ ba kʋ ẽ, bɩɩ ba yʋ ẽ yʋ'a deem. 
ACT.23.30	Tɩ ba yele mam yetɩ, Zifdõma bãm mɛ tɩ ba kʋ ẽ, bɛla ĩyã tɩ mam ẽŋɛ tɔtɔ tõm tɩ ba tarɩ ẽ wa'am fõn zẽ'am, dee bɔ nõorɛ yetɩ, sɛba n sãm ẽ na wa'am fõn zẽ'am wa tɔgɛ ẽn ẽŋɛ se'em.»
ACT.23.31	Tɩ sʋdaasɩ la ẽŋɛ ẽn yele ba se'em na, tarɩ Apolɩ yʋ'ʋŋɔ ẽŋa sẽŋɛ Antipatrisi. 
ACT.23.32	Tɩ beere wiige, tɩ sʋda-sɛba n sẽnnɩ nãma la lebe ba yire la, dee tɩ sɛba n bã wiiri la tarɩ Apolɩ sẽŋɛ. 
ACT.23.33	La ban paagɛ Sezaare la, ba dɩkɛ gõŋɔ la mɛ bɔ gɔmna la dee dɩkɛ Apolɩ ẽŋɛ a nu'usum. 
ACT.23.34	Tɩ a karẽŋɛ gõŋɔ la, dee soke yetɩ, ẽŋa yese la so'olʋm kãna? Tɩ Apolɩ pa'alɛ ẽ tɩ ẽŋa yese la Silisi so'olʋm. 
ACT.23.35	Tɩ gɔmna la yele ẽ yetɩ: «Sɛba n tarɩ fʋ wa'am sãm na sãn paam, mam wʋn soke bãŋɛ lan ẽŋɛ se'em.» A yele bɛla dee bɔ nõorɛ yetɩ, ba kẽ'esɛ ẽ naba A'erɔdɩ yire tɩ ba gu'ura ẽ.
ACT.24.1	La dabsa anuu daarɛ, tɩ kãabgɔ kẽma nẽŋadãana Ananiyasɩ doose la kẽma basɛba, la yetɔg-mita yʋ'ʋrɛ n de Atɛrtuli wa'am Sezaare. Tɩ ba dɩkɛ Apolɩ yelle la tɩ ba tɔgɛ bɔ gɔmna la. 
ACT.24.2	Tɩ ba wi Apolɩ tɩ a wa'am. Tɩ Atɛrtuli yãŋa tɔgra dõta Apolɩ yetɩ: «Gɔmna sõŋɔ Afeligsi. La de la fõn bɩsrɩ tõma sõŋa la ĩyã tɩ tẽŋa la tara laafɛ, tɩ yɛla zozo'e teege tɩ tẽŋa la malgɛ. 
ACT.24.3	Fõn ẽŋɛ sɛla wuu zẽ'esɩ wuu bɔ tõma la, tõma to'oge mɛ pʋ'ʋsra fʋ zozo'e. 
ACT.24.4	La mam ka boorɩ tɩ m gʋ'ʋm fɔ, bɛla mam sosrɩ fʋ mɛ tɩ fɔ ẽŋɛ sugri dee selse m yetɔga wã fẽfẽe. 
ACT.24.5	Tõma yẽ nẽr-ẽna tɩ a de la tẽn-wã'ara, ẽŋa n sa'asrɩ Zifdõma dũnia wuu zuo tɩ ba gita tẽnsɩ. A de la Nazarɛtɩ dõma põmpɔrŋɔ sore la nẽŋadãana. 
ACT.24.6	A zɩgrɩ tɩ a sã'am la Wẽnde-kãtɛ la sisgo, tɩ ba yõkɛ ẽ. [La tõma daan boorɩ tɩ tɩ di a sarɩya la tõma mẽŋa lɔɔ. 
ACT.24.7	Tɩ sʋda-kɛ'ɛma Alisiasɩ wa'am wa fãagɛ ẽ tõma zẽ'am la pãŋa, 
ACT.24.8	dee bɔ nõorɛ yetɩ, sɛba n sãm ẽ na wa'am fõn zẽ'am.] Fʋ sãn soke ẽ fʋ mẽŋa, fʋ wʋn wõm bõn-sɛba wuu n botɩ tõma sãm ẽ.» 
ACT.24.9	Atɛrtuli n tɔgɛ ba'asɛ la, tɩ Zifdõma la lagɩm sakɛ yetɩ, la de la bɛla.
ACT.24.10	Zifdõma la n tɔgɛ kɩ'ɩlɩm na, tɩ gɔmna la bɔ Apolɩ nõorɛ tɩ a tɔgɛ. Tɩ Apolɩ yetɩ: «Mam mi tɩ fõn de la sarɩyadita so'olʋm ẽna wã pʋam halɩ yʋʋma n zo'oge. Bɛla mam sũure ãn yẽlʋm tɩ m tɔgɛ to'oge m mẽŋa. 
ACT.24.11	Fõn tã wʋn bãŋɛ mɛ tɩ la ka gãŋɛ dabsa pia la ayi tɩ mam sẽŋɛ Zerizalɛm tɩ m ka pʋ'ʋsɛ Nawẽnnɛ. 
ACT.24.12	La Zifdõma la ka yẽ mam tɩ mam wẽ'erɩ nõke'ene la nẽra Wẽnde-kãtʋm na, la ba ken ka yẽ tɩ mam sa'asrɩ nẽrba ba wẽndeto la pʋam bɩɩ tẽŋa la zẽ'e-sɛka. 
ACT.24.13	La ba kãn yãŋɛ yẽ sɛla pa'alɛ tɩ bãma n yetɩ mam ẽŋɛ se'em na de sɩra. 
ACT.24.14	La mam yetɩ fʋ tɩ mam sɩrɩ dolɩ la so-sɛka tɩ ba yetɩ põmpɔrŋɔ sore la. La mam pʋ'ʋsrɩ la Nawẽnnɛ tɩ tõma yaabdõma yʋʋn pʋ'ʋsrɩ la, dee sakra sɛla wuu n gʋlsɛ bɔna Amoyisi lɔɔ pʋam, la Nawẽnnɛ nõtɔ'ɔsrɩba gõnnɔ pʋam na. 
ACT.24.15	Mam tarɩ pʋtẽ'erɛ la Nawẽnnɛ wʋ bãma n tarɩ pʋtẽ'erɛ se'em na, tɩ nẽrba wuu, nẽr-sõma la nẽr-bɛ'ɛsɩ wʋn vo'oge mɛ. 
ACT.24.16	Bɛla tɩ mam mõrgra daarɛ woo tɩ m bãŋɛ m sũure pʋam tɩ mam ka ẽŋɛ be'em Nawẽnnɛ la nẽrba nifum.
ACT.24.17	La de la yʋʋma zozo'e tɩ mam daan ka boe Zerizalɛm, dee yãŋa tarɩ ligri leme tɩ m sõŋɛ m tẽŋa nẽrba, dee bɔ bɔ'a tɩ ba kãabɛ bɔ Nawẽnnɛ. 
ACT.24.18	Mam daan boe mĩ ɩta la bɛla, tɩ ba yẽ mam Wẽnde-kãtʋm na, tɩ mam daan põn malgɛ m mẽŋa Nawẽnnɛ zẽ'am kɩ'ɩlɩm mɛ, la nẽrba daan ka boe la mam mĩ zo'oge, la ba mẽ daan ka gire mĩ. 
ACT.24.19	La Zifdõma basɛba n ze'ele Azi so'olʋm n daan boe mĩ, ba sãn tara nɩ na yelle la mam, ba mẽŋa n wʋn wa'am nɩ wa yele fʋ mam n ẽŋɛ se'em. 
ACT.24.20	La nẽr-bãna wã sãn yẽ mam tõon-be'ego, wakat-sɛka tɩ mam daan boe ba sarɩyadia zẽ'am na, ba yele. 
ACT.24.21	La ba kãn yẽ sɛla, sãn dagna mam daan ze'ele ba tẽŋasʋka tɔgɛ ba ke'enke'em yetɩ: ‹La de la mam n tarɩ pʋtẽ'erɛ tɩ sɛba n ki la wʋn vo'oge mɛ na ĩyã, tɩ mam zɛ ya nẽŋam tɩ ya dita mam sarɩya zĩna wã.› »
ACT.24.22	La Afeligsi n daan põn mina kõ-yẽlga la sore yelle la, tɩ a viige yetɔga la, dee yele ba yetɩ: «Sʋda-kɛ'ɛma Alisiasɩ sãn paam, mam wʋn kʋ'ʋgɛ yetɔga la bɔ ya.» 
ACT.24.23	Dee bɔ sʋda-kɛ'ɛma la n gu'uri Apolɩ la nõorɛ yetɩ, a bɩsra ẽ, la a bɔ ẽ yolsgo, la a sɩrdõma sãn tara sɛla bɔɔra tɩ ba bɔ ẽ, a basɛ tɩ ba bɔ ẽ.
ACT.24.24	La dabsa fẽe n tole, tɩ Afeligsi lagɩm na a pɔga Adrisili n de Zifu botɩ ba wi Apolɩ, tɩ a wa'am wa tɔgra nẽra n wʋn bɔ Azezi-krisi sɩra se'em yelle, tɩ ba sɛlsra. 
ACT.24.25	La Apolɩ n yãŋa wa tɔgra ɩrgɔ n masɛ, la yõk-m-mẽŋa, la sarɩyadia n sẽm yelle, tɩ dabeem yõkɛ Afeligsi, tɩ a yele Apolɩ yetɩ: «Basɛ bɛla, mam sãn wa yẽ nẽŋa, mam wʋn le wi fo.» 
ACT.24.26	A daan tẽ'esrɩ tɩ Apolɩ na'an wʋn bɔ ẽ na ligri, bɛla ĩyã tɩ a ẽn wi'ira ẽ sõsra la ẽ lɛ. 
ACT.24.27	Tɩ yʋʋma ayi tole, tɩ Apɔrsusi-fɛstusi yãŋa sɔɔgɛ Afeligsi zẽ'am. La Afeligsi daan boorɩ tɩ a ẽŋɛ la sɛla n ãn Zifdõma sũure yẽlʋm, bɛla ĩyã tɩ a basɛ tɩ Apolɩ ken bɔna yʋ'a deem.
ACT.25.1	Afɛstusi n paagɛ to'oge na'am a so'olʋm na pʋam na, a ẽŋɛ la dabsa atã Sezaare, dee ze'ele bilam sẽŋɛ Zerizalɛm. 
ACT.25.2	Tɩ kãabgɔ kẽma nẽŋadõma, la Zifdõma nẽŋadõma wa'am a zẽ'am wa dõrɛ Apolɩ. Dee sose ẽ mõrgra 
ACT.25.3	yetɩ, a sõŋɛ ba botɩ ba tarɩ Apolɩ leme Zerizalɛm, se'ere n soe la, ba daan bãm bɔɔra tɩ ba sʋgɛ kʋ ẽ na sore. 
ACT.25.4	Tɩ Afɛstusi lerge yetɩ: «Apolɩ boe la yʋ'a deem Sezaare, la mam mẽŋa wʋn lebe la bilam lɛɛlɛ wã. 
ACT.25.5	La basɛ-ya tɩ ya nẽŋadõma doose mam sẽŋɛ Sezaare, tɩ a sãn tõm na tõon-be'ego, ya tɔgɛ bilam.»
ACT.25.6	Afɛstusi daan ka ẽŋɛ gãŋɛ dabsa anii bɩɩ dabsa pia ba zẽ'am dee lebe Sezaare. Tɩ beere wiige, tɩ a kẽ zĩ'ire sarɩyadia zẽ'am, dee bɔ nõorɛ yetɩ, ba tarɩ Apolɩ wa'am. 
ACT.25.7	Tɩ Apolɩ kẽ, tɩ Zifdõma sɛba n ze'ele Zerizalɛm wa'am na isge gilge ẽ, dõta ẽ yetɩ, a tõm na tõon-be'ero zozo'e, la ba ka tã'agɛ pa'alɛ tɩ bãma n yele se'em na de la sɩra. 
ACT.25.8	Tɩ Apolɩ tɔgɛ tɩ a to'oge a mẽŋa yetɩ: «Mam ka ẽŋɛ sɛla n sɩ'ɩsrɩ Zifdõma lɔɔ, bɩɩ Wẽnde-kãtɛ la, la mam mẽ ka ẽŋɛ Rom na-keko la be'em.» 
ACT.25.9	Tɩ Afɛstusi bɔɔra tɩ a ẽŋɛ sɛla n ãn Zifdõma sũure yẽlʋm, soke Apolɩ yetɩ: «Fõn boorɩ tɩ fʋ sẽŋɛ Zerizalɛm tɩ m ka di fʋ yelle wã sarɩya bilam mɛ bɩɩ?» 
ACT.25.10	Tɩ Apolɩ lerge yetɩ: «Mam põn bɔna la nẽr-sɛka tɩ Rom na-keko bɔ ẽ nõorɛ la sarɩyadia zẽ'am, bɛla la masɛ tɩ ba di mam sarɩya la Rom. Fõn mẽŋa mi tɩ mam ka ẽŋɛ Zifdõma be'em. 
ACT.25.11	Mam sãn ẽŋɛ nɩ na be'em bɩɩ sɛla n masɛ tɩ ba kʋ mam, mam kãn zagsɛ. La ban dõrɛ mam se'em na dagɩ sɩra, nẽra ka tã wʋn dɩkɛ mam ẽŋɛ ba nu'usum. Mam boorɩ tɩ Rom na-keko la n di m sarɩya.» 
ACT.25.12	Tɩ Afɛstusi la a poorʋm dõma yẽ taaba, dee tɩ a lerge Apolɩ yetɩ: «Fõn yetɩ, fõn boorɩ tɩ Rom na-keko la n di fʋ sarɩya. Bɛla, fʋ wʋn sẽŋɛ la na-keko la zẽ'am.»
ACT.25.13	La dabsa fẽe n tole, tɩ naba Agripa la a tã Abɛrnisi sẽŋɛ Sezaare tɩ ba ka pʋ'ʋsɛ Afɛstusi. 
ACT.25.14	La ba yuuge mĩ na fẽe, tɩ Afɛstusi tɔgɛ Apolɩ yelle la bɔ naba la yetɩ: «Bʋraa n boe kalam tɩ Afeligsi basɛ tɩ a bɔna yʋ'a deem. 
ACT.25.15	La mam daan sẽŋɛ la Zerizalɛm, tɩ Zifdõma kẽma, la kãabgɔ kẽma nẽŋadõma tarɩ a yelle wa'am wa tɔgɛ bɔ mam, dee sose mam yetɩ, m di a sarɩya botɩ ba sɩbgɛ ẽ. 
ACT.25.16	Tɩ mam lerge ba yetɩ, tõma Rom dõma ka dɩkrɩ nẽra ɩta nẽrba nu'usum tɩ ba sɩbgɛ ẽ, dee tɩ a nãn ka ze'ele sɛba n sãm ẽ na nẽŋam tɔgɛ a nõorɛ. 
ACT.25.17	La ba doose mam mɛ wa'am kalam, la mam ka gʋ'ʋm, beere n wiige, tɩ mam kẽ zĩ'ire sarɩyadia zẽ'am, dee bɔ nõorɛ yetɩ, ba tarɩ bʋraa la wa'am. 
ACT.25.18	La sɛba n sãm ẽ na ka pa'alɛ tõon-be'ero sɛba tɩ a ẽŋɛ, wʋ mam n tẽ'esɛ se'em na. 
ACT.25.19	La de la nõke'ene tɩ ba wẽ'erɩ la ẽ, ba pʋ'ʋsgɔ sore yɛla ĩyã, la bʋraa yʋ'ʋrɛ n de Azezi n ki, tɩ Apolɩ yetɩ a vo'oge mɛ ĩyã. 
ACT.25.20	Tɩ mam ka tã'agɛ bãŋɛ mam wʋn ẽŋɛ yel-ẽna wã se'em, tɩ mam soke Apolɩ yetɩ, ẽŋa boorɩ tɩ a sẽŋɛ la Zerizalɛm tɩ m sẽŋɛ ka di a sarɩya la bilam? 
ACT.25.21	Tɩ Apolɩ zagsɛ dee yetɩ, ba basɛ tɩ Rom na-keko la tɔgɛ a yetɔga la. Tɩ mam bɔ nõorɛ yetɩ, ba gu'ura ẽ tɩ m wa botɩ ba tarɩ ẽ sẽŋɛ na-keko la zẽ'am.» 
ACT.25.22	Tɩ naba Agripa yele Afɛstusi yetɩ: «Mam mẽ boorɩ tɩ m wõm bʋra-ẽna wã yetɔga.» Tɩ Afɛstusi lerge yetɩ: «Beere sãn wiige, fʋ wʋn wõm a yetɔga.»
ACT.25.23	Tɩ beere wiige, tɩ Agripa la Abɛrnisi yɛ fõŋɔ lɔgrɔ wa'am wa kẽ sarɩyadia deem na, la sʋda-kɛ'ɛndõma, la tẽŋa la nẽŋadõma. Tɩ Afɛstusi bɔ nõorɛ yetɩ, ba tarɩ Apolɩ wa'am. 
ACT.25.24	Dee yetɩ: «Naba Agripa, la sɛba wuu n lagsɛ wã, bɩsɛ-ya bʋra-ẽna wã tɩ Zifdõma wuu wa'am wa tɔgɛ a yelle la mam, Zerizalɛm la kalam, tĩi tɔgra yetɩ, la ka masɛ tɩ a ken vɔa. 
ACT.25.25	La mam yẽ tɩ a ka ẽŋɛ sɛla n masɛ tɩ a ki. La a mẽŋa yetɩ, ẽŋa boorɩ tɩ ba tarɩ a yetɔga la sẽŋɛ la na-keko zẽ'am. Tɩ mam tɔgɛ kʋ yetɩ, mam wʋn botɩ a sẽŋɛ. 
ACT.25.26	La mam ka tarɩ a yelle la zuo wʋn gʋlsɛ bɔ na-keko la. Bɛla tɩ mam botɩ ba tarɩ ẽ wa'am ya zẽ'am, la fõn naba Agripa mẽŋa nẽŋam, tɩ ya sãn sogse ẽ kɩ'ɩlɩm, mam wʋn yẽ yelle gʋlsɛ. 
ACT.25.27	Se'ere n soe la, mam tẽ'esɛ tɩ la ka ãn sõŋa tɩ mam tarɩ nẽra ka bɔ na-keko la tɩ a di a sarɩya, dee ka pa'alɛ yel-sɛka ĩyã tɩ ba yõkɛ ẽ.»
ACT.26.1	Tɩ Agripa yele Apolɩ yetɩ: «Sore boe tɩ fʋ tɔgɛ.» Tɩ Apolɩ zẽkɛ a nu'ugo tɩ a tɔgɛ to'oge a mẽŋa, yetɩ: 
ACT.26.2	«Naba Agripa, mam sũure ãn yẽlʋm, mam n boe fʋ nẽŋam zĩna wã tɩ m tɔgɛ to'oge m mẽŋa la bõn-sɛba wuu tɩ Zifdõma dõrɛ mam na. 
ACT.26.3	Lan gãnnɩ wuu, mam tarɩ sũ-yẽlga, fõn mi Zifdõma dɔgmike, la ba nõkɛ'ɛma la yelle sõŋa sõŋa la ĩyã. Bɛla mam sosrɩ fʋ mɛ tɩ fʋ mã'agɛ fʋ mẽŋa selse m yetɔga wã.
ACT.26.4	Zifdõma wuu mi mam vɔm n ãn se'em mɛ halɩ lan pɔsɛ mam bõnbɩ'ɩlʋm, la ba mi mam n vɔa se'em mam mẽŋa tẽŋam, la Zerizalɛm mɛ. 
ACT.26.5	Ban mi mam la yuuge mɛ, ba sãn bɔɔra, ba tã wʋn ze'ele bɔ mam kaseto mɛ yetɩ, mam de la Farisi nẽra, bãma n sakrɩ tɩ pʋ'ʋsgɔ yɛla sõŋa gãnna. 
ACT.26.6	La lɛɛlɛ wã tɩ mam ze sarɩyadia zẽ'am kalam wã, la de la mam n tarɩ pʋtẽ'erɛ la Nawẽnnɛ n bĩŋe a nõorɛ la tɩ yaabdõma la ĩyã. 
ACT.26.7	Tõma buuri pia la ayi la tõnnɩ mɛ bɔ'ɔra Nawẽnnɛ wʋntɛɛŋa la yʋ'ʋŋɔ, dee tara pʋtẽ'erɛ gu'ura tɩ ẽn bĩŋe a nõorɛ se'em na wʋn ẽŋɛ mɛ. Naba Agripa, la de la pʋtẽ'e-ẽna wã ĩyã tɩ Zifdõma dõrɛ mam. 
ACT.26.8	Bẽm tɩ la dɛna toogo bɔ ya, tɩ ya sakɛ tɩ Nawẽnnɛ vo'orɩ kũm?
ACT.26.9	Mam mẽŋa daan tẽ'esɛ mɛ, tɩ dẽnɩ tɩ mam ẽŋɛ mam wʋn ẽŋɛ se'em wuu sã'am Azezi n de Nazarɛtɩ nẽra la yʋ'ʋrɛ. 
ACT.26.10	Mam tõm na bɛla Zerizalɛm, la mam daan to'oge nõorɛ kãabgɔ kẽma nẽŋadõma zẽ'am mɛ, yõgɛ Nawẽnnɛ nẽrba zozo'e botɩ ba kẽ'esɛ ba yʋ'a deem, di ba sarɩya yetɩ ba kʋ ba, tɩ mam daan sakɛ. 
ACT.26.11	La wakatɛ zozo'e tɩ mam daan nãmsɛ ba Zifdõma wẽndeto pʋam, mõrgra tɩ ba basɛ ba sore la. Tɩ mam sũure daan yĩige la ba halɩ tɩ mam doose tẽnsɩ basɛba nãmsɛ ba. 
ACT.26.12	La de la bɛla ĩyã tɩ mam daan to'oge nõorɛ kãabgɔ kẽma nẽŋadõma zẽ'am tɩ m sẽŋɛ Damaasɩ.
ACT.26.13	Naa, mam daan boe la sore wʋntɛɛŋa zuu-tẽŋasʋka wɛ'ɛsa, yẽ peelem n ze'ele saazuum yẽkɛ nẽegɛ gãnna wʋntɛɛŋa gilge mam, la sɛba n dolɩ mam na. 
ACT.26.14	Tɩ tõma wuu lui tẽŋa, tɩ mam wõm kõa n yele mam la Ebre yetɔga yetɩ: ‹Asolɩ, Asolɩ, bẽm tɩ fʋ nãmsra mam? Fʋ sãn ka sakɛ mam, la wʋn ãna toogo bɔ fʋ, wʋ dũŋa n ka nannɩ a dãana ka'asrɛ.› 
ACT.26.15	Tɩ mam soke yetɩ: ‹Zuudãana, fõn de la ãne?› Tɩ Zuudãana la yele mam yetɩ: ‹Mam de la Azezi, sɛka tɩ fʋ nãmsrɩ la. 
ACT.26.16	La isge ze'ele, mam dɩkɛ m mẽŋa pa'alɛ fɔ tɩ m botɩ fʋ lebge la mam tõntõnna. Fʋ wʋn dɛna la mam kaset-dãana yele nẽrba fõn yẽ mam se'em, dee ken pa'alɛ ba bõn-sɛba tɩ mam wʋn botɩ fʋ yẽ la. 
ACT.26.17+ACT.26.18	La mam wʋn ken tõm fʋ la bu-zãŋsɩ zẽ'am, tɩ fʋ ka pike ba nini yese ba lika pʋam tɩ ba vɔa peelem pʋam, dee yese ba Asũtãana nu'usum lebse ba Nawẽnnɛ nu'usum, tɩ ba bɔ mam sɩra, tɩ Nawẽnnɛ basɛ ba tõon-be'ero taalɛ, tɩ ba lagɩm na Nawẽnnɛ nẽr-sõma yẽ pʋrɛ. La mam wʋn fãagɛ fʋ Zifdõma, la bu-zãŋsɩ nu'usum basɛ.› »
ACT.26.19	Tɩ Apolɩ yele bɛla dee yetɩ: «Naba Agripa, mam n daan yẽ Azezi wʋ zãasŋɔ, tɩ a ze'ele saazuum tɔgɛ bɔ mam na, mam ka zagsɛ. 
ACT.26.20	Bɛla tɩ mam pɔsɛ Damaasɩ, la Zerizalɛm, la Zude so'olʋm wuu, la bu-zãŋsɩ zẽ'am mõolɛ yetɩ, ba teege yɛm basɛ tõon-be'ero, dee lebe sakɛ Nawẽnnɛ, dee ẽŋɛ sɛla n pa'alɛ tɩ ba teege yɛm. 
ACT.26.21	Bɛla tɩ Zifdõma daan yõkɛ mam Wẽnde-kãtʋm na yetɩ ba kʋ mam. 
ACT.26.22	La Nawẽnnɛ sõŋɛ mam mɛ wa paam zĩna, bɛla tɩ mam zɛ kalam tɔgra mam n yẽ sɛla bɔ'ɔra yãma, kɛ'ɛndõma la tarɩmdõma wuu. Mam n yele sɛla wuu la, la de la Nawẽnnɛ nõtɔ'ɔsrɩba, la Amoyisi n yʋʋn yetɩ sɛla wʋn ẽŋɛ la. 
ACT.26.23	Ba yʋʋn yetɩ, dẽnɩ tɩ Krisi nãmsɛ ki, la ẽŋa n wʋn dɛna pɔspɔsɩ nẽra n wʋn vo'oge, dee wʋn mõolɛ kõ-yẽlga n de peelem bɔ Zifdõma la bu-zãŋsɩ.»
ACT.26.24	La Apolɩ n tɔgrɩ bɛla tɩ a to'oge a mẽŋa la, tɩ Afɛstusi tãsɛ ẽ yetɩ: «Apolɩ, fõn zallɩ mɛ, fõn zãsʋm mɛ zo'oge tɩ la botɩ fʋ yirsra.» 
ACT.26.25	Tɩ Apolɩ lerge ẽ yetɩ: «Afɛstusi sõŋɔ, mam ka zallɩ. Mam tɔgrɩ la yel-sɩra, la yɛm yetɔga. 
ACT.26.26	Naba Agripa mi yel-bãna mɛ, mam tã wʋn tɔgɛ mɛ la bʋraanɛ a nẽŋam. Mam mi tɩ a mi bõn-bãna wuu mɛ, se'ere n soe la, ba ka ẽŋɛ lika pʋam.» 
ACT.26.27	A yele bɛla dee yetɩ: «Naba Agripa, fõn sakɛ Nawẽnnɛ nõtɔ'ɔsrɩba n yele se'em na mɛ? Mam mi tɩ fõn sakɛ mɛ.» 
ACT.26.28	Tɩ Agripa yele Apolɩ yetɩ: «Fõn tẽ'esɛ tɩ fʋ botɩ mam lebge la Krisi nẽra wakatɛ fẽe wãna pʋam?» 
ACT.26.29	Tɩ Apolɩ yetɩ: «La sãn yuuge, bɩɩ la sãn ka yuuge, mam pʋ'ʋsrɩ Nawẽnnɛ mɛ tɩ fõn la sɛba wuu n selsrɩ mam zĩna wã wʋn lebge ãna wʋ mam ãn se'em na, sãn dagna bãnsɩ la mã'a tɩ mam ka boorɩ tɩ ba ba ya.»
ACT.26.30	Tɩ naba la, la gɔmna Afɛstusi, la Abɛrnisi, la nẽrba la wuu isge yese, 
ACT.26.31	ka yele taaba yetɩ: «Bʋra-ẽna ka ẽŋɛ sɛla n masɛ tɩ a ki, bɩɩ ba kẽ'esɛ ẽ yʋ'a deem.» 
ACT.26.32	Tɩ Agripa yele Afɛstusi yetɩ: «Bʋra-ẽna wã sãn ka yele nɩ tɩ ẽŋa boorɩ tɩ a sẽŋɛ la na-keko la zẽ'am, tɩ tã wʋn basɛ nɩ ẽ.»
ACT.27.1	Tɩ ba daan looge yɛm tɩ ba botɩ tõma kẽ õorŋɔ sẽŋɛ Itali, tɩ ba dɩkɛ Apolɩ la nẽrba basɛba tɩ ba yʋ la, ẽŋɛ sʋda-kɛ'ɛma yʋ'ʋrɛ n de Azuliyusi nu'usum, a daan de la sʋda-sɛba tɩ ba wi'iri tɩ na-keko sʋdaasɩ la kɛ'ɛma ayɩla. 
ACT.27.2	La õorŋɔ n ze'ele Adramiti tẽŋam daan bɔna bilam yetɩ a sẽŋɛ tẽnsɩ basɛba n boe Azi ko-kãtɛ la nõorʋm. Tɩ tõma kẽ wɛ'ɛsa, tɩ Aristarkɩ n ze'ele Tesaloniki n boe Masedʋanɩ so'olʋm, wa'am wa doose tõma. 
ACT.27.3	Tɩ beere wiige, tɩ tõma paagɛ Sidõ tẽŋam, tɩ Azuliyusi ẽŋɛ Apolɩ sõŋa bɔ ẽ nõorɛ tɩ a sẽŋɛ ka bɩsɛ a sɩrdõma, dee tɩ ba sõŋɛ ẽ. 
ACT.27.4	Tɩ tõma le kẽ õorŋɔ bilam wɛ'ɛsa. Tɩ kʋsebgo vugra tʋ'ʋsra tõma, tɩ tõma wẽrgɛ bẽglɛ Sipri sẽŋɛ. 
ACT.27.5	La tõma doose la ko-kãtɛ la n lɛm Silisi la Pãnfili la, sẽŋɛ ka paagɛ Miira n boe Lisi so'olʋm sige. 
ACT.27.6	Bilam tɩ sʋda-kɛ'ɛma la yẽ õorŋɔ n ze'ele Alɛgsãndri tɩ a sẽŋɛ Itali. Tɩ a botɩ tõma kẽ.
ACT.27.7	La dabsa faa tɩ tõma nãmsɛ la õorŋɔ la sẽnna fẽfẽ halɩ ka lɛm Kinidi tẽŋam. La kʋsebgo la ka botɩ tõma yãŋɛ sẽŋɛ bilam bɔba, tɩ tõma lɔkɛ sẽŋɛ lɛm Salmõnɩ bẽglɛ Krɛtɩ sẽŋɛ. 
ACT.27.8	La tõma daan bẽglɛ la ko-kãtɛ la nõorʋm, daan nãmsɛ halɩ, dee yãŋa paagɛ zẽ'a yʋ'ʋrɛ n de õorŋɔ ze'elgo zẽ'e-sõŋɔ n lɛm Laze.
ACT.27.9	La dabsa zozo'e daan tole mɛ, tɩ Zifdõma nõorɛ lʋa daarɛ tole. La wakat-ẽŋa la daan de la toogo bɔ nẽrba tɩ ba dɩkɛ õorŋɔ doose ko'om na pʋam. Bɛla tɩ Apolɩ yele ba yetɩ: 
ACT.27.10	«Bʋraasɩ wã, mam mi tɩ tõma sẽnnɛ wã wʋn wa dɛna la toogo. La dagɩ lɔgrɔ, la õorŋɔ la mã'a n wʋn sã'am, la de la tõma mẽŋa yõorɛ põsga.» 
ACT.27.11	Tɩ sʋda-kɛ'ɛma la ka selse Apolɩ n yele se'em na, a selse la sɛka n bɩsrɩ õorŋɔ la sẽnnɛ yelle, la õorŋɔ la dãana yetɔga. 
ACT.27.12	La õorŋɔ ze'elgo zẽ'a na ka ãn sõŋa tɩ ba wʋn gã'arɛ tɩ kʋsebgo, la ɔɔrɔ wakatɛ la tole. Bɛla tɩ nẽrba la zozo'e yetɩ, tɩ basɛ bilam dee wĩbe sẽŋɛ paagɛ Fenigsi n mẽ boe Krɛtɩ so'olʋm. Zẽ'e-ẽŋa õorŋɔ ze'elgo zẽ'am la tɔglɛ la zanõrɛ gɔbga, la zʋʋgɔ nu'ugo bɔba. Bilam tɩ ba tã wʋn zĩ'ire tɩ kʋsebgo, la ɔɔrɔ wakatɛ la tole.
ACT.27.13	Tɩ kʋsebgo ze'ele gɔbga bɔba wa'am wa vugra fẽfẽ. Tɩ ba tẽ'esɛ tɩ ba tã wʋn ẽŋɛ ban boorɩ se'em, bɛla tɩ ba mãasʋm õorŋɔ la basɛ zẽ'e-ẽŋa, dee bẽgla Krɛtɩ ko-kãtɛ la nõorʋm wɛ'ɛsa. 
ACT.27.14	Tɩ la ka yuuge, tɩ kʋseb-kãtɛ tɩ ba wi'iri tɩ «Erakilõ» ze'ele Krɛtɩ tẽŋa bɔba, wa'am wa vugra ke'enke'em wẽ'era õorŋɔ la. 
ACT.27.15	Tɩ tõma ka yãŋɛ botɩ õorŋɔ la sẽŋɛ nẽŋa bɔba, tɩ tõma basɛ õorŋɔ la tɩ kʋsebgo la tarɩ ẽ wɛ'ɛsa. 
ACT.27.16	Tɩ tõma sẽŋɛ ka lɛm tẽn-pɩka yʋ'ʋrɛ n de Koda tɩ ko'om gilge ẽ, bẽgla ẽ tɩ kʋsebgo la ka le vugra ke'enke'em tʋ'ʋsra tõma. Tɩ tõma keŋe tɩ mẽŋa õbgɛ õorŋ-pɩka la zoole õorŋ-kãtɛ la zuo, la, la ka ẽŋɛ nãana. 
ACT.27.17	Tɩ ba dɩkɛ mĩ'isi lʋ õorŋ-kãtɛ la kãŋkãŋɛ tɩ a tara pãŋa. Ba zotɩ mɛ tɩ, tɩ sãn paagɛ zẽ'e-sɛka yʋ'ʋrɛ n de Sirti n dagɩ kʋlko'om tɩ tẽntõnbĩ'isgo bɔna mĩ na, a wʋn fɩrɛ. Bɛla tɩ ba sike õorŋɔ la fu-kãtɛ, dee tɩ kʋsebgo la zã'ara ẽ sẽnna fẽfẽ. 
ACT.27.18	La kʋsebgo la ken vugra la ke'enke'em nãmsra tõma, tɩ beere wiige, tɩ ba yese lɔg-sɛba n boe õorŋɔ la pʋam na, lobe basɛ ko'om na pʋam. 
ACT.27.19	Tɩ beere le wiige, tɩ ba mẽŋa yese õorŋɔ la mẽŋa lɔgrɔ lobe basɛ ko'om na pʋam. 
ACT.27.20	Tɩ la ẽŋɛ dabsa se'em, tɩ tõma ka yẽ wẽntulle la wõrbiɛ, tɩ kʋsebgo la ken vugra ke'enke'em nãmsra tõma. Tɩ tõma kɔ'ɔgɛ vɔm pʋtẽ'erɛ.
ACT.27.21	Tɩ la daan yuuge tɩ nẽrba la ka di. Tɩ Apolɩ ze'ele ba tẽŋasʋka yetɩ: «Ya daan sãn sakɛ nɩ mam nõorɛ la, daan ka fõrgɛ Krɛtɩ, tɩ kãn yẽ nɩ nãmsgɔ la yel-bãna wã wuu. 
ACT.27.22	La lɛɛlɛ wã, mam sosrɩ ya tɩ ya keŋe ya sũure. Tɩ nẽra baa ayɩla kãn ki ya pʋam, sãn dagna õorŋɔ la mã'a n wʋn sã'am. 
ACT.27.23	Zaam yʋ'ʋŋɔ Nawẽnnɛ n soe mam tɩ mam dɛna a tõntõnna la, tõm a malɛka tɩ a wa ze'ele mam zẽ'am 
ACT.27.24	yetɩ: ‹Apolɩ, da zoe dabeem. Dẽnɩ tɩ fʋ ka ze'ele na-keko la nẽŋam. La Nawẽnnɛ ẽŋɛ fʋ yel-sõnnɛ mɛ botɩ sɛba n boe õorŋɔ pʋam na wuu vɔa.› 
ACT.27.25	Bɛla, bʋraasɩ wã, keŋe-ya ya sũure, tɩ mam bɔ Nawẽnnɛ sɩra mɛ tɩ la wʋn ẽŋɛ wʋ malɛka la n yele mam se'em na. 
ACT.27.26	La kʋsebgo la wʋn pe'ege tɩ ka basɛ la tẽŋa tɩ ko'om gilge.»
ACT.27.27	La daan de la dabsa pia la anaasɩ yʋ'ʋŋɔ, tɩ kʋsebgo la vugra pɛ'ɛra tõma ko-kãtɛ la yʋ'ʋrɛ n de Adriyatiki la zuo. Tɩ sõnsʋa tɩ nẽr-sɛba n tõnnɩ õorŋɔ la tõoma la tẽ'esɛ tɩ tɩ lɛm na tẽŋa. 
ACT.27.28	Tɩ ba dɩkɛ mĩ'a lʋ bõn-tɩbsgɔ basɛ ko'om na pʋam tɩ ba bɩsɛ kʋlga la n kɔ zõna se'em, makɛ tɩ la dɛna wʋ mẽtrɩ pitã la ayopɔɩ. Tɩ la ẽŋɛ fẽe, tɩ ba le makɛ bɩsɛ tɩ la dɛna wʋ mẽtrɩ pisyi la anii. 
ACT.27.29	Tɩ ba zɔta dabeem tɩ õorŋɔ la wʋn wẽ tãmpĩisi, tɩ ba dɩkɛ kuto n botɩ õorŋɔ zɛ'ɛta banaasɩ basɛ ko'om pʋam õorŋɔ la poorʋm, dee kã'ara Nawẽnnɛ tɩ beere wiige. 
ACT.27.30	Tɩ nẽr-sɛba n tõnnɩ õorŋɔ la tõoma la daan bɔɔra tɩ ba zoe dee basɛ õorŋɔ la, bɛla tɩ ba sike õorŋ-pɩka la ko'om pʋam, ẽŋɛ wʋ ba boorɩ tɩ ba dɩkɛ la kuto n botɩ õorŋɔ zɛ'ɛta basɛba basɛ õorŋɔ la nẽŋam. 
ACT.27.31	Tɩ Apolɩ yele sʋda-kɛ'ɛma, la sʋdaasɩ la yetɩ: «Nẽr-bãna wã sãn ka bɔna õorŋɔ wã pʋam, yãma wuu kãn yãŋɛ põsɛ.» 
ACT.27.32	Tɩ sʋdaasɩ la wã mĩ'i-sɛba n lʋ õorŋ-pɩka la, dee basɛ ẽ tɩ ko'om tarɩ ẽ fõrgɛ.
ACT.27.33	Tɩ beere bɔna mĩ wiira, tɩ Apolɩ belem ba wuu tɩ ba di dia, yele ba yetɩ: «Zĩna de la dabsa pia la anaasɩ n wãna, tɩ ya tẽ'esrɩ kũm la vɔm, dee ka di sɛla. 
ACT.27.34	Bɛla mam belnɩ ya mɛ tɩ ya di dia yẽ pãŋa vɔa, tɩ ya zomto baa ayɩla kãn bɔɩ.» 
ACT.27.35	Ẽn yele bɛla la, dee dɩkɛ borborɩ pʋ'ʋsɛ Nawẽnnɛ ba wuu nẽŋam, dee fiise borborɩ la obe. 
ACT.27.36	Tɩ ba wuu yẽ bʋraanɛ mẽ di dia la. 
ACT.27.37	La tõma wuu daan de la nẽrba kɔbsyi la pisyopɔɩ la ayoobɩ õorŋɔ la pʋam. 
ACT.27.38	Tɩ ba di tɩgɛ, dee dɩkɛ bõnkɔɔla n boe õorŋɔ la pʋam na, lobe basɛ ko'om na pʋam, ba boorɩ tɩ õorŋɔ la n fakɛ.
ACT.27.39	Tɩ beere wiige, tɩ ba ka bãŋɛ tẽŋa la. La ba yẽ la zẽ'a n tã wʋn dooge, tɩ ba yetɩ, ba sãn tãna, ba botɩ õorŋɔ la tɔglɛ bilam. 
ACT.27.40	Tɩ ba lorge kuto la n botɩ õorŋɔ zɛ'ɛta la basɛ ko-kãtɛ la pʋam, dee lorge mĩ'isi la n lʋ dɔ-sɛba n wʋn botɩ õorŋɔ la sẽŋɛ ban boorɩ zẽ'e-sɛka la basɛ, dee zẽkɛ fuugo la n boe õorŋɔ la nẽŋam na, tɩ kʋsebgo wẽ'era fuugo la, tɩ õorŋɔ la wɛ'ɛsa doone. 
ACT.27.41	Tɩ õorŋɔ la sẽŋɛ zẽ'a tɩ ko'om ka zo'oge mĩ ka zom tẽntõnbĩ'isgo zuo, tɩ a nẽŋam fɩrɛ, tɩ a koŋe sẽnnɛ. Tɩ ko-mĩ'isi wẽ'era a poorʋm la pãŋa, tɩ a sã'am.
ACT.27.42	Tɩ sʋdaasɩ la bɔɔra tɩ ba kʋ nẽr-sɛba tɩ ba yõgɛ la, tɩ sɛka da lui ko'om pʋam pãm dooge zoe fõrgɛ. 
ACT.27.43	Tɩ sʋda-kɛ'ɛma la bɔɔra tɩ a fãagɛ Apolɩ basɛ, ka sakɛ tɩ ba kʋ nẽrba la, dee bɔ nõorɛ yetɩ, sɛba n mi ko'om bũŋa la ẽgɛ lui ko'om pʋam yiɛn pãm dooge doone. 
ACT.27.44	Dee tɩ sɛba n ka mi bũŋa la dɩkɛ dɔ-palagsɩ, la õorŋɔ la bõn-sɛka n sã'am woo bũn dooge. Bɛla tɩ tõma wuu daan põsɛ dooge doone.
ACT.28.1	La tõma n daan põsɛ paagɛ doone na, tɩ tõma bãŋɛ tɩ tẽŋa la yʋ'ʋrɛ de la Maltɩ. 
ACT.28.2	Tɩ tẽŋa la nẽrba to'oge tõma sõŋa sõŋa. Tɩ saaga daan niira tɩ ɔɔrɔ bɔna, tɩ ba tʋʋrɛ bugum bɔ tõma, tɩ tõma ɔɔsra. 
ACT.28.3	Tɩ Apolɩ vaagɛ dɔɔrɔ wa'am wa ẽŋɛ bugum pʋam, tɩ tʋʋlgɔ wõŋɛ bõnsɛla, tɩ a yese vile Apolɩ nu'ugo. 
ACT.28.4	Tɩ tẽŋa la nẽrba yẽ bõnsɛla n vile a nu'ugo la, tɩ ba yele taaba yetɩ: «Bʋra-ẽna wã sɩrɩ de la nẽr-kʋʋra. Baa la ẽn yãŋɛ põsɛ ko'om pʋam na, wẽnnɛ ka sakɛ tɩ a vɔa.» 
ACT.28.5	Tɩ Apolɩ mẽsɛ a nu'ugo, tɩ bõnsɛla la lui bugum pʋam, dee tɩ sɛla ka ẽŋɛ ẽ. 
ACT.28.6	Tɩ nẽrba la gu'ura tɩ ba wʋn yẽ tɩ a ĩyã fʋʋsʋm ya, bɩɩ a wʋn kɔ'ɔn lui tẽŋa ki. Tɩ la yuuge, tɩ ba ka yẽ tɩ sɛla ẽŋɛ ẽ, tɩ ba teege pʋtẽ'era yetɩ, a de la wẽnnɛ.
ACT.28.7	La zẽ'e-sɛka tɩ tõma daan boe mĩ na lɛm na tẽŋa la nẽŋadãana va'am. A yʋ'ʋrɛ de la Apubulsi, a daan to'oge tõma mɛ la sũ-yẽlga. Tɩ tõma bɔna a yire dabsa atã. 
ACT.28.8	Tɩ a sɔ bẽ'era gã yẽ'era-waafɔ, dee tɩ ɔɔrɔ tara ẽ. Tɩ Apolɩ kẽ a deem dɩkɛ nu'usi paglɛ a zuo, pʋ'ʋsɛ Nawẽnnɛ bɔ ẽ, tɩ a yẽ ĩmã'asʋm. 
ACT.28.9	Lan ẽŋɛ bɛla la, tɩ tẽŋa la nẽr-sɛba n de bã'adõma wuu sẽnna, tɩ Apolɩ pʋ'ʋsɛ Nawẽnnɛ bɔ ba, tɩ ba yẽ ĩmã'asʋm. 
ACT.28.10	Tɩ ba daan gõŋɛ tõma sõŋa sõŋa, la tõma n daan fõrgrɩ la, ba bɔ tõma la bɔ'a n seke tõma sore la sẽnnɛ.
ACT.28.11	La wõr-sɩtã n tole, tɩ tõma yẽ õorŋɔ n ze'ele Alɛgsãndri wa'am bɔna Maltɩ tẽŋam, tɩ ɔɔrɔ la kʋseb-kãtɛ la wakatɛ tole. Õorŋɔ la yʋ'ʋrɛ de la «Diyɔskuri». Tɩ tõma kẽ õorŋɔ la wɛ'ɛsa. 
ACT.28.12	La tõma sẽŋɛ paagɛ la Sɩrakusi zĩ'ire bilam dabsa atã, 
ACT.28.13	le ze'ele bilam kẽ õorŋɔ sẽŋɛ paagɛ Regio. Tɩ beere wiige, tɩ kʋsebgo ze'ele tõma poorʋm wa vugra zã'ara tõma. Tɩ tõma paagɛ Puzɔllɩ dabsa ayi daarɛ sige. 
ACT.28.14	Bilam tɩ tõma yẽ Azezi karẽnbiisi basɛba. Tɩ ba sose tõma, tɩ tõma zĩ'ire ba zẽ'am dabsa ayopɔɩ, dee yãŋa wɛ'ɛsa Rom. 
ACT.28.15	Tɩ karẽnbi-sɛba n boe Rom na wõm tõma yelle. Tɩ basɛba tʋ'ʋsɛ tõma halɩ «Apiyusi da'am», dee tɩ basɛba mẽ tʋ'ʋsɛ tõma zẽ'e-sɛka yʋ'ʋrɛ n de «sãama deto batã» la. La Apolɩ n yẽ ba la, tɩ a pʋ'ʋsɛ Nawẽnnɛ, le yẽ bʋraanɛ. 
ACT.28.16	Tɩ tõma paagɛ Rom, tɩ ba bɔ Apolɩ nõorɛ tɩ a kẽ'era ẽn boorɩ zẽ'e-sɛka, dee botɩ sʋdaaga gu'ura ẽ.
ACT.28.17	Tɩ dabsa atã poorʋm, tɩ Apolɩ wi Zifdõma nẽŋadõma sɛba n boe tẽŋa la pʋam lagsɛ, yele ba yetɩ: «M sɔbiisi, mam daan ka ẽŋɛ tɩ nẽrba la be'em, la mam ka sã'am lɔɔ sɛba tɩ tɩ to'oge tɩ yaabdõma zẽ'am na, la baa bɛla ba daan yõkɛ mam mɛ Zerizalɛm, tarɩ mam ka bɔ Rom sʋdaasɩ tɩ ba yʋ mam. 
ACT.28.18	Tɩ ba sogse mam, dee bɔɔra tɩ ba basɛ mam, ban daan ka yẽ tɩ mam ẽŋɛ sɛla n masɛ kũm na ĩyã. 
ACT.28.19	Tɩ Zifdõma zagsɛ tɩ ba da basɛ mam, bɛla n pẽrgɛ mam tɩ mam sose nõorɛ yetɩ, mam boorɩ tɩ m sẽŋɛ la Rom na-keko la zẽ'am tɩ a di m sarɩya, la dagɩ mam n tarɩ yelle la m nẽrba la. 
ACT.28.20	Bɛla tɩ mam wi ya tɩ ya wa'am tɩ sõsɛ la taaba. Ban lʋ mam na bãnsɩ wã, la de la sɛka tɩ Ɩsrayɛlɩ dõma tarɩ a pʋtẽ'erɛ gu'ura ẽ na ĩyã.»
ACT.28.21	Tɩ ba yele ẽ yetɩ: «Tõma ka to'oge gõnnɔ Zude tẽŋam n gʋlsɛ fʋ yelle. Zifdõma sɛba n sẽnnɩ kalam na, ba nẽra nẽra mẽ ka tɔgɛ fʋ tõon-be'ero yelle. 
ACT.28.22	La tõma boorɩ tɩ tɩ wõm na fõn tẽ'esrɩ se'em, la sãn dɛna sore la tɩ fʋ dolɩ la, tõma mi tɩ zẽ'a woo ba sɩ'ɩsrɩ ẽ mɛ.»
ACT.28.23	Tɩ ba bɔ Apolɩ daarɛ. Tɩ daarɛ la paagɛ, tɩ nẽrba zozo'e lagsɛ Apolɩ zẽ'am. Tɩ Apolɩ tɔgɛ Nawẽnnɛ so'olʋm yelle, la Azezi yelle n gʋlsɛ Amoyisi lɔɔ gõnnɔ pʋam, la Nawẽnnɛ nõtɔ'ɔsrɩba gõnnɔ pʋam na, pa'alɛ ba bulika halɩ ka paagɛ zaanõorɛ, mõrgra tɩ a botɩ ba sakɛ. 
ACT.28.24	Tɩ basɛba sakɛ, dee tɩ basɛba ka sakɛ. 
ACT.28.25	Tɩ nẽrba la ka wõm taaba bɔɔra tɩ ba fõrgɛ. Tɩ Apolɩ tɔgɛ ba yetɔga ayɩla yetɩ: «Nawẽnnɛ Sɩa n yʋʋn botɩ a nõtɔ'ɔsa A'ezayi tɔgɛ la ya yaabdõma la de la sɩra. 
ACT.28.26	A yʋʋn yetɩ:
ACT.28.26	‹Sẽŋɛ bu-bãna wã zẽ'am ka yele ba yetɩ:
ACT.28.26	Ya wʋn selse,
ACT.28.26	la ya kãn wõm a võorɛ.
ACT.28.26	Ya wʋn bɩsɛ,
ACT.28.26	la ya kãn yẽ sɛla sɛla.
ACT.28.27	Se'ere n soe la,
ACT.28.27	bu-bãna wã pʋtẽ'era ka like,
ACT.28.27	la ba tʋba lɩ mɛ,
ACT.28.27	dee tɩ ba mũm ba nini.
ACT.28.27	Tɩ ba nini da yẽ,
ACT.28.27	tɩ ba tʋba da wõm,
ACT.28.27	tɩ ba pʋtẽ'era da like.
ACT.28.27	Sãn dagɩ nɩ bɛla,
ACT.28.27	ba wʋn teege nɩ yɛm,
ACT.28.27	tɩ mam bɔ ba laafɛ.› »
ACT.28.28	Apolɩ daan tɔgɛ bɛla dee yetɩ: «Bãŋɛ-ya tɩ Nawẽnnɛ tõm fãarɛ kõ-yẽlga la bɔ la bu-zãŋsɩ. Bãma wʋn selse.» [ 
ACT.28.29	Apolɩ n tɔgɛ yetɔg-ẽŋa la, tɩ Zifdõma wẽ'era nõke'ene la taaba fõrgra.]
ACT.28.30	Apolɩ daan kẽ zẽ'e-sɛka tɩ a boe mĩ na yʋʋma ayi, daan yɔɔra deego la ligri, dee tɔ'ɔsra sɛba wuu n sẽnnɩ a zẽ'am na, 
ACT.28.31	mõola Nawẽnnɛ so'olʋm yelle, dee zãsna ba Zuudãana Azezi-krisi yɛla. A daan tɔgrɩ la bʋraanɛ, tɩ nẽra ka gu'ura ẽ tɩ a da tɔgɛ.
ROM.1.1	Mam Apolɩ n de Azezi-krisi yamŋa n gʋlsɛ gõŋɔ wã. Nawẽnnɛ n wi mam tɩ m dɛna Azezi-krisi Tõntõnna, welge mam to'ore tɩ m mõolɛ a kõ-yẽlga.
ROM.1.2	Nawẽnnɛ daan bĩŋe la nõorɛ halɩ kʋrʋm kʋrʋm tɩ a bɔ tɔ a kõ-yẽlga la, botɩ a nõtɔ'ɔsrɩba gʋlsɛ a gõŋɔ pʋam. 
ROM.1.3	La de la Nawẽnnɛ Dayʋa n de tɩ Zuudãana Azezi-krisi la yelle. Ẽŋa n lebge nẽrsaala la, a de la naba Adavidi yɩɩŋa. 
ROM.1.4	La Nawẽnnɛ Sɩa la boe a zẽ'am mɛ la pãŋa, pa'alɛ tɩ a de la Nawẽnnɛ Dayʋa, ẽŋa n ki dee vo'oge la. 
ROM.1.5	Azezi-krisi ĩyã tɩ Nawẽnnɛ ẽŋɛ tɩ yel-sõnnɛ, botɩ tõma dɛna a Tõntõnɩba tɩ tɩ botɩ so'olʋm wuu nẽrba bɔ ẽ sɩra, sakɛ a nõorɛ a yʋ'ʋrɛ nã'asgɔ ĩyã. 
ROM.1.6	Yãma mẽ po bɔna la nẽr-bãma pʋam, yãma tɩ Nawẽnnɛ wi tɩ ya dɛna Azezi-krisi nẽrba la.
ROM.1.7	Mam gʋlsɛ gõŋɔ wã bɔ'ɔra la yãma sɛba wuu n boe Rom, tɩ Nawẽnnɛ nõŋɛ ya, wi ya tɩ ya welge to'ore dɛna a nẽrba la.
ROM.1.7	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
ROM.1.8	Pɔspɔsɩ, Azezi-krisi ĩyã mam pʋ'ʋsrɩ mam Zuudãana Nawẽnnɛ a yel-sõnnɛ yãma wuu ĩyã, se'ere n soe la, ba tɔgrɩ yãma n bɔ Azezi sɩra se'em mɛ dũnia wã wuu. 
ROM.1.9	Mam tẽrɩ ya yelle m pʋ'ʋsgɔ pʋam mɛ wakatɛ wuu. Nawẽnnɛ tɩ mam tõnnɩ la m sũure wuu bɔ'ɔra ẽ, mõola a Dayʋa kõ-yẽlga la, mi tɩ sɛla tɩ mam yele la de la sɩra. 
ROM.1.10	Wakat-sɛka woo tɩ mam pʋ'ʋsrɩ, mam sosrɩ Nawẽnnɛ mɛ tɩ la sãn dɛna ẽŋa yɛm n boorɩ se'em, a botɩ m yãŋɛ wa'am ya zẽ'am wa kaagɛ ya yãŋa. 
ROM.1.11	Se'ere n soe la, mam boorɩ la m sũure wuu tɩ m yẽ ya, tɩ m wʋn to'oge Nawẽnnɛ Sɩa bɔ'a bɔ ya tɩ ya yẽ pãŋa. 
ROM.1.12	La de la mam na yãma wʋn lagɩm yẽ bʋraanɛ pa'asɛ, tɩ yãma n bɔ Azezi sɩra se'em na wʋn bɔ mam bʋraanɛ, tɩ mam mẽ n bɔ Azezi sɩra se'em na wʋn bɔ yãma bʋraanɛ.
ROM.1.13	M sɔbiisi, mam boorɩ mɛ tɩ ya bãŋɛ tɩ nõorɛ faa tɩ mam makɛ tɩ m wa'am ya zẽ'am. La gu'a n gu mam halɩ wa paam lɛɛlɛ wã. Mam boorɩ mɛ tɩ m wa'am tɩ m tõonɛ na tara yõorɔ yãma zẽ'am, wʋ ẽn tarɩ yõorɔ so'olʋm basɛba pʋam se'em na. 
ROM.1.14	Mam tõonɛ de la m sẽŋɛ nẽr-sɛba yɛm n like, la nẽr-sɛba yɛm n ka like, nẽr-sɛba n zãsʋm tara bãŋrɛ, la nẽr-sɛba n ka mi sɛla zẽ'am ka mõolɛ kõ-yẽlga la. 
ROM.1.15	Bɛla n soe tɩ mam bɔɔra tɩ m mõolɛ kõ-yẽlga la mẽ bɔ yãma sɛba n boe Rom la.
ROM.1.16	Yãnnɛ ka tarɩ mam la kõ-yẽlga la mõolgɔ. A de la Nawẽnnɛ pãŋa n botɩ nẽr-sɛba wuu n bɔ ẽ sɩra la yẽta fãarɛ, pɔspɔsɩ de la Zifdõma, pa'asɛ la sɛba n dagɩ Zifdõma. 
ROM.1.17	Kõ-yẽlga la n pukri pa'ala tõma Nawẽnnɛ n ɩtɩ se'em botɩ nẽrba masɛ a zẽ'am. La de la bɔ sɩra, tarɩ ka ba'asɛ la bɔ sɩra, wʋ lan gʋlsɛ Nawẽnnɛ gõŋɔ pʋam se'em yetɩ: «Nẽra n bɔ Nawẽnnɛ sɩra masɛ a zẽ'am wʋn vɔa, ẽn bɔ ẽ sɩra la ĩyã.»
ROM.1.18	Nawẽnnɛ n boe saazuum pa'alɛ tɩ ẽŋa sũure yĩige mɛ la nẽrsaalba n tõnnɩ tõon-be'ero, la sɛla wuu tɩ ba ɩtɩ tɩ la ka dɔla ẽŋa sore, tɩ ba tõon-be'ero la gu'ura nẽrba tɩ ba ka mina sɩra la, tɩ ẽŋa wʋn sɩbgɛ ba. 
ROM.1.19	Se'ere n soe la, sore tɩ nẽrsaalba wʋn doose bãŋɛ Nawẽnnɛ yelle de la vẽelga bɔ ba, Nawẽnnɛ mẽŋa n puke ẽ pa'alɛ ba. 
ROM.1.20	Halɩ lan pɔsɛ dũnia nãaŋɔ, Nawẽnnɛ yɛla tɩ nẽrsaalba ka yẽtɩ n de a ke'eŋo n ka tarɩ ba'asgɔ, la ẽn de Nawẽnnɛ na, nẽrba yẽ ba mɛ a tõoma la pʋam. Bɛla tɩ nẽrsaalba ka tãna wʋn yetɩ bãma ka mi Nawẽnnɛ. 
ROM.1.21	Ba mi Nawẽnnɛ mɛ, la ba ka nã'asrɩ ẽ, la ba ka pʋ'ʋsrɩ ẽ a yel-sõnnɛ wʋ lan narɩ ba ẽŋɛ se'em na. Ba tẽ'esgɔ la lebge la tẽ'es-yooro, tɩ ba pʋtẽ'e-yooro la kẽ'esɛ ba lika pʋam. 
ROM.1.22	Ba tẽ'esɛ yetɩ bãma de la yɛm dõma, la ba de la gɔɔnɔ. 
ROM.1.23	Lan de ba nã'asra Nawẽnnɛ n ka kiiri n tarɩ na'am pãŋa la, ba tõn nã'asra la bõna tɩ nẽrba mãalɛ n ãn wʋ nẽrsaalba n kiiri, la bõn-ẽgla, la sɛla n tarɩ nãma anaasɩ, la bõn-vuula.
ROM.1.24	Bɛla n soe tɩ Nawẽnnɛ basɛ ba, tɩ ba tõnna dẽgrɔ tõoma, wʋ ba yɛm n boorɩ se'em, tõnna yãnnɛ tõoma la taaba. 
ROM.1.25	Ba dɩkɛ Nawẽnnɛ yelle n de sɩra la basɛ mɛ, dee dɔla põmpɔrŋɔ. Ba nã'asrɩ la bõn-sɛba tɩ Nawẽnnɛ nãam na, tõnna bɔ'ɔra ba, dee basɛ Nawẽnnɛ mẽŋa n de sɛka n nãam sɛla woo la. Ẽŋa n masɛ pẽka wakatɛ n ka ba'asrɩ. Amina.
ROM.1.26	Bɛla tɩ Nawẽnnɛ basɛ ba, tɩ ba ɩta ba mẽŋa yɛmleego n de yãnnɛ. Tɩ ba pɔgsɩ basɛ lan de ba gã se'em na, dee gã la taaba. 
ROM.1.27	Tɩ bʋraasɩ mẽ basɛ lan de ba gã la pɔgsɩ la. Tɩ ba bʋra-taaba yɛmleego tara ba. Tɩ bʋraasɩ ɩta sɛla n de yãnnɛ gã la taaba. Bɛla tɩ ba yẽta sɩbgrɛ ba mẽŋa, n masɛ la ba tuure la.
ROM.1.28	Ban zagsɛ ka bɔɔra tɩ ba bãŋɛ Nawẽnnɛ na, tɩ Nawẽnnɛ basɛ ba ba tẽ'es-yooro la pʋam, tɩ ba ɩta sɛla n ka masɛ tɩ ba ɩta. 
ROM.1.29	Sɛla n ka masɛ wuu n boe ba sũa pʋam. La de la be'em, la nõŋɛ bõnɔ zozo'e, la pʋtʋʋlgɔ, la ɩta sũure la tadãana bõnɔ, la nẽr-kʋa, la zɛbrɛ, la yɛm be'ero, la sũ-toogo. Ba wã'arɩ la taaba, 
ROM.1.30	tɔgra be'em zɛrgra taaba, ba de la wẽn-sɩ'ɩsrɩba, ka nanna taaba, zẽk-m-mẽŋa dõma, wẽ'er-m-yõ'ogɔ dõma, nẽrba n mi sɔa n wʋn doose tõm be'em, nẽrba n sɩ'ɩsrɩ ba madõma, la ba sɔdõma nõorɛ. 
ROM.1.31	Ba yɛm ka like, ba de la nõgõla dõma, ba ka tarɩ nõŋlʋm, ba ka zotɩ ninbãalga. 
ROM.1.32	Ba mi tɩ Nawẽnnɛ yetɩ nẽr-sɛba n ɩtɩ bɛla la masɛ la kũm, la baa bɛla ba ken ɩta la bõn-bãma, dee yetɩ nẽr-sɛba n ɩtɩ bɛla la ɩtɩ sõŋa mɛ.
ROM.2.1	Fõn nẽr-sɛka n zɛrgrɩ nẽrba basɛba la, fʋ kãn yẽ bʋʋrɔ, se'ere n soe la, fõn zɛrgrɩ nẽrba basɛba dee ɩta bãma n ɩtɩ se'em na, fʋ mõŋrɩ la fʋ mẽŋa bʋʋrɔ. 
ROM.2.2	Tɩ mi tɩ Nawẽnnɛ diti nẽr-sɛba n tõnnɩ tõon-be'ero bãma sarɩya dɔla la sɩra. 
ROM.2.3	Fõn tẽ'esɛ tɩ fõn zɛrgrɩ fʋ taaba, dee ɩta fʋ mẽŋa bãma n ɩtɩ se'em na, fõn wʋn yãŋɛ põsɛ Nawẽnnɛ n diti tõon-be'ero sarɩya la mɛ bɩɩ? 
ROM.2.4	Bɩɩ fõn ka nannɩ la Nawẽnnɛ ɩr-sõŋɔ, la a sũ-bʋgsʋm, la a sũ-mã'arɛ n zo'oge la? Fʋ mi tɩ Nawẽnnɛ ɩr-sõŋɔ la boorɩ tɩ fʋ teege la yɛm basɛ tõon-be'ero. 
ROM.2.5	La fõn sũure kɛ'ɛm mɛ tɩ fʋ ka bɔɔra tɩ fʋ teege yɛm, bɛla tɩ fʋ lagsra sɩbgrɛ bĩŋra fʋ mẽŋa zuo gu'ura daar-sɛka tɩ Nawẽnnɛ wʋn pa'alɛ a sũ-isgre di nẽrba sarɩya la sɩra la.
ROM.2.6	Nawẽnnɛ wʋn bɔ nẽra woo yɔɔrɔ masɛ wʋ ẽn tõm se'em. 
ROM.2.7	Nẽr-sɛba n mõrgɛ ɩta sõŋa ɛɛra nã'asgɔ la pẽka, la vɔm n ka ba'asrɩ Nawẽnnɛ zẽ'am na, a wʋn bɔ ba la vɔm n ka ba'asrɩ. 
ROM.2.8	La nẽr-sɛba n ka sakɛ bɔ, sɩ'ɩsra sɩra, dee ɩta sɛla n ka masɛ la, wʋn yẽ Nawẽnnɛ sũ-isgre, la sɩbgrɛ. 
ROM.2.9	A wʋn botɩ toogo la sũ-sã'aŋɔ n paagɛ nẽr-sɛba wuu n tõnnɩ tõon-be'ero la. Pɔspɔsɩ de la Zifdõma, pa'asɛ la sɛba n dagɩ Zifdõma. 
ROM.2.10	La nẽr-sɛba wuu n ɩtɩ sõŋa wʋn yẽ la na'am pãŋa, la nã'asgɔ, la sũ-mã'asʋm. Pɔspɔsɩ de la Zifdõma, pa'asɛ la sɛba n dagɩ Zifdõma. 
ROM.2.11	Se'ere n soe la, Nawẽnnɛ ka bɔkrɩ nẽrba.
ROM.2.12	Nẽr-sɛba n ka bãŋɛ Amoyisi lɔɔ la dee tõnna tõon-be'ero, ba wʋn sã'am ba tõon-be'ero la ĩyã tɩ la ka doose la lɔɔ la. La Zifdõma n tarɩ Amoyisi lɔɔ la dee tõnna tõon-be'ero la, Nawẽnnɛ wʋn dɩkɛ la lɔɔ la di ba sarɩya. 
ROM.2.13	La dagɩ sɛba n selsrɩ lɔɔ la n masɛ Nawẽnnɛ zẽ'am, la de la sɛba n sakɛ ɩtɩ wʋ lɔɔ la n yele se'em na n masɛ. 
ROM.2.14	Sɛba n dagɩ Zifdõma n ka tarɩ Amoyisi lɔɔ la, ba sãn ɩta ba mẽŋa wʋ lɔɔ la n yele se'em na, la pa'alɛ tɩ ba mẽŋa mi sɛla n masɛ mɛ, baa la ban ka tarɩ lɔɔ la. 
ROM.2.15	Bɛla ba pa'alɩ tɩ sɛla tɩ lɔɔ la yetɩ ba ɩta la boe ba sũurum mɛ, tɩ ba pʋtẽ'erɛ n mi se'em na mẽ pa'ala tɩ bɛla de la sɩra. Bɛla tɩ ba pʋtẽ'era ẽn yɛta ba tɩ ba ka ẽŋɛ sõŋa, bɩɩ ba ẽŋɛ sõŋa. 
ROM.2.16	Bõn-bãna wʋn puke la daar-sɛka tɩ Nawẽnnɛ wʋn botɩ Azezi-krisi di nẽrba yɛla n sʋgɛ sarɩya, masɛ wʋ kõ-yẽlga la tɩ mam mõolɛ n yetɩ se'em na.
ROM.2.17	Fõn yetɩ fõn de la Zifu la, fõn te'ege la Amoyisi lɔɔ la yẽsna tɩ fõn de la Nawẽnnɛ nẽra, 
ROM.2.18	fõn mi Nawẽnnɛ n boorɩ se'em mɛ. Lɔɔ la zãsʋm fõn mɛ tɩ fõn mina sɛla n ãn sõŋa, la sɛla n ka ãn sõŋa bɔkɛ. 
ROM.2.19	Fʋ tẽ'esɛ tɩ fõn mi mɛ tãna wʋn pa'alɛ fɔɔsɩ sore. Fʋ tẽ'esɛ tɩ fõn de la peelem bɔ nẽr-sɛba n boe lika pʋam na. 
ROM.2.20	Fʋ tẽ'esɛ tɩ fõn zãsnɩ na sɛba n ka mi, dee dɛna kɔma karẽnsãama, se'ere n soe la, fõn tẽ'esɛ tɩ lɔɔ la pʋam, fõn tarɩ bãŋrɛ zõnzõnnɔ, la sɩra mɛ. 
ROM.2.21	Fõn zãsnɩ fʋ taaba la, bẽm tɩ fʋ ka zãsna fʋ mẽŋa? Fõn mõolɩ yɛta nẽrba tɩ ba da zũura, dee tɩ fõn mẽŋa zũura. 
ROM.2.22	Fõn yetɩ nẽrba tɩ ba da ɩta yalsɩ, dee ɩta yalsɩ fʋ mẽŋa. Fõn nẽ'esrɩ baga tɩ ba mãalɛ nã'asra la tɩ ba de la bõn-põ'osa, dee kẽ'era ba deto pʋam zũura ba yõorɔ dita. 
ROM.2.23	Fõn yẽsnɩ mɛ la Nawẽnnɛ lɔɔ la, dee sɩ'ɩsra lɔɔ la n yele se'em na, ɩta Nawẽnnɛ yãnnɛ. 
ROM.2.24	La gʋlsɛ Nawẽnnɛ gõŋɔ pʋam yetɩ: «Yãma Zifdõma ĩyã tɩ buuri basɛba nẽrba tɔgra be'em pɔ'ɔra Nawẽnnɛ yʋ'ʋrɛ.»
ROM.2.25	Fʋ sãn sakra lɔɔ la, wãaga la tarɩ yõorɔ mɛ. La fʋ sãn sɩ'ɩsɛ lɔɔ la, la de la zãŋa, la ãn wʋ fʋ ka wã mɛ na. 
ROM.2.26	La buuri sɛka n ka wãtɩ, nẽra sãn sakɛ ɩta lɔɔ la n yetɩ ba ɩta se'em na, Nawẽnnɛ wʋn geele ẽ wʋ nẽra n wã. 
ROM.2.27	Nẽr-sɛka n ka wã, dee sakɛ ɩta lɔɔ la n yele se'em na, wʋn zɛrgɛ fʋ mɛ fõn tarɩ lɔɔ gõŋɔ la, wã dee sɩ'ɩsra lɔɔ la.
ROM.2.28	La dagɩ sɛka n ɩtɩ Zifdõma ɩrgɔ tɩ nẽrba yẽta n de Zifu. La dagɩ wãaga tɩ nẽrba yẽtɩ la n botɩ fʋ dɛna Nawẽnnɛ nẽra. 
ROM.2.29	Zifu sɩra sɩra de la sɛka n de Zifu a sũure pʋam. Wãaga sɩra sɩra de la Nawẽnnɛ Sɩa n ɩtɩ sũure pʋam, la dagɩ wãaga wʋ lɔɔ n gʋlsɛ se'em na. Nawẽnnɛ n pẽgrɩ nẽr-ẽŋa, la dagɩ nẽrsaalba.
ROM.3.1	La sãn dɛna bɛla, Zifdõma tarɩ zu-yẽlga la bẽm pʋam gãnna sɛba n dagɩ Zifdõma, la wãaga la yõorɔ de la bẽm? 
ROM.3.2	Yõorɔ la zo'oge mɛ. Pɔspɔsɩ, Nawẽnnɛ dɩkɛ a yetɔga ẽŋɛ la Zifdõma nu'usum. 
ROM.3.3	La ba nẽrba basɛba sãn dagna sɩra dõma, bɛla wʋn botɩ Nawẽnnɛ kãn dɛna sɩra dãana mɛ bɩɩ? 
ROM.3.4	Ayɛɩ, la dagɩ bɛla. Baa nẽrba wuu sãn dɛna põmpɔrndõma, Nawẽnnɛ ken dɛna la sɩra dãana wʋ lan gʋlsɛ yetɩ:
ROM.3.4	«Fʋ yetɔga pʋam, nẽrba mi tɩ fõn masɛ mɛ dɛna sɩra dãana.
ROM.3.4	Nẽrba sãn zɛrgɛ fɔ, fõn tarɩ bʋʋrɔ mɛ.»
ROM.3.5	La tõma n ɩtɩ sɛla n ka masɛ la sãn botɩ nẽrba bãŋɛ tɩ Nawẽnnɛ masɛ sɛla woo pʋam, tɩ wʋn yetɩ bẽm? Tɩ wʋn yetɩ Nawẽnnɛ tõoma ka masɛ, ẽn sɩbgrɩ tɩ la ĩyã bɩɩ? Ayɛɩ, la dagɩ bɛla. Mam tɔgrɩ wʋ nẽrsaalba n tẽ'esrɩ se'em na. 
ROM.3.6	Nawẽnnɛ sãn dagna sɩra dãana, a kãn yãŋɛ nɩ dita dũnia nẽrba sarɩya.
ROM.3.7	La mam põmpɔrŋɔ sãn botɩ Nawẽnnɛ sɩra pukra pa'asra, tɩ la dɛna nã'asgɔ bɔ'ɔra Nawẽnnɛ, bẽm tɩ ba wʋn di mam sarɩya tɩ mam de la tõon-be'ero dãana? 
ROM.3.8	La sãn dɛna bɛla, bẽm tɩ tɩ kãn yetɩ: «Tɩ ɩta be'em tɩ la botɩ sɛla n de sõŋa wa'am?» Nẽrba basɛba dõtɩ mam tɩ mam n yele bɛla. Nawẽnnɛ wʋn di nẽr-bãma sarɩya wʋ lan masɛ.
ROM.3.9	Bɛla, tõma Zifdõma gãnnɩ nẽr-sɛba n dagɩ Zifdõma la mɛ bɩɩ? Ayɛɩ! La dagɩ bɛla. Mam dẽŋɛ põn yele tɩ Zifdõma, la sɛba n dagɩ Zifdõma, tõma wuu boe la tõon-be'ero yamnɛ pʋam, 
ROM.3.10	wʋ lan gʋlsɛ Nawẽnnɛ gõŋɔ pʋam yetɩ:
ROM.3.10	«Nẽra ka boe n masɛ, baa ayɩla.
ROM.3.11	Nẽra ka boe n tarɩ yɛm ɛɛra tɩ a bãŋɛ Nawẽnnɛ, baa ayɩla.
ROM.3.12	Nẽrba wuu bure la poore bɔ Nawẽnnɛ, ba wuu tuuge mɛ.
ROM.3.12	Nẽra ka boe n ɩtɩ sõŋa, baa ayɩla.
ROM.3.13	Ba nõa ãn wʋ yɔɔgɔ n vuke.
ROM.3.13	Ba tarɩ ba zɩlɩsɩ la pã'asra la nẽrba.
ROM.3.13	Ba nõorɛ yetɔga ãn wʋ bõnsɛla zẽlõm na.
ROM.3.14	Ba nõa pɩrɛ la kã'a-be'ero, la yetɔg-be'ero.
ROM.3.15	Ba ka yagsnɩ la nẽrba kʋa.
ROM.3.16	Ban doose zẽ'e-sɛka woo tole, la de la sã'aŋɔ, la toogo tɩ ba basrɩ mĩ.
ROM.3.17	Ba ka mi sũ-mã'asʋm sore.
ROM.3.18	Ba nẽnsɩ ka boe tɩ ba zoe Nawẽnnɛ.»
ROM.3.19	Tõma mi tɩ sɛla wuu tɩ lɔɔ la yetɩ la, a yetɩ la sɛba n dolɩ ẽ na. Bɛla tɩ nẽrba wuu nõa wʋn mũm, tɩ ba wʋn bãŋɛ tɩ ba koŋe Nawẽnnɛ zẽ'am. 
ROM.3.20	Se'ere n soe la, nẽra ka boe n tã wʋn sakɛ lɔɔ la n yele se'em na, masɛ Nawẽnnɛ zẽ'am. Lɔɔ la wen botɩ nẽra bãŋra mɛ tɩ a de la tõon-be'ero dãana.
ROM.3.21	La lɛɛlɛ wã Nawẽnnɛ puke pa'alɛ ẽŋa n ɩtɩ se'em botɩ nẽrba masɛ a zẽ'am, tɩ lɔɔ la nẽŋa ka bɔna mĩ. Lɔɔ gõnnɔ, la Nawẽnnɛ nõtɔ'ɔsrɩba dẽŋɛ põn tɔgɛ a yelle mɛ. 
ROM.3.22	La de la nẽra n bɔ Azezi-krisi sɩra ĩyã, tɩ Nawẽnnɛ botɩ a masɛ a zẽ'am. A ɩtɩ bɛla bɔ'ɔra la nẽr-sɛba wuu n bɔ Azezi-krisi sɩra la, bɔkrɛ ka boe. 
ROM.3.23	Se'ere n soe la, nẽrsaalba wuu tõm na tõon-be'ero koŋe Nawẽnnɛ nã'asgɔ. 
ROM.3.24	La Nawẽnnɛ yel-sõnnɛ na ĩyã, a botɩ ba masɛ a zẽ'am na zãŋa, Azezi-krisi n fãarɩ ba tõon-be'ero pʋam na ĩyã.
ROM.3.25	Nawẽnnɛ n looge Azezi tɩ a ki, tɩ a zɩɩm yese la ĩyã, a wʋn basɛ nẽr-sɛba n bɔ ẽ sɩra la tõon-be'ero taalɛ. Bɛla Nawẽnnɛ pa'alɛ tɩ ẽŋa masɛ mɛ dɛna sɩra dãana. Kʋrʋm, Nawẽnnɛ mã'agɛ la a sũure ka sɩbgɛ nẽrsaalba ba tõon-be'ero la ĩyã. 
ROM.3.26	A ẽŋɛ bɛla tɩ a pa'alɛ lɛɛlɛ wã tɩ ẽŋa de la sɩra dãana, ẽŋa mẽŋa masɛ mɛ, dee botɩ nẽr-sɛba n bɔ Azezi sɩra la masɛ ẽŋa zẽ'am.
ROM.3.27	Bɛla, bẽm pʋam tɩ nẽra tã wʋn wẽ yõ'ogɔ? Sɛla ka boe. Bẽm ĩyã? La dagɩ nẽra n sakrɩ lɔɔ la ĩyã tɩ a masɛ, la de la ẽn bɔ Azezi-krisi sɩra ĩyã. 
ROM.3.28	Tõma yẽ tɩ la de la nẽra n bɔ Krisi sɩra ĩyã tɩ a masɛ Nawẽnnɛ zẽ'am, la dagɩ ẽn sakrɩ lɔɔ la ĩyã.
ROM.3.29	Bɩɩ Nawẽnnɛ de la Zifdõma mã'a Nawẽnnɛ? A ka po dɛna nẽr-sɛba n dagɩ Zifdõma la Nawẽnnɛ? A po dɛna la sɛba n dagɩ Zifdõma la Nawẽnnɛ. 
ROM.3.30	Nawẽnnɛ de la ayɩla, a wʋn botɩ Zifdõma masɛ a zẽ'am, ban bɔ sɩra ĩyã, dee botɩ sɛba n dagɩ Zifdõma la mẽ masɛ a zẽ'am, ban bɔ sɩra ĩyã. 
ROM.3.31	Tõma n yetɩ nẽra n bɔ sɩra ĩyã n botɩ a masɛ la, bɛla boorɩ tɩ la yetɩ bɔ sɩra ĩyã lɔɔ la ka le tara võorɛ mɛ bɩɩ? Ayɛɩ, la dagɩ bɛla. Tõma pa'alɛ tɩ lɔɔ la tarɩ võorɛ mɛ.
ROM.4.1	Tɩ wʋn yele Abraham n de tɩ yaaba la yelle yetɩ bo? A yʋʋn yẽ la bẽm? 
ROM.4.2	La sãn de nɩ Abraham tõoma ĩyã n botɩ a dɛna nẽra n masɛ Nawẽnnɛ zẽ'am, a yʋʋn tã wʋn wẽ yõ'ogɔ mɛ. La a ka tã wʋn wẽ yõ'ogɔ Nawẽnnɛ zẽ'am. 
ROM.4.3	La gʋlsɛ Nawẽnnɛ gõŋɔ pʋam yetɩ: «Abraham bɔ la Nawẽnnɛ sɩra, tɩ Nawẽnnɛ yetɩ a de la nẽra n masɛ ẽŋa zẽ'am.» 
ROM.4.4	Nẽra sãn tõnna tõoma, a to'orɩ la yɔɔrɔ. Yɔɔrɔ la dagɩ bɔ'a tɩ ba bɔ ẽ, la de la a bõnɔ. 
ROM.4.5	La nẽra sãn ka tõm tõonɛ, dee bɔ Nawẽnnɛ n botɩ tõon-be'ero dõma masra a zẽ'am na sɩra, Nawẽnnɛ wʋn botɩ a lebge la nẽra n masɛ a zẽ'am ẽn bɔ sɩra la ĩyã. 
ROM.4.6	Bɛla tɩ naba Adavidi mẽ tɔgɛ yetɩ, nẽra tɩ Nawẽnnɛ yetɩ a masɛ a zẽ'am, tɩ la dagna a tõoma ĩyã, tarɩ sũ-yẽlga. 
ROM.4.7	A yele yetɩ:
ROM.4.7	«Nẽr-sɛba tɩ Nawẽnnɛ bɔ ba ba tuure sugri,
ROM.4.7	sɛba tɩ a basɛ ba tõon-be'ero taalɛ tarɩ zu-yẽlga.
ROM.4.8	Nẽr-sɛba tɩ Zuudãana Nawẽnnɛ ka geele a tõon-be'ero la tarɩ zu-yẽlga.»
ROM.4.9	Zu-yẽlga ẽŋa tɩ ba tɔgɛ a yelle la, de la nẽr-sɛba n wã la mã'a bõnɔ? Ayɛɩ, la po dɛna la nẽr-sɛba n ka wã la bõnɔ. Tõma dẽŋɛ yetɩ: «Abraham n bɔ Nawẽnnɛ sɩra la ĩyã, tɩ Nawẽnnɛ yetɩ a masɛ ẽŋa zẽ'am.» 
ROM.4.10	Wakat-kãna tɩ bõn-ẽŋa ẽŋɛ? La de la Abraham n yʋʋn wã la poorʋm bɩɩ, lan dẽŋɛ a wãaga la? La de la ẽn yʋʋn nãn ka wã la. 
ROM.4.11	Bɛla poorʋm tɩ Abraham yãŋa yʋʋn wã, tɩ la dɛna dãalgɔ pa'alɛ tɩ Nawẽnnɛ yetɩ a de la nẽra n masɛ ẽŋa zẽ'am, ẽn bɔ sɩra la ĩyã, wakatɛ sɛka tɩ a nãn ka wã la. Bɛla tɩ Abraham dɛna sɛba wuu n bɔ Nawẽnnɛ sɩra dee ka wã la sɔ-yaaba, tɩ Nawẽnnɛ yetɩ ba de la nẽrba n masɛ ẽŋa zẽ'am. 
ROM.4.12	La Abraham ken dɛna la nẽr-sɛba n wã la sɔ-yaaba, la dagɩ nẽr-sɛba n wen wã la mã'a, la de la sɛba n bɔ Nawẽnnɛ sɩra wʋ Abraham n yʋʋn bɔ sɩra se'em, dee yʋʋn nãn ka wã la.
ROM.4.13	Nawẽnnɛ yʋʋn bĩŋe nõorɛ bɔ la Abraham, la a yɩɩsɩ yetɩ ba wʋn wa sɔna dũnia. La dagɩ Abraham n sakrɩ lɔɔ la ĩyã tɩ a bĩŋe nõorɛ la, la de la ẽn bɔ Nawẽnnɛ sɩra, tɩ Nawẽnnɛ yetɩ a masɛ ẽŋa zẽ'am na ĩyã. 
ROM.4.14	La sãn de nɩ nẽrba n sakrɩ lɔɔ la ĩyã tɩ ba tɔ'ɔra bõn-sõma sɛba tɩ Nawẽnnɛ bĩŋe nõorɛ la, bɛla bɔ sɩra la ka tarɩ yõorɔ, la Nawẽnnɛ nõor-bĩŋre la ka tarɩ võorɛ. 
ROM.4.15	Lɔɔ la sɩ'ɩsgɔ botɩ Nawẽnnɛ sũure n isgra. La zẽ'e-sɛka tɩ lɔɔ la ka boe, sɩ'ɩsgɔ mẽ ka boe.
ROM.4.16	Bɛla, la de la bɔ sɩra ĩyã, tɩ Nawẽnnɛ nõor-bĩŋre la wʋn dɛna yel-sõnnɛ bɔ'a n tarɩ yõorɔ bɔ Abraham yɩɩsɩ la wuu. La, la ka de a yɩɩsɩ sɛba n dolɩ lɔɔ la mã'a ĩyã, la de la nẽr-sɛba wuu n bɔ Nawẽnnɛ sɩra wʋ Abraham n yʋʋn bɔ sɩra se'em na. Abraham n de tɩ wuu sɔ-yaaba. 
ROM.4.17	La gʋlsɛ Nawẽnnɛ gõŋɔ pʋam yetɩ: «Mam wʋn botɩ fʋ lebge so'olʋm buuri zozo'e sɔ-yaaba.» A de la tõma sɔ-yaaba Nawẽnnɛ tɩ a bɔ ẽ sɩra la zẽ'am. Nawẽnnɛ n botɩ kũm vɔ'ɔra, dee botɩ sɛla n ka boe bɔna. 
ROM.4.18	Abraham yʋʋn bɔ la Nawẽnnɛ sɩra, tara pʋtẽ'erɛ gu'ura sɛla tɩ a ka tarɩ nɩ pʋtẽ'erɛ tɩ la tã wʋn ẽŋɛ. Bɛla tɩ a lebge so'olʋm buuri zozo'e sɔ-yaaba, wʋ Nawẽnnɛ n yʋʋn yetɩ a yɩɩsɩ wʋn zo'oge se'em na.
ROM.4.19	Abraham yʋʋn kʋrgɛ mɛ, tara wʋ yʋʋma kɔbga, dee la kũm, dee tɩ a pɔga Asaara yʋʋn dɛna kõndɔgrɛ, dee kʋrgɛ, la baa bɛla Abraham n bɔ Nawẽnnɛ sɩra la ka bo'oge. 
ROM.4.20	Nawẽnnɛ n yʋʋn bĩŋe nõorɛ tɩ a ẽŋɛ sɛla bɔ ẽ na, a yɛm yʋʋn ka yɔɔrɩ, a bɔ sɩra mɛ. La ẽn yʋʋn bɔ sɩra la basɛ mɛ tɩ a yẽ pãŋa nã'asra Nawẽnnɛ. 
ROM.4.21	A sũure yʋʋn kɛ'ɛm mɛ tɩ a mina sõŋa sõŋa tɩ Nawẽnnɛ tã wʋn ẽŋɛ ẽn bĩŋe a nõorɛ tɩ a ẽŋɛ se'em na mɛ. 
ROM.4.22	Bɛla tɩ Nawẽnnɛ yetɩ a masɛ mɛ ẽŋa zẽ'am, ẽn bɔ sɩra la ĩyã. 
ROM.4.23	La dagɩ ẽŋa mã'a ĩyã tɩ la gʋlsɛ yetɩ: «Nawẽnnɛ yetɩ a masɛ ẽŋa zẽ'am.» 
ROM.4.24	La po dɛna la tõma mẽ ĩyã. Tõma n bɔ Nawẽnnɛ n vo'oge tɩ Zuudãana Azezi sɩra la ĩyã, tɩ Nawẽnnɛ yetɩ tɩ masɛ ẽŋa zẽ'am. 
ROM.4.25	Nawẽnnɛ daan basɛ tɩ ba kʋ Azezi la tõma tõon-be'ero ĩyã, dee vo'oge ẽ tɩ a botɩ tõma dɛna nẽrba n masɛ a zẽ'am.
ROM.5.1	Bɛla, Nawẽnnɛ botɩ tõma dɛna sɛba n masɛ a zẽ'am na, tõma n bɔ ẽ sɩra la ĩyã. La tõma tarɩ sũ-mã'asʋm mɛ naagɛ la Nawẽnnɛ tõma Zuudãana Azezi-krisi ĩyã. 
ROM.5.2	Azezi-krisi n botɩ tɩ tãna wʋn kẽ Nawẽnnɛ zẽ'am yẽ a yel-sõnnɛ, tõma n bɔ ẽ sɩra la ĩyã. Yel-sõnnɛ ẽŋa tɩ tõma te'ege zɛ kãŋkãŋɛ, dee ɩta sũ-yẽlga tara pʋtẽ'erɛ gu'ura tɩ tɩ wʋn yẽ na'am pãŋa Nawẽnnɛ zẽ'am. 
ROM.5.3	La tõma ken ɩta la sũ-yẽlga nãmsgɔ pʋam, tõma mi tɩ nãmsgɔ botɩ tɩ mõrgra sẽnna la nẽŋa. 
ROM.5.4	Tɩ sãn mõrgra sẽnna nẽŋa, la botɩ tɩ ɩta la sɩra yãŋra. Tɩ sãn ɩta sɩra yãŋra, la botɩ tɩ tara pʋtẽ'erɛ gu'ura la sɛla tɩ tɩ bɔ sɩra la. 
ROM.5.5	Pʋtẽ'e-ẽŋa tɩ tɩ tarɩ la kãn ẽŋɛ tɩ yãnnɛ, se'ere n soe la, Nawẽnnɛ Sɩa la tɩ a bɔ tõma la ẽŋɛ la a nõŋlʋm tɩ sũa pʋam.
ROM.5.6	Se'ere n soe la, tõma n daan ka tã wʋn looge yelle la, Nawẽnnɛ n looge yɛm wakat-sɛka la n paagɛ la, Krisi ki mɛ tõon-be'ero dõma ĩyã. 
ROM.5.7	La de la toogo tɩ nẽra ki nẽra n masɛ ĩyã. La dase'ere, tã tɩ nẽr-sɛka wʋn yẽ bʋraanɛ sakɛ ki nẽr-sõŋɔ ĩyã. 
ROM.5.8	La Nawẽnnɛ pa'alɛ ẽŋa n nõŋɛ tõma zozo'e se'em mɛ, tɩ tõma n daan ken dɛna tõon-be'ero dõma la, tɩ Krisi ki tõma ĩyã. 
ROM.5.9	Krisi n ki tɩ a zɩɩm yese la ĩyã n botɩ tõma masɛ Nawẽnnɛ zẽ'am, bɛla, la de la sɩra tɩ Krisi n wʋn fãagɛ tõma, tɩ tɩ põsɛ Nawẽnnɛ sũ-isgre. 
ROM.5.10	Tõma daan de la Nawẽnnɛ bɛ'ɛba, la a Dayʋa la kũm ĩyã tɩ tõma naagɛ la ẽ. Bɛla, tõma n naagɛ la Nawẽnnɛ na, la de la sɩra tɩ Krisi n vɔa la ĩyã, tɩ wʋn yẽ fãarɛ. 
ROM.5.11	Sɛla n pa'asɛ, tõma ɩtɩ sũ-yẽlga mɛ la Nawẽnnɛ, tõma Zuudãana Azezi-krisi ĩyã, ẽŋa n botɩ tõma naagɛ la Nawẽnnɛ na.
ROM.5.12	La de la nẽra ayɩla n yʋʋn tõm tõon-be'ero ĩyã n botɩ tõon-be'ero wa'am dũnia. Tɩ tõon-be'ero la tarɩ kũm wa'am. Bɛla tɩ kũm kʋʋra nẽrsaalba wuu, ban tõnnɩ tõon-be'ero la ĩyã. 
ROM.5.13	Halɩ lan dẽŋɛ Nawẽnnɛ n bɔ Amoyisi a lɔɔ la, tõon-be'ero yʋʋn boe dũnia zuo mɛ. La lɔɔ la n yʋʋn nãn ka boe la, Nawẽnnɛ yʋʋn ka geelɩ tõon-be'ero. 
ROM.5.14	Halɩ lan pɔsɛ Adam wakatɛ tarɩ ka paagɛ Amoyisi wakatɛ la, kũm põn bɔna mɛ tãna nẽrba. Baa la nẽr-sɛba tõon-be'ero n ka ãn wʋ Adam n yʋʋn sɩ'ɩsɛ Nawẽnnɛ nõorɛ se'em na wuu ki mɛ.
ROM.5.14	Adam yʋʋn de la Azezi n yetɩ a wa'am na wõnnɛ. 
ROM.5.15	La ba dagɩ bʋyɩla. Adam tuure la, la Nawẽnnɛ bɔ'a la ka tã wʋn dɩkɛ makɛ taaba. Nẽra ayɩla tuure ĩyã n botɩ nẽrba zozo'e kiira. La bãŋɛ-ya tɩ Nawẽnnɛ yel-sõnnɛ n ãn sõŋa gãnna, la de la nẽra ayɩla n de Azezi-krisi ĩyã tɩ Nawẽnnɛ ẽŋɛ nẽrba zozo'e yel-sõnnɛ zo'oge gãŋɛ. 
ROM.5.16	Nawẽnnɛ bɔ'a la n ɩtɩ sɛla la, de la to'ore la nẽra ayɩla tõon-be'ero n ẽŋɛ sɛla la. Nẽra ayɩla tõon-be'ero la tarɩ la sarɩyadia wa'am, tɩ la sẽna la sɩbgrɛ. La nẽrba n tõm tõon-be'ero zozo'e la poorʋm, Nawẽnnɛ yel-sõnnɛ tɩ a ẽŋɛ bɔ nẽrba la botɩ ba masɛ mɛ a zẽ'am. 
ROM.5.17	Lan de nẽra ayɩla tuure ĩyã tɩ kũm tãna nẽrba wuu la, bãŋɛ-ya tɩ nẽra ayɩla n de Azezi-krisi mã'a ĩyã, nẽr-sɛba wuu tɩ Nawẽnnɛ ẽŋɛ ba yel-sõnnɛ zo'oge, botɩ ba masɛ a zẽ'am na, wʋn vɔa mɛ, dita na'am Azezi-krisi ĩyã.
ROM.5.18	Bɛla, nẽra ayɩla tuure n botɩ Nawẽnnɛ dita nẽrba wuu sarɩya sɩbgra ba la, bɛla mẽ, nẽra ayɩla mã'a tõonɛ n masɛ la ĩyã n botɩ nẽrba wuu masɛ Nawẽnnɛ zẽ'am tara vɔm. 
ROM.5.19	Nẽra ayɩla n sɩ'ɩsɛ Nawẽnnɛ nõorɛ ĩyã n botɩ nẽrba zozo'e dɛna tõon-be'ero dõma la, bɛla mẽ, nẽra ayɩla mã'a n sakɛ Nawẽnnɛ nõorɛ ĩyã, tɩ Nawẽnnɛ botɩ nẽrba zozo'e dɛna nẽrba n masɛ a zẽ'am. 
ROM.5.20	La sãn dɛna lɔɔ la, a wa'am mɛ tɩ tuure wʋn zo'oge pãɩ. La zẽ'e-sɛka tɩ tõon-be'ero zo'orɩ pa'asra, Nawẽnnɛ yel-sõnnɛ zo'orɩ mɛ pa'asra gãnna bɛla. 
ROM.5.21	Bɛla, tõon-be'ero n tarɩ pãŋa botɩ nẽrba kiira la, bɛla mẽ, Nawẽnnɛ yel-sõnnɛ n tarɩ pãŋa botɩ nẽrba masɛ a zẽ'am tara vɔm n ka ba'asrɩ, tɩ Zuudãana Azezi-krisi ĩyã.
ROM.6.1	Bɛla, tɩ wʋn yetɩ bẽm? Tɩ wʋn ken tõnna la tõon-be'ero tɩ Nawẽnnɛ yel-sõnnɛ pa'asɛ zo'oge bɩɩ? 
ROM.6.2	Ayɛɩ, la dagɩ bɛla. La sãn dɛna tõon-be'ero ɩrgɔ yelle, tõma de la kũm, tõon-be'ero ka le sɔna tõma. Tɩ wʋn ẽŋɛ la wãne le tõnna tõon-be'ero? 
ROM.6.3	Yãma ka mi tɩ tõma wuu n mise ko'om lagɩm na Azezi-krisi dɛna ayɩla la, tõma lagɩm na ẽ mɛ dɛna ayɩla a kũm na pʋam? 
ROM.6.4	Bɛla, ko'om misga la pʋam tõma po lagɩm na ẽ mɛ ki, tɩ ba laagɛ tõma la ẽ lɛ. Nawẽnnɛ n de tɩ Sɔ na'am pãŋa n botɩ Krisi vo'oge la, tõma mẽ vɔa la vɔm paalga.
ROM.6.5	La de la sɩra tɩ tõma n lagɩm na Krisi dɛna ayɩla a kũm pʋam na, bɛla, tõma mẽ wʋn lagɩm na ẽ dɛna ayɩla, vo'oge wʋ ẽŋa n vo'oge se'em na. 
ROM.6.6	Tɩ mina-ya tɩ tõma n de se'em kʋrʋm na lagɩm na Krisi mɛ ki dɔ-puurŋa la zuo, tɩ tõma tõon-be'ero yɛmleego pãŋa wʋn sã'am ba'asɛ, tɩ tõma kãn le dɛna tõon-be'ero yamsɩ. 
ROM.6.7	Se'ere n soe la, nẽra sãn ki, tõon-be'ero ka le tara pãŋa la ẽ. 
ROM.6.8	La tõma sãn lagɩm na Krisi ki, tõma mi sɩra sɩra tɩ tõma mẽ wʋn lagɩm na ẽ vɔa. 
ROM.6.9	Tõma mi tɩ Krisi ki mɛ, tɩ Nawẽnnɛ vo'oge ẽ, tɩ a kãn le ki. Kũm ka le tara pãŋa la ẽ. 
ROM.6.10	Krisi n ki la, a ki la nõorɛ ayɩla sã'am tõon-be'ero pãŋa wakatɛ wuu ĩyã. La lɛɛlɛ tɩ a vɔa wã, a vɔa bɔ'ɔra la Nawẽnnɛ nã'asgɔ. 
ROM.6.11	Bɛla mẽ, geele-ya ya mẽŋa wʋ yãma ki mɛ tɩ tõon-be'ero ka le sɔna ya, dee vɔa bɔ'ɔra Nawẽnnɛ nã'asgɔ, yãma n lagɩm na Azezi-krisi dɛna ayɩla la ĩyã.
ROM.6.12	Bɛla, da basɛ-ya tɩ tõon-be'ero le sɔna ya vɔm wã n ba'asrɩ la, botɩ ya sakɛ a yɛmleego n de be'em na. 
ROM.6.13	Da dɩkɛ-ya ya ĩyã zẽ'esɩ to'oto'ore tɩ ba dɛna tõon-be'ero tõoma lɔgrɔ tɩ ya tara ba tõnna be'em. Dɩkɛ-ya ya mẽŋa bɔ Nawẽnnɛ wʋ nẽrba n ki dee vo'oge. Dɩkɛ-ya ya ĩyã zẽ'esɩ to'oto'ore la wuu bɔ Nawẽnnɛ tɩ a tara ba tõnna sɛla n masɛ. 
ROM.6.14	Tõon-be'ero kãn le sɔna ya, se'ere n soe la, lɔɔ la ka le sɔna ya, la de la Nawẽnnɛ yel-sõnnɛ n soe ya.
ROM.6.15	Bɛla, tɩ wʋn yetɩ bo? Tɩ wʋn tõnna la tõon-be'ero, lɔɔ la n ka soe tõma, dee tɩ Nawẽnnɛ yel-sõnnɛ sɔna tõma la ĩyã bɩɩ? Ayɛɩ, la dagɩ bɛla. 
ROM.6.16	Ya mi tɩ ya sãn dɩkɛ ya mẽŋa bɔ nẽra dɛna a yamŋa sakɛ a nõorɛ, ya sɩrɩ de la sɛka tɩ ya sakrɩ la yamsɩ. Bɛla, ya sãn sakɛ tõon-be'ero, ya de la tõon-be'ero yamsɩ, tɩ la sẽna la kũm. La ya sãn sakɛ Nawẽnnɛ nõorɛ, ya de la a yamsɩ, tɩ a botɩ ya dɛna nẽrba n masɛ a zẽ'am. 
ROM.6.17	Tɩ pʋ'ʋsɛ Nawẽnnɛ a yel-sõnnɛ: Kʋrʋm, yãma daan de la tõon-be'ero yamsɩ, la yãma to'oge sɩra zãsŋɔ la mɛ wʋ ban zãsʋm ya se'em na, sakɛ ẽ la ya sũure wuu. 
ROM.6.18	Nawẽnnɛ yese ya tõon-be'ero yamnɛ pʋam mɛ, botɩ ya dɛna sɛla n masɛ yamsɩ. 
ROM.6.19	Mam dɩkɛ la nẽrsaalba yelle makɛ bɔ ya, yãma n ka wõnnɩ sɛla võorɛ tɔtɔ la ĩyã. Yãma n daan dɩkɛ ya ĩyã zẽ'esɩ wuu bɔ tõon-dẽgrɔ, la tõon-be'ero tɩ ba tara ba tõnna tõon-be'ero la, bɛla mẽ, lɛɛlɛ wã, dɩkɛ-ya ya mẽŋa wuu bɔ, tõnna sɛla n masɛ, welge to'ore dɛna pʋpeelem dõma.
ROM.6.20	Yãma n daan de tõon-be'ero yamsɩ la, sɛla n masɛ daan ka soe ya. 
ROM.6.21	Tõon-sɛba tɩ ya daan tõm na, ya yẽ la bẽm yõorɔ ba pʋam? Lɛɛlɛ wã, la de la yãnnɛ bɔ ya, tõon-bãma ba'asgɔ de la kũm. 
ROM.6.22	La lɛɛlɛ wã, Nawẽnnɛ yese ya tõon-be'ero pʋam mɛ, tɩ ya lebge Nawẽnnɛ yamsɩ. Ya yõorɔ de la ya welge to'ore malgra ya mẽŋa dɛna pʋpeelem dõma. Bõn-ẽŋa ba'asgɔ de la vɔm n ka ba'asrɩ. 
ROM.6.23	Asɩra, tõon-be'ero yɔɔrɔ de la kũm. La Nawẽnnɛ yel-sõnnɛ bɔ'a de la vɔm n ka ba'asrɩ, tɩn lagɩm na tɩ Zuudãana Azezi-krisi dɛna ayɩla la ĩyã.
ROM.7.1	M sɔbiisi, mam tɔgrɩ la yãma n mi lɔɔ la. Ya mi tɩ lɔɔ la soe nẽra la wakat-sɛka tɩ a vɔa la. 
ROM.7.2	Tɩ dɩkɛ makrɛ: Pɔka sãn ele, lɔɔ la lʋ ẽ mɛ lagɩm na a sɩra halɩ ka paagɛ a sɩra la vɔm tɛka. La a sɩra la sãn ki, pɔka la yese elle lɔɔ la n lʋ ẽ na a sɩra la pʋam mɛ. 
ROM.7.3	Bɛla, a sãn ele bʋraaga ayẽma, dee tɩ a sɩra la ken vɔa, a ẽŋɛ la yalsɩ. La a sɩra la sãn ki, ɛlga lɔɔ la ka le sɔna ẽ. Bɛla, a sãn ele bʋraaga ayẽma, a ka ẽŋɛ yalsɩ.
ROM.7.4	M sɔbiisi, yãma zẽ'am la mẽ de la bɛla. La sãn dɛna la Amoyisi lɔɔ la yelle, yãma de la kũm, tɩ lɔɔ la ka le sɔna ya, yãma n lagɩm na Krisi ki la ĩyã. Bɛla lɛɛlɛ wã, yãma yãŋa de la nẽra ayẽma n soe ya, la de la Krisi n ki tɩ Nawẽnnɛ vo'oge ẽ na n soe ya, tɩ tɩ wʋn tõnna tõon-sõma bɔ'ɔra Nawẽnnɛ. 
ROM.7.5	Kʋrʋm, tõma n daan vɔa wʋ tõma mẽŋa n boorɩ se'em na, lɔɔ la botɩ tõma yɛmleego bɔɔra la be'em, basɛ tɩ tõma ĩyã zẽ'esɩ wuu ɩta sɛla n sẽm na kũm. 
ROM.7.6	La lɛɛlɛ wã, tõma to'oge tɩ mẽŋa lɔɔ la zẽ'am mɛ. Se'ere n soe la, tõma lebge la kũm lɔɔ la zẽ'am, a daan tarɩ tõma wʋ tõma boe la yʋ'a deego pʋam na. Bɛla lɛɛlɛ wã, tõma dolɩ la so-paalɛ tɩ Nawẽnnɛ Sɩa pa'alɛ tɔ, tõnna bɔ'ɔra Nawẽnnɛ, la ka le dɛna lɔɔ kɛka n gʋlsɛ la tɩ tõma dolɩ.
ROM.7.7	Bɛla, tɩ wʋn yetɩ bẽm? Tɩ wʋn yetɩ lɔɔ la de la tõon-be'ero bɩɩ? Ayɛɩ, la dagɩ bɛla. La lɔɔ la daan sãn ka boe nɩ, mam kãn bãŋɛ tõon-be'ero n de sɛla. Lɔɔ la daan sãn ka yele yetɩ: «Da ɩta sũure», mam kãn bãŋɛ nɩ sũure n de sɛla. 
ROM.7.8	Lɔɔ la n bɔ tõon-be'ero sore tɩ a botɩ mam ɩta sɛla n de sũure buuri wuu. Se'ere n soe la, lɔɔ la sãn ka boe nɩ, tõon-be'ero de la bõn-kɩ'ɩŋa. 
ROM.7.9	Kʋrʋm, mam n daan ka bãŋɛ lɔɔ la, mam daan vɔa mɛ, tɩ yelle kana. La mam n yãŋa bãŋɛ lɔɔ la, tɩ tõon-be'ero tara pãŋa tõnna, dee tɩ mam ki. 
ROM.7.10	Lɔɔ la n de nɩ a tarɩ nẽrba sẽŋɛ vɔm zẽ'am na, a tarɩ mam sẽŋɛ la kũm zẽ'am. 
ROM.7.11	Tõon-be'ero la n yẽ folle la, a dɩkɛ la lɔɔ la pã'asɛ mam yãŋɛ, botɩ mam ki.
ROM.7.12	Bɛla, lɔɔ la de la bõn-sõŋɔ. Nõorɛ tɩ Nawẽnnɛ bɔ la mẽ de la bõn-sõŋɔ, masɛ ãna sõŋa. 
ROM.7.13	Bɛla, sɛla n ãn sõŋa la n botɩ mam lebge kũm bɩɩ? Ayɛɩ, la dagɩ bɛla. La de la tõon-be'ero la n soe bɛla, a dɩkɛ la lɔɔ la n ãn sõŋa la botɩ mam ki, tɩ la puke pa'alɛ tɩ a sɩrɩ de la tõon-be'ero. Bɛla tɩ lɔɔ la botɩ tõon-be'ero yãŋa lebge sɛla n de tõon-be'e-kãtɛ halɩ tɩ la yõsgɛ.
ROM.7.14	Tɩ mi tɩ lɔɔ la de la Nawẽnnɛ Sɩa yelle. La mam de la nẽrsaala tɩ tõon-be'ero tara mam ɩta ẽŋa n boorɩ se'em. 
ROM.7.15	Mam ka wõnnɩ mam n ɩtɩ sɛla la võorɛ. Se'ere n soe la, mam ka ɩtɩ mam boorɩ tɩ m ẽŋɛ sɛla la, mam ɩtɩ la sɛla tɩ mam ka boorɩ tɩ m ẽŋɛ la. 
ROM.7.16	Mam sãn ɩta sɛla tɩ mam ka boorɩ la, la pa'alɛ tɩ mam sakɛ tɩ lɔɔ la ãn sõŋa mɛ. 
ROM.7.17	Bɛla, la dagɩ mam n ɩtɩ bɛla, la de la tõon-be'ero n boe mam pʋam tõnna. 
ROM.7.18	La de se'em na, mam mi tɩ sɛla n ãn sõŋa ka boe mam pʋam. Mam boorɩ tɩ m yetɩ, sɛla n ãn sõŋa ka boe mam n de nẽrsaala mẽŋa n vɔa se'em na pʋam. Mam boorɩ tɩ m ẽŋɛ sɛla n ãn sõŋa mɛ, la mam ka tarɩ pãŋa wʋn ẽŋɛ. 
ROM.7.19	Bɛla, mam ka ɩtɩ sõŋa la tɩ mam boorɩ tɩ m ẽŋɛ la, dee ɩta be'em na tɩ mam ka boorɩ tɩ m ẽŋɛ la. 
ROM.7.20	Mam sãn ɩta sɛla tɩ mam ka boorɩ la, la dagɩ mam n ɩtɩ bɛla, la de la tõon-be'ero la n boe mam pʋam tõnna.
ROM.7.21	Bɛla, mam bãŋɛ bõn-ẽŋa mɛ: Mam n boorɩ tɩ m ẽŋɛ sɛla n ãn sõŋa la, mam tã ɩta la sɛla n de be'em mã'a. 
ROM.7.22	Mam sũure pʋam, mam ɩtɩ sũ-yẽlga mɛ la Nawẽnnɛ lɔɔ la. 
ROM.7.23	La mam yẽ la bõnɔ ayẽma n boe mam pʋam zɛbra la mam pʋtẽ'e-sõŋɔ la, botɩ mam dɛna tõon-be'ero la n boe mam pʋam tõnna la yamŋa. 
ROM.7.24	La de la ninbãalga bɔ mam. Ãne n wʋn fãagɛ mam be'em n boe mam pʋam tara mam wɛ'ɛsa kũm zẽ'am wã pʋam? 
ROM.7.25	Tɩ pʋ'ʋsɛ Nawẽnnɛ a yel-sõnnɛ, ẽŋa n fãagɛ tɔ, tɩ Zuudãana Azezi-krisi ĩyã.
ROM.7.25	Bɛla, mam pʋtẽ'erɛ pʋam mam sakrɩ la Nawẽnnɛ lɔɔ la. La mam mẽŋa n boorɩ se'em na n botɩ mam tõnna tõon-be'ero.
ROM.8.1	Bɛla, sɩbgrɛ ka le bɔna nẽr-sɛba n lagɩm na Azezi-krisi dɛna ayɩla la zuto. 
ROM.8.2	Se'ere n soe la, Nawẽnnɛ Sɩa pãŋa n bɔ'ɔrɩ vɔm Azezi-krisi ĩyã la n fãagɛ tɔ tõon-be'ero, la kũm pãŋa pʋam. 
ROM.8.3	Lɔɔ la ka tã wʋn fãagɛ nẽrsaalba basɛ, se'ere n soe la, nẽrsaalba ɩtɩ la ba mẽŋa n boorɩ se'em botɩ a ka tarɩ pãŋa. La sɛla tɩ lɔɔ la ka tã'agɛ ẽŋɛ la, Nawẽnnɛ ẽŋɛ mɛ. A tõm na a mẽŋa Dayʋa, tɩ a lebge nẽrsaala ãna wʋ nẽrsaalba n de tõon-be'ero dõma, tɩ a ki yese tõon-be'ero. A kũm na pʋam tɩ Nawẽnnɛ di tõon-be'ero sarɩya sã'am a pãŋa nẽrsaalba pʋam. 
ROM.8.4	Nawẽnnɛ ẽŋɛ bɛla tɩ tɩ masɛ ɩta wʋ lɔɔ la n yetɩ se'em na, tõma n vɔa wʋ Nawẽnnɛ Sɩa n boorɩ se'em, dee ka vɔa wʋ nẽrsaalba mẽŋa n boorɩ se'em na. 
ROM.8.5	Nẽr-sɛba n vɔa wʋ nẽrsaalba n boorɩ se'em na, nẽrsaalba mẽŋa yɛmleego n boorɩ se'em na n pakɛ ba. La nẽr-sɛba n vɔa wʋ Nawẽnnɛ Sɩa n boorɩ se'em na, Nawẽnnɛ Sɩa n boorɩ se'em na n pakɛ ba. 
ROM.8.6	Nẽrsaala mẽŋa yɛmleego n boorɩ se'em, sẽm na kũm. La a sãn dɔla Nawẽnnɛ Sɩa n boorɩ se'em na, la bɔ'ɔrɩ la vɔm, la sũ-mã'asʋm. 
ROM.8.7	Nẽra sãn dɔla nẽrsaalba mẽŋa n boorɩ se'em na, la de la be'em la Nawẽnnɛ, se'ere n soe la, nẽrsaala mẽŋa n boorɩ se'em na ka sakrɩ Nawẽnnɛ lɔɔ la, la a põn ka tãna wʋn sakɛ ẽ. 
ROM.8.8	Nẽr-sɛba n dolɩ nẽrsaalba mẽŋa n boorɩ se'em na ka tã wʋn paagɛ Nawẽnnɛ yɛm.
ROM.8.9	La yãma ka le vɔa wʋ nẽrsaalba mẽŋa n boorɩ se'em na, yãma vɔa wʋ Nawẽnnɛ Sɩa n boorɩ se'em na, Nawẽnnɛ Sɩa n boe la yãma la ĩyã. Nẽr-sɛka woo n ka tarɩ Krisi Sɩa la, a ka de Krisi nẽra. 
ROM.8.10	La Krisi sãn bɔna la ya, Nawẽnnɛ Sɩa la bɔ'ɔrɩ ya la vɔm, Nawẽnnɛ n botɩ ya masɛ a zẽ'am na ĩyã. La ya ĩyã wʋn ki mɛ tõon-be'ero ĩyã. 
ROM.8.11	La Nawẽnnɛ n vo'oge Azezi la, a Sɩa la sãn bɔna la ya lɛ, ẽŋa n vo'oge Azezi-krisi n ki la, wʋn botɩ a Sɩa n boe la ya lɛ la, mẽ bɔ ya ĩyã n kiiri la vɔm paalga.
ROM.8.12	Bɛla, m sɔbiisi, la de la pẽrgrɛ tɩ tɩ vɔa wʋ Nawẽnnɛ Sɩa n boorɩ se'em na, la dagɩ tɩ vɔa wʋ tɩ mẽŋa yɛmleego n boorɩ se'em na. 
ROM.8.13	Ya sãn ɩta nẽrsaalba mẽŋa n boorɩ se'em na, ya wʋn ki mɛ. La ya sãn botɩ Nawẽnnɛ Sɩa pãŋa kʋ tõon-sɛba tɩ nẽrsaala mẽŋa boorɩ la, ya wʋn vɔa. 
ROM.8.14	Nẽr-sɛba wuu n dolɩ sore tɩ Nawẽnnɛ Sɩa pa'alɩ ba la, de la Nawẽnnɛ kɔma. 
ROM.8.15	Nawẽnnɛ Sɩa la tɩ a bɔ ya la ka botɩ ya dɛna yamsɩ, le zɔta dabeem. A botɩ ya dɛna la Nawẽnnɛ kɔma, tɩ a bɔ sore tɩ ya wi'ira Nawẽnnɛ yetɩ: «Abba», n boorɩ tɩ la yetɩ «tɩ Sɔ». 
ROM.8.16	Nawẽnnɛ Sɩa la mẽŋa tɔgrɩ la tõma sɩa pa'ala yetɩ tõma de la Nawẽnnɛ kɔma. 
ROM.8.17	Tõma n de a kɔma la, tɩ wʋn po to'oge bõn-sõma sɛba tɩ a bĩŋe tɩ a bɔ a kɔma la, tɩ wʋn lagɩm na Krisi po to'oge bõn-sɛba tɩ a wʋn to'oge la. Tõma n nãmsrɩ la Krisi lɛ la, tɩ mẽ wʋn po lagɩm na ẽ yẽ nã'asgɔ.
ROM.8.18	Mam mi mɛ tɩ nãmsgɔ sɛba tɩ tõma tarɩ zĩna wã de la fẽe, ka tã wʋn dɩkɛ makɛ la nã'asgɔ sɛka tɩ tõma wʋn wa yẽ la. 
ROM.8.19	Bɛla n soe tɩ sɛla wuu tɩ Nawẽnnɛ nãam na gu'ura bɔɔra tɩ ba yẽ Nawẽnnɛ kɔma nã'asgɔ n wʋn puke la tɔtɔ. 
ROM.8.20	Nawẽnnɛ n nãam bõn-sɛba la wuu lebge la sɛla n ka le tara võorɛ. La dagɩ ba mẽŋa n boorɩ bɛla, la de la Nawẽnnɛ n botɩ ba lebge bɛla, dee botɩ ba ken tara pʋtẽ'erɛ gu'ura 
ROM.8.21	tɩ Nawẽnnɛ wʋn fãagɛ ba sã'aŋɔ tɩ ba boe a pʋam na mɛ, tɩ ba to'oge ba mẽŋa, lagɩm na Nawẽnnɛ kɔma po yẽ nã'asgɔ. 
ROM.8.22	Tɩ mi tɩ halɩ wa paam zĩna, bõn-nãanɩsɩ la nãmsrɩ mɛ õosra la toogo, wʋ pɔka n virgri la. 
ROM.8.23	La, la dagɩ bõn-nãanɩsɩ la mã'a, tõma mẽŋa tɩ Nawẽnnɛ dẽŋɛ bɔ tɩ a Sɩa pa'alɛ tɩ tɩ wʋn yẽ nã'asgɔ la, nãmsrɩ mɛ tɩ sũure pʋam gu'ura wakat-sɛka tɩ Nawẽnnɛ wʋn fãagɛ tɩ ba'asɛ tɩ tɩ dɛna a kɔma. 
ROM.8.24	Se'ere n soe la, tõma yẽ fãarɛ mɛ, la tõma ken tara la pʋtẽ'erɛ gu'ura. La fʋ sãn yẽ sɛla tɩ fʋ tarɩ pʋtẽ'erɛ gu'ura la, fʋ ka le tara pʋtẽ'erɛ gu'ura. Ãne n tarɩ pʋtẽ'erɛ gu'ura sɛla tɩ a yẽ? 
ROM.8.25	La tõma n tarɩ pʋtẽ'erɛ gu'ura sɛla tɩ tõma nãn ka yẽ la, tõma mã'agɛ la tɩ mẽŋa gu'ura ẽ.
ROM.8.26	Bɛla mẽ, Nawẽnnɛ Sɩa la sẽnnɩ sõŋra tõma mɛ tɩ tɔrgɔ pʋam. Se'ere n soe la, tõma ka mi tõma n wʋn pʋ'ʋsɛ Nawẽnnɛ se'em tɩ la masɛ. La Nawẽnnɛ Sɩa mẽŋa sosrɩ Nawẽnnɛ bɔ'ɔra tõma mɛ, tɔgra yetɔga tɩ nẽra ka tã wʋn tɔgɛ. 
ROM.8.27	La Nawẽnnɛ n mi nẽrba sũure la, mi sɛla tɩ Sɩa la boorɩ mɛ. Se'ere n soe la, Sɩa la sosrɩ bɔ'ɔra Nawẽnnɛ nẽrba, wʋ Nawẽnnɛ n boorɩ se'em na.
ROM.8.28	Tɩ mi tɩ sɛla woo pʋam, Nawẽnnɛ ɩtɩ sõŋa bɔ'ɔra la nẽr-sɛba n nõŋɛ ẽ, sɛba tɩ a looge ba, masɛ wʋ ẽn looge yɛm se'em na. 
ROM.8.29	Nẽr-sɛba tɩ Nawẽnnɛ põn dẽŋɛ looge la, a põn dẽŋɛ looge la yɛm tɩ ẽŋa wʋn botɩ ba ãna wʋ a Dayʋa la, tɩ a Dayʋa la wʋn dɛna kẽema a sɔbiisi zozo'e zẽ'am. 
ROM.8.30	La nẽr-sɛba ĩyã tɩ a põn dẽŋɛ looge yɛm na, a wi ba mɛ. La sɛba tɩ a wi ba la, a botɩ ba masɛ mɛ a zẽ'am. Ẽn botɩ sɛba masɛ a zẽ'am na, a bɔ ba la nã'asgɔ.
ROM.8.31	Bɛla tɩ wʋn yetɩ bẽm? Nawẽnnɛ sãn bɔna la tõma, ãne n tã wʋn zɛbɛ la tõma? 
ROM.8.32	Nawẽnnɛ ka basɛ a mẽŋa Dayʋa la tɩ a põsɛ kũm. A basɛ mɛ tɩ ba kʋ ẽ tõma wuu ĩyã. A wʋn ẽŋɛ la wãne kãn bɔ tõma sɛla wuu la a Dayʋa la? 
ROM.8.33	Ãne n wʋn tã'agɛ dõrɛ nẽr-sɛba tɩ Nawẽnnɛ looge la? La de la Nawẽnnɛ mẽŋa n botɩ ba masɛ. 
ROM.8.34	Ãne n wʋn di ba sarɩya sɩbgɛ ba? Nẽra ka boe. Azezi-krisi ki mɛ, dee vo'oge, sẽŋɛ ka zẽa Nawẽnnɛ zʋʋgɔ, sɔsra tõma ĩyã. 
ROM.8.35	Ãne n wʋn welge tõma la Krisi nõŋlʋm na? Toogo bɩɩ, sũ-sã'aŋɔ bɩɩ, nãmsgɔ bɩɩ, kɔm bɩɩ, nõŋɔ bɩɩ, yel-pakrɛ bɩɩ, bɩɩ kũm n wʋn yãŋɛ welge tõma? Sɛla ka boe. 
ROM.8.36	La de wʋ lan gʋlsɛ Nawẽnnɛ gõŋɔ pʋam yetɩ:
ROM.8.36	«Nawẽnnɛ, fõn doosgo ĩyã tɩ tõma põsra tɩ yõorɛ daarɛ woo.
ROM.8.36	Ba ɩtɩ tõma wʋ piisi tɩ ba tarɩ sẽnna kɔɔrna.»
ROM.8.37	La yel-bãma wuu pʋam, sɛka n nõŋɛ tõma la n bɔ'ɔrɩ tõma pãŋa tɩ tõma yãŋra. 
ROM.8.38	Mam mi sɩra sɩra, tɩ sɛla sɛla ka boe n wʋn yãŋɛ welge tõma la Nawẽnnɛ nõŋlʋm. La sãn dɛna kũm, bɩɩ vɔm, bɩɩ malɛkadõma, bɩɩ pãnsɩ dõma, bɩɩ ke'eŋo dõma, bɩɩ sɛla n boe lɛɛlɛ wã, bɩɩ sɛla n sẽm, 
ROM.8.39	bɩɩ bõn-sɛba n tarɩ pãŋa saazuum, bɩɩ sɛla n tarɩ pãŋa tẽŋa, bõn-nãanɩŋa baa ayɩla ka tã wʋn welge tõma la Nawẽnnɛ nõŋlʋm tɩ a nõŋɛ tõma tɩ Zuudãana Azezi-krisi ĩyã la.
ROM.9.1	Mam yetɩ la sɩra, mam de la Krisi nẽra, mam ka parnɩ. Nawẽnnɛ Sɩa n botɩ mam mina m sũure pʋam tɩ mam n yetɩ m yele se'em na, de la sɩra. 
ROM.9.2	Mam tarɩ la sũ-sã'aŋɔ zozo'e, la sũ-dõoma daarɛ woo m buuri la ĩyã. 
ROM.9.3	La sãn tã nɩ tɩ Nawẽnnɛ kã be'em bɔ mam, tɩ mam welge la Krisi, tɩ la sõŋɛ mam sɔbiisi la n de mam buuri la, mam boorɩ mɛ. 
ROM.9.4	Ba de la Ɩsrayɛlɩ dõma, la de la Nawẽnnɛ n looge ba, botɩ ba lebge a kɔma, bɔ ba nã'asgɔ, bĩŋe nõa la ba lɛ, bɔ ba lɔɔ, la sore tɩ ba nã'asra ẽ, dee yele ba ẽŋa n wʋn ẽŋɛ bõn-sɛba bɔ ba. 
ROM.9.5	Ba buuri la ze'ele la tɩ sɔ-yaaba Abraham, la a yɩɩsɩ la pʋam. La Krisi n lebge nẽrsaala la, de la bãma buuri nẽra. Ẽŋa n de Nawẽnnɛ n gãnnɩ sɛla woo la n soe pẽka wakatɛ n ka tarɩ ba'asgɔ. Amina.
ROM.9.6	Mam n yele se'em na, la ka boorɩ tɩ la yetɩ Nawẽnnɛ ka ẽŋɛ ẽn yetɩ a ẽŋɛ se'em na. La, la dagɩ sɛba wuu n de Ɩsrayɛlɩ buuri la n de Ɩsrayɛlɩ dõma mẽŋa mẽŋa Nawẽnnɛ zẽ'am. 
ROM.9.7	La dagɩ Abraham yɩɩsɩ la wuu n de a kɔma mẽŋa mẽŋa. Se'ere n soe la, Nawẽnnɛ yele Abraham yetɩ: «La de la A'izakɩ kɔma buuri n wʋn dɛna fʋ yɩɩsɩ tɩ mam bĩŋe nõorɛ tɩ m bɔ fʋ la.» 
ROM.9.8	La boorɩ tɩ la yetɩ, la dagɩ kɔm-sɛba tɩ Abraham dɔgɛ la wuu n de Nawẽnnɛ kɔma. La de la kɔm-sɛba n dɔgɛ tɩ la doose wʋ Nawẽnnɛ n bĩŋe a nõorɛ se'em na, n de Abraham yɩɩsɩ mẽŋa mẽŋa, bãma n de Nawẽnnɛ kɔma. 
ROM.9.9	Nawẽnnɛ bĩŋe nõorɛ la wãna yetɩ: «Wakat-ẽna sãn wa paagɛ, mam wʋn leme wa'am, la Asaara wʋn tara dayʋa.»
ROM.9.10	La dagɩ bɛla mã'a, tõma yaaba A'izakɩ pɔga Arabɛka yʋʋn dɔgɛ la dayɔɔsɩ bayi, tɩ ba dɛna lɩɩba. 
ROM.9.11+ROM.9.12	Wakat-sɛka tɩ a yʋʋn nãn ka dɔgɛ ba la, ba nãn ka ẽŋɛ sɛla n de sõŋa bɩɩ be'em, tɩ Nawẽnnɛ yʋʋn yele yetɩ: «Kẽema la n wʋn lebge a yɩbga la tõntõnna, tõnna bɔ'ɔra ẽ.» La a yele bɛla tɩ ẽn looge yɛm se'em na n sẽŋɛ nẽŋa. Nawẽnnɛ n looge nẽr-sɛka la, la dagɩ a tõoma ĩyã, la de la Nawẽnnɛ n looge yɛm wi ẽ. 
ROM.9.13	La gʋlsɛ Nawẽnnɛ gõŋɔ pʋam yetɩ: «Mam nõŋɛ la Azakɔbɩ, dee basɛ A'eso.»
ROM.9.14	Bɛla, tɩ wʋn yetɩ bo? Tɩ wʋn yetɩ Nawẽnnɛ n ɩtɩ se'em na ka masɛ bɩɩ? Ayɛɩ, la dagɩ bɛla. 
ROM.9.15	Nawẽnnɛ yʋʋn yele Amoyisi yetɩ:
ROM.9.15	«Mam wʋn zoe la nẽr-sɛba tɩ mam boorɩ la ninbãalga.
ROM.9.15	La mam wʋn tara la nẽr-sɛka tɩ mam boorɩ la zĩile.»
ROM.9.16	Bɛla, la dagɩ nẽrsaala n boorɩ se'em, bɩɩ ẽn mõrgrɩ se'em, la de la Nawẽnnɛ n zotɩ ninbãalga. 
ROM.9.17	La Nawẽnnɛ gõŋɔ pʋam la gʋlsɛ tɩ Nawẽnnɛ yele naba Afaarõ yetɩ: «Mam n bɔ fʋ na'am tɩ m dɩkɛ fʋ pa'alɛ m pãŋa, tɩ m yʋ'ʋrɛ wʋn yese dũnia wuu.» 
ROM.9.18	Bɛla, Nawẽnnɛ zotɩ la nẽr-sɛba tɩ a boorɩ la ninbãalga, la ẽn boorɩ tɩ sɛka sũure kɛ'ɛm na, a botɩ a sũure kɛ'ɛm mɛ.
ROM.9.19	Dase'ere fʋ wʋn soke mam yetɩ: «La sãn dɛna bɛla, bẽm tɩ Nawẽnnɛ zɛrgra nẽrba tɩ ba ka ẽŋɛ sõŋa? Ãne n tã wʋn zagsɛ Nawẽnnɛ n boorɩ se'em na?» 
ROM.9.20	Nẽrsaala, fõn de la ãne wẽ'era nõke'ene la Nawẽnnɛ? Yɔgrɔ lɔkɔ wʋn soke yagba n yagbɛ ẽ na yetɩ: «Bẽm tɩ fʋ yagbɛ mam wãna?» 
ROM.9.21	Yagba la tã wʋn ẽŋɛ ẽŋa n boorɩ se'em la yɔgrɔ la mɛ. A tã wʋn dɩkɛ yɔgrɔ bʋyɩla mɛ, dɩkɛ ba pʋsʋka yagbɛ lɔkɔ n tarɩ yõorɔ dɛna tʋʋlʋm bõnɔ, dee dɩkɛ pʋsʋka yagbɛ lɔkɔ n dagɩ tʋʋlʋm bõnɔ.
ROM.9.22	La de la bɛla tɩ Nawẽnnɛ ẽŋɛ. Nawẽnnɛ boorɩ tɩ a pa'alɛ la a sũ-isgre, dee botɩ nẽrba wuu bãŋɛ a pãŋa. La a yõkɛ a mẽŋa mɛ, mã'agɛ a sũure la sɛba n masɛ tɩ a sũ-isgre sige ba zuto, dee nara tɩ a sã'am ba la. 
ROM.9.23	La a ken bɔɔra tɩ a pa'alɛ la a nã'asgɔ n zo'oge se'em nẽr-sɛba tɩ a zotɩ ba ninbãalga la zẽ'am. Bãma de la sɛba tɩ a põn mãasʋm tɩ ba po yẽ a nã'asgɔ. 
ROM.9.24	La de la tõma sɛba tɩ a looge la, la dagɩ Zifdõma la mã'a, la po dɛna la sɛba n dagɩ Zifdõma la. 
ROM.9.25	La de wʋ A'oze gõŋɔ la pʋam tɩ la põn gʋlsɛ tɩ Nawẽnnɛ yetɩ:
ROM.9.25	«Nẽr-sɛba n yʋʋn dagɩ mam nẽrba la,
ROM.9.25	mam wʋn wi ba tɩ ba dɛna mam nẽrba.
ROM.9.25	La buuri sɛka tɩ mam yʋʋn ka nõŋɛ ba la,
ROM.9.25	mam wʋn yetɩ mam nõŋɛ ba mɛ.
ROM.9.26	La zẽ'e-sɛka tɩ ba yʋʋn yetɩ ba tɩ ba dagɩ mam nẽrba la,
ROM.9.26	zẽ'e-ẽŋa ba wʋn wi'ira ba tɩ mam n de Nawẽnnɛ n vɔa la kɔma.»
ROM.9.27	La Nawẽnnɛ nõtɔ'ɔsa A'ezayi yʋʋn tɔgɛ Ɩsrayɛlɩ dõma yelle yetɩ:
ROM.9.27	«Baa Ɩsrayɛlɩ dõma sõorɛ sãn zo'oge wʋ tẽntõnbĩ'isgo n boe ko-kãtɛ nõorʋm na,
ROM.9.27	ba nẽrba fẽfẽe mã'a n wʋn yẽ fãarɛ.
ROM.9.28	Se'ere n soe la, Zuudãana Nawẽnnɛ n yele se'em na,
ROM.9.28	a wʋn ẽŋɛ a wuu mɛ tɔtɔ tẽŋa zuo.»
ROM.9.29	La ken dɛna wʋ A'ezayi n yʋʋn põn yele se'em yetɩ:
ROM.9.29	«Zuudãana Nawẽnnɛ n de ke'eŋo wuu dãana la yʋʋn sãn ka deege nɩ yɩɩsɩ fẽe bɔ tõma,
ROM.9.29	tõma wʋn lebge nɩ wʋ Sodom dõma,
ROM.9.29	dee ãna wʋ Gomõorɩ dõma.»
ROM.9.30	Bɛla, tɩ wʋn yetɩ bo? Bu-zãŋsɩ n daan ka eerɩ tɩ ba dɛna nẽrba n masɛ Nawẽnnɛ zẽ'am na, Nawẽnnɛ botɩ ba dɛna la nẽrba n masɛ a zẽ'am, ban bɔ ẽ sɩra la ĩyã. 
ROM.9.31	Dee tɩ Ɩsrayɛlɩ dõma n daan eerɩ tɩ lɔɔ la botɩ ba dɛna nẽrba n masɛ Nawẽnnɛ zẽ'am na, ka yãŋɛ ẽŋɛ lɔɔ la n yele se'em na. 
ROM.9.32	Bẽm ĩyã? Ba ka eerɩ tɩ ba masɛ Nawẽnnɛ zẽ'am bɔ sɩra ĩyã, ba tẽ'esɛ tɩ bãma tõoma mã'a ĩyã tɩ bãma wʋn masɛ Nawẽnnɛ zẽ'am. Ba wẽ ba nãma la kugre tɩ nẽrba wẽ'erɩ nãma luta, 
ROM.9.33	wʋ lan gʋlsɛ Nawẽnnɛ gõŋɔ pʋam yetɩ:
ROM.9.33	«Bɩsɛ ya!
ROM.9.33	Mam bĩŋri la kugre n wẽ'erɩ nãma Siyõ,
ROM.9.33	a de la kugre n botɩ nẽrba wẽ'era nãma luta.
ROM.9.33	La nẽr-sɛka n bɔ ẽ sɩra, yãnnɛ kãn di ẽ.»
ROM.10.1	M sɔbiisi, mam n boorɩ se'em na m sũure wuu, dee sɔsra Nawẽnnɛ se'em de la mam buuri la yẽ fãarɛ. 
ROM.10.2	Mam yetɩ mɛ tɩ ba wɩsgɛ ba mẽŋa mɛ la Nawẽnnɛ sore doosgo, la ba ka mi la so-sɛka tɩ ba wʋn doose. 
ROM.10.3	Ba ka mi Nawẽnnɛ n ɩtɩ se'em botɩ nẽrba masra a zẽ'am, dee bɔɔra tɩ ba ẽŋɛ sɔa ba mẽŋa masɛ Nawẽnnɛ zẽ'am. Bɛla, ba ka sakɛ Nawẽnnɛ n ɩtɩ se'em botɩ nẽrba masra a zẽ'am na. 
ROM.10.4	Krisi n de lɔɔ la kʋkɩ'ɩ, tɩ nẽr-sɛka woo n bɔ ẽ sɩra wʋn masɛ Nawẽnnɛ zẽ'am.
ROM.10.5	Amoyisi yʋʋn gʋlsɛ tɔgɛ nẽra n wʋn ẽŋɛ se'em tɩ lɔɔ la botɩ a masɛ Nawẽnnɛ zẽ'am yelle, yetɩ: «Nẽr-sɛka n sakɛ lɔɔ la n yetɩ se'em na, wʋn vɔa, ẽn sakɛ lɔɔ la ĩyã.» 
ROM.10.6	La sãn dɛna nẽra n wʋn bɔ Nawẽnnɛ sɩra tɩ a botɩ a masɛ a zẽ'am na yelle, la gʋlsɛ yetɩ: «Da tẽ'esɛ fʋ sũure pʋam yetɩ, ãne n wʋn zom Nawẽnnɛ yire?» La boorɩ tɩ la yetɩ, ãne n wʋn zom Nawẽnnɛ yire botɩ Krisi sige. 
ROM.10.7	«Dee da yetɩ, ãne n wʋn sige kɩ'ɩn-tẽŋa?» La boorɩ tɩ la yetɩ, ãne n wʋn sige botɩ Krisi vo'oge. 
ROM.10.8	Bɛla, la ken gʋlsɛ yetɩ bẽm? La yetɩ: «Nawẽnnɛ yetɔga la lɛm fʋ mɛ, a boe la fʋ nõorʋm, la fʋ sũurum.» La de la yetɔg-ẽŋa n bɛla tɩ tõma mõolɩ yɛta nẽrba tɩ ba bɔ sɩra. 
ROM.10.9	Fʋ sãn tɔgɛ la fʋ nõorɛ nẽrba zẽ'am tɩ Azezi de la Zuudãana, la fʋ sãn bɔ sɩra fʋ sũurum tɩ Nawẽnnɛ vo'oge ẽ mɛ, fʋ wʋn yẽ fãarɛ. 
ROM.10.10	La de la sũure pʋam tɩ nẽra bɔ'ɔrɩ Azezi sɩra, tɩ Nawẽnnɛ botɩ a masɛ a zẽ'am, nẽra tɔgrɩ la a nõorɛ yetɔga yẽta fãarɛ. 
ROM.10.11	La gʋlsɛ Nawẽnnɛ gõŋɔ pʋam yetɩ: «Nẽr-sɛka woo n bɔ ẽ sɩra, yãnnɛ kãn di ẽ.» 
ROM.10.12	Bɛla, welgre ka boe Zifdõma, la bu-zãŋsɩ tẽŋasʋka. Ba lagɩm tara la Zuudãana ayɩla n ɩtɩ bõn-sõma bɔ'ɔra nẽr-sɛba wuu n sosrɩ ẽ na. 
ROM.10.13	Se'ere n soe la, la gʋlsɛ yetɩ: «Nẽr-sɛka woo n sosrɩ Zuudãana sõŋrɛ, a wʋn yẽ fãarɛ.»
ROM.10.14	La ba wʋn ẽŋɛ la wãne sose ẽ sõŋrɛ, ba sãn ka bɔ ẽ sɩra? La ba wʋn ẽŋɛ la wãne bɔ ẽ sɩra, ba sãn ka wõm a kõ-yẽlga la? La ba wʋn ẽŋɛ la wãne wõm kõ-yẽlga la, tɩ nẽra sãn ka mõolɛ? 
ROM.10.15	La kõ-yẽlga la wʋn ẽŋɛ la wãne mõolɛ, Nawẽnnɛ sãn ka tõm nẽrba? Wʋ Nawẽnnɛ gõŋɔ n yele se'em na: «La de la sũ-yẽlga, fʋ sãn yẽ nẽr-sɛba n tarɩ kõ-yẽlga sẽna la.» 
ROM.10.16	La, la dagɩ nẽrba wuu n sakɛ kõ-yẽlga la. Bɛla tɩ A'ezayi gʋlsɛ Nawẽnnɛ gõŋɔ pʋam yetɩ: «Zuudãana, ãne n bɔ kõ-yẽlga la tɩ tõma mõolɛ la sɩra?» 
ROM.10.17	Bɛla, la de la kõ-yẽlga la selsgo n sẽm na bɔ sɩra, la kõ-yẽlga la de la Azezi-krisi yelle tɩ ba tɔgrɩ.
ROM.10.18	Bɛla, mam sokrɩ ya yetɩ, yãma tẽ'esɛ tɩ ba ka wõm kõ-yẽlga la mɛ bɩɩ? Ba wõm mɛ. La de wʋ Nawẽnnɛ gõŋɔ n yele se'em na:
ROM.10.18	«Ba kõa la paagɛ tẽŋa wã wuu mɛ,
ROM.10.18	ba yetɔga la saagɛ dũnia tɛka wuu mɛ.»
ROM.10.19	Mam wʋn ken soke ya yetɩ, yãma tẽ'esɛ tɩ Ɩsrayɛlɩ dõma ka wõm a võorɛ mɛ bɩɩ? Ba wõm mɛ. Amoyisi n yʋʋn de pɔspɔsɩ dãana n yele tɩ Nawẽnnɛ yetɩ:
ROM.10.19	«Mam wʋn botɩ ya tara sũure la so'olʋm nẽrba n dagɩ mam nẽrba,
ROM.10.19	mam wʋn botɩ ya sũure isge la so'olʋm sɛka n ka mi sɛla võorɛ.»
ROM.10.20	La A'ezayi yẽ bʋraanɛ mɛ yele tɩ Nawẽnnɛ yetɩ:
ROM.10.20	«Nẽr-sɛba n daan ka eerɩ mam na, ba yẽ mam mɛ,
ROM.10.20	mam puke m mẽŋa mɛ pa'alɛ nẽr-sɛba n daan ka sokrɩ mam yelle la.»
ROM.10.21	Dee yele Ɩsrayɛlɩ dõma yelle yetɩ:
ROM.10.21	«Mam tẽegɛ m nu'usi mɛ daarɛ la wuu teese nẽrba n sɩ'ɩsrɩ, dee ka sakra.»
ROM.11.1	Bɛla mam sokrɩ mɛ, Nawẽnnɛ zagsɛ a nẽrba la mɛ bɩɩ? Ayɛɩ, la dagɩ bɛla, mam mẽ de la Ɩsrayɛlɩ nẽra, mam de la Abraham yɩɩŋa, Abẽnzamẽ buuri. 
ROM.11.2	Nawẽnnɛ ka zagsɛ a nẽrba la tɩ a põn dẽŋɛ looge la. Ya mi Nawẽnnɛ gõŋɔ la pʋam zẽ'e-sɛka tɩ A'eli yʋʋn yõnnɩ la Nawẽnnɛ Ɩsrayɛlɩ dõma yelle, yetɩ: 
ROM.11.3	«Zuudãana, ba kʋ fʋ nõtɔ'ɔsrɩba la mɛ, ba sirge fʋ kãabgɔ zẽ'esɩ la mɛ. Mam m yɩla mã'a n weege, tɩ ba bɔɔra tɩ ba mẽ kʋ mam.» 
ROM.11.4	La Nawẽnnɛ yʋʋn lerge ẽ yetɩ bẽm? A lerge ẽ yetɩ: «Mam botɩ nẽrba tʋsa ayopɔɩ n weege dɛna mam nẽrba, bãma ka ka dũma Baalɩ n de bagrɛ la nẽŋam.» 
ROM.11.5	Bɛla mẽ, lɛɛlɛ wã, nẽrba boe mɛ fẽe, tɩ Nawẽnnɛ looge ba a yel-sõnnɛ ĩyã. 
ROM.11.6	La de la a yel-sõnnɛ ĩyã tɩ a looge ba, la dagɩ ba tõoma ĩyã. Nawẽnnɛ loore la sãn de nɩ na nẽrba tõoma ĩyã, a yel-sõnnɛ na ka le dɛna yel-sõnnɛ.
ROM.11.7	Bɛla, bẽm ẽŋɛ? Ɩsrayɛlɩ nẽrba ka yẽ bãma n eerɩ sɛla la. La de la sɛba tɩ Nawẽnnɛ looge fẽe ba pʋam na mã'a n yẽ. La nẽrba basɛba la lebge la nẽrba n ka wõnnɩ sɛla võorɛ. 
ROM.11.8	La ẽŋɛ wʋ Nawẽnnɛ gõŋɔ n yele se'em yetɩ:
ROM.11.8	«Halɩ wa paam zĩna,
ROM.11.8	Nawẽnnɛ n bʋrsɛ ba yɛm
ROM.11.8	tɩ ba ka wõnna sɛla võorɛ,
ROM.11.8	botɩ ba nini ka yẽta,
ROM.11.8	tɩ ba tʋba ka wõnna.»
ROM.11.9	Adavidi mẽ yele Nawẽnnɛ yetɩ:
ROM.11.9	«Botɩ ba dia la dɛna bẽrgɔ bɔ ba, yõkɛ ba,
ROM.11.9	tɩ ba wẽ nãma lui yẽ nãmsgɔ n de ba yɔɔrɔ.
ROM.11.10	Botɩ ba nini ãna lim,
ROM.11.10	tɩ ba da yẽta,
ROM.11.10	botɩ ba nãmsra wakatɛ wuu
ROM.11.10	wʋ nẽra n tʋ zeero gõ'osra.»
ROM.11.11	Bɛla mam sokrɩ ya yetɩ: Ɩsrayɛlɩ dõma n wẽ nãma lui la, la ba'asɛ mɛ bɩɩ? Ayɛɩ, la dagɩ bɛla. La ban tuuge la ĩyã, tɩ bu-zãŋsɩ tã'agɛ yẽ fãarɛ. Nawẽnnɛ ẽŋɛ bɛla tɩ la botɩ Ɩsrayɛlɩ dõma n ɩta sũure. 
ROM.11.12	Ɩsrayɛlɩ dõma tuure la n tarɩ yõorɔ bɔ dũnia, botɩ bu-zãŋsɩ tara Nawẽnnɛ bõntarsõm na. Ba sãn yẽ fãarɛ ba zõnzõnnɔ, la wʋn tara yõorɔ zo'oge gãnna.
ROM.11.13	Mam yãŋa yetɩ m tɔgɛ la yãma sɛba n de bu-zãŋsɩ la: Mam n de Krisi Tõntõnna tõnna bɔ'ɔra yãma n de bu-zãŋsɩ la, mam pẽgrɩ m tõonɛ na mɛ. 
ROM.11.14	Mam ɩtɩ bɛla tɩ m botɩ m buuri la n ɩta sũure, tɩ la botɩ ba nẽrba basɛba yẽ fãarɛ. 
ROM.11.15	Nawẽnnɛ n daan basɛ ba kẽnkɛrŋa la, a botɩ dũnia nẽrba wuu n naagɛ la ẽŋa. La Nawẽnnɛ n wʋn wa le to'oge ba la, la wʋn ãna la wãne? La wʋn ãna wʋ nẽra n ki dee vo'oge.
ROM.11.16	Fʋ sãn dɩkɛ pɔspɔsɩ borborɩ la bɔ Nawẽnnɛ, borbor-sɛba n weege la wuu mẽ de la a bõnɔ. Tɩa yẽga sãn dɛna Nawẽnnɛ bõnɔ, tɩa la wila mẽ de la a bõnɔ. 
ROM.11.17	Ɩsrayɛlɩ dõma la ãn wʋ Oliivi tɩa tɩ ba sele, tɩ ba kʋ'ʋsɛ a wila basɛ. La fõn de bu-zãŋka la ãn wʋ Oliivi tɩa n boe weem wille tɩ ba kʋ'ʋgɛ, dɩkɛ toŋe la tɩa tɩ ba sele la wila. Fõn ãn wʋ wille la n to'orɩ sõŋrɛ tɩa tɩ ba sele la yẽga zẽ'am na. 
ROM.11.18	Bɛla, da pɔ'ɔra wila tɩ ba kʋ'ʋsɛ basɛ la. Da wẽ'era yõ'ogɔ, tɩ la dagɩ fõn tarɩ yẽga la, yẽga la n tarɩ fõn.
ROM.11.19	Tã tɩ fʋ wʋn yele yetɩ: «Nawẽnnɛ kʋ'ʋsɛ wila la basɛ, tɩ a dɩkɛ la mam toŋe.» 
ROM.11.20	La de la sɩra, la de la ban ka bɔ Nawẽnnɛ sɩra la ĩyã tɩ a kʋ'ʋsɛ ba basɛ. La fõn bɔ ẽ sɩra la ĩyã tɩ fʋ toŋe mĩ. Bɛla, da ɩta tɩta'alʋm, zɔta dabeem. 
ROM.11.21	Se'ere n soe la, Nawẽnnɛ n ka basɛ tɩa mẽŋa wila la, bãŋɛ tɩ a ken kãn basɛ fõn mẽ, fʋ sãn ka bɔ ẽ sɩra. 
ROM.11.22	Bɩsɛ Nawẽnnɛ n ɩtɩ sõŋa se'em, dee tɔɩ se'em. A tɔɩ mɛ la sɛba n ka sakrɩ ẽ na, dee ɩta fʋ sõŋa, fʋ sãn ken bɔna a sõŋa la pʋam. Sãn dagna bɛla, a mẽ wʋn kʋ'ʋgɛ fʋ basɛ mɛ. 
ROM.11.23	La Zifdõma la sãn basɛ ba sɩ'ɩsgɔ la, dee bɔ Nawẽnnɛ sɩra, Nawẽnnɛ wʋn dɩkɛ ba mɛ lebe toŋe la tɩa la. Nawẽnnɛ tarɩ pãŋa mɛ wʋn dɩkɛ ba lebe toŋe. 
ROM.11.24	Fõn ãn wʋ Oliivi tɩa n boe weem wille, tɩ Nawẽnnɛ kʋ'ʋgɛ toŋe Oliivi tɩa tɩ ba sele n dagɩ fʋ zẽ'am. La bãma n de tɩa tɩ ba sele la mẽŋa wila la, la de la nãana tɩ Nawẽnnɛ dɩkɛ ba lebe toŋe la ba mẽŋa tɩa la lɛ.
ROM.11.25	M sɔbiisi, mam boorɩ mɛ tɩ ya bãŋɛ yelle n sʋgɛ la, tɩ ya da bɩsɛ ya mẽŋa tɩ yãma de la yɛm dõma: Ɩsrayɛlɩ nẽrba basɛba n kɛ'ɛm ba sũure ka bɔ sɩra la, la wʋn yuuge mɛ halɩ tarɩ ka paagɛ wakat-sɛka tɩ bu-zãŋsɩ wuu tɩ Nawẽnnɛ looge wʋn yẽ fãarɛ. 
ROM.11.26	Bɛla tɩ Ɩsrayɛlɩ buuri wuu wʋn yẽ fãarɛ, wʋ Nawẽnnɛ gõŋɔ pʋam la gʋlsɛ tɩ Nawẽnnɛ yetɩ:
ROM.11.26	«Fãagra la wʋn ze'ele la Siyõ wa'am.
ROM.11.26	A wʋn botɩ Azakɔbɩ yɩɩsɩ da le sɩ'ɩsra.
ROM.11.27	Mam nõorɛ n bɛla tɩ mam wʋn bĩŋe la ba,
ROM.11.27	wakat-sɛka tɩ mam wʋn yese ba tõon-be'ero basɛ la.»
ROM.11.28	Bãma n zagsɛ kõ-yẽlga la, ba lebge la Nawẽnnɛ bɛ'ɛba, tɩ la dɛna yãma sõŋrɛ. La, la sãn dɛna Nawẽnnɛ n looge ba la, ba de la nẽr-sɛba tɩ Nawẽnnɛ nõŋɛ ba, ba yaabdõma ĩyã. 
ROM.11.29	Nawẽnnɛ ka teerɩ pʋtẽ'erɛ la nẽr-sɛba tɩ a looge, ẽŋɛ yel-sõnnɛ bɔ ba la. 
ROM.11.30	Kʋrʋm, yãma bu-zãŋsɩ la zagsɛ Nawẽnnɛ mɛ, la lɛɛlɛ wã, a zoe yãma ninbãalga mɛ, Ɩsrayɛlɩ dõma n zagsɛ ẽ na ĩyã. 
ROM.11.31	Bɛla, bãma n zagsɛ Nawẽnnɛ lɛɛlɛ wã, tɩ a zoe yãma ninbãalga la, la de la tɩ a mẽ wʋn zoe ba ninbãalga. 
ROM.11.32	Se'ere n soe la, Nawẽnnɛ basɛ nẽrba wuu tɩ ba sɩ'ɩsɛ ẽ, tɩ a lagɩm zoe la ba wuu ninbãalga.
ROM.11.33	Nawẽnnɛ yel-sõnnɛ, la a yɛm,
ROM.11.33	la a bãŋrɛ la zo'oge mɛ.
ROM.11.33	Nẽra ka tã wʋn bãŋɛ a pʋtẽ'erɛ.
ROM.11.33	La nẽra ka tã wʋn bãŋɛ a sorɔɔrɔ tɩ a dolɩ la võorɛ.
ROM.11.34	La de wʋ Nawẽnnɛ gõŋɔ n gʋlsɛ yetɩ:
ROM.11.34	«Ãne n mi Zuudãana pʋtẽ'erɛ?
ROM.11.34	Bɩɩ ãne n tã wʋn kã'an ẽ?
ROM.11.35	Bɩɩ ãne n bɔ ẽ sɛla,
ROM.11.35	dee tɩ a wa lebse ẽ?»
ROM.11.36	Sɛla woo ze'ele la Nawẽnnɛ zẽ'am.
ROM.11.36	Ẽŋa ĩyã tɩ sɛla woo bɔna,
ROM.11.36	dee dɛna a bõnɔ.
ROM.11.36	Ẽŋa n soe nã'asgɔ wakatɛ wuu.
ROM.11.36	Amina.
ROM.12.1	M sɔbiisi, Nawẽnnɛ n zoe tõma ninbãalga bɛla la, mam kã'anɩ ya tɩ ya dɩkɛ ya mẽŋa bɔ ẽ tɩ la ãna wʋ kãabgɔ n vɔɩ, tɩ ya welge to'ore dɛna a nẽrba n paarɩ a yɛm. Bɛla n de pʋ'ʋsgɔ sore n masɛ bɔ Nawẽnnɛ. 
ROM.12.2	Da ãna-ya wʋ dũnia wã dõma n ãn se'em na. Basɛ-ya tɩ ya yɛm like dɛna paalga, tɩ ya teege, tã'agɛ bãŋɛ Nawẽnnɛ n boorɩ se'em: Sɛla n ãn sõŋa, sɛla n paarɩ a yɛm, sɛla n masɛ sõŋa sõŋa.
ROM.12.3	Nawẽnnɛ yel-sõnnɛ tɩ a ẽŋɛ bɔ mam na ĩyã, mam yetɩ ya wuu mɛ, tɩ ya da tẽ'esɛ tẽ'esgɔ n gãnnɩ ya mẽŋa. La tara ya tẽ'esgɔ n masɛ, tɩ la doose wʋ Nawẽnnɛ bɔ'a tɩ a bɔ ya nẽra woo, yãma n bɔ ẽ sɩra la. 
ROM.12.4	Tõma ĩyã de la ayɩla, dee tara zẽ'esɩ zozo'e, tɩ zẽ'a woo tõoma dɛna to'oto'ore. 
ROM.12.5	Bɛla mẽ, baa la tõma n zo'oge la, tõma lebge la ĩyã ayɩla, tõma n lagɩm na Krisi dɛna ayɩla la. La tõma lagɩm na taaba ãna wʋ ĩyã ayɩla zẽ'esɩ to'oto'ore la. 
ROM.12.6	Tɩ to'oge la bɔ'a to'oto'ore, masɛ wʋ Nawẽnnɛ n ẽŋɛ tɩ yel-sõnnɛ bɔ nẽra woo se'em na. Bɛla, sɛka n tarɩ bɔ'a n de a tɔ'ɔsra Nawẽnnɛ yetɔga tɔgra bɔ'ɔra nẽrba, a tɔ'ɔsra tɔgra tɩ la masɛ wʋ bɔ sɩra n de se'em na. 
ROM.12.7	Nẽr-sɛka bɔ'a n de sõŋrɛ tõonɛ, a sõŋra. Nẽr-sɛka bɔ'a n de a zãsna nẽrba, a zãsna. 
ROM.12.8	Nẽr-sɛka bɔ'a n de a kã'ana nẽrba, a kã'ana. La sɛka bɔ'a n de a bɔ'ɔra, a bɔ'ɔra la a sũure wuu. La sɛka bɔ'a n de a dɛna nẽŋadãana, a wɩsgɛ a mẽŋa tõnna sõŋa. Tɩ nẽr-sɛka bɔ'a n de a zɔta nẽrba ninbãalga, a ɩta la sũ-yẽlga.
ROM.12.9	Basɛ-ya tɩ ya nõŋlʋm dɛna sɩra nõŋlʋm, sise-ya be'em, la ya gʋrɛ sɛla n ãn sõŋa. 
ROM.12.10	Nõŋɛ-ya taaba sɔbiisi nõŋlʋm. La ya nanna taaba, tẽ'esra taaba yelle. 
ROM.12.11	Wɩsgɛ-ya ya mẽŋa, da zɔta-ya zẽyãgrɛ. Tõnna-ya Nawẽnnɛ tõoma la ya sũure wuu. 
ROM.12.12	Ɩta-ya sũ-yẽlga yãma n tarɩ pʋtẽ'erɛ gu'ura sɛla la ĩyã. Mã'agɛ-ya ya sũure toogo pʋam, mõrgɛ-ya sẽŋɛ nẽŋa la Nawẽnnɛ pʋ'ʋsgɔ wakatɛ wuu. 
ROM.12.13	Sõŋɛ-ya Nawẽnnɛ nẽr-sɛba n boorɩ sõŋrɛ la, la ya ɩta sãama sãanɔ.
ROM.12.14	Pʋ'ʋsra-ya Nawẽnnɛ bɔ'ɔra sɛba n nãmsrɩ ya la. Pʋ'ʋsra-ya tɩ Nawẽnnɛ ẽŋɛ yel-sõnnɛ bɔ ba, la ya da kã'ara kã'a-be'ero bɔ'ɔra ba. 
ROM.12.15	Ɩta-ya sũ-yẽlga la nẽr-sɛba n tarɩ sũ-yẽlga la. La ya kɛlla la sɛba n kellɩ. 
ROM.12.16	Tara-ya pʋtẽ'erɛ ayɩla la taaba. Da dɛna-ya pa'al-m-mẽŋa dõma, sakra-ya lagna la tarɩmdõma. Da bɩsra ya mẽŋa tɩ yãma de la yɛm dõma.
ROM.12.17	Da lebse nẽra be'em, be'em ĩyã. Nargɛ-ya pãŋa ɩta sɛla n ãn sõŋa nẽrba wuu zẽ'am. 
ROM.12.18	La sãn dɛna la yãma, ya sãn tãna, ya botɩ sũ-mã'asʋm bɔna yãma la nẽrba wuu tẽŋasʋka. 
ROM.12.19	M sɔbi-nõŋrɩsɩ, da lebse-ya lerge be'em ya mẽŋa. Basɛ-ya tɩ Nawẽnnɛ sũure isge. Tɩ la gʋlsɛ Nawẽnnɛ gõŋɔ pʋam tɩ Nawẽnnɛ yetɩ:
ROM.12.19	«Mam n de m lebse be'em,
ROM.12.19	la de la mam n wʋn yɔ.»
ROM.12.20	La ken gʋlsɛ yetɩ:
ROM.12.20	«Fʋ bɛ kɔm sãn dõnna,
ROM.12.20	bɔ ẽ dia tɩ a di,
ROM.12.20	koyũuro sãn tarɩ ẽ,
ROM.12.20	bɔ ẽ ko'om tɩ a yũ.
ROM.12.20	Fʋ sãn ẽŋɛ bɛla,
ROM.12.20	la ãn wʋ bugsãana tɩ fʋ dɩkɛ dɔglɛ a zuugo la.»
ROM.12.21	Da basɛ tɩ be'em yãŋɛ fɔ, ẽŋɛ sõŋa yãŋɛ be'em.
ROM.13.1	Nẽra woo sakɛ tẽŋa la sɔ'ɔnɩba n soe ke'eŋo la. Se'ere n soe la, nẽra ka tarɩ nõorɛ tɩ la ka ze'ele Nawẽnnɛ zẽ'am. La de la Nawẽnnɛ n bɔ tẽŋa la sɔ'ɔnɩba ke'eŋo. 
ROM.13.2	Bɛla, nẽr-sɛka sãn sɩ'ɩsɛ tẽŋa la sɔ'ɔnɩba nõorɛ, a sɩ'ɩsɛ la Nawẽnnɛ n boorɩ tɩ la dɛna se'em na. Nẽr-sɛba wuu n sɩ'ɩsrɩ la, eerɩ la sɩbgrɛ bɔ'ɔra ba mẽŋa. 
ROM.13.3	Nẽr-sɛba n ɩtɩ sõŋa la ka zotɩ dabeem la sɛba n bɩsrɩ tẽŋa la, la de la nẽr-sɛba n ɩtɩ be'em na n zotɩ dabeem. Fõn boorɩ tɩ fʋ da zɔta nẽr-sɛba n soe ke'eŋo la mɛ bɩɩ? Ɩta sõŋa tɩ ba pẽgɛ fɔ. 
ROM.13.4	Se'ere n soe la, sɛka n soe ke'eŋo la tõnnɩ la Nawẽnnɛ tõoma fʋ sõŋrɛ ĩyã. La fʋ sãn ẽŋɛ be'em, zoe a dabeem, tɩ la dagɩ zãŋa tɩ a tara ke'eŋo wʋn sɩbgɛ. A tõnnɩ la Nawẽnnɛ tõonɛ sɩbgra nẽr-sɛka n ẽŋɛ be'em pa'ala Nawẽnnɛ sũ-isgre. 
ROM.13.5	Bɛla ĩyã tɩ la nara tɩ nẽrba sakra nõorɛ, la dagɩ ban wʋn sɩbgɛ ya la mã'a ĩyã, la de la yan mi ya sũure pʋam tɩ la ãn sõŋa la ĩyã. 
ROM.13.6	La ken dɛna la bõn-ẽŋa ĩyã tɩ ya yɔɔra lampo. Sɛba n to'osrɩ lampo la, la de la Nawẽnnɛ n bɔ ba tõon-ẽŋa tɩ ba tõnna sõŋa. 
ROM.13.7	Bɔ-ya nẽra woo sɛla n de ya bɔ ẽ. Yɔ-ya lampo bɔ sɛka n de a to'oge lampo, yɔ-ya sɛla woo n de ya yɔ bɔ sɛka n de a to'oge. Zɔta-ya sɛka n de ya zɔta, la ya nã'asra sɛka n de ya nã'asra.
ROM.13.8	Da tara-ya nẽra sãnnɛ. Sãnnɛ sɛka tɩ ya wʋn tara de la ya nõŋɛ taaba. Nẽr-sɛka woo n nõŋɛ a tadãana sakɛ Nawẽnnɛ lɔɔ la wuu mɛ. 
ROM.13.9	Nawẽnnɛ yetɩ: «Da ɩta yalsɩ, da kʋ nẽra, da zũura, da ɩta sũure la nẽra bõnɔ.» Nawẽnnɛ nõa bãna, la basɛba la wuu lagsɛ taaba la yetɔg-ẽna ayɩla pʋam n yetɩ: «Nõŋɛ fʋ tadãana wʋ fʋ mẽŋa la.» 
ROM.13.10	Nõŋlʋm basɛ mɛ tɩ nẽra ka ɩta a tadãana be'em. Bɛla, nẽra n nõŋɛ a taaba sakɛ la lɔɔ la wuu.
ROM.13.11	Ẽŋɛ-ya bɛla, yãma n mi wakat-sɛka tɩ tɩ boe wã la ĩyã, wakatɛ paagɛ mɛ dɛna ya nẽegɛ dee basɛ gẽem. Fãarɛ la lɛm tõma mɛ lɛɛlɛ wã gãnna wakat-sɛka tɩ tõma daan pɔsɛ bɔ Azezi-krisi sɩra la. 
ROM.13.12	Tẽŋa sʋtʋm mɛ tɩ beere deege wiire. Bɛla, basɛ-ya lika tõoma, dee dɩkɛ Nawẽnnɛ zɛbrɛ lɔgrɔ tõnna peelem tõoma. 
ROM.13.13	Basɛ-ya tɩ tɩ tõnna la pʋpeelem wʋ nẽrba n sẽnnɩ wʋntɛɛŋa. Tɩ basɛ-ya pʋyã'an-yooro, la dãam buka, la tũulgo, la yalsɩ, la zɛbrɛ, dee da ɩta sũure la taaba. 
ROM.13.14	Ɩta-ya tɩ Zuudãana Azezi-krisi n ẽŋɛ se'em na, da basɛ-ya tɩ nẽrsaala n boorɩ se'em yelle pakɛ ya, tɩ ya bɔɔra tɩ ya ɩta yãma mẽŋa yɛmleego n boorɩ se'em.
ROM.14.1	To'oge-ya nẽr-sɛka n ka tarɩ pãŋa Nawẽnnɛ doosgo pʋam na sõŋa, la ya da wẽ'era nõke'ene la ẽ lɛ a tẽ'esgɔ pʋam. 
ROM.14.2	Nẽr-sɛka tẽ'esɛ mɛ tɩ ẽŋa tã wʋn di sɛla woo mɛ, tɩ sɛka pãŋa n pɔ'ɔrɩ la dita bõnkɔɔla la zẽerɔ mã'a. 
ROM.14.3	Bɛla, sɛka n diti sɛla woo la, da pɔ'ɔra nẽr-sɛka n ka diti sɛla woo la. La sɛka n ka dita sɛla woo la, da zɛrgɛ sɛka n diti sɛla woo la, se'ere n soe la, Nawẽnnɛ to'oge ẽ mɛ. 
ROM.14.4	Fõn de la ãne zɛrgra nẽra ayẽma tõntõnna? A sãn zɛ saazuo, bɩɩ a sãn lui mɛ, bɛla pakɛ la a zuudãana. La a wʋn zɛ la saazuo, se'ere n soe la, Zuudãana la tarɩ pãŋa mɛ wʋn botɩ a zɛ kãŋkãŋɛ.
ROM.14.5	Nẽr-sɛka tẽ'esrɩ mɛ tɩ dabsa basɛba ãn sõŋa gãnna dabsa basɛba mɛ. Tɩ ayẽma yetɩ ba wuu de la ayɩla. Dẽnɩ tɩ nẽra woo bãŋɛ tɩ ẽŋa n tẽ'esrɩ se'em na masɛ mɛ. 
ROM.14.6	Nẽr-sɛka n tẽ'esrɩ dabsa n ãn sõŋa yelle la, ɩtɩ bɛla nã'asra la Zuudãana. La nẽr-sɛka n diti sɛla woo la, mẽ bɔ'ɔrɩ la Zuudãana nã'asgɔ, ẽn pʋ'ʋsrɩ Nawẽnnɛ a yel-sõnnɛ dia la ĩyã la. La sɛka n ka diti dia basɛba la, ɩtɩ bɛla mẽ bɔ'ɔra la Zuudãana nã'asgɔ, ẽŋa mẽ pʋ'ʋsrɩ la Nawẽnnɛ a yel-sõnnɛ. 
ROM.14.7	La de se'em na, tõma nẽr-sɛka ka vɔa a mẽŋa ĩyã, la nẽr-sɛka ka kiiri a mẽŋa ĩyã. 
ROM.14.8	Tõma sãn vɔa, tɩ vɔa la Zuudãana ĩyã. La tɩ sãn ki, tɩ ki la Zuudãana ĩyã. Bɛla, tɩ sãn vɔa mɛ, bɩɩ tɩ sãn ki mɛ, tɩ de la Zuudãana la nẽrba. 
ROM.14.9	Se'ere n soe la, Krisi ki mɛ dee vo'oge, tɩ a dɛna sɛba n ki, la sɛba n vɔa Zuudãana.
ROM.14.10	La fõn, bẽm tɩ fõn zɛrgra fʋ sɔbia? La fõn mẽ, bẽm tɩ fõn pɔ'ɔra fʋ sɔbia? Tɩ wuu wʋn ze'ele la Nawẽnnɛ na'am bĩmbĩnne nẽŋam tɩ a di tɩ sarɩya. 
ROM.14.11	La gʋlsɛ Nawẽnnɛ gõŋɔ pʋam yetɩ:
ROM.14.11	«Mam n de Zuudãana la vɔa mɛ,
ROM.14.11	nẽrsaalba wuu wʋn ka dũma mam nẽŋam,
ROM.14.11	tɩ nẽra woo wʋn nã'asɛ Nawẽnnɛ.»
ROM.14.12	Bɛla, tõma nẽra woo wʋn tɔgɛ a mẽŋa yelle bɔ Nawẽnnɛ.
ROM.14.13	Bɛla, basɛ-ya tɩ tɩ da le zɛrgra taaba. La de la tɩ looge yɛm, da ẽŋɛ sɛla n wʋn botɩ tɩ sɔbia tuuge, bɩɩ n wʋn botɩ a basɛ Nawẽnnɛ sore. 
ROM.14.14	Mam n lagɩm na Zuudãana Azezi dɛna ayɩla la, mam mi sɩra sɩra tɩ sɛla ka boe dɛna dẽgrɔ a mẽŋa. La nẽra sãn tẽ'esɛ tɩ sɛla de la dẽgrɔ dee di, la de la dẽgrɔ bɔ ẽ. 
ROM.14.15	Bõn-sɛka tɩ fõn diti la sãn botɩ fʋ sɔbia sũure sã'am, fʋ ka le ɩta wʋ nõŋlʋm n de se'em na. Da sakɛ tɩ dia tɩ fʋ diti la botɩ fʋ sɔbia tɩ Krisi ki a ĩyã la sã'am. 
ROM.14.16	Da basɛ tɩ sɛla n ãn sõŋa bɔ fõn na, lebge sɛla n wʋn dɛna yʋ'ʋrɛ sã'aŋɔ. 
ROM.14.17	Bẽm ĩyã, Nawẽnnɛ so'olʋm na dagɩ dia, la bõn-yũula yelle, la de la sɛla n masɛ, la sũ-mã'asʋm, la sũ-yẽlga tɩ Nawẽnnɛ Sɩa bɔ'ɔrɩ. 
ROM.14.18	Nẽr-sɛka woo n dolɩ Krisi wãna, ẽŋa dãana n paarɩ Nawẽnnɛ yɛm, la nẽrba mẽ yetɩ mɛ tɩ ẽn ɩtɩ se'em na ãn sõŋa. 
ROM.14.19	Bɛla, tɩ ɩta-ya bõn-sɛba wuu n sẽm na sũ-mã'asʋm, dee sõŋra nẽrba basɛba tɩ tɩ wuu lagɩm sẽnna nẽŋa Nawẽnnɛ doosgo pʋam.
ROM.14.20	Da sã'am-ya Nawẽnnɛ tõonɛ dia ĩyã. Dia wuu ãn sõŋa mɛ tɩ ba di. La nẽra sãn di sɛla n wʋn botɩ a tadãana tuuge, la ka ãn sõŋa. 
ROM.14.21	La ãn sõŋa tɩ fʋ da ẽŋɛ bõn-sɛba wuu n wʋn botɩ fʋ sɔbia tuuge Nawẽnnɛ sore la zuo, la sãn dɛna nẽnnɔ ɔbga, bɩɩ dãam yũa, bɩɩ sɛla woo n wʋn botɩ a tuuge. 
ROM.14.22	Fõn mi sɛla la bõn-ẽŋa yelle la, tara ẽ fõn mẽŋa la Nawẽnnɛ mã'a zẽ'am. Nẽr-sɛka n ɩtɩ sɛla tɩ a bɩsɛ tɩ la ãn sõŋa, dee ka zɛrgra a mẽŋa, ẽŋa dãana n tarɩ zu-yẽlga. 
ROM.14.23	La nẽr-sɛka n zɛrgrɩ a mẽŋa la sɛla tɩ a diti yelle, a koŋe bʋʋrɔ mɛ. Se'ere n soe la, a ka ɩtɩ ẽŋa n bɔ sɩra mina se'em na. La bõn-sɛka woo n ka dolɩ la bɔ sɩra de la tõon-be'ero.
ROM.15.1	Dẽnɩ tɩ tõma sɛba n tarɩ pãŋa Nawẽnnɛ doosgo pʋam na, sõŋɛ nẽr-sɛba n ka tarɩ pãŋa la, ba tɔrgɔ pʋam. La tɩ da ɛɛra sɛla n ãn tõma yẽlʋm. 
ROM.15.2	Dẽnɩ tɩ tõma nẽra woo ɛɛra sɛla n wʋn ẽŋɛ a tadãana yẽlʋm, tɩ la sõŋɛ ẽ tɩ a sẽŋɛ nẽŋa Nawẽnnɛ doosgo pʋam. 
ROM.15.3	Azezi-krisi ka ɛ sɛla n ãn a mẽŋa sũure yẽlʋm, wʋ lan gʋlsɛ Nawẽnnɛ gõŋɔ pʋam yetɩ:
ROM.15.3	«Tʋʋrɛ sɛba tɩ ba tʋʋrɩ Nawẽnnɛ na, sige la mam zuo.»
ROM.15.4	Sɛla wuu tɩ ba yʋʋn gʋlsɛ Nawẽnnɛ gõŋɔ pʋam na, gʋlsɛ la tõma zãsŋɔ ĩyã, tɩ la wʋn botɩ tɩ mã'agɛ sũure sẽnna nẽŋa, dee bɔ'ɔra tɩ bʋraanɛ, tɩ tɩ wʋn tara pʋtẽ'erɛ gu'ura sɛla tɩ Nawẽnnɛ yetɩ a bɔ tɩ la. 
ROM.15.5	Nawẽnnɛ n bɔ'ɔrɩ sũ-mã'arɛ, la bʋraanɛ la wʋn botɩ ya tara pʋtẽ'erɛ ayɩla la taaba wʋ Azezi-krisi n boorɩ se'em na. 
ROM.15.6	Tɩ ya wuu wʋn tara nõorɛ ayɩla, la yɛm ayɩla nã'asra Nawẽnnɛ n de tɩ Zuudãana Azezi-krisi Sɔ la.
ROM.15.7	Bɛla, tɔ'ɔsra-ya taaba wʋ Krisi n to'oge yãma se'em na, tɩ la wʋn bɔ Nawẽnnɛ nã'asgɔ. 
ROM.15.8	Mam yetɩ ya mɛ tɩ Krisi lebge la Zifdõma tõntõnna, tɩ a ẽŋɛ Nawẽnnɛ n yʋʋn bĩŋe a nõorɛ la tɩ yaabdõma se'em na, pa'alɛ tɩ Nawẽnnɛ de la sɩra dãana. 
ROM.15.9	A ken wa'am mɛ tɩ bu-zãŋsɩ la wʋn nã'asra Nawẽnnɛ, ẽn zotɩ ba ninbãalga la ĩyã, wʋ lan gʋlsɛ Nawẽnnɛ gõŋɔ pʋam yetɩ:
ROM.15.9	«Bɛla tɩ mam wʋn nã'asra fõn so'olʋm buuri wuu tẽŋasʋka,
ROM.15.9	la mam wʋn ken yõom nã'asɛ fõn yʋ'ʋrɛ.»
ROM.15.10	La ken gʋlsɛ yetɩ:
ROM.15.10	«So'olʋm wuu nẽrba,
ROM.15.10	lagɩm-ya la Nawẽnnɛ nẽrba
ROM.15.10	ɩta sũ-yẽlga.»
ROM.15.11	La le gʋlsɛ yetɩ:
ROM.15.11	«So'olʋm wuu nẽrba,
ROM.15.11	nã'asɛ-ya Zuudãana,
ROM.15.11	buuri wuu nẽrba,
ROM.15.11	pẽgɛ-ya ẽ.»
ROM.15.12	A'ezayi mẽ gʋlsɛ yetɩ:
ROM.15.12	«Azese yɩɩŋa n wʋn wa'am,
ROM.15.12	a wʋn sɔna la so'olʋm buuri wuu.
ROM.15.12	La so'olʋm buuri wuu wʋn tara pʋtẽ'erɛ la ẽ lɛ.»
ROM.15.13	Nawẽnnɛ n botɩ tõma tara pʋtẽ'erɛ la ẽ na wʋn bɔ ya sũ-yẽlga, la sũ-mã'asʋm zozo'e, yãma n bɔ Krisi sɩra la ĩyã, tɩ a Sɩa pãŋa wʋn botɩ yan tara pʋtẽ'erɛ a zẽ'am na zo'oge gãŋɛ.
ROM.15.14	M sɔbiisi, mam mi mɛ sɩra sɩra tɩ yãma ɩtɩ sõŋa mɛ zozo'e, la ya tarɩ bãŋrɛ wuu zo'oge mɛ tãna wʋn kã'an taaba. 
ROM.15.15	La baa bɛla, mam gʋlsɛ yãma mɛ zẽ'esɩ basɛba la sũ-ke'eŋo tɩ m tẽegɛ ya yãma n põn zãsʋm mina sɛla la. La de la Nawẽnnɛ n ẽŋɛ mam yel-sõnnɛ, 
ROM.15.16	botɩ mam dɛna Azezi-krisi tõntõnna tɩ m tõnna a tõoma bɔ'ɔra bu-zãŋsɩ la ĩyã. Nawẽnnɛ tõoma tɩ mam tõnnɩ na de la m mõolɛ a kõ-yẽlga bɔ bu-zãŋsɩ, tɩ Nawẽnnɛ Sɩa botɩ ba welge to'ore dɛna bɔ'a n paarɩ Nawẽnnɛ yɛm. 
ROM.15.17	Mam n lagɩm na Azezi-krisi dɛna ayɩla la, mam ɩtɩ sũ-yẽlga mɛ mam n tõnnɩ bɔ'ɔra Nawẽnnɛ na ĩyã. 
ROM.15.18	Mam kãn saagɛ tɔgɛ sɛla yelle, sãn dagna Krisi n botɩ mam ẽŋɛ sɛla botɩ bu-zãŋsɩ sakɛ Nawẽnnɛ na mã'a. La de la mam yetɔga, la mam tõoma pʋam 
ROM.15.19	tɩ Nawẽnnɛ Sɩa pãŋa botɩ mam ẽŋɛ bõn-yãlma, la yel-kɩrsɩ n tarɩ pãŋa. Bɛla tɩ mam ze'ele Zerizalɛm mõolɛ Azezi-krisi kõ-yẽlga la wuu zẽ'esɩ wuu halɩ ka paagɛ Iliri so'olʋm. 
ROM.15.20	La mam n boorɩ se'em de la m mõolɛ Krisi kõ-yẽlga la zẽ'e-sɛba tɩ ba nãn ka wõm a yelle la, mam ka boorɩ tɩ m mõolɛ zẽ'e-sɛka tɩ nẽra ayẽma dẽŋɛ mõolɛ la, tɩ m da mẽ nẽra ayẽma ẽbrɛ zuo. 
ROM.15.21	La de wʋ lan gʋlsɛ Nawẽnnɛ gõŋɔ pʋam yetɩ:
ROM.15.21	«Nẽr-sɛba tɩ ba ka mõolɛ ba a yelle la, wʋn bãŋɛ.
ROM.15.21	La nẽr-sɛba n nãn ka wõm a yelle la, wʋn wõm a võorɛ.»
ROM.15.22	Bɛla n gu mam nõorɛ faa, tɩ mam ka yãŋɛ wa'am ya zẽ'am. 
ROM.15.23	La lɛɛlɛ wã, mam tõm m tõoma zẽ'e-bãma ba'asɛ mɛ. La de la yʋʋma zozo'e tɩ mam boorɩ la m sũure wuu tɩ m wa'am wa bɩsɛ ya. 
ROM.15.24	La mam tarɩ pʋtẽ'erɛ tɩ mam sãn wa wɛ'ɛsa Ɛspayẽ, mam wʋn doose yẽ ya, dee bɔna ya zẽ'am wakatɛ fẽe tɩ m pʋtẽ'erɛ kɔ'ɔgɛ, dee tɩ ya yãŋa sõŋɛ mam tɩ m tole. 
ROM.15.25	La lɛɛlɛ wã, mam we'esɩ la Zerizalɛm tɩ m sõŋɛ Nawẽnnɛ nẽrba n boe mĩ na. 
ROM.15.26	Se'ere n soe la, Nawẽnnɛ nẽrba n boe Masedʋanɩ, la Akayi so'olʋm na looge la yɛm lagsɛ ligri tɩ ba sõŋɛ Nawẽnnɛ nẽrba n boe Zerizalɛm na tarɩmdõma. 
ROM.15.27	La de la ba mẽŋa n looge yɛm, la, la de la ba ẽŋɛ bɛla. Zifdõma la n botɩ sɛba n dagɩ Zifdõma po lagɩm to'oge bõn-sõma tɩ Nawẽnnɛ Sɩa bɔ ba la. Bɛla, dẽnɩ tɩ ba mẽ sõŋɛ Zifdõma, la ban tarɩ sɛla. 
ROM.15.28	Mam sãn tarɩ ligri la tɩ ba lagsɛ la sẽŋɛ ka bɔ ba kɩ'ɩlɩm, mam wʋn wa'am wa kaagɛ ya, dee tole Ɛspayẽ. 
ROM.15.29	Mam mi tɩ mam sãn wa wa'am ya zẽ'am, tɩ wʋn yẽ Azezi-krisi yel-sõnnɛ zo'oge.
ROM.15.30	M sɔbiisi, tɩ Zuudãana Azezi-krisi ĩyã, la Nawẽnnɛ Sɩa n bɔ'ɔrɩ nõŋlʋm na ĩyã, mam sosrɩ ya mɛ, tɩ ya lagɩm na mam mõrgɛ pʋ'ʋsɛ Nawẽnnɛ mam ĩyã. 
ROM.15.31	Pʋ'ʋsɛ-ya Nawẽnnɛ tɩ m yãŋɛ põsɛ la sɛba n boe Zude so'olʋm ka bɔ Azezi sɩra la zẽ'am, la tɩ mam n tarɩ sõŋrɛ la wɛ'ɛsa Zerizalɛm na, Nawẽnnɛ nẽrba la wʋn to'oge ba la sũ-yẽlga. 
ROM.15.32	Bɛla, Nawẽnnɛ sãn bɔɔra, mam wʋn wa'am ya zẽ'am la sũ-yẽlga, la mam wʋn yẽ vo'osgo yãma zẽ'am. 
ROM.15.33	Nawẽnnɛ n de sũ-mã'asʋm dãana wʋn bɔna la ya wuu lɛ. Amina.
ROM.16.1	Mam yetɩ ya tɩ ya to'oge tɩ sɔbi-pɔka Afeebe ya zẽ'am. A de la Sãnkre Wẽndeego yel-bɩsra. 
ROM.16.2	To'oge-ya ẽ sõŋa Zuudãana doosgo la pʋam, wʋ lan masɛ tɩ Nawẽnnɛ nẽrba ɩta se'em na. La sɛla sãn wa bɔna tɩ a bɔɔra ya sõŋrɛ, ya sõŋɛ ẽ. Ẽŋa mẽŋa sõŋɛ nẽrba zo'oge mɛ, la mam mẽŋa mẽ.
ROM.16.3	Pʋ'ʋsɛ-ya Apriska, la Akila n de mam tõntõn-taaba Azezi-krisi doosgo pʋam na. 
ROM.16.4	Ba daan põsɛ ba yõorɛ mɛ mam ĩyã fãagɛ mam. La dagɩ mam m yɩla mã'a n pʋ'ʋsrɩ ba ba yel-sõnnɛ, bu-zãŋsɩ Wẽndeto la wuu nẽrba mẽ pʋ'ʋsrɩ ba. 
ROM.16.5	Mam pʋ'ʋsrɩ Azezi nẽrba la wuu n lagsrɩ ba yire la. Pʋ'ʋsɛ-ya m sɩr-nõŋrɛ A'epayinɛtɩ bɔ mam. Ẽŋa n de pɔspɔsɩ nẽra n bɔ Azezi-krisi sɩra Azi so'olʋm. 
ROM.16.6	Pʋ'ʋsɛ-ya Amaari n daan tõm nãmsɛ zo'oge bɔ ya la. 
ROM.16.7	Mam pʋ'ʋsrɩ A'ãndronikusi, la Azuniasɩ n de mam buuri n daan po lagɩm na mam bɔna yʋ'a deem na. Ba de la nẽrba tɩ ba nannɩ Krisi Tõntõnɩba la pʋam, la ba põn dẽŋɛ mam mɛ lebge Krisi nẽrba. 
ROM.16.8	Pʋ'ʋsɛ-ya Ampiliyatusi n de mam sɩrɛ tɩ mam nõŋɛ Zuudãana doosgo pʋam na. 
ROM.16.9	Pʋ'ʋsɛ-ya A'urbẽ n de tɩ tõntõn-tadãana Krisi doosgo pʋam na, la m sɩr-nõŋrɛ A'ɛstakisi. 
ROM.16.10	Pʋ'ʋsɛ-ya Apelɛsɩ n mõrgɛ Krisi doosgo pʋam na. Pʋ'ʋsɛ-ya Aristobuli yir-dõma. 
ROM.16.11	Pʋ'ʋsɛ-ya A'erodiyõ n de m buuri nẽra la. Pʋ'ʋsɛ-ya nẽr-sɛba n boe Anarsisi yire dɔla Zuudãana la. 
ROM.16.12	Pʋ'ʋsɛ-ya Atirfɛnɩ, la Atirfozɩ tɩ ba de la pɔgsɩ n mõrgrɩ tõnna Zuudãana doosgo pʋam. Pʋ'ʋsɛ-ya m sõma Apɛrsidi n mõrgɛ tõm zozo'e bɔ Zuudãana la. 
ROM.16.13	Pʋ'ʋsɛ-ya Arufusi tɩ nẽrba zozo'e bɩsrɩ Zuudãana doosgo pʋam na, la a ma n lebge wʋ mam ma la. 
ROM.16.14	Pʋ'ʋsɛ-ya Asẽnkriti, la Afelgõ, la A'ɛrmẽsɩ, la Apatrobasɩ, la A'ɛrmasɩ, la sɔbiisi sɛba wuu n boe la ba lɛ la. 
ROM.16.15	Pʋ'ʋsɛ-ya Afilolɔgɩ, la Azuli, la Aneere la a tã, la A'olẽmpasɩ, la Nawẽnnɛ nẽr-sɛba n boe la ba lɛ la. 
ROM.16.16	Pʋ'ʋsɛ-ya taaba la nõŋlʋm. Krisi Wẽndeto nẽrba la wuu pʋ'ʋsrɩ ya.
ROM.16.17	M sɔbiisi, mam kã'anɩ ya tɩ ya guusra ya mẽŋa la nẽr-sɛba n tarɩ welgre sẽnna ya zẽ'am, dee sɩ'ɩsra zãsŋɔ sɛka tɩ ya to'oge, botɩ nẽrba basra Nawẽnnɛ sore la. Zãagɛ ya mẽŋa la ba lɛ. 
ROM.16.18	Se'ere n soe la, nẽr-bãma buuri ka tõnnɩ bɔ'ɔra tɩ Zuudãana Azezi-krisi, ba tõnnɩ na ba mẽŋa sõŋrɛ ĩyã. Ba tɔgrɩ la nõ-yẽlʋm yetɔga, la yetɔg-yẽlsɩ pã'asra nẽr-sɛba yɛm n ka zo'oge la. 
ROM.16.19	Nẽrba wuu bãŋɛ yãma n sakrɩ Zuudãana se'em mɛ. Bɛla, mam ɩtɩ sũ-yẽlga mɛ yãma ĩyã. La mam boorɩ mɛ tɩ ya tara yɛm mina sɛla n ãn sõŋa, la ya dɛna pʋpeelem dõma, da ɩta sɛla n de be'em. 
ROM.16.20	Nawẽnnɛ n de sũ-mã'asʋm dãana la kãn yuuge dee sã'am Asũtãana pãŋa botɩ a bɔna ya nãma tẽŋa. Tɩ Zuudãana Azezi-krisi yel-sõnnɛ wʋn bɔna la ya lɛ.
ROM.16.21	Mam tõntõn-tadãana Atimõtɩ pʋ'ʋsrɩ ya. Alusiyusi, la Azasõ, la Asozipatɛɛrɩ n de mam buuri la mẽ pʋ'ʋsrɩ ya. 
ROM.16.22	Mam Atɛrtiyusi n gʋlsɛ gõŋɔ wã la, mam mẽ pʋ'ʋsrɩ ya la Zuudãana yʋ'ʋrɛ.
ROM.16.23	Agayusi tɩ mam sẽnnɩ sigra a yire la pʋ'ʋsrɩ ya, la de la ẽŋa yire tɩ Azezi nẽrba la wuu lagsrɩ. A'erastɩ n de tẽn-ẽŋa lig-gu'ura, la tɩ sɔbia Akartusi pʋ'ʋsrɩ ya. [ 
ROM.16.24	Tɩ Zuudãana Azezi-krisi yel-sõnnɛ bɔna la ya wuu. Amina.]
ROM.16.25	Pẽgɛ-ya Nawẽnnɛ, ẽŋa n tã wʋn botɩ ya ze'ele kãŋkãŋɛ, wʋ kõ-yẽlga la tɩ mam mõolɛ pa'alɛ ya Azezi-krisi yelle, botɩ ya bãŋɛ Nawẽnnɛ yelle n sʋgɛ la. Yel-ẽŋa sʋgɛ mɛ halɩ yʋʋma yʋʋma. 
ROM.16.26	La lɛɛlɛ wã, Nawẽnnɛ nõtɔ'ɔsrɩba gõnnɔ na yãŋa botɩ a puke mɛ, wʋ Nawẽnnɛ n ka tarɩ ba'asgɔ n bɔ nõorɛ se'em na. A botɩ so'olʋm buuri wuu nẽrba bãŋɛ ẽ mɛ, tɩ ba wʋn bɔ ẽ sɩra, sakɛ ẽ. 
ROM.16.27	Nawẽnnɛ ayɩla n de yɛm dãana la sɔna nã'asgɔ wakatɛ n ka ba'asrɩ, Azezi-krisi yʋ'ʋrɛ ĩyã. Amina.
1CO.1.1	Mam Apolɩ tɩ Nawẽnnɛ wi, botɩ mam dɛna Azezi-krisi Tõntõnna wʋ ẽŋa n boorɩ se'em, la tɩ sɔbia Asostɛnɩ n gʋlsɛ gõŋɔ wã 
1CO.1.2	bɔ'ɔra yãma sɛba n de Nawẽnnɛ nẽrba n boe Korẽntɩ la. Nawẽnnɛ wi yãma tɩ ya welge la to'ore dɛna a nẽrba Azezi-krisi ĩyã. Gõŋɔ la ken dɛna la sɛba wuu n boe zẽ'a woo pʋ'ʋsra Azezi-krisi n de bãma la tõma Zuudãana la ĩyã.
1CO.1.3	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
1CO.1.4	Mam pʋ'ʋsrɩ Nawẽnnɛ wakatɛ wuu ya ĩyã, ẽn bɔ ya a yel-sõnnɛ Azezi-krisi ĩyã la. 
1CO.1.5	Yãma n lagɩm na Krisi dɛna ayɩla la ĩyã, tɩ Nawẽnnɛ bɔ ya bɔ'a wuu n de mi'ilum buuri wuu, la yetɔga mi'ilum wuu. 
1CO.1.6	Krisi kõ-yẽlga la tɩ ba tɔgɛ bɔ ya la, yãma gʋrɛ ẽ mɛ kãŋkãŋɛ. 
1CO.1.7	Bɛla, yãma ka koŋe bɔ'a baa ayɩla, yãma n gu'uri tɩ tɩ Zuudãana Azezi-krisi wa'am wa puke a mẽŋa la. 
1CO.1.8	Ẽŋa n wʋn basɛ tɩ ya ze'ele kãŋkãŋɛ ka paagɛ dũnia ba'asgɔ. Tɩ ba kãn tã'agɛ dõrɛ ya tɩ ya ẽŋɛ be'em tɩ Zuudãana Azezi-krisi lemŋo daarɛ. 
1CO.1.9	Nawẽnnɛ n wi ya tɩ ya lagɩm na a Dayʋa Azezi-krisi n de tɩ Zuudãana la dɛna ayɩla la, de la sɩra dãana.
1CO.1.10	M sɔbiisi, mam sosrɩ ya la tɩ Zuudãana Azezi-krisi yʋ'ʋrɛ tɩ ya wuu sakra taaba nõorɛ, tɩ welgre da bɔna ya tẽŋasʋka. Ẽŋɛ-ya nõorɛ ayɩla, tara pʋtẽ'erɛ ayɩla la taaba. 
1CO.1.11	M sɔbiisi, se'ere n soe tɩ mam yele bɛla la, Akolowe yir-dõma basɛba n wa'am wa tɔgɛ pa'alɛ mam tɩ ka-wõm-taaba n boe ya tẽŋasʋka. 
1CO.1.12	Mam wõm tɩ yãma nẽrba basɛba yetɩ, bãma dolɩ la Apolɩ, tɩ basɛba yetɩ, bãma dolɩ la Apolɔsɩ, tɩ basɛba yetɩ, bãma dolɩ la Apɩyɛɛrɩ, tɩ basɛba mẽ yetɩ, bãma dolɩ la Krisi. 
1CO.1.13	Yãma tẽ'esɛ tɩ Krisi welse mɛ bɩɩ? Bɩɩ yãma tẽ'esɛ tɩ Apolɩ n daan ki dɔ-puurŋa zuo yãma ĩyã, bɩɩ ba mise yãma ko'om pʋam la Apolɩ yʋ'ʋrɛ?
1CO.1.14	Mam pʋ'ʋsrɩ Nawẽnnɛ, mam n ka mise ya nẽra baa ayɩla ko'om pʋam sãn dagna Akrispusi la Agayusi la. 
1CO.1.15	Bɛla, nẽra kãn tã'agɛ yele yetɩ, ba daan mise ẽŋa ko'om pʋam la mam yʋ'ʋrɛ. 
1CO.1.16	Ẽhẽe! Mam daan ken mise la Astefanasɩ la a yir-dõma ko'om pʋam. La mam ka le mina mam sãn ken mise nẽr-sɛka. 
1CO.1.17	Krisi ka tõm mam tɩ m mise nẽrba ko'om pʋam, a tõm mam tɩ m mõolɛ la Nawẽnnɛ kõ-yẽlga bɔ nẽrba, la, la dagɩ la nẽrsaalba yɛm, tɩ la da basɛ tɩ Krisi n ki kũm dɔ-puurŋa zuo la pãŋa la lebge zãŋa.
1CO.1.18	Krisi n ki kũm dɔ-puurŋa zuo yetɔga la de la yalnɛ bɔ nẽr-sɛba n ka yẽ fãarɛ la. La tõma sɛba n yẽ fãarɛ la mi tɩ la de la Nawẽnnɛ pãŋa. 
1CO.1.19	La gʋlsɛ Nawẽnnɛ gõŋɔ pʋam tɩ Nawẽnnɛ yetɩ:
1CO.1.19	«Mam wʋn sã'am yɛm dõma yɛm,
1CO.1.19	dee yese bãŋrɩba bãŋrɛ.»
1CO.1.20	Yɛm dõma yɛm võorɛ de la bẽm? Gõn-mitba mi'ilum võorɛ de la bẽm? Dũnia wã nõke'en-dõma n wẽ'erɩ nõkɛ'ɛma tɩ bãma mi yɛla zozo'e la võorɛ de la bẽm? Nawẽnnɛ pa'alɛ tɩ dũnia wã yɛm de la yalnɛ.
1CO.1.21	Nawẽnnɛ n ẽŋɛ sɛla la a yɛm na, nẽrsaalba ka tã'agɛ bãŋɛ ẽ la ba mẽŋa yɛm. Bɛla tɩ Nawẽnnɛ botɩ kõ-yẽlga la mõolgɔ tɩ nẽrsaalba yetɩ la de la yalnɛ la, fãagɛ nẽr-sɛba n bɔ ẽ sɩra la. 
1CO.1.22	Zifdõma boorɩ tɩ ba yẽ la bõn-yãlma n pa'alɛ tɩ la de la sɩra, la Grɛkɩdõma eerɩ la yɛm. 
1CO.1.23	Tõma nõo mõolɩ la Krisi n ki kũm dɔ-puurŋa zuo la kõ-yẽlga, kõ-yẽlga ẽŋa tɩ Zifdõma dɩkɛ tɩ a dɛna pɔ'ɔrɛ yetɔga, tɩ sɛba n dagɩ Zifdõma la dɩkɛ tɩ la dɛna yalnɛ. 
1CO.1.24	La Nawẽnnɛ n looge sɛba la, sɛba n de Zifdõma, la sɛba n dagɩ Zifdõma la, mi tɩ Krisi de la pãŋa dãana la yɛm dãana n ze'ele Nawẽnnɛ zẽ'am. 
1CO.1.25	Bõn-sɛka tɩ Nawẽnnɛ ẽŋɛ, tɩ nẽrsaalba dɩkɛ tɩ a dɛna yalnɛ na, tarɩ yɛm mɛ gãnna nẽrsaalba yɛm. La sɛla tɩ Nawẽnnɛ ẽŋɛ tɩ nẽrsaalba tẽ'esɛ tɩ la ka tarɩ pãŋa la, tarɩ pãŋa mɛ gãnna nẽrsaalba pãŋa.
1CO.1.26	M sɔbiisi, lɛɛlɛ wã, tẽ'esɛ-ya bɩsɛ yãma tɩ Nawẽnnɛ wi la n ãn se'em. Nẽr-sɛba n tarɩ dũnia yɛm, la nẽr-sɛba n tarɩ pãŋa, la nẽrzuto ka zo'oge ya pʋam. 
1CO.1.27	La Nawẽnnɛ looge sɛla tɩ dũnia dõma tẽ'esɛ tɩ la de la yalnɛ, tɩ a ẽŋɛ la yɛm dõma yãnnɛ, la a ken looge la sɛla tɩ dũnia dõma tẽ'esɛ tɩ a ka tarɩ pãŋa la, tɩ a botɩ pãnsɩ dõma n yẽ yãnnɛ. 
1CO.1.28	La a looge la sɛla tɩ dũnia dõma ka bɩsrɩ, la sɛla tɩ ba nẽ'esrɩ, la sɛla tɩ ba tẽ'esɛ tɩ a de la zãŋa la, tɩ a sã'am sɛla tɩ dũnia dõma tẽ'esɛ tɩ a de la ninmõ'orɛ bõnɔ. 
1CO.1.29	A ẽŋɛ bɛla tɩ nẽra n da yãŋɛ zẽkɛ a mẽŋa Nawẽnnɛ nẽŋam. 
1CO.1.30	La Nawẽnnɛ n basɛ tɩ ya lagɩm na Azezi-krisi dɛna ayɩla la, ẽŋa ĩyã tɩ tɩ tara Nawẽnnɛ yɛm, dee masɛ Nawẽnnɛ nẽŋam, welge to'ore lebge a nẽrba n yese tõon-be'ero pʋam. 
1CO.1.31	Bɛla tɩ la gʋlsɛ Nawẽnnɛ gõŋɔ pʋam yetɩ: «Sɛka n boorɩ tɩ a wẽ yõ'ogɔ, a wẽ yõ'ogɔ la sɛla tɩ Zuudãana ẽŋɛ la.»
1CO.2.1	M sɔbiisi, mam n daan wa'am ya zẽ'am wa mõolɛ Nawẽnnɛ kõ-yẽlga n sʋgɛ bɔ ya la, la dagɩ la yetɔg-mi'ilum, bɩɩ nẽrsaalba yɛm tɩ mam mõolɛ bɔ ya. 
1CO.2.2	Se'ere n soe la, mam daan looge yɛm tɩ mam kãn mõolɛ sɛla sɛla yelle, sãn dagna Azezi-krisi yelle, ẽŋa n ki dɔ-puurŋa zuo la yelle. 
1CO.2.3	Mam n daan boe ya zẽ'am na, mam daan ka tarɩ pãŋa, tɩ dabeem daan tara mam, tɩ mam gõgra. 
1CO.2.4	Mam n daan mõolɛ dee zãsʋm kõ-yẽlga la, la daan dagɩ la nẽrsaalba yɛm yetɔga tɩ mam daan tɔgɛ bɔ ya tɩ ya sakɛ, mam daan tɔgɛ mɛ, tɩ Nawẽnnɛ Sɩa pa'alɛ a pãŋa, 
1CO.2.5	tɩ yãma n bɔ Azezi-krisi sɩra la, la dagɩ nẽrsaalba yɛm ĩyã, la de la Nawẽnnɛ pãŋa ĩyã.
1CO.2.6	La baa bɛla, tõma tɔgrɩ la yɛm yetɔga bɔ'ɔra sɛba n bɩ Nawẽnnɛ sore la doosgo pʋam. La dagɩ dũnia wã yɛm, la mẽ ka de sɛba n soe dũnia wã yɛm. Bãma wʋn lebge la zãŋa. 
1CO.2.7	Tõma mõolɩ la Nawẽnnɛ yɛm n daan sʋgɛ tɩ nẽrba ka mina. Nawẽnnɛ daan põn looge yel-bãma mɛ lan dẽŋɛ dũnia pĩ'iluŋo tɩ a botɩ tɩ yẽ nã'asgɔ a zẽ'am. 
1CO.2.8	Sɛba n soe dũnia wã baa ayɩla ka mi yɛm ẽna wã. Ba daan sãn mi nɩ ẽ, ba kãn ka nɩ Zuudãana n tarɩ na'am pãŋa wuu la dɔ-puurŋa zuo kʋ. 
1CO.2.9	La de wʋ lan gʋlsɛ Nawẽnnɛ gõŋɔ pʋam se'em yetɩ:
1CO.2.9	«Bõn-sɛba tɩ Nawẽnnɛ mãasʋm tɩ a bɔ nẽr-sɛba n nõŋɛ ẽ na, gãnnɩ bõn-sɛba wuu tɩ nẽra nãn ka yẽ, bɩɩ wõm, bɩɩ tẽ'esɛ a pʋtẽ'erʋm.»
1CO.2.10	Nawẽnnɛ botɩ a Sɩa la puke bõn-bãma pa'alɛ la tõma. Nawẽnnɛ Sɩa la mi sɛla woo mɛ, baa la Nawẽnnɛ yel-sɛba n sʋgɛ. 
1CO.2.11	Ãne n mi nẽrsaala pʋtẽ'erɛ? La de la nẽrsaala mẽŋa sɩa mã'a. Bɛla, nẽra mẽ ka mi Nawẽnnɛ pʋtẽ'erɛ, sãn dagna Nawẽnnɛ Sɩa la mã'a. 
1CO.2.12	La sãn dɛna tõma, tõma ka to'oge dũnia wã sɩa, tõma to'oge la Nawẽnnɛ Sɩa n ze'ele a zẽ'am, tɩ tɩ yãŋɛ bãŋɛ bõn-sɛba wuu tɩ a bɔ tɔ.
1CO.2.13	La tõma n tɔgrɩ yel-bãna wã, la dagɩ nẽrsaalba yɛm yetɔga, tõma tɔgrɩ la yetɔg-sɛba tɩ Nawẽnnɛ Sɩa pa'alɛ tõma, tõma tɔgrɩ la yel-sɛba n ze'ele Nawẽnnɛ Sɩa zẽ'am bɔ'ɔra nẽr-sɛba n tarɩ Nawẽnnɛ Sɩa.
1CO.2.14	La nẽr-sɛka n ka tarɩ Nawẽnnɛ Sɩa la kãn tã'agɛ to'oge sɛla n ze'ele Nawẽnnɛ Sɩa zẽ'am, la de la yalnɛ bɔ ẽ, a kãn tã'agɛ bãŋɛ a võorɛ. Nẽr-sɛka tɩ Nawẽnnɛ Sɩa boe la ẽ lɛ mã'a n mi Nawẽnnɛ Sɩa la yelle. 
1CO.2.15	Nẽr-sɛka tɩ Nawẽnnɛ Sɩa boe la ẽ lɛ n tã wʋn bãŋɛ sɛla woo n ãn se'em bɔkɛ. La nẽra ka tã wʋn bãŋɛ ẽŋa dãana yelle bɔkɛ. 
1CO.2.16	La de wʋ lan gʋlsɛ Nawẽnnɛ gõŋɔ pʋam se'em yetɩ:
1CO.2.16	«Ãne n mi Zuudãana pʋtẽ'erɛ?
1CO.2.16	Ãne n wʋn yãŋɛ kã'an ẽ?»
1CO.2.16	La sãn dɛna tõma, tõma tarɩ la Krisi pʋtẽ'erɛ.
1CO.3.1	M sɔbiisi, mam daan ka tã'agɛ tɔgɛ ya wʋ nẽrba n tarɩ Nawẽnnɛ Sɩa. Mam daan tɔgɛ ya wʋ nẽrba n vɔa wʋ ba mẽŋa n boorɩ se'em, wʋ ya de la bilɛɛsɩ Krisi doosgo la pʋam. 
1CO.3.2	Yãma n daan ka tã wʋn to'oge zãsŋɔ ke'eŋo n ãn wʋ di-ke'ene la ĩyã, mam daan tɔgɛ ya wʋ bilɛɛsɩ n mõgrɩ bĩ'isum dee ka paagɛ di-ke'ene dia. La baa lɛɛlɛ wã, ya ken ka paagɛ ya to'oge zãsŋɔ ke'eŋo, 
1CO.3.3	yãma n ken vɔa wʋ ya mẽŋa n boorɩ se'em na ĩyã. Ya sãn ɩta sũure zɛbra la taaba, bɛla ka pa'alɛ tɩ ya vɔa wʋ ya mẽŋa n boorɩ se'em, dee ɩta wʋ dũnia nẽrba n ɩtɩ se'em na sɩra? 
1CO.3.4	Ya nẽra ayɩla sãn yetɩ: «Mam dolɩ la Apolɩ», tɩ ayɩla yetɩ: «Mam dolɩ la Apolɔsɩ», ya ka ɩtɩ wʋ dũnia nẽrba la?
1CO.3.5	Apolɔsɩ de la ãne? Apolɩ de la ãne? Tõma wen dɛna la Nawẽnnɛ tõntõnɩba n daan botɩ ya bɔ Azezi-krisi sɩra. Tõma nẽra woo tõnnɩ la tõon-sɛka tɩ Zuudãana la bɔ tɔ tɩ tɩ tõm. 
1CO.3.6	Tõma ãn wʋ kaarba la, mam sele mɛ, tɩ Apolɔsɩ basɛ ko'om. La Nawẽnnɛ n botɩ ba bɩta. 
1CO.3.7	Sɛka n sellɩ, la sɛka n basrɩ ko'om na de la zãŋa. Nawẽnnɛ mã'a n botɩ ba bɩta. 
1CO.3.8	Sɛka n sellɩ, la sɛka n basrɩ ko'om na de la ayɩla. Nawẽnnɛ wʋn yɔ nẽra woo wʋ ẽn tõm se'em na. 
1CO.3.9	Tõma lagɩm taaba tõnna la Nawẽnnɛ tõoma. La yãma ãn wʋ Nawẽnnɛ va'am, la ya ãn wʋ Nawẽnnɛ deego.
1CO.3.10	Nawẽnnɛ n ẽŋɛ mam yel-sõnnɛ na ĩyã, mam tõm wʋ tõnmẽta n mi mẽa sõŋa n ẽebɛ ẽbrɛ, tɩ nẽra ayẽma mẽ dɔglɛ a zuo. La nẽra woo guuse a mẽŋa la ẽn mẽtɩ se'em na. 
1CO.3.11	Nawẽnnɛ dɩkɛ la Azezi-krisi tɩ a dɛna ẽbrɛ la. Ẽbrɛ ayẽma ka le bɔna tɩ nẽra wʋn ẽebɛ. 
1CO.3.12	Nẽr-sɛba n mẽtɩ dɔgla ẽbrɛ la zuo la, basɛba dɩkrɩ la sãlma, bɩɩ zũuro, bɩɩ kug-sõma ligri n zo'oge mẽta dɔgla ẽbrɛ la zuo. Tɩ basɛba dɩkra dɔɔrɔ, bɩɩ mõorɔ, bɩɩ kẽnkã mẽta dɔgla. 
1CO.3.13	La Azezi-krisi lemŋo daarɛ, nẽra woo n tõm se'em wʋn puke mɛ peelem pʋam. La de la bugum n wʋn makɛ tõoma la, pa'alɛ nẽra woo tõoma n ãn se'em. 
1CO.3.14	Bugum na sãn ka di nẽra tõoma, a dãana wʋn to'oge yɔɔrɔ. 
1CO.3.15	La bugum na sãn di nẽra tõoma, a dãana wʋn koŋe yɔɔrɔ. La nẽra la mẽŋa wʋn yẽ fãarɛ, la a wʋn ãna wʋ a doose la bugum pʋam põsɛ.
1CO.3.16	Ya ka mi tɩ ya de la Nawẽnnɛ deego tɩ a Sɩa bɔna ya pʋam? 
1CO.3.17	Nẽra sãn sã'am Nawẽnnɛ deego la, Nawẽnnɛ wʋn sã'am a dãana. Nawẽnnɛ deego de la a mẽŋa mã'a bõnɔ, la yãma n de a deego la.
1CO.3.18	Nẽra da pã'asɛ a mẽŋa. Nẽra sãn bɔna ya pʋam tẽ'esɛ tɩ ẽŋa tarɩ dũnia wã yɛm, la masɛ mɛ tɩ a lebge gɔɔŋɔ dũnia wã pʋam, bɛla n wʋn basɛ tɩ a lebge yɛm dãana. 
1CO.3.19	Sɛla tɩ dũnia dõma tẽ'esɛ tɩ la de la yɛm na, de la yalnɛ Nawẽnnɛ zẽ'am. La de wʋ lan gʋlsɛ Nawẽnnɛ gõŋɔ pʋam se'em yetɩ: «Nawẽnnɛ bẽtɩ yɛm dõma mɛ yõgra ba ba yɛmkẽgsɩga la pʋam.» 
1CO.3.20	La ken gʋlsɛ yetɩ: «Zuudãana mi yɛm dõma tẽ'esgɔ mɛ, a mi tɩ ba de la zãŋa.» 
1CO.3.21	Bɛla, nẽr-sɛka da wẽ yõ'ogɔ nẽrsaala ĩyã. Sɛla woo de la yãma bõnɔ. 
1CO.3.22	Mam Apolɩ, bɩɩ Apolɔsɩ, bɩɩ Apɩyɛɛrɩ, bɩɩ dũnia wã, bɩɩ yõvore, bɩɩ kũm, bɩɩ sɛla n boe lɛɛlɛ wã, bɩɩ sɛla n wʋn wa wa'am, yãma n soe ba wuu. 
1CO.3.23	La yãma, Krisi n soe ya, tɩ Nawẽnnɛ sɔna Krisi.
1CO.4.1	Bɛla, dẽnɩ tɩ ya bãŋɛ tɩ tõma de la Krisi tõntõnɩba, tɩ Nawẽnnɛ dɩkɛ a yɛla n daan sʋgɛ ẽŋɛ tõma nu'usum tɩ tɩ tɔgɛ bɔ nẽrba. 
1CO.4.2	Ba sãn dɩkɛ tõonɛ ẽŋɛ nẽra nu'usum tɩ a bɩsra, ba boorɩ tɩ a dɛna la sɩra dãana. 
1CO.4.3	La sãn dɛna mam, yãma bɩɩ dũnia wã sarɩyaditba sãn tɔgra mam yelle se'em, la ka ɩtɩ mam se'ere. Mam mẽ ka diti m mẽŋa sarɩya. 
1CO.4.4	Mam mi m sũure pʋam tɩ mam ka ẽŋɛ sɛla n ka ãn sõŋa, la, la dagɩ bɛla n pa'alɛ tɩ mam masɛ ya. La de la Zuudãana n diti mam sarɩya. 
1CO.4.5	Bɛla, da dẽŋɛ-ya di nẽra sarɩya dee tɩ Zuudãana la nãn ka leme. A sãn wa leme, a wʋn dɩkɛ sɛla n sʋgɛ lika pʋam yese peelem pʋam, dee botɩ bõn-sɛba wuu tɩ nẽrsaalba tẽ'esrɩ ba sũure pʋam puke. Wakat-ẽŋa, Nawẽnnɛ wʋn pẽgɛ nẽra woo wʋ lan masɛ tɩ a pẽgɛ ẽ se'em.
1CO.4.6	M sɔbiisi, mam n dɩkɛ m mẽŋa la Apolɔsɩ makɛ bɛla wuu la, la de la yãma ĩyã, tɩ tõma n ẽŋɛ se'em na wʋn dɛna zãsŋɔ bɔ ya. Tɩ ya «da ẽŋɛ yõsɛ lan gʋlsɛ Nawẽnnɛ gõŋɔ pʋam se'em na.» Bɛla, ya nẽra nẽra da zẽkɛ a mẽŋa wẽ'era yõ'ogɔ la nẽra ayɩla dee pɔ'ɔra ayẽma. 
1CO.4.7	Bẽm soe tɩ fõn tẽ'esɛ tɩ fõn gãnnɩ fʋ taaba? Bẽm tɩ fõn tarɩ tɩ la dagna Nawẽnnɛ n bɔ fɔ? La fʋ sãn to'oge, wãne tɩ fʋ pa'ala fʋ mẽŋa wʋ fʋ ka to'oge mɛ na?
1CO.4.8	Ya tẽ'esɛ tɩ yãma põn tara Nawẽnnɛ bõntarsõm na wuu tɩ la seke mɛ. La yãma lebge la na'adõma dee tɩ tõma ka pa'asɛ. Mam boorɩ nɩ tɩ ya sɩrɩ dɛna la na'adõma, tɩ tõma mẽ po di na'am na. 
1CO.4.9	Mam tẽ'esɛ tɩ Nawẽnnɛ looge tõma sɛba n de a Tõntõnɩba la, tɩ tɩ bɔna la nẽrba la wuu poorʋm, ãna wʋ nẽrba tɩ ba di ba sarɩya yetɩ ba kʋ ba, tɩ dũnia dõma wuu bɩsra dee la'ara, nẽrsaalba, la malɛkadõma wuu. 
1CO.4.10	Tõma ãn wʋ zɔllɔ Krisi ĩyã, la yãma tẽ'esɛ tɩ yãma de la yɛm dõma Krisi doosgo pʋam. Ya tẽ'esɛ tɩ tõma ka tarɩ pãŋa, la yãma tarɩ pãŋa. Nẽrba pɔ'ɔrɩ tõma mɛ, la ba nã'asrɩ yãma mɛ. 
1CO.4.11	Kɔm la koyũuro tarɩ tõma mɛ, tɩ tõma ka tara fu-sõma, tɩ ba nãmsra tõma, tɩ tõma ɛɛra yɛ'ɛna halɩ wa paam wakat-ẽna. 
1CO.4.12	La tõma tõnnɩ la tɩ yõ'ogɔ pãŋa nãmsra yẽta tɩ nõorɛ dia. Ba sãn tʋ tõma, tõma pʋ'ʋsrɩ la Nawẽnnɛ bɔ'ɔra ba. Ba sãn nãmsra tõma, tõma wĩbri mɛ. 
1CO.4.13	Ba sãn tɔgɛ tõma yetɔg-be'ero, tõma lebsrɩ la yetɔg-sõma. Dũnia dõma bɩsrɩ tõma, tɩ tõma ãna wʋ sɔgrɔ la, ka tara võorɛ ba zẽ'am, halɩ wa paam zĩna.
1CO.4.14	Mam ka gʋlsɛ wãna bɔ ya tɩ m botɩ yãnnɛ yõkɛ ya, mam yetɩ m kã'an ya mɛ wʋ m kɔma tɩ m nõŋɛ la. 
1CO.4.15	Baa ya sãn tara nẽrba tʋspia tɩ ba bɩsra ya Krisi doosgo la pʋam, ya tarɩ la sɔ ayɩla mã'a. Mam n de ya sɔ Azezi-krisi doosgo la pʋam, mam n wa'am wa mõolɛ kõ-yẽlga la bɔ ya, tɩ ya yẽ vɔm na ĩyã. 
1CO.4.16	Bɛla, mam belnɩ ya mɛ tɩ ya ɩta mam n ɩtɩ se'em na. 
1CO.4.17	Bɛla tɩ mam tõm Atimõtɩ ya zẽ'am. A de la mam bi-nõŋrɛ n de sɩra dãana Zuudãana doosgo la pʋam. Ẽŋa n wʋn tẽegɛ ya mam n vɔa se'em Krisi doosgo la pʋam, la de la bõn-bãma tɩ mam zãsnɩ Azezi nẽrba n lagsrɩ zẽ'a woo la.
1CO.4.18	Ya nẽrba basɛba tẽ'esrɩ tɩ mam kãn leme wa'am ya zẽ'am, zẽkra ba mẽnsɩ. 
1CO.4.19	La Zuudãana la sãn bɔɔra, la kãn yuuge dee tɩ mam wa'am ya zẽ'am, la mam wʋn bãŋɛ sɛla tɩ zẽk-m-mẽŋa dõma la wʋn tã'agɛ ẽŋɛ, tɩ la sãn dagna ba yetɔga la mã'a. 
1CO.4.20	Se'ere n soe la, Nawẽnnɛ so'olʋm dagɩ nõorɛ yetɔga, la de la pãŋa. 
1CO.4.21	Yãma boorɩ la bẽm? Yãma boorɩ tɩ m wa'am na kafõbga bɩɩ? Bɩɩ m wa'am na nõŋlʋm la sũ-bʋgsʋm?
1CO.5.1	Ba tɔgrɩ tɩ ya ɩtɩ la yalsɩ, halɩ yalsɩ sɛka buuri tɩ baa sɛba n ka dolɩ Nawẽnnɛ ka sakɛ ɩta. Mam wõm tɩ ba yetɩ nẽra ayɩla n boe ya pʋam gã la a sɔ pɔga. 
1CO.5.2	Dee tɩ yãma zẽkra ya mẽŋa. La de nɩ na yãma sũure sã'am, tɩ ya yese bʋra-sɛka n ẽŋɛ yel-be'e-ẽŋa la ya tẽŋasʋka.
1CO.5.3	Baa mam n ka boe yãma zẽ'am, mam pʋtẽ'erɛ boe la ya lɛ mɛ. La mam põn di bʋra-sɛka n ẽŋɛ yel-be'e-ẽŋa la sarɩya mɛ wʋ mam boe la yãma lɛ, 
1CO.5.4	yele la Zuudãana Azezi yʋ'ʋrɛ yetɩ: Yãma n lagsɛ la taaba, tɩ mam pʋtẽ'erɛ bɔna la yãma, tɩ Zuudãana Azezi pãŋa bɔna la ya lɛ la, 
1CO.5.5	ya yese nẽr-ẽŋa ya tẽŋasʋka basɛ Asũtãana nu'usum tɩ a sã'am a ĩyã, dee tɩ a sɩa wʋn yẽ fãarɛ tɩ Zuudãana Azezi lemŋo daarɛ.
1CO.5.6	Yãma n zẽkrɩ ya mẽnsɩ la, la ka ãn sõŋa. Yãma ka mi tɩ dãbɩllɛ fẽe n botɩ borborɩ zom wuu ukra? 
1CO.5.7	Yese-ya tõon-be'e-ẽŋa n ãn wʋ dãbɩllɛ la ya tẽŋasʋka, bɛla tɩ ya wʋn ãna sõŋa wʋ zom paalga tɩ ba ka ẽŋɛ dãbɩllɛ ba pʋam. Ya põn ãna sõŋa wʋ borborɩ n ka tarɩ dãbɩllɛ la. Se'ere n soe la, Krisi daan sakɛ mɛ tɩ ba kʋ ẽ tõma ĩyã wʋ Zɔɔg-basɛ kibsa pebila la. 
1CO.5.8	Bɛla, basɛ-ya tɩ tɩ yese pʋtẽ'e-be'ero, la tõon-be'ero wuu tɩ vɔm pʋam, dee dɛna pʋpeelem dõma, la sɩra dõma wʋ ba diti Zɔɔg-basɛ kibsa la borborɩ n ka tarɩ dãbɩllɛ la.
1CO.5.9	Mam n daan gʋlsɛ gõn-sɛka la, mam daan yele ya tɩ ya da lagɩm na sɛba n ɩtɩ yalsɩ. 
1CO.5.10	Mam ka tɔgrɩ nẽr-sɛba wuu n boe dũnia pʋam ɩta yalsɩ, bɩɩ nõŋɛ bõnɔ, bɩɩ dɛna nayigba, bɩɩ bag-kãabrɩba n ka dolɩ Nawẽnnɛ na yelle. Ya sãn yetɩ ya welge ya mẽŋa la bãma, dẽnɩ tɩ ya yese dũnia wã pʋam. 
1CO.5.11	Mam daan gʋlsɛ bɔ ya yetɩ, ya da dɔla la nẽr-sɛka n yetɩ a mẽŋa tɩ ẽŋa dolɩ la Nawẽnnɛ dee ɩta yalsɩ, bɩɩ nõŋɛ bõnɔ, bɩɩ kãabra baga, bɩɩ tʋʋra nẽrba, bɩɩ yũura dãam bugra, bɩɩ zũura. Da põn lagɩm-ya la nẽr-ẽŋa dãana di.
1CO.5.12+1CO.5.13	La dagɩ mam n wʋn di sɛba n ka dolɩ Nawẽnnɛ na sarɩya, Nawẽnnɛ n wʋn di ba sarɩya. La de la yãma sɛba n boe la taaba la n wʋn di taaba sarɩya, wʋ lan gʋlsɛ Nawẽnnɛ gõŋɔ pʋam yetɩ: «Dige-ya tõon-be'ero dãana la ya pʋam.»
1CO.6.1	Ya nẽra ayɩla sãn tara yelle la a tadãana, bẽm tɩ a tarɩ ẽ wɛ'ɛsa sɛba n ka dolɩ Nawẽnnɛ zẽ'am tɩ ba ka mãalɛ yelle la, dee ka tarɩ ẽ wɛ'ɛsa Nawẽnnɛ nẽrba zẽ'am? 
1CO.6.2	Yãma ka mi tɩ Nawẽnnɛ nẽrba n wʋn wa di dũnia dõma sarɩya? La yãma sãn wʋn wa di dũnia dõma sarɩya, ya ka tã wʋn di yel-pɩg-bãna wã sarɩya? 
1CO.6.3	Yãma ka mi tɩ tõma n wʋn wa di malɛkadõma sarɩya? Lan de bɛla la, bẽm tɩ yãma ka tãna wʋn di dũnia wã yɛla sarɩya? 
1CO.6.4	La yãma sãn tara yel-bãna buuri la taaba, yãma tarɩ sẽnna la sɛba n ka mi Nawẽnnɛ sore yɛla la zẽ'am. 
1CO.6.5	Mam yetɩ ya tɩ la de la yãnnɛ bɔ ya. Bɛla, nẽra baa ayɩla ka boe yãma pʋam n tarɩ yɛm, wʋn tã'agɛ mãalɛ yel-sɛba tɩ yãma tarɩ la taaba la? 
1CO.6.6	La ka masɛ tɩ yãma n de sɔbiisi sãn tara yelle la taaba, ya tara taaba sẽnna sarɩyaditba n ka dolɩ Nawẽnnɛ zẽ'am.
1CO.6.7	Yãma n tarɩ taaba sẽnna sarɩyadia zẽ'am na, la põn pa'alɛ tɩ ya tuuge mɛ zozo'e. Nẽra sãn ẽŋɛ ya be'em, bɩɩ zũ ya, bẽm tɩ yãma ka ɩta sugri, dee tara taaba sẽnna sarɩyadia zẽ'am? 
1CO.6.8	Yãma malɩn ɩta taaba la be'em, zũura taaba, yãma n de sɔbiisi Nawẽnnɛ doosgo pʋam na.
1CO.6.9	Yãma ka mi tɩ tõon-be'ero dõma kãn yẽ zẽ'a Nawẽnnɛ so'olʋm pʋam? Da pã'asɛ ya mẽŋa. Nẽr-sɛba n ɩtɩ yalsɩ, bɩɩ sɛba n kãabrɩ baga, bɩɩ sɛba n gã la taaba pɔgba la taaba sɩrba, bɩɩ bʋra-sɛba n gã la taaba, 
1CO.6.10	bɩɩ nayigba, bɩɩ sɛba n nõŋɛ bõnɔ, bɩɩ sɛba n yũuri dãam bugra, bɩɩ sɛba n tʋʋrɩ nẽrba, bɩɩ fãarba, bãma kãn kẽ Nawẽnnɛ so'olʋm pʋam. 
1CO.6.11	Yãma nẽrba basɛba daan ãn na bɛla. La Nawẽnnɛ Sɩa peege yãma tõon-be'ero mɛ botɩ ya lebge Nawẽnnɛ nẽrba, masɛ a zẽ'am Zuudãana Azezi-krisi yʋ'ʋrɛ ĩyã.
1CO.6.12	Yãma nẽrba basɛba yetɩ: «Mam tarɩ sore wʋn ẽŋɛ sɛla woo mɛ.» La mam yetɩ ya tɩ dagɩ sɛla woo n tarɩ yõorɔ. Mam mẽ tarɩ sore wʋn ẽŋɛ sɛla woo mɛ. La mam kãn sakɛ lebge sɛla baa ayɩla yamŋa. 
1CO.6.13	Yãma yetɩ, dia boe la pʋʋrɛ ĩyã, tɩ pʋʋrɛ mẽ bɔna dia ĩyã. La de la sɩra, la Nawẽnnɛ wʋn sã'am bãma bayi la wuu mɛ. La nẽrsaala ĩyã ka boe yalsɩ ĩyã, a boe la Zuudãana ĩyã. Tɩ Zuudãana mẽ sɔna ĩyã la. 
1CO.6.14	Nawẽnnɛ n vo'oge tɩ Zuudãana Azezi la, ẽŋa n wʋn ken vo'oge tõma la a pãŋa. 
1CO.6.15	Yãma ka mi tɩ ya ĩyã la de la Azezi-krisi ĩyã la zẽ'a ayɩla? Bɛla, la ãn sõŋa tɩ nẽra dɩkɛ Krisi ĩyã zẽ'a ayɩla la sẽŋɛ ka lagɩm na pɔg-yalsɩ dõma mɛ bɩɩ? Ayɛɩ, la põn ka masɛ. 
1CO.6.16	Ya ka mi tɩ sɛka n lagɩm a mẽŋa la pɔg-sɛka n ɩtɩ yalsɩ, ẽŋa la pɔka la lebge la ĩyã ayɩla? La gʋlsɛ Nawẽnnɛ gõŋɔ pʋam yetɩ, bʋraaga la pɔka sãn lagɩm taaba, bãma bayi lebge la ayɩla. 
1CO.6.17	La sɛka n lagɩm a mẽŋa la Zuudãana la, Nawẽnnɛ Sɩa botɩ a lebge la ayɩla la Zuudãana. 
1CO.6.18	Zoe-ya yalsɩ. Tõon-be'e-sɛba wuu tɩ nẽrsaala ɩtɩ la ka boe a ĩyã pʋam. La tõon-be'e-sɛka n de yalsɩ la boe la nẽrsaala ĩyã pʋam. 
1CO.6.19	Ya ka mi tɩ ya ĩyã la de la Nawẽnnɛ Sɩa deego? Nawẽnnɛ Sɩa la tɩ a bɔ ya la boe ya pʋam mɛ, ya ka soe ya mẽŋa. 
1CO.6.20	Nawẽnnɛ da ya la da'aga n de toogo, bɛla, dɩkɛ-ya ya ĩyã, nã'asra Nawẽnnɛ.
1CO.7.1	Mam yetɩ m lerge la yãma n daan gʋlsɛ soke mam se'em na: «La ãn sõŋa tɩ bʋraaga da di pɔga.» 
1CO.7.2	La, lan wʋn ẽŋɛ se'em tɩ ya da ẽŋɛ yalsɩ, bʋraaga woo di a pɔga, tɩ pɔka woo mẽ ele a sɩra. 
1CO.7.3	La bʋraaga bɔ a pɔga lan masɛ tɩ a bɔ ẽ sɛla la, tɩ pɔka mẽ bɔ a sɩra lan masɛ tɩ a bɔ ẽ sɛla la. 
1CO.7.4	Se'ere n soe la, pɔka ka soe a mẽŋa ĩyã. La de la a sɩra n soe ẽ. La bʋraaga mẽ ka soe a mẽŋa ĩyã. La de la a pɔga n soe ẽ. 
1CO.7.5	Pɔka la a sɩra da zagsɛ tɩ bãma kãn gã la taaba, sãn dagna tɩ ya ẽŋɛ la nõorɛ ayɩla looge wakatɛ fẽe tɩ ya pʋ'ʋsɛ Nawẽnnɛ, bɛla poorʋm ya le lagɩm na taaba tɩ Asũtãana da botɩ ya ẽŋɛ be'em, ya sãn ka tã'agɛ yõkɛ ya mẽŋa. 
1CO.7.6	Mam n yele ya se'em wã, la dagɩ pẽrgrɛ, la de la sore tɩ mam pa'alɛ ya. 
1CO.7.7	La sãn dɛna mam tẽ'esgɔ, nẽra woo sãn dɛna dakõorɛ wʋ mam n ãn se'em wã, la ãn sõŋa. La nẽrsaala woo tarɩ la a bɔ'a tɩ Nawẽnnɛ bɔ ẽ. Ayɩla tarɩ la bɔ'a ayẽma, tɩ ayẽma mẽ tara bɔ'a ayẽma.
1CO.7.8	Mam yetɩ sɛba n ka tara pɔgba bɩɩ n ka tara sɩrba, la pɔkõpa yetɩ, ba sãn ken bɔna bãma bayɩla mã'a wʋ mam n ãn se'em na, la ãn sõŋa. 
1CO.7.9	La ba sãn ka tãna wʋn yõkɛ ba mẽŋa, ba di pɔgba, bɩɩ ba ele sɩrba. La ãn sõŋa tɩ ya di pɔgba, bɩɩ ya ele sɩrba, sõna yãma n zĩ tɩ a yɛmleego tara ya nãmsra. 
1CO.7.10	La sãn dɛna sɛba n tarɩ pɔgba bɩɩ n tarɩ sɩrba la, mam yetɩ ya la wãna: La, la dagɩ mam mẽŋa nõorɛ, la de la Zuudãana Azezi nõorɛ: Pɔka da basɛ a sɩra. 
1CO.7.11	La a sãn basɛ a sɩra, a zẽa, a da le bɔta bʋraasɩ, bɩɩ ẽŋa la a sɩra la mãalɛ ba yelle la le naagɛ taaba. Bʋraaga mẽ da lebse a pɔga.
1CO.7.12	La sãn dɛna nẽrba basɛba la, mam yetɩ la wãna: La de la mam mẽŋa n yele, la dagɩ Zuudãana nõorɛ: Bʋraaga n dolɩ Azezi sore sãn tara pɔga n ka dolɩ Azezi sore, dee sakɛ tɩ a bɔna la ẽ, a da lebse ẽ. 
1CO.7.13	La pɔka n dolɩ Azezi sore sãn tara sɩra n ka dolɩ Azezi sore, dee sakɛ tɩ a bɔna la ẽ, a da basɛ ẽ. 
1CO.7.14	Sɩra n ka dolɩ Azezi sore ãn sõŋa mɛ, a pɔga n de Nawẽnnɛ nẽra la ĩyã. La pɔka n ka dolɩ Azezi sore ãn sõŋa mɛ, a sɩra n de Nawẽnnɛ nẽra la ĩyã. Bɛla ba kɔma wʋn ãna sõŋa mɛ, sãn dagna bɛla, ba kɔma wʋn ãna wʋ nẽr-sɛba n ka dolɩ Nawẽnnɛ kɔma. 
1CO.7.15	La sɛka n ka dolɩ Azezi sore la, sãn bɔɔra tɩ a basɛ sɛka n dolɩ Azezi sore la, a basɛ ẽ tɩ a fõrgɛ. La sãn dɛna bɛla, la ka de pẽrgrɛ tɩ pɔka bɩɩ bʋraaga n dolɩ Azezi sore bɔna la sɛka n ka dolɩ Azezi sore. Nawẽnnɛ wi to tɩ tɩ vɔa la sũ-mã'asʋm la taaba. 
1CO.7.16	Pɔka, fõn ẽŋɛ la wãne bãŋɛ fõn sãn wʋn tã'agɛ botɩ fʋ sɩra la yẽ fãarɛ? Bɩɩ bʋraaga, fõn ẽŋɛ la wãne bãŋɛ fõn sãn wʋn tã'agɛ botɩ fʋ pɔga la yẽ fãarɛ?
1CO.7.17	Sɛla n ãn sõŋa de la nẽra woo vɔa wʋ ẽn daan ãn se'em tɩ Nawẽnnɛ wi ẽ na, wʋ Zuudãana n bɔ ẽ tɩ a vɔa se'em na. La de la bɛla tɩ mam pa'alɩ Nawẽnnɛ nẽrba n boe zẽ'esɩ wuu tɩ ba ɩta. 
1CO.7.18	Nẽr-sɛka sãn wã, dee tɩ Nawẽnnɛ wi ẽ, a da ɛɛra tɩ a sʋgɛ wãaga la. Nẽr-sɛka n mẽ ka wã, dee tɩ Nawẽnnɛ wi ẽ, a da wã. 
1CO.7.19	Sɛka n wã, bɩɩ sɛka n ka wã, ba wuu ka tarɩ yõorɔ. Sɛla n tarɩ yõorɔ de la Nawẽnnɛ nõorɛ sakrɛ. 
1CO.7.20	Nẽra woo ken ãna wʋ ẽn daan ãn se'em tɩ Nawẽnnɛ wi ẽ na. 
1CO.7.21	Fʋ daan sãn dɛna la yamŋa tɩ Nawẽnnɛ wi fo, da basɛ tɩ fʋ yɛm yɔɔra. La sore sãn wa bɔna tɩ fʋ wʋn to'oge fʋ mẽŋa, fʋ doose bilam to'oge fʋ mẽŋa. 
1CO.7.22	La nẽr-sɛka n de yamŋa tɩ Zuudãana la wi ẽ, a de la nẽra tɩ Zuudãana botɩ a to'oge a mẽŋa. Bɛla mẽ, nẽr-sɛka n dagɩ yamŋa tɩ Zuudãana Krisi wi ẽ, a de la Krisi yamŋa. 
1CO.7.23	Nawẽnnɛ da ya la toogo, bɛla da lebge-ya nẽrba yamsɩ. 
1CO.7.24	Bɛla ĩyã, m sɔbiisi, nẽra woo vɔa Nawẽnnɛ nẽŋam wʋ ẽn daan ãn se'em tɩ Nawẽnnɛ wi ẽ na.
1CO.7.25	Mam yetɩ m tɔgɛ la sɛba n ka tarɩ sɩrba bɩɩ pɔgba la yelle, mam ka to'oge nõorɛ Zuudãana Azezi zẽ'am. La de la mam mẽŋa pʋtẽ'erɛ, la ya wʋn bɔ mam sɩra Zuudãana la n zoe mam ninbãalga la ĩyã. 
1CO.7.26	Yel-sɛba n boe lɛɛlɛ wã ĩyã, mam tẽ'esɛ tɩ la ãn sõŋa tɩ nẽra woo ken ãna wʋ ẽn ãn se'em na. 
1CO.7.27	Fʋ sãn tara pɔga, da ɛɛra tɩ fʋ lebse ẽ. La fʋ sãn ka tara pɔga, da ɛɛra tɩ fʋ di pɔga. 
1CO.7.28	La fʋ sãn di pɔga, la dagɩ be'em. La pug-sɛka n mẽ ele sɩra, la dagɩ be'em. Nẽr-sɛba n tarɩ pɔgba, bɩɩ sɩrba la wʋn yẽ la sũ-sã'aŋɔ dũnia wã pʋam, bɛla tɩ mam ka bɔɔra tɩ yel-bãma paagɛ ya.
1CO.7.29	M sɔbiisi, mam n yetɩ ya se'em n wãna: Wakat-sɛka tɩ Nawẽnnɛ bɔ tɔ la ka le zo'oge. Lan pɔsɛ lɛɛlɛ wã, la ãn sõŋa tɩ sɛba n tarɩ pɔgba la, ãna wʋ ba ka tarɩ pɔgba, 
1CO.7.30	tɩ sɛba n kellɩ, ãna wʋ ba ka kellɩ, tɩ sɛba n ɩtɩ sũ-yẽlga, ãna wʋ ba ka ɩtɩ sũ-yẽlga, tɩ sɛba n da'arɩ, ãna wʋ ba ka tarɩ sɛla tɩ ba da'arɩ la. 
1CO.7.31	Tɩ sɛba n yẽtɩ dũnia bõntarsõm, ãna wʋ ba ka yẽtɩ bõntarsõm. Se'ere n soe la, dũnia wã n ãn se'em wã tollɩ mɛ.
1CO.7.32	Mam ka boorɩ tɩ ya yɛm yɔɔra la sɛla sɛla. Sɛka n ka tarɩ pɔga dɩkrɩ a pʋtẽ'erɛ wuu tõnna la Zuudãana la tõoma, a eerɩ la ẽŋa n wʋn ẽŋɛ se'em tɩ la ãna Zuudãana la sũure yẽlʋm. 
1CO.7.33	La sɛka n di pɔga, dũnia yɛla n pakɛ ẽ, a eerɩ la ẽŋa n wʋn ẽŋɛ se'em tɩ la ãna a pɔga sũure yẽlʋm. 
1CO.7.34	Bɛla, a pʋtẽ'erɛ n boorɩ se'em na pʋɩ mɛ. La pɔka bɩɩ pugla n mẽ ka tarɩ sɩra dɩkrɩ a pʋtẽ'erɛ wuu tõnna la Zuudãana la tõoma, a eerɩ la ẽŋa n wʋn ẽŋɛ se'em, tɩ a ĩyã, la a sɩa wʋn wa dɛna Nawẽnnɛ bõnɔ. La sɛka n tarɩ sɩra, dũnia yɛla n pakɛ ẽ, a eerɩ la ẽŋa n wʋn ẽŋɛ se'em, tɩ la ãna a sɩra sũure yẽlʋm. 
1CO.7.35	La de la yãma sõŋrɛ ĩyã tɩ mam yele bɛla. Mam ka boorɩ tɩ m mõrgɛ ya dɩkɛ yelle dɔglɛ ya zuto. Mam boorɩ tɩ ya tõm na sɛla n ãn sõŋa, la ya dɩkɛ ya mẽŋa wuu bɔ Zuudãana la, tõnna a tõoma.
1CO.7.36	La sãn dɛna sɛba n lɛgrɩ pugunto tɩ ba di la, sɛka sãn tẽ'esɛ tɩ ẽŋa sãn basɛ a zɛba la ka di ẽ, ẽŋa ẽŋɛ ẽ na be'em, dee tɩ a yɛmleego tara ẽ, a di ẽ wʋ ẽn tẽ'esɛ se'em na, tɩ la dagɩ be'em. 
1CO.7.37	La nẽr-sɛka sãn tẽ'esɛ a pʋtẽ'erʋm sõŋa sõŋa tɩ ẽŋa kãn di ẽ, tɩ pẽrgrɛ ka bɔna mĩ, a sãn wʋn tã'agɛ yõkɛ a mẽŋa, a ẽŋɛ wʋ ẽn tẽ'esɛ se'em na, tɩ la ãn sõŋa. 
1CO.7.38	Bɛla, nẽr-sɛka n di pɔga, a ẽŋɛ sõŋa. La nẽr-sɛka n mẽ ka di pɔga, a ẽŋɛ sõŋa gãnna.
1CO.7.39	Pɔg-sɛka n ele, dẽnɩ tɩ a bɔna la a sɩra lɛ, ẽn ken vɔa wakatɛ la. La a sɩra la sãn ki, sore boe mɛ tɩ a le ele nẽr-sɛka tɩ a boorɩ, la dẽnɩ tɩ a dɛna nẽra n dolɩ Zuudãana Azezi sore. 
1CO.7.40	La mam tẽ'esɛ tɩ a sãn ka le ele sɩra, a sũure wʋn ãna yẽlʋm gãnna ẽn ele. Mam tẽ'esɛ tɩ mam tarɩ la Nawẽnnɛ Sɩa pa'ala ya.
1CO.8.1	La sãn dɛna bõn-sɛba tɩ ba dɩkɛ kãabɛ bɔ baga la nẽnnɔ yelle, tɩ mi tɩ tɩ wuu tarɩ bãŋrɛ mɛ, wʋ yãma n yele se'em na. La bãŋrɛ botɩ nẽra zẽkra la a mẽŋa. La nõŋlʋm sõŋrɩ nẽrba mɛ. 
1CO.8.2	Nẽr-sɛka sãn tẽ'esɛ tɩ ẽŋa mi sɛla, a ken ka mina wʋ lan masɛ tɩ a mina se'em. 
1CO.8.3	La nẽra sãn nõŋɛ Nawẽnnɛ, Nawẽnnɛ mi ẽ mɛ.
1CO.8.4	Bɛla, la sãn dɛna baga nẽnnɔ na yelle, tɩ mi tɩ baga de la sɛla n de zãŋa dũnia wã zuo, dee ken mina tɩ Nawẽnnɛ ayɩla mã'a n boe. 
1CO.8.5	Bõndõma n boe saazuum bɩɩ tẽŋa zuo, tɩ nẽrsaalba wi'iri tɩ wẽna. Asɩra, bõndõma zozo'e n boe tɩ nẽrsaalba wi'iri tɩ wẽna, bɩɩ zuudãandõma. 
1CO.8.6	La tõma mi tɩ Nawẽnnɛ ayɩla n boe dɛna tɩ Sɔ n nãam sɛla woo, la ẽŋa ĩyã tɩ tɩ vɔa. La tõma ken mina tɩ Zuudãana ayɩla mã'a n boe, a de la Azezi-krisi, la doose la ẽŋa tɩ sɛla woo bɔna, la ken doose la ẽŋa tɩ tɩ tara vɔm.
1CO.8.7	La, la dagɩ nẽra woo n mi wãna. Nẽrba basɛba malʋm baga mɛ, tɩ halɩ la zĩna ba sãn obe baga nẽnnɔ, ba ken tẽ'esra a yelle mɛ tɩ la sɩrɩ de la baga dia. La ban ka mi Nawẽnnɛ sore yɛla sõŋa la, ba tẽ'esrɩ ba sũure pʋam tɩ ba ẽŋɛ la be'em. 
1CO.8.8	La dagɩ dia n wʋn botɩ tɩ lɛm Nawẽnnɛ. Tɩ sãn ka di, sɛla ka pɔ'ɔrɩ tɔ, la tɩ sãn di, a ka pa'asrɩ tɩ sɛla.
1CO.8.9	La guuse ya mẽŋa, tɩ yan tarɩ nõorɛ dita sɛla woo la, da basɛ tɩ nẽr-sɛba n ka tarɩ pãŋa Nawẽnnɛ sore doosgo pʋam na tõm tõon-be'ero. 
1CO.8.10	Nẽr-sɛka n ka mi Nawẽnnɛ sore yɛla sõŋa la, sãn yẽ fõn tarɩ bãŋrɛ la n zĩ baga kãabgɔ zẽ'am ɔbra nẽnnɔ, la wʋn pã'asɛ ẽ tɩ a mẽ obe la baga nẽnnɔ. 
1CO.8.11	Bɛla, fõn bãŋrɛ la wʋn basɛ tɩ nẽr-ẽŋa n ka tarɩ pãŋa Nawẽnnɛ sore doosgo pʋam na sã'am mɛ, a de la fʋ sɔbia tɩ Krisi ki a ĩyã. 
1CO.8.12	Fʋ sãn tõm tõon-be'e-ẽna sã'am fʋ sɔbia n ka mi Nawẽnnɛ sore yɛla sõŋa pʋtẽ'erɛ, fʋ ẽŋɛ la Krisi be'em. 
1CO.8.13	Bɛla, la sãn dɛna dia n wʋn basɛ tɩ mam sɔbia tõm tõon-be'ero, mam kãn le malɩn di ẽ, tɩ m da basɛ tɩ m sɔbia tõm tõon-be'ero.
1CO.9.1	Mam ka soe m mẽŋa tãna wʋn ẽŋɛ mam n boorɩ se'em mɛ bɩɩ? Mam dagɩ la Krisi Tõntõnna bɩɩ? Mam daan ka yẽ tɩ Zuudãana Azezi mɛ bɩɩ? La dagɩ tõon-sɛba tɩ mam tõnnɩ bɔ'ɔra Zuudãana la n basɛ tɩ yãma bɔ ẽ sɩra? 
1CO.9.2	Baa nẽrba basɛba sãn ka sakɛ tɩ mam de Krisi Tõntõnna, yãma masɛ mɛ tɩ ya sakɛ. Yãma n dolɩ Krisi sore la, n de sɛla n pa'alɛ tɩ mam de Krisi Tõntõnna. 
1CO.9.3	Sɛba n zɛrgrɩ mam na, mam tɔgrɩ la wãna lɛrgra ba. 
1CO.9.4	Tõma ka tarɩ sore tɩ ba bɔ tɩ dia la ko'om tɩ tõoma la ĩyã? 
1CO.9.5	Tõma ka tarɩ sore wʋn di pɔgba n dolɩ Nawẽnnɛ sore tɩ ba dɔla tɩ ɛɛra wʋ tɩ Tõntõn-taaba, la Zuudãana yɩbsɩ, la Apɩyɛɛrɩ n ɩtɩ se'em na bɩɩ? 
1CO.9.6	Yãma tẽ'esɛ tɩ mam na Abarnabasɩ mã'a n de tɩ tõnna tɩ mẽŋa dita bɩɩ? 
1CO.9.7	Ãne n de sʋdaaga dee bɩsra a mẽŋa dia yelle? Ãne n sele tɩɩsɩ dee ka dita ba biɛ? La ãne n gu'uri dũnsi dee ka dita ba ɩɩlʋm?
1CO.9.8	Mam ka yele bɛla la nẽrsaala pʋtẽ'erɛ mã'a. Nawẽnnɛ lɔɔ la mẽ yele la bɛla. 
1CO.9.9	La gʋlsɛ lɔɔ tɩ Nawẽnnɛ yʋʋn bɔ Amoyisi gõnnɔ la pʋam yetɩ: «Da ẽŋɛ-ya naafɔ n kɔɔrɩ nõorɛ yʋka.» La de la niigi yelle mã'a tɩ Nawẽnnɛ yʋʋn tɔgɛ bɩɩ? 
1CO.9.10	Ayɛɩ, la de la tõma yelle tɩ la gʋlsɛ bɛla. Bɛla nẽr-sɛka n kɔɔrɩ tarɩ pʋtẽ'erɛ tɩ a wʋn yẽ mɛ, tɩ sɛka n wẽ'erɩ bõnkɔɔla mẽ tarɩ pʋtẽ'erɛ tɩ a wʋn yẽ, dẽnɩ tɩ ba wuu yẽ ba pʋrɛ. 
1CO.9.11	Tõma n mõolɛ Nawẽnnɛ yetɔga la bɔ ya la, la ãn wʋ bõnbuuri tɩ tõma bʋrɛ. Bɛla, la masɛ mɛ tɩ ya looge ya bõntarsõm na sõŋɛ tõma wʋ bõnkɔɔla pʋrɛ tɩ ya bɔ tõma. 
1CO.9.12	Nẽrba basɛba sãn tara nõorɛ tɩ ba to'oge yãma bõntarsõm, tõma n tarɩ nõorɛ tɩ tɩ to'oge yãma bõntarsõm gãnna. La tõma ka to'oge ya sɛla wʋ tõma n tarɩ nõorɛ se'em na, tõma sakɛ nãmsgɔ mɛ sɛla woo pʋam, tõma ka boorɩ tɩ tɩ gu Krisi kõ-yẽlga la mõolgɔ.
1CO.9.13	Yãma ka mi tɩ sɛba n tõnnɩ Wẽnde-kãtɛ la pʋam, diti la bilam? La tɩ sɛba n kãabrɩ bɔ'ɔra Nawẽnnɛ na, to'orɩ ba pʋrɛ la kãabgɔ zẽ'a na? 
1CO.9.14	Bɛla, Zuudãana la bɔ nõorɛ mɛ tɩ sɛba n mõolɩ kõ-yẽlga la, mẽ tɔ'ɔra ba dia bilam.
1CO.9.15	La mam ka to'oge ya sɛla baa ayɩla wʋ mam n tarɩ nõorɛ se'em na. La mam ka gʋlsɛ bɛla mẽ yetɩ ya bɔ mam sɛla. Baa mam sãn wʋn ki sõɩ, tɩ nẽra da wa basɛ tɩ mam ka tara yẽsõm. 
1CO.9.16	Mam n mõolɩ Nawẽnnɛ kõ-yẽlga la, mam ka tã wʋn wẽ m yõ'ogɔ a ĩyã. La de la pẽrgrɛ tɩ mam mõolɛ. Mam sãn ka mõolɛ kõ-yẽlga la, mam wʋn yẽ la toogo. 
1CO.9.17	La sãn de nɩ la mam mẽŋa n looge yɛm mõola kõ-yẽlga la, mam wʋn to'oge nɩ la yɔɔrɔ. La, lan de pẽrgrɛ tɩ mam mõolɛ la, la de la tõonɛ tɩ Nawẽnnɛ dɩkɛ dɔglɛ mam zuo. 
1CO.9.18	Bɛla, bẽm n de mam yɔɔrɔ? La de la mam n mõolɩ kõ-yẽlga la bɔ'ɔra nẽrba zãŋa, dee ka tɔ'ɔra ba sɛla wʋ mam tarɩ nõorɛ se'em na.
1CO.9.19	Mam soe m mẽŋa mɛ, mam dagɩ nẽra yamŋa. La baa bɛla, mam dɩkɛ m mẽŋa lebge la nẽrba wuu yamŋa, tɩ m tã'agɛ botɩ ba nẽrba zozo'e dɔla Krisi. 
1CO.9.20	Mam sãn bɔna Zifdõma zẽ'am, mam vɔa wʋ Zifdõma la, tɩ m tã'agɛ botɩ ba doose Azezi. Amoyisi lɔɔ la ka le tara nõorɛ la mam, la mam sãn bɔna la nẽr-bãma n dolɩ lɔɔ la, mam sakrɩ lɔɔ wʋ bãma la, tɩ m botɩ sɛba n dolɩ lɔɔ la doose Azezi. 
1CO.9.21	La mam sãn bɔna nẽr-sɛba n ka dolɩ lɔɔ la zẽ'am, mam vɔa wʋ nẽr-sɛba n ka dolɩ lɔɔ la, tɩ m botɩ ba doose Azezi. La bɛla ka pa'alɛ tɩ mam ka dolɩ Nawẽnnɛ lɔɔ la. Mam dolɩ la Krisi lɔɔ. 
1CO.9.22	Mam sãn bɔna la nẽr-sɛba n ka tarɩ pãŋa Nawẽnnɛ sore doosgo pʋam, mam vɔa wʋ bãma, tɩ m sõŋɛ ba tɩ ba da basɛ Nawẽnnɛ sore. Mam ɩtɩ sɛla woo la bɛla bɔ'ɔra nẽrba buuri wuu, ɩta mam wʋn ẽŋɛ se'em tɩ m tã'agɛ fãagɛ ba nẽrba basɛba. 
1CO.9.23	Nawẽnnɛ kõ-yẽlga la ĩyã tɩ mam ɩta bɛla wuu tɩ m wa po to'oge a pʋrɛ.
1CO.9.24	Yãma mi tɩ zʋa pʋam, zɔtba la wuu lagɩm zɔta mɛ, la ba nẽra ayɩla mã'a n wʋn zoe yãŋɛ to'oge bɔ'a. Bɛla, mõrgɛ-ya wʋ zɔtba n zotɩ se'em na, tɩ ya yãŋɛ to'oge bɔ'a Nawẽnnɛ zẽ'am. 
1CO.9.25	Zɔtba wuu yõkrɩ ba mẽŋa mɛ sɛla woo pʋam tɩ ba to'oge bɔ'a n kãn yuuge dee sã'am. La tõma yõkrɩ tɩ mẽŋa tɩ tɩ wa to'oge la bɔ'a n kãn malɩn sã'am. 
1CO.9.26	Bɛla n soe tɩ mam ka zɔta yoo yoo, la mam ka zɛbrɩ yoo yoo wʋ nẽra n wẽ'erɩ kʋsebgo. 
1CO.9.27	Mam mõrgrɩ m ĩyã mɛ tara m mẽŋa sõŋa sõŋa. Se'ere n soe la, mam ka boorɩ tɩ mam n mõolɩ kõ-yẽlga la bɔ'ɔra nẽrba la, mam mẽŋa wa koŋe yɔɔrɔ Nawẽnnɛ zẽ'am.
1CO.10.1	M sɔbiisi, mam boorɩ tɩ ya tẽ'esɛ la tɩ yaabdõma n yʋʋn dolɩ Amoyisi la yelle. Ba wuu yʋʋn boe la sawatɛ la tẽŋa, la ba wuu yʋʋn doose la ko-kãtɛ la pʋam tole. 
1CO.10.2	La ãn wʋ Nawẽnnɛ yʋʋn mise ba mɛ sawatɛ la pʋam, la ko-kãtɛ la pʋam tɩ ba dɛna ayɩla la Amoyisi. 
1CO.10.3	Ba wuu yʋʋn di la dia ayɩla, dee yũ ko'om ayɩla n ze'ele Nawẽnnɛ zẽ'am. 
1CO.10.4	Ba yʋʋn yũ la ko'om n yesrɩ tãmpĩa tɩ Nawẽnnɛ bɔ ba pʋam. Tãmpĩ-ẽŋa yʋʋn de la Krisi n dolɩ ba. 
1CO.10.5	La baa bɛla, ba nẽrba zozo'e yʋʋn ka ɩtɩ sɛla n masɛ Nawẽnnɛ yɛm, tɩ a basɛ tɩ ba ki weego la pʋam. 
1CO.10.6	Bõn-bãna wuu ẽŋɛ tɩ la pa'alɛ la tõma, tɩ tɩ da bɔɔra tɩ ẽŋɛ be'em wʋ bãma la. 
1CO.10.7	Da dɔla-ya baga wʋ bãma basɛba n yʋʋn ẽŋɛ se'em na. La gʋlsɛ Nawẽnnɛ gõŋɔ pʋam yetɩ: «Nẽrba la zĩ'ire mɛ di dee yũ, dee isge dɛ'ɛna.» 
1CO.10.8	Tɩ da ɩta yalsɩ wʋ bãma basɛba n yʋʋn ẽŋɛ se'em, tɩ ba nẽrba tʋspisyi la atã ki daarɛ ayɩla la. 
1CO.10.9	Tɩ da makɛ-ya tɩ Zuudãana la bɩsɛ wʋ bãma basɛba n yʋʋn ẽŋɛ se'em, tɩ bõnsɛ'ɛdõma kʋ ba la. 
1CO.10.10	Tɩ da yõnna-ya la Nawẽnnɛ wʋ bãma basɛba n yʋʋn yõm se'em, tɩ kũm malɛka kʋ ba la.
1CO.10.11	Bõn-bãma wuu yʋʋn ẽŋɛ tɩ yaabdõma tɩ la dɛna la mãmsgɔ bɔ nẽrba basɛba. La ba gʋlsɛ bɛla, tɩ la dɛna la zãsŋɔ bɔ tõma sɛba n boe wakat-ẽna tɩ dũnia lɛm ba'asgɔ wã. 
1CO.10.12	Bɛla, nẽr-sɛka n tẽ'esɛ tɩ ẽŋa ɩtɩ sõŋa dee zɛ sõŋa, a guuse da lui. 
1CO.10.13	Yel-sɛba n paarɩ ya la, la de la yel-bãma n mẽ paarɩ nẽrba basɛba. La Nawẽnnɛ de la sɩra dãana, a kãn basɛ tɩ yel-sɛka n gãnnɩ ya pãŋa paagɛ ya. La yelle pʋam, a wʋn bɔ ya pãŋa tɩ ya wĩbe, dee ẽŋɛ sore tɩ ya yese.
1CO.10.14	Bɛla m sɔbiisi, yese-ya ya mẽŋa baga kãabgɔ pʋam. 
1CO.10.15	Mam tɔgrɩ bɔ'ɔra ya wʋ ya de la nẽr-sɛba n tarɩ yɛm. Ya mẽŋa tẽ'esɛ mam n yetɩ ya sɛla la võorɛ. 
1CO.10.16	Bõn-yũula la tɩ tõma ẽn dɩkɛ pʋ'ʋsɛ Nawẽnnɛ dee yũ la, pa'alɛ tɩ tõma lagɩm na Krisi dɛna ayɩla, a zɩɩm n yese bɔ tõma la ĩyã. La borborɩ la tɩ tõma ẽn fiise pʋɩ taaba obe la, pa'alɛ tɩ tõma lagɩm na Krisi dɛna ĩyã ayɩla. 
1CO.10.17	Borborɩ la n de ayɩla la, tõma mẽ de la ĩyã ayɩla, baa tõma n zo'oge la. Se'ere n soe la, tɩ wuu lagɩm ɔbra la borbor-ẽŋa ayɩla.
1CO.10.18	Tẽ'esɛ-ya Ɩsrayɛlɩ dõma yelle. Sɛba n diti di-sɛba tɩ ba dɩkɛ kãabɛ Nawẽnnɛ kãabgɔ bĩmbĩnne zuo la, ba lagɩm na Nawẽnnɛ. 
1CO.10.19	Bẽm tɩ mam yɛta wãna? Yãma tẽ'esɛ tɩ mam yetɩ bagrɛ, bɩɩ di-sɛba tɩ ba kãabɛ bɔ bagrɛ la, de la sɛla bɩɩ? Ayɛɩ. 
1CO.10.20	Mam yetɩ ya mɛ tɩ ya bãŋɛ tɩ sɛla tɩ bag-kãabrɩba kãabrɩ la, ba kãabrɩ bɔ'ɔra la kʋlkã'arsɩ, dagɩ Nawẽnnɛ. Mam ka boorɩ tɩ ya lagɩm na kʋlkã'arsɩ. 
1CO.10.21	Ya ka tã wʋn yũ Zuudãana Azezi bõn-yũula, dee le yũ kʋlkã'arsɩ bõn-yũula, ya ken ka tãna wʋn di Zuudãana kũm tẽerɛ dia, dee le di kʋlkã'arsɩ dia. 
1CO.10.22	Tɩ sãn ɩta bɛla, tɩ wʋn botɩ Zuudãana sũure n isge. Yãma tẽ'esɛ tɩ tõma tarɩ pãŋa gãnna ẽ mɛ bɩɩ?
1CO.10.23	Yãma nẽrba basɛba yetɩ: «Sore boe mɛ tɩ tɩ ẽŋɛ sɛla woo.» Asɩra, la, la dagɩ sɛla woo n tarɩ yõorɔ. Ba yetɩ: «Sore boe mɛ tɩ tɩ ẽŋɛ sɛla woo.» La, la dagɩ sɛla woo n sõŋrɩ. 
1CO.10.24	Nẽra nẽra da ɛɛra a mẽŋa sõŋrɛ mã'a, ɛɛra-ya taaba sõŋrɛ.
1CO.10.25	Ya tarɩ sore tɩ ya da nẽn-sɛba wuu tɩ ba koosrɩ da'asɩ pʋam obe mɛ. Da basɛ-ya tɩ la nãmsra ya pʋtẽ'era tɩ ya soke nẽnnɔ na n ze'ele zẽ'a. 
1CO.10.26	La gʋlsɛ Nawẽnnɛ gõŋɔ pʋam yetɩ: «Dũnia, la bõn-sɛba wuu n boe a pʋam de la Zuudãana Nawẽnnɛ bõnɔ.»
1CO.10.27	Nẽra n ka bɔ Azezi sɩra sãn wi ya tɩ ya wa'am a yire wa di, tɩ ya sakɛ sẽŋɛ, di-ya di-sɛba wuu tɩ a tarɩ wa bɔ ya la, da basɛ-ya tɩ la nãmsra ya pʋtẽ'era, tɩ ya soke nẽnnɔ na n ze'ele zẽ'a. 
1CO.10.28	La nẽra sãn yele ya yetɩ: «Di-bãna wã de la bagrɛ dia», da di-ya, sɛka n yele ya bɛla la ĩyã, tɩ la da nãmsɛ a pʋtẽ'erɛ. 
1CO.10.29	La dagɩ yãma mẽŋa pʋtẽ'era yelle tɩ mam yele, la de la nẽr-sɛka n yele ya la pʋtẽ'erɛ.
1CO.10.29	La yãma mẽ tã soke mam yetɩ: «Bẽm soe tɩ nẽra ayẽma pʋtẽ'erɛ wʋn gu mam, tɩ mam kãn di sɛla tɩ mam tarɩ nõorɛ tɩ m di? 
1CO.10.30	Mam sãn pʋ'ʋsɛ Nawẽnnɛ dia ĩyã dee di, bẽm tɩ nẽra wʋn zɛrgɛ mam la bõn-sɛka tɩ mam pʋ'ʋsɛ Nawẽnnɛ a ĩyã?»
1CO.10.31	Lan de se'em na, ya sãn dita mɛ, bɩɩ ya yũuri mɛ, bɩɩ sɛla woo tɩ ya ɩtɩ, ɩta-ya ba wuu nã'asra Nawẽnnɛ. 
1CO.10.32	Da ẽŋɛ-ya sɛla Zifdõma, bɩɩ sɛba n dagɩ Zifdõma, bɩɩ Nawẽnnɛ nẽrba zẽ'am tɩ la gu ba Nawẽnnɛ sore doosgo. 
1CO.10.33	Ɩta-ya wʋ mam n ɩtɩ se'em na. Mam mõrgrɩ mɛ tɩ m ẽŋɛ sɛla n ãn nẽra woo sũure yẽlʋm sɛla woo pʋam, mam ka eerɩ m mẽŋa sõŋrɛ, mam eerɩ la nẽrba zozo'e sõŋrɛ, tɩ ba tã'agɛ yẽ fãarɛ.
1CO.11.1	Ɩta-ya mam n ɩtɩ se'em na, wʋ mam mẽ n ɩtɩ wʋ Krisi n ɩtɩ se'em na.
1CO.11.2	Mam pẽgrɩ ya, yãma n tẽrɩ mam yelle sɛla woo pʋam, dee dɔla bõn-sɛba wuu tɩ mam pa'alɛ ya la. 
1CO.11.3	La mam boorɩ tɩ ya bãŋɛ tɩ Krisi de la nẽra woo zuudãana, tɩ sɩra mẽ dɛna a pɔga zuudãana, tɩ Nawẽnnɛ dɛna Krisi zuudãana. 
1CO.11.4	Bɛla, bʋra-sɛka n pʋ'ʋsrɩ Nawẽnnɛ, bɩɩ n to'oge Nawẽnnɛ yetɔga tɔgra bɔ'ɔra nẽrba, dee vuge a zuugo, a pɔ'ɔrɩ la a zuudãana. 
1CO.11.5	La pɔg-sɛka n pʋ'ʋsrɩ Nawẽnnɛ, bɩɩ n to'oge Nawẽnnɛ yetɔga tɔgra bɔ'ɔra nẽrba, dee ka vuge a zuugo, a pɔ'ɔrɩ la a zuudãana. La ãn wʋ ẽn põn a zuugo la. 
1CO.11.6	Pɔka sãn ka bɔɔra tɩ a vuge a zuugo, a yi sɛ a zomto. La tɩ mi tɩ la de la yãnnɛ bɔ pɔka tɩ a põn a zuugo, bɩɩ a sɛ a zomto. Bɛla, dẽnɩ tɩ a vuge a zuugo. 
1CO.11.7	Bʋraaga ka de a vuge a zuugo, se'ere n soe la, Nawẽnnɛ nãam ẽ tɩ a wõna la a mẽŋa, dɛna nã'asgɔ bɔ ẽ. La pɔka de la nã'asgɔ bɔ bʋraaga. 
1CO.11.8	Nawẽnnɛ ka dɩkɛ pɔka kõbrɛ nãam bʋraaga, a daan dɩkɛ la bʋraaga kõbrɛ nãam pɔka. 
1CO.11.9	La Nawẽnnɛ ka nãam bʋraaga pɔka ĩyã, la a nãam pɔka la bʋraaga ĩyã. 
1CO.11.10	Bɛla ĩyã, la malɛkadõma ĩyã, la masɛ tɩ pɔka vugra a zuugo tɩ la pa'alɛ tɩ a tarɩ nõorɛ. 
1CO.11.11	La Zuudãana doosgo la pʋam, pɔka boe la bʋraaga nu'usum, tɩ bʋraaga mẽ bɔna pɔka nu'usum. 
1CO.11.12	Nawẽnnɛ daan dɩkɛ la bʋraaga nãam pɔka. Tɩ pɔgsɩ mẽ dɔgra bʋraasɩ. Bɛla wuu ze'ele la Nawẽnnɛ zẽ'am.
1CO.11.13	Tẽ'esɛ-ya ya mẽŋa bɩsɛ. La masɛ tɩ pɔka pʋ'ʋsra Nawẽnnɛ nẽr-kʋʋŋɔ pʋam dee ka vuge a zuugo? 
1CO.11.14	Nẽrba wuu mi mɛ tɩ bʋraaga sãn basɛ a zomto tɩ ba wɔgɛ, la de la yãnnɛ. 
1CO.11.15	La pɔka sãn basɛ a zomto tɩ ba wɔgɛ, la de la pẽka bɔ ẽ. A zomto la n wɔgɛ la, de la sɛla bɔ ẽ tɩ a dɩkɛ vuge a zuugo. 
1CO.11.16	La nẽr-sɛka sãn bɔɔra tɩ a wẽ nõke'ene bõn-ẽna wã yelle, dẽnɩ tɩ a bãŋɛ tɩ tõma, la Nawẽnnɛ nẽrba n boe zẽ'esɩ wuu la, ka tarɩ ɩrgɔ ayẽma.
1CO.11.17	Mam n yetɩ m yele ya se'em wã, mam ka yetɩ m pẽgɛ ya, bẽm ĩyã, ya ẽn lagsɛ taaba la, ya ka ɩtɩ sõŋa, ya ɩtɩ la be'em. 
1CO.11.18	Pɔspɔsɩ, mam wõm tɩ ya sãn ẽn lagsɛ taaba tɩ ya pʋ'ʋsɛ Nawẽnnɛ, welgre n boe ya tẽŋasʋka. La mam sakɛ tɩ yel-sɛba tɩ ba yele la, basɛba de la sɩra. 
1CO.11.19	Dẽnɩ tɩ welgre bɔna ya tẽŋasʋka, tɩ ba bãŋɛ sɛba n sɩrɩ dolɩ Nawẽnnɛ bɔkɛ. 
1CO.11.20	Yãma ẽn lagsɛ taaba la, ya tẽ'esɛ tɩ ya diti la Zuudãana dia, la dagɩ bɛla. 
1CO.11.21	Se'ere n soe la, ya sãn lagsɛ, nẽra woo dẽŋɛ ka dita la a mẽŋa dia. Tɩ sɛba kɔm dõnna, dee tɩ basɛba yũ buge. 
1CO.11.22	La sãn dɛna bɛla, yãma ka tarɩ yiɛ wʋn di dee yũ bilam? Bɩɩ yãma ka nannɩ la Nawẽnnɛ nẽrba la, dee ɩta nasdõma yãnnɛ? Mam wʋn yele ya tɩ bo? M pẽgɛ ya bɛla ĩyã bɩɩ? Ayɛɩ, mam kãn pẽgɛ ya.
1CO.11.23	Zãsŋɔ sɛka tɩ mam daan zãsʋm ya la, mam to'oge ẽ na Zuudãana la zẽ'am. La de la wãna: Yʋ'ʋŋ-sɛka tɩ ba wʋn yõkɛ tɩ Zuudãana Azezi la, a dɩkɛ la borborɩ, 
1CO.11.24	pʋ'ʋsɛ Nawẽnnɛ a yel-sõnnɛ dee fiise bɔ ba yetɩ: «Ẽna de la mam ĩyã, tɩ mam bɔ'ɔrɩ ya. Ɩta-ya wãna tẽra mam yelle.» 
1CO.11.25	Ban daan di dia kɩ'ɩlɩm na, a dɩkɛ la bõn-yũula yetɩ: «Bõn-yũul-bãna pa'alɩ tɩ Nawẽnnɛ bĩŋe la nõor-paalga la nẽrsaalba mam zɩɩm n wʋn yese la ĩyã. Wakat-sɛka tɩ ya ẽn yetɩ ya yũ ba, ɩta-ya wãna tẽra mam yelle.» 
1CO.11.26	Wakat-sɛka woo tɩ ya obrɩ borborɩ wã, dee yũura bõn-yũula wã, ya pa'alɩ la Zuudãana la kũm yelle, halɩ tɩ a wʋn wa leme wa'am.
1CO.11.27	Bɛla, nẽr-sɛka woo n obrɩ borborɩ wã, dee yũura bõn-yũula wã, dee ka masɛ tɩ a obe dee yũ, a tõnnɩ la tõon-be'ero pɔ'ɔra Zuudãana ĩyã, la a zɩɩm na. 
1CO.11.28	Bɛla, nẽra woo tẽ'esɛ bɩsɛ a sãn masɛ, deege obe borborɩ la, dee yũ bõn-yũula la. 
1CO.11.29	Nẽr-sɛka n ka nannɩ Zuudãana la ĩyã, dee obe borborɩ la, dee yũ bõn-yũula la, a eerɩ la sɩbgrɛ bɔ'ɔra a mẽŋa. 
1CO.11.30	Bɛla n soe tɩ ya pʋam, nẽrba zozo'e dɛna bã'adõma, tɩ sɛba ka tara pãŋa, tɩ basɛba ki. 
1CO.11.31	Tɩ sãn tẽ'esɛ tɩ mẽŋa bɩsɛ tɩ sãn masɛ, Nawẽnnɛ kãn sɩbgɛ tɔ. 
1CO.11.32	La Zuudãana la sãn sɩbgra tɔ, a pa'alɩ tɩ mɛ tɩ tɩ ɩta sõŋa, tɩ a da wa lagɩm tɩ la dũnia nẽrba di tɩ sarɩya sɩbgɛ tɔ.
1CO.11.33	Bɛla, m sɔbiisi, ya sãn lagsɛ taaba tɩ ya di Zuudãana kũm tẽerɛ dia la, ya gu'ura taaba. 
1CO.11.34	Nẽra kɔm sãn dõnna, a di a yire dee wa'am, tɩ ya da kãn lagsɛ taaba ɛ sɩbgrɛ bɔ ya mẽŋa. La yel-sɛba n weege la, mam sãn wa wa'am, mam wʋn mãalɛ.
1CO.12.1	Lɛɛlɛ wã, mam yetɩ m tɔgɛ ya la Nawẽnnɛ Sɩa bɔ'a yelle. M sɔbiisi, mam boorɩ tɩ ya bãŋɛ la bõn-ẽŋa yelle sõŋa. 
1CO.12.2	Ya mi tɩ yan daan nãn ka bɔ Azezi sɩra la, ya daan taagɛ la baga n de mugro la poore dɔla, ka tãna wʋn basɛ. 
1CO.12.3	Bɛla tɩ mam bɔɔra tɩ ya bãŋɛ tɩ Nawẽnnɛ Sɩa la sãn bɔna la nẽra, a ka tã wʋn tɔgɛ Azezi yelle be'em. La nẽra mẽ ka tã wʋn yetɩ, Azezi de la Zuudãana, tɩ la sãn dagna Nawẽnnɛ Sɩa n botɩ a yele.
1CO.12.4	Nawẽnnɛ Sɩa bɔ'a la de la to'oto'ore, la, la de la Sɩa ayɩla mẽŋa n bɔ'ɔrɩ. 
1CO.12.5	Tõoma la de la to'oto'ore, la, la de la Zuudãana ayɩla tɩ tɩ tõnnɩ bɔ'ɔra. 
1CO.12.6	Tõoma la n tõnnɩ se'em na de la to'oto'ore, la, la de la Nawẽnnɛ ayɩla n tõnnɩ ba wuu nẽrba wuu pʋam. 
1CO.12.7	Nawẽnnɛ Sɩa la bɔ'ɔrɩ nẽra woo la bɔ'a nẽrba la wuu sõŋrɛ ĩyã. 
1CO.12.8	Sɩa la bɔ'ɔrɩ nẽra ayɩla la bɔ'a tɩ a tɔgra yɛm yetɔga, la Sɩa ẽŋa ayɩla n bɔ'ɔrɩ nẽra ayẽma bɔ'a tɩ a tɔgra bãŋrɛ yetɔga. 
1CO.12.9	La Sɩa ẽŋa mẽŋa n bɔ'ɔrɩ nẽra ayɩla bɔ'a tɩ a bɔ'ɔra Nawẽnnɛ sɩra zozo'e, dee bɔ'ɔra ayẽma pãŋa tɩ a botɩ bã'adõma yẽta ĩmã'asʋm. 
1CO.12.10	Sɩa la n bɔ'ɔrɩ nẽra ayɩla pãŋa tɩ a tãna tõnna tõon-yãlma, dee bɔ'ɔra ayẽma bɔ'a tɩ a tɔ'ɔsra Nawẽnnɛ yetɔga tɔgra bɔ'ɔra nẽrba, ẽŋa n bɔ'ɔrɩ nẽra ayɩla yɛm tɩ a tãna wʋn bãŋɛ sɛla n ze'ele Nawẽnnɛ Sɩa zẽ'a, la sɛla n ka ze'ele Nawẽnnɛ Sɩa zẽ'a bɔkɛ. Sɩa ẽŋa n bɔ'ɔrɩ nẽra ayɩla bɔ'a tɩ a tãna tɔgra yetɔg-zãŋsɩ, dee bɔ'ɔra ayẽma bɔ'a tɩ a tãna pa'ala yetɔg-zãŋsɩ la võorɛ. 
1CO.12.11	La de la Sɩa ẽŋa ayɩla n ɩtɩ bɛla wuu. Sɩa la bɔ'ɔrɩ nẽra woo la bɔ'a to'oto'ore wʋ ẽŋa n boorɩ se'em.
1CO.12.12	Azezi-krisi nẽrba ãn wʋ ĩyã ayɩla n tarɩ zẽ'esɩ to'oto'ore. La baa la zẽ'esɩ la n de to'oto'ore la, ba wuu de la ĩyã ayɩla. 
1CO.12.13	Tõma Zifdõma, la sɛba n dagɩ Zifdõma, la sɛba n de yamsɩ, la sɛba n dagɩ yamsɩ, tõma wuu n daan mise ko'om pʋam na, Nawẽnnɛ Sɩa botɩ tɩ lebge la ĩyã ayɩla. Nawẽnnɛ tõm na Sɩa ayɩla bɔ tɩ wuu.
1CO.12.14	Nẽra ĩyã ka tarɩ zẽ'a ayɩla mã'a. A tarɩ la zẽ'esɩ to'oto'ore. 
1CO.12.15	Nã'arɛ sãn yetɩ, ẽŋa n dagɩ nu'ugo la, ẽŋa ka po dɛna ĩyã la zẽ'a ayɩla, bɛla kãn tã'agɛ basɛ tɩ a kãn dɛna ĩyã la zẽ'a ayɩla. 
1CO.12.16	La tʋbrɛ mẽ sãn yetɩ, ẽŋa n ka de nifo la, ẽŋa ka po dɛna ĩyã la zẽ'a ayɩla, bɛla kãn tã'agɛ basɛ tɩ a kãn dɛna ĩyã la zẽ'a ayɩla. 
1CO.12.17	Tɩ ĩyã la wuu sãn de nɩ nifo, a yetɩ a ẽŋɛ la wãne wõm yetɔga? La a wuu sãn de nɩ tʋbrɛ, a yetɩ a ẽŋɛ la wãne wõm yũuŋo? 
1CO.12.18	Bɛla tɩ Nawẽnnɛ ẽŋɛ ĩyã zẽ'a woo wʋ ẽn boorɩ se'em, lagɩm ba taaba. 
1CO.12.19	Ba wuu sãn de nɩ la zẽ'a ayɩla mã'a, ĩyã kãn boe nɩ. 
1CO.12.20	Bɛla tɩ zẽ'esɩ to'oto'ore bɔna, la ba de la ĩyã ayɩla.
1CO.12.21	Bɛla nifo ka tã wʋn yele nu'ugo yetɩ, ẽŋa ka boorɩ a sõŋrɛ. La zuugo mẽ ka tã wʋn yele nãma yetɩ, ẽŋa ka boorɩ ba sõŋrɛ. 
1CO.12.22	Lan pa'asɛ, ĩyã la zẽ'e-sɛba n ãn wʋ ba ka tarɩ pãŋa la, tarɩ yõorɔ mɛ. 
1CO.12.23	Zẽ'e-sɛba tɩ tõma bɩsɛ tɩ ba ka tarɩ yõorɔ zo'oge la, tɩ bɩsrɩ la bãma yelle sõŋa sõŋa. La zẽ'e-sɛba tɩ tɩ tẽ'esɛ tɩ ba ka masɛ tɩ nẽrba yẽ ba la, bãma tɩ tɩ malgrɩ sõŋa gãnna. 
1CO.12.24	La ka de tɩ dɩkɛ sɛla pĩ zẽ'e-sõma la. Nawẽnnɛ mẽŋa n ẽŋɛ tɩ ĩyã la, basɛ tɩ tɩ bɩsra zẽ'e-sɛba tɩ tɩ tẽ'esɛ tɩ ba ka tarɩ yõorɔ zo'oge la yelle sõŋa sõŋa, 
1CO.12.25	tɩ welgre da bɔna ĩyã la pʋam. La tɩ ĩyã la zẽ'esɩ to'oto'ore la wʋn sõŋra taaba. 
1CO.12.26	Bɛla, zẽ'a ayɩla sãn nãmsra, zẽ'esɩ la wuu mẽ nãmsrɩ mɛ. Zẽ'a ayɩla sãn yẽ nã'asgɔ, zẽ'esɩ la wuu tarɩ la sũ-yẽlga.
1CO.12.27	Ya wuu de la Krisi ĩyã la. La nẽra woo de la ĩyã la zẽ'a ayɩla. 
1CO.12.28	Bɛla tɩ Nawẽnnɛ ẽŋɛ nẽra woo a zẽ'am a nẽr-kʋʋŋɔ la pʋam. Pɔspɔsɩ de la sɛba tɩ Azezi mẽŋa daan looge tõm ba la. Bʋyi dãana de la Nawẽnnɛ nõtɔ'ɔsrɩba. Bʋtã de la karẽnsãandõma, la sɛba n tõnnɩ tõon-yãlma, la sɛba tɩ a bɔ ba pãŋa tɩ ba botɩ bã'adõma yẽta ĩmã'asʋm, la sɛba tɩ a looge tɩ ba sõŋra nẽrba, la sɛba n wʋn bɔna nẽrba nẽŋa, la sɛba n tɔgrɩ yetɔg-zãŋsɩ. 
1CO.12.29	La dagɩ tɩ wuu n de sɛba tɩ Azezi mẽŋa daan looge tõm na, dagɩ tɩ wuu n de nõtɔ'ɔsrɩba, dagɩ tɩ wuu n de karẽnsãandõma. La dagɩ tɩ wuu n tarɩ pãŋa tõnna tõon-yãlma, 
1CO.12.30	la dagɩ tɩ wuu n botɩ bã'adõma yẽta ĩmã'asʋm, dagɩ tɩ wuu n tɔgrɩ yetɔg-zãŋsɩ, dagɩ tɩ wuu n tã wʋn pa'alɛ yetɔg-zãŋsɩ la võorɛ. 
1CO.12.31	Ɛɛra-ya bɔ'a sɛba n gãnnɩ wuu.
1CO.12.31	La mam wʋn pa'alɛ ya so-sɛka n gãnnɩ ba wuu.
1CO.13.1	Mam sãn tɔgra nẽrsaalba buuri wuu yetɔga, la malɛkadõma yetɔga, dee ka tara nõŋlʋm, mam ãn wʋ dẽnlɔŋɔ bɩɩ pɩrga n wẽ'erɩ zãŋa. 
1CO.13.2	La mam sãn tara bɔ'a tɔ'ɔsra Nawẽnnɛ yetɔga tɔgra bɔ'ɔra nẽrba, dee tãna wʋn bãŋɛ yɛla n sʋgɛ wuu võorɛ, dee tara mi'ilum wuu, la mam sãn bɔ Nawẽnnɛ sɩra tãna wʋn botɩ tãŋa vurge, dee ka tara nõŋlʋm, mam de la zãŋa. 
1CO.13.3	La mam sãn dɩkɛ mam n tarɩ sɛla wuu pʋɩ nasdõma, la baa mam sãn sakɛ tɩ ba yõ mam ĩyã bugum, dee ka tara nõŋlʋm, bɛla ka tarɩ yõorɔ bɔ mam.
1CO.13.4	Nẽr-sɛka n tarɩ nõŋlʋm mã'arɩ la a mẽŋa, dee sõŋra nẽrba, a ka ɩtɩ sũure, a ka wẽ'erɩ yõ'ogɔ, la a ka zẽkrɩ a mẽŋa. 
1CO.13.5	Sɛka n tarɩ nõŋlʋm ka ɩtɩ sɛla n ka masɛ, a ka eerɩ a mẽŋa sõŋrɛ mã'a, a sũure ka isgri, nẽra sãn ẽŋɛ ẽ be'em, a ka tẽrɩ ẽ a sũure pʋam. 
1CO.13.6	Sɛka n tarɩ nõŋlʋm ka ɩtɩ sũ-yẽlga la tõon-be'ero, a ɩtɩ sũ-yẽlga la sɩra. 
1CO.13.7	Sɛka n tarɩ nõŋlʋm ɩtɩ sugri mɛ sɛla woo pʋam. A bɔ sɩra mɛ sɛla woo pʋam, a tarɩ pʋtẽ'erɛ mɛ gu'ura sɛla woo tɩ a bɔ sɩra la, a tã wĩbra mɛ sɛla woo pʋam.
1CO.13.8	Nõŋlʋm ka malɩn ba'asra. Nawẽnnɛ yetɔga tɩ tɩ to'osrɩ tɔgra bɔ'ɔra nẽrba, la yetɔg-zãŋsɩ, la mi'ilum wʋn tole. 
1CO.13.9	Tõma n mi se'em, la tõma n to'osrɩ Nawẽnnɛ yetɔga tɔgra bɔ'ɔra nẽrba la, de la fẽe. 
1CO.13.10	La wakatɛ sãn wa paagɛ tɩ Nawẽnnɛ malgɛ sɛla woo tɩ la masɛ sõŋa sõŋa, sɛla fẽe tɩ tõma mi la wʋn tole.
1CO.13.11	Mam n daan de bia la, mam daan tɔgrɩ wʋ bia la, mam daan tẽ'esra wʋ bia la, la mam daan wõnnɩ yɛla võorɛ wʋ bia la. La mam yãŋa n bɩ la, mam basɛ biyã'atɛ mɛ. 
1CO.13.12	Tõma n mi sɛla lɛɛlɛ wã, ãn wʋ tõma bɩsrɩ la bɩsga n ka yẽtɩ sõŋa pʋam. La wakat-ẽŋa tɩ wʋn yẽ sɛla woo sõŋa. Mam n mi sɛla la, nãn de la fẽe. La mam wʋn wa bãŋɛ ẽ sõŋa sõŋa wʋ Nawẽnnɛ n mi mam sõŋa se'em na. 
1CO.13.13	Bɛla, bõn-bãna batã n boe wakatɛ wuu: La de la bɔ sɩra, la tɩ tara pʋtẽ'erɛ gu'ura sɛla tɩ tɩ bɔ sɩra la, la nõŋlʋm. La bõn-bãna batã pʋam, nõŋlʋm n gãnnɩ ba wuu.
1CO.14.1	Ɛ-ya nõŋlʋm, la ya ken ɛɛra Nawẽnnɛ Sɩa bɔ'a la, lan gãnnɩ, bɔ'a sɛka tɩ ya wʋn to'oge Nawẽnnɛ yetɔga tɔgɛ bɔ nẽrba. 
1CO.14.2	Sɛka n tɔgrɩ yetɔg-zãŋsɩ ka tɔgrɩ bɔ'ɔra nẽrba, a tɔgrɩ bɔ'ɔra la Nawẽnnɛ. Se'ere n soe la, nẽra ka wõnnɩ a yetɔga la võorɛ, Nawẽnnɛ Sɩa botɩ a tɔgra la yɛla n sʋgɛ. 
1CO.14.3	La sɛka n to'osrɩ Nawẽnnɛ yetɔga tɔgra bɔ'ɔra nẽrba, ẽŋa tɔgrɩ sõŋra la nẽrba, botɩ ba sẽnna nẽŋa Nawẽnnɛ sore doosgo la pʋam, dee kã'ana ba, bɔ'ɔra ba bʋraanɛ. 
1CO.14.4	Sɛka n tɔgrɩ yetɔg-zãŋsɩ sõŋrɩ la a mẽŋa. La sɛka n to'osrɩ Nawẽnnɛ yetɔga tɔgra bɔ'ɔra nẽrba sõŋrɩ la Nawẽnnɛ nẽrba. 
1CO.14.5	Mam boorɩ nɩ tɩ ya wuu tɔgra la yetɔg-zãŋsɩ, la mam boorɩ tɩ ya tɔ'ɔsra la Nawẽnnɛ yetɔga tɔgra bɔ'ɔra nẽrba gãnna. Nẽra sãn tɔgɛ yetɔg-zãŋsɩ tɩ nẽra ka bɔna wʋn to'oge yetɔga la tɔgɛ a võorɛ pa'alɛ nẽrba la tɩ la sõŋɛ ba, sɛka n to'osrɩ Nawẽnnɛ yetɔga tɔgra bɔ'ɔra nẽrba la n gãnnɩ.
1CO.14.6	M sɔbiisi, mam sãn wa'am ya zẽ'am wa tɔgra yetɔg-zãŋsɩ, mam wʋn ẽŋɛ la wãne sõŋɛ ya? A ka tarɩ võorɛ bɔ ya. Sɛla n wʋn sõŋɛ ya, de la mam sãn pa'alɛ ya sɛla tɩ Nawẽnnɛ Sɩa puke pa'alɛ mam, bɩɩ m botɩ ya bãŋɛ sɛla, bɩɩ m to'oge Nawẽnnɛ yetɔga tɔgɛ bɔ ya, bɩɩ m zãsʋm ya. 
1CO.14.7	La ãn wʋ de'eŋo lɔgrɔ la: Wɩa sãn pɛɛbra bʋra bʋra, bɩɩ kõlŋɔ sãn wẽ'era bʋra bʋra, fʋ wʋn ẽŋɛ la wãne bãŋɛ wɩa la peebgo võorɛ, bɩɩ kõlŋɔ la wẽ'a võorɛ? 
1CO.14.8	Benkonne sãn peebe bʋra bʋra, ka peebe zɛbrɛ peebgo, ãne n wʋn mãasʋm yese zɛbrɛ? 
1CO.14.9	Bɛla mẽ, ya sãn tɔgra yetɔg-zãŋka tɩ nẽra ka wõnnɩ a võorɛ, nẽra wʋn ẽŋɛ la wãne bãŋɛ yãma n boorɩ tɩ ya yele se'em? Ya yetɔga la de la zãŋa. 
1CO.14.10	Yetɔga buuri zozo'e n boe dũnia zuo, la ayɩla ka boe ka tara võorɛ. 
1CO.14.11	La mam sãn ka wõnna yetɔga, mam na sɛka n tɔgrɩ la de la sãama la taaba. 
1CO.14.12	Bɛla, yãma n mõrgɛ ɛɛra Nawẽnnɛ Sɩa bɔ'a la, ɛɛra-ya bɔ'a sɛba n wʋn sõŋɛ Nawẽnnɛ nẽrba tɩ ba sẽŋɛ nẽŋa Nawẽnnɛ doosgo pʋam.
1CO.14.13	Bɛla ĩyã, sɛka n tɔgrɩ yetɔg-zãŋka, a sose Nawẽnnɛ tɩ a botɩ a yãŋɛ tɔgɛ a võorɛ. 
1CO.14.14	Mam sãn pʋ'ʋsra Nawẽnnɛ la yetɔg-zãŋka, mam sɩa n pʋ'ʋsrɩ, la mam ka wõnnɩ a võorɛ la m mẽŋa yɛm. 
1CO.14.15	Bɛla, mam wʋn ẽŋɛ la wãne? Mam wʋn pʋ'ʋsra la m sɩa, dee ken pʋ'ʋsra la m yɛm, la m yõona la m sɩa, dee ken yõona la m yɛm. 
1CO.14.16	Fʋ sãn pʋ'ʋsra Nawẽnnɛ a yel-sõnnɛ la yetɔg-zãŋka, nẽra wʋn ẽŋɛ la wãne ze'ele nẽrba la n lagsɛ la pʋam yetɩ: «Amina», dee ka wõm fõn yele se'em na võorɛ? 
1CO.14.17	Baa fõn pʋ'ʋsrɩ Nawẽnnɛ se'em na sãn ãna sõŋa, la ka tarɩ sõŋrɛ bɔ nẽr-ẽŋa. 
1CO.14.18	Mam pʋ'ʋsrɩ Nawẽnnɛ a yel-sõnnɛ, mam n tɔgrɩ yetɔg-zãŋsɩ gãnna yãma wuu la. 
1CO.14.19	La Nawẽnnɛ nẽrba lagsgɔ zẽ'am, mam boorɩ tɩ m tɔgɛ la yetɔga banuu la m yɛm tɩ nẽrba wõm ba võorɛ tɩ la zãsʋm ba, sõna mam wʋn tɔgɛ yetɔg-zãŋsɩ tʋspia.
1CO.14.20	M sɔbiisi, da ãna-ya wʋ kɔma n tẽ'esrɩ se'em na. La, la sãn dɛna be'em ɩrgɔ yelle, ãna-ya wʋ kɔm-pɩgsɩ n ka ɩtɩ be'em na. La ya tẽ'esgɔ pʋam, ãna-ya wʋ bõnkɛgsɩ la. 
1CO.14.21	La gʋlsɛ Nawẽnnɛ gõŋɔ pʋam tɩ Zuudãana Nawẽnnɛ yetɩ: «Mam wʋn basɛ tɩ sãama n tɔgrɩ yetɔg-zãŋsɩ mõolɛ m kõ-yẽlga bɔ m nẽrba. Baa la wãna wuu, ba kãn selse mam.» 
1CO.14.22	Bɛla ĩyã, yetɔg-zãŋsɩ de la sɛla n pa'alɩ sɛba n ka bɔ sɩra Nawẽnnɛ pãŋa, la dagɩ sɛba n bɔ sɩra la ĩyã. La nẽra n to'oge Nawẽnnɛ yetɔga tɔgɛ bɔ nẽrba la, n de sɛla n pa'alɩ sɛba n bɔ sɩra Nawẽnnɛ pãŋa, la dagɩ sɛba n ka bɔ sɩra la ĩyã.
1CO.14.23	Sɛba n bɔ sɩra la sãn lagsɛ taaba zẽ'a ayɩla, tɩ nẽra woo tɔgra la yetɔg-zãŋsɩ, tɩ sɛba n ka mi, dee ka bɔ Nawẽnnɛ sɩra kẽ, ba kãn yetɩ ya zallɩ mɛ? 
1CO.14.24	La sɛba n bɔ sɩra la sãn lagsɛ taaba, tɩ nẽra woo tɔ'ɔsra Nawẽnnɛ yetɔga tɔgra bɔ'ɔra nẽrba, tɩ nẽra n ka mi, dee ka bɔ Nawẽnnɛ sɩra kẽ, ẽn wõm sɛla woo la, wʋn basɛ tɩ a bãŋɛ a tõon-be'ero, dee pa'alɛ ẽ a tuure. 
1CO.14.25	Yel-sɛba n sʋgɛ a sũure pʋam wʋn puke mɛ peelem pʋam, tɩ a wʋn ka dũma dɩkɛ a nẽŋa võglɛ tẽŋa nã'asɛ Nawẽnnɛ, dee yetɩ: «Nawẽnnɛ sɩrɩ boe la ya lɛ.»
1CO.14.26	Bɛla, m sɔbiisi, tɩ wʋn ẽŋɛ la wãne? Ya sãn lagsɛ taaba tɩ ya pʋ'ʋsɛ Nawẽnnɛ, ya nẽra ayɩla tã wʋn pʋrɛ yõonɛ, tɩ ayẽma zãsʋm, tɩ ayẽma pa'alɛ bõn-sɛka tɩ Nawẽnnɛ puke pa'alɛ ẽ, tɩ ayẽma tɔgɛ yetɔg-zãŋka, tɩ ayẽma tɔgɛ yetɔg-zãŋka la võorɛ pa'alɛ nẽrba. Ɩta-ya bɛla wuu tɩ la sõŋɛ Nawẽnnɛ nẽrba tɩ ba sẽŋɛ nẽŋa Nawẽnnɛ doosgo pʋam. 
1CO.14.27	La sãn dɛna yetɔg-zãŋsɩ tɩ ya yetɩ ya tɔgɛ, nẽrba bayi bɩɩ nẽrba batã mã'a tɔgɛ ayɩla ayɩla, tɩ nẽra ayɩla tɔgɛ ba võorɛ pa'alɛ. 
1CO.14.28	La nẽra sãn ka bɔna wʋn tã'agɛ tɔgɛ yetɔg-zãŋsɩ la võorɛ pa'alɛ, sɛba n yetɩ ba tɔgɛ yetɔg-zãŋsɩ la sĩna da tɔgɛ. Ba tɔgɛ ba sũure pʋam bɔ ba mẽŋa, la Nawẽnnɛ. 
1CO.14.29	Sɛba n de Nawẽnnɛ nõtɔ'ɔsrɩba la, bayi bɩɩ batã tɔgɛ. Tɩ sɛba n weege la bɩsɛ ba yetɔga la sãn masɛ bɩɩ ka masɛ. 
1CO.14.30	La nẽra ayɩla sãn tɔgra, tɩ Nawẽnnɛ Sɩa puke sɛla pa'alɛ nẽrba lagsgɔ la zẽ'am, nẽr-sɛka n dẽŋɛ tɔgra la go'oge. 
1CO.14.31	Ya wuu tã wʋn to'oge Nawẽnnɛ yetɔga tɔgɛ bɔ nẽrba mɛ, la ya tɔgra ayɩla ayɩla, tɩ la wʋn zãsʋm nẽrba wuu, dee bɔ ba bʋraanɛ. 
1CO.14.32	Nẽr-sɛba n tarɩ Nawẽnnɛ Sɩa tɔ'ɔsra yetɔga bɔ'ɔra nẽrba la tã wʋn yõkɛ ba mẽŋa mɛ. 
1CO.14.33	Se'ere n soe la, Nawẽnnɛ boorɩ tɩ sɛla woo dɔla la sore la sũ-mã'asʋm, a ka boorɩ tɩ tɩ tõnna yooro yooro.
1CO.14.34	Pɔgsɩ sĩna Nawẽnnɛ nẽrba lagsgɔ zẽ'am, wʋ ba ɩtɩ se'em zẽ'esɩ wuu la. Sore ka boe tɩ ba darɛ tɔgra Nawẽnnɛ nẽrba lagsgɔ zẽ'am. La ba sakra nõorɛ wʋ Zifdõma lɔɔ n yele se'em na. 
1CO.14.35	Sɛla sãn bɔna tɩ ba bɔɔra tɩ ba bãŋɛ, ba soke ba sɩrba ba yiɛ. La ka narɩ tɩ pɔgsɩ tɔgra Nawẽnnɛ nẽrba lagsgɔ zẽ'am.
1CO.14.36	Yãma tẽ'esɛ tɩ la de la yãma zẽ'am tɩ Nawẽnnɛ kõ-yẽlga la pɔsɛ bɩɩ? Bɩɩ yãma mã'a n to'oge yetɔga la? 
1CO.14.37	Sɛka n tẽ'esɛ tɩ ẽŋa de la Nawẽnnɛ nõtɔ'ɔsa, bɩɩ ẽŋa de la sɛka tɩ Nawẽnnɛ Sɩa boe la ẽ lɛ, a sakɛ tɩ sɛla tɩ mam gʋlsɛ bɔ'ɔra ya wã de la Zuudãana la nõorɛ tɩ a bɔ. 
1CO.14.38	La nẽra sãn ka selse yel-ẽna, yãma mẽ da selse ẽ.
1CO.14.39	Bɛla, m sɔbiisi, mõrgɛ-ya tɔ'ɔsra Nawẽnnɛ yetɔga tɔgra bɔ'ɔra nẽrba, dee da gu-ya nẽrba tɩ ba da tɔgɛ yetɔg-zãŋsɩ. 
1CO.14.40	La ɩta-ya sɛla woo tɩ la ãna sõŋa, dee dɔla sore.
1CO.15.1	M sɔbiisi, lɛɛlɛ wã mam boorɩ tɩ m tẽegɛ ya la kõ-yẽlga la tɩ mam daan mõolɛ bɔ ya tɩ ya bɔ sɩra zɛ kãŋkãŋɛ la yelle. 
1CO.15.2	Ya sãn gʋrɛ ẽ kãŋkãŋɛ wʋ mam n mõolɛ ya se'em na, ya wʋn yẽ fãarɛ. La sãn dagna bɛla, yan bɔ sɩra la de la zãŋa.
1CO.15.3	Zãsŋɔ sɛka n gãnnɩ tɩ mam daan to'oge n bɛla tɩ mam dẽŋɛ zãsʋm ya:
1CO.15.3	Krisi ki la tõma tõon-be'ero ĩyã,
1CO.15.3	wʋ lan gʋlsɛ Nawẽnnɛ gõŋɔ pʋam se'em na.
1CO.15.4	Tɩ ba daan laagɛ ẽ,
1CO.15.4	tɩ Nawẽnnɛ botɩ a vo'oge dabsa atã daarɛ,
1CO.15.4	wʋ lan gʋlsɛ Nawẽnnɛ gõŋɔ pʋam se'em na.
1CO.15.5	La a daan dẽŋɛ dɩkɛ a mẽŋa pa'alɛ la Apɩyɛɛrɩ, dee yãŋa dɩkɛ a mẽŋa pa'alɛ karẽnbiisi pia la ayi la. 
1CO.15.6	Bɛla poorʋm tɩ a dɩkɛ a mẽŋa pa'alɛ a karẽnbiisi n gãnnɩ kɔbsnuu wakatɛ ayɩla. Ba nẽrba basɛba zozo'e ken vɔa mɛ, la basɛba ki mɛ. 
1CO.15.7	Bɛla poorʋm tɩ a dɩkɛ a mẽŋa pa'alɛ Azakɩ, dee yãŋa dɩkɛ a mẽŋa pa'alɛ Tõntõnɩba la wuu.
1CO.15.8	Bɛla wuu poorʋm, a dɩkɛ a mẽŋa pa'alɛ la mam n ãn wʋ bia tɩ ba dɔgɛ tɩ a wakatɛ ka paagɛ la. 
1CO.15.9	Mam de la pɩka Tõntõnɩba la wuu zẽ'am, dee ka nara tɩ ba wi'ira mam tɩ Tõntõnna, mam n daan nãmsɛ Nawẽnnɛ nẽrba la ĩyã. 
1CO.15.10	La Nawẽnnɛ yel-sõnnɛ ĩyã tɩ mam dɛna mam n de se'em lɛɛlɛ wã. Yel-sõnnɛ na tɩ Nawẽnnɛ bɔ mam na dagɩ zãŋa. Mam tõm gãnna Tõntõnɩba basɛba la wuu mɛ. La, la dagɩ mam mẽŋa n tõnnɩ bɛla, Nawẽnnɛ yel-sõnnɛ na ĩyã tɩ mam yãŋɛ tõnna bɛla. 
1CO.15.11	Bɛla, la sãn dɛna la mam n mõolɛ kõ-yẽlga la, bɩɩ bãma, tɩ wuu mõolɛ la kõ-yẽlga sɛka tɩ mam tẽegɛ ya a yelle la, sɛka tɩ ya daan sakɛ la.
1CO.15.12	Tõma n mõolɩ tɩ Krisi ki mɛ dee vo'oge la, wãne tɩ ya nẽrba basɛba yetɩ, sɛba n ki la kãn vo'oge? 
1CO.15.13	La sãn dɛna sɩra tɩ nẽr-sɛba n ki la kãn vo'oge, bɛla Krisi yi ka vo'oge. 
1CO.15.14	La Krisi sãn ka vo'oge, kõ-yẽlga la tɩ tõma mõolɩ la de la zãŋa, tɩ yãma bɔ sɩra la mẽ dɛna zãŋa. 
1CO.15.15	La sãn dɛna bɛla, tõma yi parnɩ mɛ bɔ'ɔra Nawẽnnɛ, tõma n yetɩ, Nawẽnnɛ botɩ Krisi vo'oge mɛ, dee tɩ kũm kãn vo'oge la ĩyã. 
1CO.15.16	Sɛba n ki la sãn kãn vo'oge, bɛla, Krisi yi ka vo'oge. 
1CO.15.17	La Krisi sãn ka vo'oge, yan bɔ sɩra la de la zãŋa, la ya tõon-be'ero taalɛ ken bɔna la ya zuto. 
1CO.15.18	La sɛba n bɔ Krisi sɩra dee ki la mẽ yi bɔɩ mɛ. 
1CO.15.19	Tõma n tarɩ pʋtẽ'erɛ la Krisi la sãn dɛna la tõma n vɔa dũnia wã zuo mã'a ĩyã, tõma n yi de ninbãal-dõma gãnna nẽrsaalba wuu.
1CO.15.20	La, la dagɩ bɛla, Krisi ki dee vo'oge mɛ, ẽŋa n de pɔspɔsɩ dãana n vo'oge, pa'alɛ tɩ nẽrba basɛba n ki la mẽ wʋn vo'oge. 
1CO.15.21	La de la nẽra ayɩla ĩyã tɩ nẽrba kiira, bɛla, la mẽ de la nẽra ayɩla ĩyã tɩ kũm wʋn vo'oge. 
1CO.15.22	Nẽrsaalba wuu de la Adam yɩɩsɩ, bɛla tɩ ba kiira. Bɛla tɩ nẽr-sɛba wuu n mẽ de Krisi nẽrba wʋn vo'oge. 
1CO.15.23	La nẽra woo tarɩ la a wakatɛ, pɔspɔsɩ de la Krisi n vo'oge, la a lemŋo daarɛ, sɛba n de a nẽrba la wʋn vo'oge mɛ. 
1CO.15.24	Bɛla poorʋm, Krisi wʋn sã'am sɛba wuu n soe ke'eŋo, la na'am, la pãŋa wuu, dee yãŋa dɩkɛ so'olʋm na lebse bɔ a Sɔ Nawẽnnɛ, dee tɩ sɛla woo ba'asɛ. 
1CO.15.25	Bɛla, dẽnɩ tɩ Krisi di na'am halɩ ka paagɛ wakat-sɛka tɩ Nawẽnnɛ wʋn botɩ a bɛ'ɛba wuu bɔna a nãma tẽŋa. 
1CO.15.26	Kũm n de bɛ-sɛka tɩ a wʋn wa sã'am poorʋm. 
1CO.15.27	La gʋlsɛ Nawẽnnɛ gõŋɔ pʋam yetɩ: «Nawẽnnɛ dɩkɛ sɛla woo ẽŋɛ la a nãma tẽŋa.» Lan yetɩ Krisi n soe sɛla woo la, la ka tã tɩ a sɔna Nawẽnnɛ mẽŋa n botɩ a sɔna sɛla woo la. 
1CO.15.28	La Nawẽnnɛ sãn dɩkɛ sɛla woo ẽŋɛ Krisi nu'usum, ẽŋa n de Nawẽnnɛ Dayʋa la mẽ wʋn dɩkɛ a mẽŋa ẽŋɛ Nawẽnnɛ nu'usum. Tɩ Nawẽnnɛ dɛna nẽŋadãana sɔna sɛla woo.
1CO.15.29	Sɛba n ki la sãn kãn malɩn vo'oge, nẽr-sɛba n botɩ ba misra ba ko'om pʋam sɛba n ki ĩyã la, wʋn ẽŋɛ la wãne? Kũm sãn kãn malɩn vo'oge, bẽm tɩ ba ɩta bɛla? 
1CO.15.30	La bẽm tɩ tõma põsra tɩ yõorɛ wakatɛ wuu? 
1CO.15.31	M sɔbiisi, mam põsrɩ m yõorɛ mɛ daarɛ woo, mam n yetɩ ya se'em na de la sɩra. La de la sɩra wʋ mam n ɩtɩ sũ-yẽlga ya yelle yãma n dolɩ Zuudãana Azezi-krisi ĩyã se'em na. 
1CO.15.32	La sãn dɛna la dũnia zuo vɔm mã'a ĩyã, mam n daan yẽ yɛla Efɛɛzɩ tẽŋa wʋ mam zɛbrɩ la we-dũnsi la, a yõorɔ de la bẽm? La sãn dɛna tɩ kũm kãn vo'oge, tɩ wʋn yele nɩ wʋ nẽrba basɛba n yetɩ se'em na: «Basɛ-ya tɩ tɩ dita dee yũura, tɩ beere tɩ wʋn ki mɛ.»
1CO.15.33	Da pã'asɛ-ya ya mẽŋa. Fʋ sãn dɔla nẽr-be'ego, fʋ wʋn lebge la nẽr-be'ego. 
1CO.15.34	Basɛ-ya tẽ'esɛ yooro, dee da le tõnna tõon-be'ero. Mam yetɩ ya tɩ la de la yãnnɛ bɔ ya: Ya nẽrba basɛba ka mi Nawẽnnɛ.
1CO.15.35	La nẽr-sɛka wʋn soke yetɩ: «Sɛba n ki la wʋn vo'oge la wãne wãne? Ba wʋn wa tara la ĩyã bẽm buuri?» 
1CO.15.36	Sokre ẽna de la gɔɔn-sokre! Fõn ka mi tɩ fʋ sãn bʋrɛ sɛla biire, a yɛm n wʋn bule yese vɔa, dee tɩ a pɔkɔ põ'ogɛ? 
1CO.15.37	La sãn dɛna la ke-biire bɩɩ sɛla ayẽma biire tɩ fʋ dɩkɛ bʋrɛ, a de la biire mã'a. La a sãn yese, a ka le ãna wʋ sɛka tɩ fʋ bʋrɛ la. 
1CO.15.38	Nawẽnnɛ botɩ bõnbuuri la yɛsra ãna wʋ ẽŋa n boorɩ tɩ ba ãna se'em na. Bõnbuuri woo n yesrɩ ãna se'em de la to'oto'ore.
1CO.15.39	Bõn-vɔɔsɩ mẽ ka tarɩ ĩyã ayɩla. Nẽrsaalba ĩyã de la to'ore, dũnsi ĩyã de la to'ore, niinto ĩyã de la to'ore, tɩ zũma ĩyã mẽ dɛna to'ore. 
1CO.15.40	Bõn-sɛba n boe saazuum tarɩ la ba ĩyã, tɩ sɛba n boe tẽŋa zuo mẽ tara ba ĩyã, la ba sõŋa dagɩ ayɩla. 
1CO.15.41	Wẽntulle peelem boe la a to'ore, tɩ wõrga peelem bɔna a to'ore, tɩ wõrbiɛ peelem mẽ bɔna ba to'ore. La wõrbiɛ la peelem mẽ le bɔna la to'oto'ore.
1CO.15.42	Kũm vo'ore la mẽ wʋn wa ãna la bɛla. Nẽra sãn ki tɩ ba laagɛ ẽ, a ĩyã põ'orɩ mɛ. La Nawẽnnɛ sãn wa vo'oge ẽ, a kãn le põ'ogɛ. 
1CO.15.43	Ba sãn laagɛ kũm, a lɔrɛ mɛ dee dɛna gille. La a sãn vo'oge, a ãn na sõŋa, dee tara pãŋa. 
1CO.15.44	Ban laagɛ ẽ na, a tarɩ la dũnia zuo ĩyã. La Nawẽnnɛ sãn wa vo'oge ẽ, a tarɩ la ĩyã tɩ Nawẽnnɛ Sɩa bɔ ẽ. Dũnia zuo ĩyã boe mɛ, la ĩyã tɩ Nawẽnnɛ Sɩa bɔ'ɔrɩ mẽ boe mɛ. 
1CO.15.45	La gʋlsɛ Nawẽnnɛ gõŋɔ pʋam yetɩ: «Adam n de pɔspɔsɩ nẽra la, Nawẽnnɛ n bɔ ẽ vɔm.» La Krisi tɩ ba wi'iri tɩ poorʋm Adam na, tarɩ la Sɩa n bɔ'ɔrɩ vɔm. 
1CO.15.46	La dagɩ ĩyã tɩ Nawẽnnɛ Sɩa bɔ'ɔrɩ la tɩ tɩ to'orɩ yiɛn. Tɩ to'orɩ la dũnia wã ĩyã yiɛn, dee yãŋa wʋn to'oge ĩyã tɩ Nawẽnnɛ Sɩa bɔ'ɔrɩ. 
1CO.15.47	Nawẽnnɛ yʋʋn dɩkɛ la tẽŋa tẽntõnnɔ nãam pɔspɔsɩ nẽra la. La poorʋm nẽra la ze'ele la Nawẽnnɛ yire wa'am. 
1CO.15.48	Dũnia nẽrba wuu ãn wʋ nẽr-sɛka tɩ Nawẽnnɛ yʋʋn dɩkɛ tẽŋa tẽntõnnɔ nãam na. Tɩ Nawẽnnɛ yire nẽrba mẽ ãna wʋ nẽr-sɛka n ze'ele Nawẽnnɛ yire wa'am na. 
1CO.15.49	Bɛla, tõma n ãn wʋ nẽr-sɛka tɩ Nawẽnnɛ dɩkɛ tẽntõnnɔ nãam na, tɩ mẽ wʋn wa ãna wʋ nẽr-sɛka n ze'ele Nawẽnnɛ yire wa'am na.
1CO.15.50	M sɔbiisi, bɛla tɩ mam gʋlsɛ yele ya tɩ, nẽrsaala ĩyã wã kãn tã'agɛ kẽ Nawẽnnɛ so'olʋm pʋam. Ĩyã wã n põ'orɩ la kãn tã'agɛ yẽ vɔm n ka ba'asrɩ.
1CO.15.51	Selse-ya tɩ m yele ya yelle n sʋgɛ. Tõma nẽrsaalba wuu kãn ki dee tɩ dũnia ba'asɛ, la tɩ wuu ĩisi wʋn teege mɛ. 
1CO.15.52	Dũnia ba'asgɔ daarɛ, benkonne n wʋn peebe, tɩ tɩ wuu teege tɔtɔ nini kãbsɩgɔ pʋam. Benkonne na sãn peebe, sɛba n ki la wʋn vo'oge la ĩyã n kãn malɩn ki, la Nawẽnnɛ wʋn teege tõma ĩyã mɛ. 
1CO.15.53	Dẽnɩ tɩ nẽrsaala ĩyã wã n põ'orɩ la, lebge ĩyã n ka põ'orɩ, tɩ ĩyã n kiiri la, lebge ĩyã n ka kiiri. 
1CO.15.54	La ĩyã n põ'orɩ la sãn lebge ĩyã n ka põ'orɩ, tɩ ĩyã n kiiri la lebge ĩyã n ka kiiri, wakat-ẽŋa tɩ Nawẽnnɛ gõŋɔ n gʋlsɛ se'em na wʋn ẽŋɛ. La gʋlsɛ yetɩ:
1CO.15.54	«Nawẽnnɛ yãŋɛ kũm,
1CO.15.54	tɩ kũm ka le bɔna.
1CO.15.55	Kũm, fʋ pãŋa boe la bɛ?
1CO.15.55	Fʋ toogo boe la bɛ?»
1CO.15.56	La de la tõon-be'ero n botɩ kũm tara pãŋa kʋʋra nẽrba. Tɩ lɔɔ botɩ tõon-be'ero yẽta pãŋa. 
1CO.15.57	Tɩ pʋ'ʋsɛ Nawẽnnɛ a yel-sõnnɛ, ẽŋa n botɩ tõma yãŋɛ tõon-be'ero, la kũm, Zuudãana Azezi-krisi ĩyã la.
1CO.15.58	Bɛla, m sɔbi-nõŋrɩsɩ, mõrgɛ-ya ze'ele kãŋkãŋɛ. Tõnna-ya Zuudãana tõoma la wakatɛ wuu da basɛ, yãma n mi tɩ nãmsgɔ sɛka tɩ ya nãmsrɩ Zuudãana la ĩyã dagɩ zãŋa la.
1CO.16.1	Lɛɛlɛ wã, mam boorɩ tɩ m tɔgɛ la ligri la tɩ ya lagsrɩ tɩ ya sõŋɛ Nawẽnnɛ nẽrba la yelle. Doose-ya pa'alg-sɛka tɩ mam pa'alɛ Nawẽnnɛ nẽrba la n boe Galatɩ so'olʋm na. 
1CO.16.2	Lasrɩ daarɛ woo, nẽra woo looge lig-sɛba tɩ a yetɩ a bɔ la bĩŋe, da zɛ-ya gu'ura tɩ mam sãn wa paam, tɩ ya yãŋa lagsɛ. 
1CO.16.3	Tɩ mam sãn wa paam, mam wʋn gʋlsɛ la gõŋɔ tõm nẽr-sɛba tɩ ya mẽŋa wʋn looge la, tɩ ba tarɩ bɔ'a la sẽŋɛ Zerizalɛm. 
1CO.16.4	La, la sãn le nara tɩ mam mẽŋa sẽŋɛ, bãma wʋn doose la mam tɩ tɩ sẽŋɛ.
1CO.16.5	Mam wʋn wa'am ya zẽ'am, la mam wʋn doose la Masedʋanɩ so'olʋm wa'am. 
1CO.16.6	La mam sãn wa'am, mam wʋn yuuge ya zẽ'am fẽe, bɩɩ tã tɩ mam wʋn bɔna la ya tɩ ɔɔrɔ wakatɛ wa tole, tɩ ya sõŋɛ ma tɩ m sẽŋɛ zẽ'e-sɛka tɩ mam wʋn sẽŋɛ la. 
1CO.16.7	Mam ka boorɩ tɩ m wen doose bɩsɛ ya dee tole, mam tarɩ pʋtẽ'erɛ tɩ mam wʋn bɔna ya zẽ'am yuuge, Zuudãana la sãn bɔ mam sore. 
1CO.16.8	La mam wʋn weege bɔna la Efɛɛzɩ tẽŋa wã halɩ ka paagɛ Pãntekɔtɩ kibsa daarɛ. 
1CO.16.9	Se'ere n soe la, Nawẽnnɛ yo'oge la sore bɔ mam tɩ m tõm a tõoma zozo'e, baa bɛ'ɛba n zo'oge la.
1CO.16.10	Atimõtɩ sãn wa'am ya zẽ'am, ya to'oge ẽ sõŋa, dee ẽŋɛ-ya yan wʋn ẽŋɛ se'em tɩ a bʋraanɛ da bo'oge. Se'ere n soe la, a tõnnɩ Zuudãana tõoma la wʋ mam n tõnnɩ se'em na. 
1CO.16.11	Nẽra nẽra da pɔ'ɔgɛ ẽ, sõŋɛ-ya ẽ tɩ a leme wa'am mam zẽ'am la sũ-mã'asʋm. Mam, la sɔbiisi la gu'uri ẽ mɛ.
1CO.16.12	La sãn dɛna tɩ sɔbia Apolɔsɩ, mam yele ẽ mɛ nõorɛ faa tɩ a doose la sɔbiisi basɛba la wa'am wa bɩsɛ ya. La a ka boorɩ tɩ a wa'am lɛɛlɛ wã. A sãn wa yẽ nẽŋa, a wʋn wa'am.
1CO.16.13	Guuse-ya ya mẽŋa zɛ kãŋkãŋɛ Nawẽnnɛ sore doosgo la pʋam. Keŋe ya mẽŋa, tara-ya bʋraanɛ. 
1CO.16.14	Ɩta-ya sɛla woo la nõŋlʋm.
1CO.16.15	M sɔbiisi, ya mi Astefanasɩ la a yir-dõma yelle, bãma n dẽŋɛ bɔ Nawẽnnɛ sɩra Akayi so'olʋm pʋam. Ba tõm mɛ bɔ Nawẽnnɛ nẽrba. Mam belnɩ ya mɛ 
1CO.16.16	tɩ ya nanna nẽr-bãma, la nẽr-sɛba wuu n tõnnɩ Nawẽnnɛ tõoma wʋ bãma la.
1CO.16.17	Mam tarɩ sũ-yẽlga mɛ Astefanasɩ la Afɔrtunatusi la Akayikusi n wa'am na. Se'ere n soe la, ba sõŋɛ mam wʋ yãma boe nɩ la mam zẽ'am na. 
1CO.16.18	Ba keŋe mam, la yãma sũure mɛ. Pẽgra-ya nẽr-bãma buuri.
1CO.16.19	Nawẽnnɛ nẽrba n boe Azi so'olʋm pʋ'ʋsrɩ ya. Akila, la Aprisili, la Nawẽnnɛ nẽr-sɛba n lagsrɩ ba yire la pʋ'ʋsrɩ ya sõŋa Zuudãana Azezi doosgo pʋam. 
1CO.16.20	Sɔbiisi la wuu pʋ'ʋsrɩ ya. Pʋ'ʋsɛ-ya taaba la nõŋlʋm.
1CO.16.21	Mam Apolɩ n gʋlsɛ pʋ'ʋsgɔ wã la m mẽŋa nu'ugo, mam pʋ'ʋsrɩ ya.
1CO.16.22	Nẽr-sɛka n ka nõŋɛ Zuudãana la, kã'a-be'ego wʋn bɔna a dãana zuo. Maranata.
1CO.16.23	Tɩ Zuudãana Azezi yel-sõnnɛ wʋn bɔna la ya.
1CO.16.24	Mam nõŋɛ ya wuu mɛ Azezi-krisi doosgo pʋam.
2CO.1.1	Mam Apolɩ n de Azezi-krisi Tõntõnna wʋ Nawẽnnɛ n boorɩ se'em, la tɩ sɔbia Atimõtɩ n gʋlsɛ gõŋɔ wã bɔ'ɔra yãma Nawẽnnɛ nẽrba wuu n boe Korẽntɩ, la Akayi so'olʋm wuu pʋam na. 
2CO.1.2	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
2CO.1.3	Tɩ pẽgɛ-ya Nawẽnnɛ n de tɩ Zuudãana Azezi-krisi Sɔ la. Ẽŋa n de Sɔ n zotɩ ninbãalga, la ẽŋa n de Nawẽnnɛ n sõŋrɩ nẽrba bɔ'ɔra ba bʋraanɛ sɛla woo pʋam. 
2CO.1.4	Ẽŋa n bɔ'ɔrɩ tõma bʋraanɛ tɩ tooro wuu pʋam, tɩ tõma n yẽtɩ bʋraanɛ na, tõma mẽ wʋn yãŋɛ sõŋra nẽr-sɛba wuu n boe tooro buuri wuu pʋam bɔ ba bʋraanɛ. 
2CO.1.5	Tõma n yẽtɩ nãmsgɔ zo'oge wʋ Krisi la, bɛla, tõma mẽ wʋn yẽ bʋraanɛ zo'oge Krisi ĩyã. 
2CO.1.6	Tõma sãn bɔna toogo pʋam, la de la tɩ yãma wʋn yẽ bʋraanɛ, la fãarɛ. La tõma sãn yẽta bʋraanɛ, la de la tɩ yãma wʋn yẽ bʋraanɛ tɩ la sõŋɛ ya tɩ yãma mẽ wʋn yãŋɛ wĩbra nãmsgɔ pʋam wʋ tõma n mẽ wĩbri nãmsgɔ pʋam na. 
2CO.1.7	Tõma tarɩ pʋtẽ'erɛ la yãma mɛ, mina sõŋa sõŋa tɩ yãma n po nãmsra la tõma la, yãma mẽ wʋn po yẽ bʋraanɛ la tõma.
2CO.1.8	Tɩ sɔbiisi, tõma boorɩ tɩ ya bãŋɛ la tooro sɛba n paagɛ tõma Azi so'olʋm pʋam na. Tooro la daan nãmsɛ tõma mɛ zo'oge gãŋɛ tõma pãŋa, tɩ tõma daan põn ka le tara pʋtẽ'erɛ tɩ tõma wʋn vɔa. 
2CO.1.9	Tõma daan kɔ'ɔgɛ tɩ pʋtẽ'erɛ yetɩ tõma vɔm tɛka n bɛla. La bɛla paagɛ tõma tɩ tɩ da te'ege la tɩ mẽŋa, la tɩ te'ege Nawẽnnɛ n vo'orɩ kũm na. 
2CO.1.10	La de la ẽŋa n fãagɛ tõma kũm ẽŋa pʋam, la a wʋn ken fãagɛ tõma mɛ. Asɩra, tõma tarɩ pʋtẽ'erɛ la ẽ lɛ mɛ tɩ a wʋn le fãagɛ tõma mɛ. 
2CO.1.11	Yãma n sõŋrɩ tõma pʋ'ʋsra Nawẽnnɛ bɔ'ɔra tõma la, Nawẽnnɛ wʋn lerge nẽrba pãɩ pʋ'ʋsgɔ sõŋɛ tõma, tɩ nẽrba zozo'e wʋn pʋ'ʋsɛ Nawẽnnɛ a yel-sõnnɛ tõma ĩyã.
2CO.1.12	Sɛla n bɔ'ɔrɩ tõma sũ-yẽlga de la tõma mi tɩ sũa pʋam tɩ tõma yel-ɩrɛ n ãn se'em dũnia wã pʋam, la, lan gãnnɩ wuu yãma zẽ'am, de la pʋpeelem, la sɩra n ze'ele Nawẽnnɛ zẽ'am. La dagɩ la nẽrsaala yɛm tɩ tõma ɩtɩ bɛla, la de la Nawẽnnɛ yel-sõnnɛ ĩyã. 
2CO.1.13	Tõma n gʋlsrɩ yãma sɛla wã, la dagɩ sɛla ayẽma, la de la yãma n karẽŋrɩ sɛla wõnna a võorɛ la. La mam tarɩ pʋtẽ'erɛ tɩ ya wʋn wõm a wuu võorɛ mɛ, 
2CO.1.14	wʋ yãma n dẽŋɛ bãŋɛ a võorɛ fẽe, tɩ Zuudãana lemŋo daarɛ tõma n de yãma zu-zẽkrɛ, tɩ yãma mẽ dɛna tõma zu-zẽkrɛ la.
2CO.1.15	Mam n tarɩ pʋtẽ'e-ẽŋa la, mam daan boorɩ mɛ tɩ m dẽŋɛ wa'am yãma zẽ'am, tɩ ya wʋn to'oge yel-sõnnɛ nõorɛ bʋyi. 
2CO.1.16	Mam daan boorɩ la m dẽŋɛ wa'am yãma zẽ'am, yãŋa ze'ele yãma zẽ'am tole Masedʋanɩ so'olʋm, le ze'ele bilam leme wa'am yãma zẽ'am, tɩ ya sõŋɛ mam tɩ m sẽŋɛ Zude so'olʋm. 
2CO.1.17	Mam n looge yɛm tɩ m ẽŋɛ se'em na, yãma tẽ'esɛ tɩ mam de la nõgõla dãana bɩɩ? Bɩɩ yãma tẽ'esɛ tɩ mam n looge yɛm se'em na de la nẽrsaala yɛm loore tɩ mam tãna wʋn yetɩ «ẽe», le yetɩ «ayɛɩ»? 
2CO.1.18	Nawẽnnɛ n de mam sɩra dãana, tɩ mam n tɔgɛ se'em bɔ yãma la dagɩ «ẽe», la «ayɛɩ». 
2CO.1.19	Se'ere n soe la, Azezi-krisi n de Nawẽnnɛ Dayʋa tɩ mam, la Atimõtɩ, la Asilvẽ daan mõolɛ a kõa yãma zẽ'am na, dagɩ «ẽe», la «ayɛɩ», ẽŋa zẽ'am la de la «ẽe» wakatɛ wuu. 
2CO.1.20	Nawẽnnɛ n bĩŋe nõorɛ tɩ a ẽŋɛ sɛla wuu la, Azezi-krisi n yetɩ «ẽe», ẽŋa wʋn ẽŋɛ. Bɛla, la de la Azezi-krisi ĩyã tɩ tõma yɛta tɩ: «Amina!» tɩ la dɛna Nawẽnnɛ nã'asgɔ. 
2CO.1.21	La de la Nawẽnnɛ mẽŋa n botɩ tõma la yãma lagɩm zɛ kãŋkãŋɛ Krisi doosgo pʋam, la ẽŋa n looge to, welge tɩ to'ore. 
2CO.1.22	Ẽŋa n dãalɛ tõma pa'alɩ tɩ ẽŋa n soe to, bɔ tõma a Sɩa n de sɛla n pa'alɩ tɩ tɩ wʋn yẽ sɛla wuu tɩ a bĩŋe tɩ a bɔ tɩ la.
2CO.1.23	Nawẽnnɛ n de mam kaset-dãana, mam sãn parna, a botɩ m ki. La de la, la wʋn sõŋɛ ya tɩ ya sũure da sã'am ĩyã n basɛ tɩ mam ka le wa'am Korẽntɩ. 
2CO.1.24	La dagɩ tɩ tõma boorɩ tɩ mõrgɛ ya mɛ ya bɔ sɩra la pʋam. Tõma boorɩ tɩ tɩ lagɩm na ya lɛ mɛ tõm tɩ ya yẽ sũ-yẽlga. Se'ere n soe la, yãma ze mɛ kãŋkãŋɛ ya bɔ sɩra la pʋam.
2CO.2.1	Bɛla, mam looge la yɛm yetɩ mam kãn le wa'am ya zẽ'am, tɩ m da botɩ ya sũure le sã'am. 
2CO.2.2	Mam sãn botɩ yãma sũure sã'am, ãne n wʋn bɔ mam sũ-yẽlga, sãn dagna yãma sɛba tɩ mam wʋn botɩ nɩ ya sũure sã'am na? 
2CO.2.3	Bɛla tɩ mam daan gʋlsɛ bɔ ya, mam ka boorɩ tɩ m sãn wa wa'am ya zẽ'am, m tara sũ-sã'aŋɔ la yãma n de sɛba n wʋn bɔ mam sũ-yẽlga la. Mam mi sɩra sɩra tɩ mam sãn tara sũ-yẽlga, yãma mẽ tarɩ sũ-yẽlga mɛ. 
2CO.2.4	La daan de la toogo, la sũ-sã'aŋɔ, la nintãm pʋam, tɩ mam daan gʋlsɛ gõŋɔ la bɔ ya. La dagɩ tɩ mam daan boorɩ tɩ m botɩ ya sũure n sã'am, la de la tɩ ya bãŋɛ mam n nõŋɛ ya zo'oge paagɛ se'em.
2CO.2.5	Nẽra sãn botɩ sũ-sã'aŋɔ wa'am, la dagɩ mam mã'a sũure tɩ a sã'am, la de la yãma wuu sũure tɩ a sã'am. La tɩ m da tɔgɛ tole, m yetɩ a sã'am na ya nẽrba zozo'e sũure. 
2CO.2.6	Sɩbgrɛ sɛka tɩ yãma nẽrba zozo'e bɔ nẽr-ẽŋa dãana la, la seke mɛ. 
2CO.2.7	Lɛɛlɛ wã, sɛla n ãn sõŋa de la ya bɔ ẽ sugri, keŋe a sũure, tɩ la da kẽ'esɛ ẽ sũ-sã'aŋɔ zozo'e pʋam tɩ a sã'am. 
2CO.2.8	Bɛla, mam kã'anɩ ya mɛ tɩ ya ẽŋɛ sɛla n wʋn botɩ a bãŋɛ tɩ yãma nõŋɛ ẽ mɛ. 
2CO.2.9	Mam n daan gʋlsɛ gõŋɔ la bɔ yãma la, mam daan boorɩ tɩ m bɩsɛ la ya sãn sakra mam sɛla woo pʋam. 
2CO.2.10	Ya sãn bɔ nẽra sugri, mam mẽ bɔ'ɔrɩ a dãana sugri mɛ. La sãn dɛna mam, mam bɔ sugri mɛ, la bõn-sɛka sãn bɔna dɛna mam bɔ sugri, mam ɩtɩ bɛla la yãma ĩyã Krisi nifum, 
2CO.2.11	tɩ la da botɩ Asũtãana yãŋɛ tɔ. Se'ere n soe la, tõma mi ẽn boorɩ tɩ a ẽŋɛ se'em mɛ.
2CO.2.12	Mam n daan paagɛ Trʋasɩ tɩ m mõolɛ Krisi kõ-yẽlga la, mam daan yẽ tɩ Zuudãana la yo'oge sore bɔ mam mɛ, 
2CO.2.13	la mam pʋtẽ'erɛ daan ka gã zẽ'a ayɩla, mam n ka yẽ m sɔbia Atiti bilam na ĩyã. Bɛla tɩ mam daan keese ba, dee tole Masedʋanɩ.
2CO.2.14	Mam pʋ'ʋsrɩ Nawẽnnɛ n botɩ tõma dɔla Krisi poore daarɛ woo a tã'arɛ la pʋam, dee botɩ tõma ĩyã nẽrba bãŋra Krisi zẽ'a woo, wʋ yũuŋ-yẽlga n taagɛ zẽ'a wuu la. 
2CO.2.15	Asɩra, tõma ãn wʋ yũuŋ-yẽlga bɔ Nawẽnnɛ, tõma n mõolɩ Krisi kõa bɔ'ɔra nẽr-sɛba n yẽtɩ fãarɛ, la nẽr-sɛba n sã'anɩ la. 
2CO.2.16	La sãn dɛna la nẽrba basɛba, la de la kũm yũuŋo n sẽm na kũm, la nẽrba basɛba zẽ'am, la de la vɔm yũuŋo n bɔ'ɔrɩ vɔm. Ãne n wʋn tã'agɛ tõm tõon-ẽŋa? 
2CO.2.17	Tõma ka ãn wʋ nẽrba basɛba zozo'e n dɩkɛ Nawẽnnɛ kõ-yẽlga la lɛɛbra ɛɛra yõorɔ la. Ayɛɩ, la de la Nawẽnnɛ n tõm tõma, tɩ tõma pelge tɩ pʋʋrɛ tɔgra a nẽŋam Krisi doosgo pʋam.
2CO.3.1	Yãma tẽ'esɛ tɩ tõma boorɩ tɩ tɩ pẽgɛ la tɩ mẽŋa bɩɩ? Bɩɩ tõma boorɩ tɩ tɩ bɔ ya la gõnnɔ n pa'alɩ tõma n ãn sõŋa se'em, bɩɩ tõma boorɩ la ya gʋlsɛ gõnnɔ n pa'alɩ tõma n ãn se'em bɔ tɔ, wʋ nẽrba basɛba n ɩtɩ se'em na? 
2CO.3.2	Yãma mẽŋa n de tõma gõŋɔ n gʋlsɛ tõma sũure pʋam, tɩ nẽrba wuu mina dee karẽŋra ẽ. 
2CO.3.3	La de la vẽelga tɩ yãma de la Krisi gõŋɔ tɩ a doose tõma tõoma pʋam gʋlsɛ. La dagɩ gʋlsgɔ ko'om n gʋlsɛ, la de la Nawẽnnɛ n vɔa la Sɩa n gʋlsɛ. La ka gʋlsɛ kug-palagsɩ zuto, la gʋlsɛ la nẽrsaalba sũa pʋam.
2CO.3.4	Tõma n tɔgrɩ bɛla la, tõma mi sõŋa sõŋa tɩ bõn-ẽŋa de la sɩra Nawẽnnɛ zẽ'am, Azezi-krisi ĩyã. 
2CO.3.5	La ka boorɩ tɩ la yetɩ tõma tã wʋn tõm tõon-ẽŋa la tõma mẽŋa pãŋa, tõma pãŋa ze'ele la Nawẽnnɛ zẽ'am. 
2CO.3.6	La de la ẽŋa n botɩ tõma tã'agɛ dɛna a nõor-bĩŋre paalga la tõntõnɩba. La dagɩ lɔɔ n gʋlsɛ, la de la Nawẽnnɛ Sɩa. Lan de se'em na, lɔɔ n gʋlsɛ la sẽm na kũm, la Nawẽnnɛ Sɩa la bɔ'ɔrɩ la vɔm.
2CO.3.7	Lɔɔ la yʋʋn gʋlsɛ la kug-palagsɩ zuto, tɩ Nawẽnnɛ na'am pãŋa peelem nẽegɛ wakatɛ ẽŋa, tɩ Amoyisi nẽŋa nẽegɛ yẽgra, tɩ Ɩsrayɛlɩ dõma ka tãna wʋn bɩsɛ ẽ. La na'am pãŋa la yʋʋn tollɩ mɛ. Lɔɔ la n sẽm na kũm na n yʋʋn puke la na'am pãŋa bɛla la, 
2CO.3.8	Nawẽnnɛ Sɩa n tõnnɩ tõon-sɛka la, wʋn tara na'am pãŋa gãnna bɛla mɛ zozo'e. 
2CO.3.9	Tõon-sɛka n sẽm na sɩbgrɛ la n yʋʋn tarɩ na'am pãŋa la, bɛla, tõon-sɛka n botɩ nẽrba masra Nawẽnnɛ zẽ'am na tarɩ na'am pãŋa gãnna bɛla mɛ zozo'e. 
2CO.3.10	Tõma tã wʋn põn yetɩ na'am pãn-sɛka n yʋʋn boe la lebge la zãŋa, se'ere n soe la, sɛka n boe lɛɛlɛ wã gãnnɩ ẽ mɛ zozo'e. 
2CO.3.11	Bɛla, sɛla n yʋʋn tollɩ la n tarɩ na'am pãŋa la, sɛla n boe wakatɛ wuu la n tarɩ na'am pãŋa zo'oge gãnna bɛla.
2CO.3.12	Tõma n tarɩ pʋtẽ'e-ẽŋa gu'ura la ĩyã, tõma tarɩ bʋraanɛ zo'oge mɛ. 
2CO.3.13	Tõma ka ɩtɩ wʋ Amoyisi n yʋʋn dɩkɛ tãnnɛ pĩ a nẽŋa tɩ Ɩsrayɛlɩ dõma da yẽ na'am pãŋa n nẽegɛ a nẽŋa n tollɩ la. 
2CO.3.14	La Ɩsrayɛlɩ dõma la yɛm yʋʋn ka like. Halɩ wakat-ẽŋa wa paam lɛɛlɛ wã, ba sãn karẽŋra nõor-bĩŋre kɛka gõŋɔ la, tãnnɛ na ken pĩ ba nẽnsɩ mɛ, tɩ ba ka bɔkra a võorɛ. Tãn-ẽŋa ka pilgri, sãn dagna Krisi peelem pʋam mã'a. 
2CO.3.15	Asɩra, wakat-ẽŋa tarɩ wa paam zĩna, ba sãn karẽŋra Amoyisi gõnnɔ la, tãnnɛ na ken pĩ ba yɛm mɛ. 
2CO.3.16	La nẽra sãn teege yɛm lebe Zuudãana la zẽ'am, tãnnɛ na pilgri mɛ. 
2CO.3.17	Ban yetɩ Zuudãana la, la de la Sɩa la. La Zuudãana Sɩa la n boe zẽ'a la, to'og-m-mẽŋa boe la bilam. 
2CO.3.18	Tõma wuu n dolɩ Zuudãana Azezi la, tãnnɛ na pilge mɛ, tɩ tõma nẽnsɩ yẽgra la Zuudãana na'am pãŋa. Tɩ Zuudãana Sɩa tɛɛra tõma, tɩ tõma ãna wʋ ẽŋa n ãn se'em na, tɩ na'am pãŋa la pa'asra zɔ'ɔra.
2CO.4.1	Nawẽnnɛ n zoe tõma ninbãalga bɔ tõma tõon-ẽŋa la ĩyã n soe tɩ tõma bʋraanɛ ka bɔ'ɔra. 
2CO.4.2	Tõma zagsɛ mɛ ka tõnna tõon-sɛba wuu n sʋgɛ n de yãnnɛ tõoma la, tõma ka ɩtɩ yɛm pã'asra nẽrba. La tõma ka teerɩ Nawẽnnɛ yetɔga. Tõma tɔgrɩ pa'ala la sɩra vẽelga vẽelga, tɩ nẽrba sũure n mi se'em na wʋn bãŋɛ tɩ tõma ɩtɩ sɛla n ãn sõŋa Nawẽnnɛ nifum. 
2CO.4.3	La kõ-yẽlga la tɩ tõma mõolɩ la sãn ken sʋgɛ mɛ, a sʋgɛ la nẽr-sɛba n wʋn sã'am na. 
2CO.4.4	La de la sɛba n ka bɔ Nawẽnnɛ sɩra la. Asũtãana n de dũnia wã naba la n pĩ ba yɛm tɩ ba da bãŋɛ Krisi n de Nawẽnnɛ wõnnɛ na kõ-yẽlga na'am pãŋa. 
2CO.4.5	La dagɩ tõma mẽŋa yelle tɩ tõma mõolɩ, la de la Azezi-krisi n de Zuudãana la kõa tɩ tõma mõolɩ. La sãn dɛna tõma, tõma de la yãma tõntõnɩba Azezi ĩyã. 
2CO.4.6	Nawẽnnɛ n yʋʋn yetɩ: «Peelem nẽegɛ lika pʋam» na, la de la ẽŋa n botɩ peelem nẽegɛ tõma sũa pʋam, botɩ tõma bãŋɛ Nawẽnnɛ na'am pãŋa n nẽegɛ Krisi nẽŋa zuo.
2CO.4.7	La tõma n tarɩ bõntarsõm ẽŋa la, tõma ãn wʋ yɔgrɔ lɔgrɔ tɩ ba dɩkɛ tʋʋlʋm bõnɔ ẽŋɛ mĩ. Tɩ la pa'alɛ tɩ pãn-kãtɛ ẽŋa ka ze'ele tõma zẽ'am, a ze'ele la Nawẽnnɛ zẽ'am. 
2CO.4.8	Tõma yẽtɩ nãmsgɔ buuri to'oto'ore mɛ sɛla woo pʋam, la a ka yãŋɛ tõma. Tõma fablɩ mɛ ka mina tõma n wʋn ẽŋɛ se'em, la tõma bʋraanɛ ka bo'oge. 
2CO.4.9	Nẽrba nãmsrɩ tõma mɛ, la Nawẽnnɛ ka basɛ tõma, ba wẽ'erɩ tõma lʋbra mɛ, la tõma ka ki. 
2CO.4.10	Tõma tarɩ nãmsgɔ mɛ tɩ ĩyã pʋam wʋ Azezi kũm nãmsgɔ la daarɛ woo ka gɔ'ɔra, tɩ nẽrba wʋn yẽ Azezi vɔm tõma pʋam. 
2CO.4.11	Tõma n vɔa wã, tõma põsrɩ tɩ yõorɛ mɛ wakatɛ wuu Azezi ĩyã, tɩ nẽrba wʋn yẽ a vɔm tõma ĩyã n kiiri la pʋam. 
2CO.4.12	Bɛla, kũm zɩgrɩ la a kʋ tõma, tɩ yãma yẽta vɔm.
2CO.4.13	La gʋlsɛ Nawẽnnɛ gõŋɔ pʋam yetɩ: «Mam bɔ sɩra mɛ n soe tɩ mam tɔgɛ.» Tõma mẽ bɔ Nawẽnnɛ sɩra mɛ, bɛla n soe tɩ tõma tɔgra. 
2CO.4.14	Tõma mi mɛ tɩ Nawẽnnɛ n vo'oge tɩ Zuudãana Azezi la, a mẽ wʋn po vo'oge tõma mɛ la Azezi, la a wʋn lagɩm tarɩ tõma la yãma sẽŋɛ a zẽ'am. 
2CO.4.15	Bõn-bãma wuu n ɩtɩ la de la yãma ĩyã. Bɛla tɩ Nawẽnnɛ yel-sõnnɛ wʋn paara nẽrba zozo'e, tɩ nẽrba wʋn pʋ'ʋsra Nawẽnnɛ a yel-sõnnɛ zɔ'ɔra pa'asra, tɩ la dɛna a nã'asgɔ.
2CO.4.16	Bɛla tɩ tõma bʋraanɛ ka bɔ'ɔra. La baa tõma ĩyã n sã'anɩ na, tõma sɩa lebgrɩ la paalga daarɛ woo. 
2CO.4.17	Nãmsgɔ sɛka tɩ tõma yẽtɩ wakatɛ fẽfẽe wã de la pɩka ka tãna wʋn dɩkɛ makɛ la nã'asgɔ zozo'e n ka tarɩ ba'asgɔ tɩ a wʋn botɩ tõma yẽ la. 
2CO.4.18	Tõma pʋtẽ'erɛ n boe la sɛla la, dagɩ sɛla tɩ nini yẽtɩ. A de la sɛla tɩ nini ka yẽtɩ. Bõn-sɛka tɩ nini yẽtɩ tollɩ mɛ. La sɛla tɩ nini ka yẽtɩ la boe la wakatɛ n ka ba'asrɩ.
2CO.5.1	Tõma ĩyã tɩ tɩ tarɩ dũnia wã zuo ãn wʋ fuu-deego. Tõma mi tɩ fuu-deego ẽna sãn wa sã'am, Nawẽnnɛ wʋn ẽŋɛ kẽ'a zẽ'a saazuum bɔ tɔ. A de la kẽ'a zẽ'a n boe wakatɛ wuu, a dagɩ nẽrba n ẽŋɛ ẽ. 
2CO.5.2	La tõma nãmsrɩ mɛ bɔɔra zozo'e tɩ tɩ kẽ saazuum kẽ'a zẽ'a na. 
2CO.5.3	Se'ere n soe la, tɩ sãn kẽ kẽ'a zẽ'e-ẽŋa, la ãn wʋ tɩ yɛ la fuugo la, tɩ kãn dɛna bɛɛla. 
2CO.5.4	Tõma n ken bɔna dũnia zuo ĩyã wã pʋam na, tõma nãmsrɩ mɛ tara toogo. La dagɩ tɩ tõma boorɩ tɩ tɩ basɛ la dũnia wã zuo ĩyã la, tõma boorɩ tɩ Nawẽnnɛ n dɩkɛ saazuum ĩyã la yɛ tɔ, tɩ sɛla n de vɔm wʋn pĩ sɛla n kiiri la. 
2CO.5.5	La de la Nawẽnnɛ mẽŋa n ẽŋɛ tõma tɩ tõma ãna bɛla, dee bɔ tõma a Sɩa n de sɛla n pa'alɩ tɩ tõma wʋn yẽ sɛla wuu tɩ a bĩŋe tɩ a bɔ tɩ la.
2CO.5.6	Bɛla tɩ tõma tara bʋraanɛ zozo'e daarɛ woo, dee mina tɩ tõma n ken bɔna dũnia ĩyã wã pʋam na, tõma zãagɛ la Zuudãana kẽ'a zẽ'a na mɛ. 
2CO.5.7	La tõma dolɩ la sɛla tɩ tõma bɔ sɩra dee nãn ka yẽ. 
2CO.5.8	Tõma tarɩ bʋraanɛ mɛ zo'oge, dee boorɩ nɩ tɩ tɩ basɛ dũnia ĩyã wã, dee sẽŋɛ ka bɔna Zuudãana la zẽ'am. 
2CO.5.9	Bɛla tɩ tõma mõrgra bɔɔra tɩ tɩ ẽŋɛ tɩ la paagɛ a yɛm, tõma sãn bɔna dũnia ĩyã wã pʋam, bɩɩ tɩ sãn sẽŋɛ a zẽ'am. 
2CO.5.10	Se'ere n soe la, tõma wuu wʋn ze'ele la Krisi nẽŋam tɩ a di tõma sarɩya, dee bɔ nẽra woo yɔɔrɔ tɩ la masɛ wʋ ẽn tõm se'em dũnia wã, a sãn tõm sõŋa, bɩɩ a sãn tõm be'em.
2CO.5.11	Bɛla tõma n mi tɩ zɔta Zuudãana n de se'em na, tɩ tõma mõrgra tɩ tɩ tɔgɛ yãŋɛ nẽrba tɩ ba sakɛ ẽ. Wẽnnaam mi tõma sõŋa mɛ. La mam tarɩ pʋtẽ'erɛ tɩ yãma sũure pʋam ya mẽ mi mam mɛ. 
2CO.5.12	Tõma ken ka bɔɔra tɩ tɩ pa'alɛ ya tõma n ãn sõŋa se'em, tõma boorɩ tɩ tɩ bɔ ya la folle tɩ ya tara yẽsõm tõma ĩyã. Bɛla tɩ ya wʋn tã'agɛ tɔgɛ lerge nẽr-sɛba n wẽ'erɩ yõ'ogɔ la sɛla n yẽtɩ la nini, dee ka bɩsra ba sũure pʋam na. 
2CO.5.13	Tõma sãn dɛna zɔllɔ, la de la Nawẽnnɛ ĩyã. La tõma sãn ka zalla, la de la yãma sõŋrɛ ĩyã. 
2CO.5.14	La de la Krisi nõŋlʋm n soe tõma la ĩyã. Tõma bãŋɛ mɛ tɩ nẽra ayɩla n ki nẽrba wuu ĩyã, tɩ la pa'alɛ tɩ nẽrba wuu po lagɩm na ẽ ki mɛ. 
2CO.5.15	A ki nẽrba wuu ĩyã tɩ nẽr-sɛba n vɔa la, da le vɔa ba mẽŋa n boorɩ se'em, ba vɔa wʋ sɛka n ki ba ĩyã dee vo'oge la n boorɩ se'em.
2CO.5.16	Bɛla ĩyã tɩ lɛɛlɛ wã, tõma ka le bɩsra nẽra wʋ nẽrsaala n tẽ'esrɩ se'em na. La baa tõma daan sãn bɩsra Krisi wʋ nẽrsaalba n tẽ'esrɩ se'em na, lɛɛlɛ wã tõma ka le bɩsra ẽ bɛla. 
2CO.5.17	Nẽra sãn lagɩm na Krisi dɛna ayɩla, a lebge la nẽr-paalga, yel-kɛgsɩ la tole mɛ, tɩ sɛla woo lebge paalsɩ. 
2CO.5.18	La de la Nawẽnnɛ n ẽŋɛ bɛla wuu, ẽŋa n botɩ Krisi naagɛ tõma la ẽŋa, dee bɔ tõma tõon-ẽna tɩ tɩ botɩ nẽrba naagɛ la ẽŋa. 
2CO.5.19	Tõma n yetɩ se'em na, la de la Nawẽnnɛ n botɩ Krisi botɩ dũnia dõma la ẽŋa naagɛ taaba, dee ka geele ba tõon-be'ero. Dee bɔ tõma yetɔga tɩ tɩ tɔgɛ naarɛ yelle bɔ nẽrba.
2CO.5.20	Bɛla, Krisi n tõm tõma tɩ tõma sɔɔgɛ a zẽ'am tɔgra la yãma wʋ Nawẽnnɛ mẽŋa n tɔgrɩ kã'ana ya tõma yetɔga la pʋam. Krisi ĩyã tõma sosrɩ ya mɛ tɩ ya naagɛ la Nawẽnnɛ. 
2CO.5.21	Krisi ka tõm tõon-be'ero. La Nawẽnnɛ basɛ mɛ tɩ a lebge wʋ tõon-be'ero dãana tõma ĩyã, tɩ tõma wʋn lebge nẽrba n masɛ Nawẽnnɛ zẽ'am ẽŋa ĩyã.
2CO.6.1	Tõma n lagɩm na Nawẽnnɛ tõnna la ĩyã, tõma sosrɩ ya mɛ tɩ ya da basɛ tɩ yel-sõnnɛ na tɩ ya to'oge Nawẽnnɛ zẽ'am na dɛna zãŋa. 
2CO.6.2	Se'ere n soe la, Nawẽnnɛ yele a gõŋɔ pʋam yetɩ:
2CO.6.2	«Mam lerge ya pʋ'ʋsgɔ la wakat-sɛka tɩ mam boorɩ tɩ m ẽŋɛ ya yel-sõnnɛ na.
2CO.6.2	Fãarɛ la daarɛ, mam sõŋɛ ya mɛ.»
2CO.6.2	La selse-ya, lɛɛlɛ wã de la wakatɛ tɩ Nawẽnnɛ ɩtɩ yel-sõnnɛ, lɛɛlɛ wã de la fãarɛ daarɛ la.
2CO.6.3	Tõma ka boorɩ tɩ tɩ ẽŋɛ sɛla n wʋn botɩ nẽra tuuge, tɩ nẽra da zɛrgɛ tɔ tɩ tõoma la pʋam. 
2CO.6.4	La sɛla woo pʋam tõma pa'alɩ mɛ tɩ tõma de la nẽrba n tõnnɩ Nawẽnnɛ tõoma. Tõma mã'arɩ tɩ sũure mɛ, wĩbra nãmsgɔ pʋam, la toogo, la sũ-sã'aŋɔ pʋam. 
2CO.6.5	Ba wẽ tõma mɛ, dee yʋ tõma yʋ'a deto pʋam. Ba botɩ nẽrba zozo'e gire mɛ zɛbɛ la tõma, tõma tõnnɩ tõon-ke'eno mɛ targɛ ka gĩsra, ka dita. 
2CO.6.6	La tõma tõnnɩ na pʋpeelem, la bãŋrɛ, la sũ-mã'arɛ, la ɩr-sõŋɔ, la Nawẽnnɛ Sɩa, la nõŋlʋm sɩra sɩra. 
2CO.6.7	Tõma tɔgrɩ la sɩra yetɔga la Nawẽnnɛ pãŋa. Tõma n ɩtɩ sɛla n masɛ la n de tõma zɛbrɛ lɔgrɔ tɩ tõma tarɩ zɛbra dee gu'ura tɩ mẽŋa. 
2CO.6.8	Nẽrba basɛba nã'asrɩ tõma mɛ, tɩ basɛba pɔ'ɔra tõma, basɛba sã'anɩ tõma yʋ'ʋrɛ mɛ, tɩ basɛba pẽgra tõma. Ba bɩsrɩ tõma wʋ tõma de la põmpɔrndõma, baa la tõma n tɔgrɩ sɩra la. 
2CO.6.9	Ba bɩsrɩ tõma wʋ tõma de la sãama, baa la ban mi tõma sõŋa la, ba bɩsrɩ tõma wʋ nẽrba n kiiri, dee tɩ tõma vɔa. Ba sɩbgrɩ tõma mɛ, dee tɩ tõma ka kiira. 
2CO.6.10	Ba bɩsrɩ tõma wʋ tõma tarɩ la sũ-sã'aŋɔ, la tõma tarɩ la sũ-yẽlga daarɛ woo. Ba bɩsrɩ tõma wʋ nasdõma, dee tɩ tõma botɩ nẽrba zozo'e tara bõntarsõm. Ba bɩsrɩ tõma wʋ nẽrba n ka tarɩ sɛla, dee tɩ tõma tara sɛla woo.
2CO.6.11	Korẽntɩ dõma, tõma tɔgɛ ya la vẽelga, tõma pelge la tɩ pʋʋrɛ tɔgɛ la ya. 
2CO.6.12	La dagɩ tõma n ka nõŋɛ yãma, la de la yãma n ka pa'alɛ ya nõŋlʋm. 
2CO.6.13	Mam tɔgrɩ la ya wʋ m kɔma la, ya mẽ nõŋɛ tõma, pelge-ya ya pʋʋrɛ la tõma.
2CO.6.14	Da dɩkɛ ya mẽŋa lagɩm na nẽr-sɛba n ka bɔ Nawẽnnɛ sɩra la. Se'ere n soe la, sõŋa la be'em kãn yãŋɛ lagɩm taaba. Bẽm lagŋɔ n boe peelem, la lika tẽŋasʋka? 
2CO.6.15	Bẽm naa-nõorɛ n boe Krisi, la Asũtãana tẽŋasʋka? Bɩɩ sɛka n bɔ Krisi sɩra, la sɛka n ka bɔ ẽ sɩra tarɩ la bẽm pʋrɛ la taaba? 
2CO.6.16	Bẽm lagŋɔ n boe Wẽnnaam deego, la baga tɩ ba mãalɛ tẽŋasʋka? La sãn dɛna tõma, tõma de la Nawẽnnɛ n vɔa la deego wʋ Nawẽnnɛ n yele yetɩ:
2CO.6.16	«Mam wʋn bɔna la ba,
2CO.6.16	kẽ'era la ba.
2CO.6.16	Mam wʋn dɛna ba Nawẽnnɛ,
2CO.6.16	tɩ ba dɛna mam nẽrba.»
2CO.6.17	Bɛla n soe tɩ Zuudãana Nawẽnnɛ yetɩ:
2CO.6.17	«Yese-ya ba pʋam,
2CO.6.17	welge-ya ya mẽŋa
2CO.6.17	dee basɛ ba.
2CO.6.17	La ya da kalʋm sɛla n de dẽgrɔ,
2CO.6.17	tɩ mam wʋn to'oge ya.
2CO.6.18	Mam wʋn dɛna ya Sɔ,
2CO.6.18	tɩ ya dɛna mam dayɔɔsɩ,
2CO.6.18	la m pɔyɔɔsɩ.»
2CO.6.18	Zuudãana Nawẽnnɛ n de ke'eŋo wuu dãana la n yele.
2CO.7.1	Bɛla m sɩr-nõŋrɩsɩ, nõor-bĩŋre bãma wuu n de tõma bõnɔ na, basɛ-ya tɩ tɩ malgɛ tɩ mẽŋa la dẽgrɔ wuu n dẽgrɩ ĩyã, la sɩa, dee ãna sõŋa, vɔa pʋpeelem pʋam masɛ sɛla woo pʋam, zɔta Nawẽnnɛ.
2CO.7.2	Basɛ-ya tɩ tõma nõŋlʋm bɔna ya sũure pʋam. Tõma ka ẽŋɛ nẽra baa ayɩla be'em, tõma ka sã'am nẽra yelle, la tõma ka zãm nẽra to'oge a sɛla. 
2CO.7.3	Mam n tɔgrɩ bɛla la, dagɩ tɩ mam boorɩ tɩ m mõŋɛ ya la bʋʋrɔ. Mam daan põn dẽŋɛ yele ya tõma n nõŋɛ ya zo'oge se'em mɛ, tõma sãn ki, bɩɩ tõma sãn vɔa mɛ. 
2CO.7.4	Mam bɔ ya sɩra mɛ, la mam yẽsnɩ mɛ yãma ĩyã. Baa tõma toogo la wuu pʋam, mam tarɩ bʋraanɛ, la sũ-yẽlga zo'oge mɛ.
2CO.7.5	Asɩra, tõma n daan paagɛ Masedʋanɩ na, tõma daan ka yẽ vo'osgo baa fẽfẽe. Tõma yẽ toogo buuri wuu mɛ, nẽrba n zɛbɛ la tõma, dee tɩ dabeem tara tõma. 
2CO.7.6	La Nawẽnnɛ n bɔ'ɔrɩ sũ-sã'aŋɔ dõma bʋraanɛ na, daan botɩ Atiti n wa'am tɩ tõma yẽ bʋraanɛ. 
2CO.7.7	La dagɩ a wa'aŋɔ la mã'a ĩyã, la de la ẽn wa'am wa yele tõma yãma n bɔ ẽŋa bʋraanɛ se'em na ĩyã. A yele tõma la yãma n boorɩ tɩ ya le yẽ mam zo'oge se'em, dee yele mam yãma sũ-sã'aŋɔ, la yãma n wɩsgɛ ya mẽŋa mam ĩyã se'em. Bɛla n soe tɩ mam sũ-yẽlga le zo'oge pa'asɛ.
2CO.7.8	Mam gõŋɔ la tɩ mam daan gʋlsɛ la sãn sã'am ya sũure, mam ka ɩtɩ m sãn bãŋɛ nɩ. Mam sãn wʋn yetɩ m sãn bãŋɛ nɩ, la de la mam n daan bãŋɛ tɩ gõŋɔ la sã'am yãma sũure la. La bɛla de la wakatɛ fẽfẽe pʋam. 
2CO.7.9	La mam ɩtɩ sũ-yẽlga mɛ lɛɛlɛ wã, la dagɩ mam n botɩ ya sũure sã'am na ĩyã, la de la ya sũ-sã'aŋɔ la n botɩ ya teege yɛm basɛ tõon-be'ero la ĩyã. Yãma sũ-sã'aŋɔ ẽŋa de la Nawẽnnɛ n boorɩ se'em. Bɛla tõma ka ẽŋɛ ya sɛla n de be'em. 
2CO.7.10	Asɩra, sũ-sã'aŋɔ sɛka n de Nawẽnnɛ n boorɩ se'em na botɩ nẽra tɛɛra la yɛm basra tõon-be'ero, yẽta fãarɛ. Nẽra nẽra ka ɩtɩ a sãn bãŋɛ nɩ bɛla pʋam. La dũnia sũ-sã'aŋɔ sẽm na kũm. 
2CO.7.11	Sũ-sã'aŋɔ sɛka n de Nawẽnnɛ n boorɩ se'em na n botɩ ya ɩta se'em n wãna: A botɩ ya mõ'ora la nini, a botɩ ya pa'ala tɩ ya ka tarɩ taalɛ yel-ẽŋa pʋam, a botɩ ya sũure n ka ãna yẽlʋm, a botɩ ya zɔta la dabeem, a botɩ ya bɔɔra mɛ la ya sũure wuu tɩ ya yẽ mam, a botɩ ya tara la yɛmleego tɩ ya ẽŋɛ sɛla n ãn sõŋa, dee wɩsgɛ ya mẽŋa tɩ ya sɩbgɛ sɛka n tõm be'em na. Yãma pa'alɛ mɛ sɛla woo pʋam tɩ yãma ka tarɩ taalɛ yel-ẽŋa pʋam.
2CO.7.12	Bɛla, mam n daan gʋlsɛ ya la, la dagɩ sɛka n tõm tõon-be'ero la ĩyã, la dagɩ nẽr-sɛka tɩ a ẽŋɛ ẽ be'em na mẽ ĩyã. La de la, la botɩ ya bãŋɛ sõŋa Nawẽnnɛ nẽŋam yãma n nõŋɛ tõma zo'oge se'em. 
2CO.7.13	La de la bɛla n soe tɩ tõma yẽ bʋraanɛ, la dagɩ bʋraanɛ na mã'a tɩ tõma yẽ, tõma ken yẽ sũ-yẽlga zo'oge mɛ, tõma n yẽ tɩ Atiti tarɩ sũ-yẽlga, yãma n keŋe a sũure se'em na. 
2CO.7.14	La sãn dɛna mam n pẽgɛ yãma Atiti zẽ'am na, yãma ka ẽŋɛ mam yãnnɛ. Tõma n ẽn tɔgra sɩra bɔ'ɔra ya daarɛ woo la, bɛla tõma n pẽgɛ yãma Atiti zẽ'am na mẽ de la sɩra. 
2CO.7.15	Atiti sãn tẽegɛ yãma sakrɛ, la yãma n to'oge ẽ na dabeem na, a nõŋɛ yãma zo'oge pa'asɛ mɛ. 
2CO.7.16	Mam ɩtɩ sũ-yẽlga mɛ, mam n tã wʋn bɔ yãma sɩra sɛla woo pʋam na ĩyã.
2CO.8.1	M sɔbiisi, tõma boorɩ tɩ ya bãŋɛ la Nawẽnnɛ n ẽŋɛ Masedʋanɩ Wẽndeto la nẽrba yel-sõnnɛ se'em. 
2CO.8.2	Ba yẽ toogo mɛ nãmsɛ zozo'e, la ba tarɩ sũ-yẽlga zo'oge mɛ, tɩ baa la ba nõŋɔ la n zo'oge la, ba bɔ sõŋrɛ zo'oge mɛ la ba sũure wuu. 
2CO.8.3	Mam yetɩ ya tɩ ba bɔ masɛ wʋ ban tã se'em, la ba bɔ halɩ gãŋɛ la ba pãŋa. 
2CO.8.4	Ba mẽŋa n sose tõma tɩ tɩ bɔ ba sore tɩ ba po sõŋɛ Nawẽnnɛ nẽrba n boe Zerizalɛm na. 
2CO.8.5	Ba ẽŋɛ gãŋɛ tõma n daan tarɩ pʋtẽ'erɛ se'em na mɛ. Ba dẽŋɛ dɩkɛ la ba mẽŋa bɔ Zuudãana la, dee dɩkɛ ba mẽŋa bɔ tõma doose wʋ Nawẽnnɛ n boorɩ se'em. 
2CO.8.6	Bɛla tɩ tõma sose Atiti n pɔsɛ sõŋrɛ tõon-ẽŋa yãma zẽ'am na, yetɩ a tõm ẽ ba'asɛ. 
2CO.8.7	Yãma mõrgɛ sɛla woo pʋam mɛ: Yãma bɔ Krisi sɩra zo'oge mɛ, tãna tɔgra Nawẽnnɛ yelle sõŋa, tara Nawẽnnɛ mi'ilum zo'oge, wɩsgɛ ya mẽŋa sɛla woo pʋam, la yãma tarɩ tõma nõŋlʋm zo'oge mɛ. Bɛla, mõrgɛ-ya la sõŋrɛ tõon-ẽŋa mẽ tõonɛ.
2CO.8.8	Mam n yetɩ bɛla la, la dagɩ pãŋa tɩ mam ɩtɩ ya. Mam dɩkɛ la nẽrba basɛba n ẽŋɛ se'em makɛ bɔ ya, tɩ ya pa'alɛ yãma nõŋlʋm n de nõŋlʋm sɩra sɩra se'em. 
2CO.8.9	Yãma mi tõma Zuudãana Azezi-krisi yel-sõnnɛ na mɛ: Baa la ẽŋa n daan de bõntarsõm dãana la, a daan ẽŋɛ a mẽŋa la nasa yãma ĩyã. Tɩ ẽn ẽŋɛ a mẽŋa nasa la, wʋn botɩ yãma lebge bõntatba Nawẽnnɛ zẽ'am.
2CO.8.10	La de la mam pʋtẽ'erɛ tɩ mam yetɩ m bɔ ya yel-ẽna wã pʋam: La ãn sõŋa bɔ ya tɩ ya sẽŋɛ nẽŋa la tõon-ẽna wã. Yãma n de pɔspɔsɩ dõma n looge yɛm yʋʋnɛ n tole tɩ ya tõm tõon-ẽna. La dagɩ bɛla mã'a, yãma n ken dɛna pɔspɔsɩ dõma n pɔsɛ lig-lobre la. 
2CO.8.11	Bɛla, lɛɛlɛ wã, tõm-ya ẽ la yɛmleego ba'asɛ, wʋ yãma n yetɩ yãma boorɩ tɩ ya ẽŋɛ se'em na. La ya bɔ masɛ wʋ yãma n tarɩ se'em. 
2CO.8.12	Se'ere n soe la, nẽra sãn bɔ la yɛmleego masɛ wʋ ẽn tarɩ se'em, Nawẽnnɛ to'orɩ a bɔ'a la mɛ, a ka bɩsrɩ sɛla tɩ fʋ ka tarɩ la. 
2CO.8.13	Mam ka boorɩ tɩ yãma n sõŋrɩ nẽrba basɛba la kẽ'esɛ ya nõŋɔ pʋam. La de la tɩ ya zõna taaba. 
2CO.8.14	La de la yãma sɛba n tarɩ zo'oge lɛɛlɛ wã la, sõŋɛ sɛba n de nasdõma la. Tɩ bãma mẽ sãn wa tara zo'oge, tɩ ya mẽ sãn bɔɔra sõŋrɛ, tɩ ba sõŋɛ ya, bɛla tɩ ya wuu wʋn zõna taaba, 
2CO.8.15	tɩ la doose wʋ Nawẽnnɛ gõŋɔ pʋam tɩ la yetɩ:
2CO.8.15	«Nẽr-sɛka n vaagɛ zo'oge la,
2CO.8.15	ka tarɩ sɛla tɩ la zo'oge gãŋɛ.
2CO.8.15	La sɛla ka pɔ'ɔgɛ
2CO.8.15	sɛka n vaagɛ fẽe la.»
2CO.8.16	Tɩ pʋ'ʋsrɩ Nawẽnnɛ a yel-sõnnɛ, ẽŋa n ẽŋɛ yɛmloore ẽŋa Atiti sũure pʋam tɩ a bɔɔra tɩ a sõŋɛ ya wʋ tõma n boorɩ tɩ sõŋɛ yãma se'em na. 
2CO.8.17	Atiti sakɛ tõma sosgo mɛ, ken pa'asɛ, a looge la yɛm a mẽŋa bɔɔra tɩ a wa'am yãma zẽ'am wa sõŋɛ ya. 
2CO.8.18	Tõma tõm na tɩ sɔbia ayɩla tɩ Wẽndeto nẽrba la wuu pẽgrɩ ẽ, ẽn tõnnɩ kõ-yẽlga la tõoma ĩyã, tɩ ẽŋa la Atiti wa'am. 
2CO.8.19	Sɛla n pa'asɛ, Wẽndeto nẽrba la n looge ẽ tɩ a lagɩm la tõma ɛɛra tõnna sõŋrɛ tõon-ẽna wã. Tõma tõnnɩ tõon-ẽna nã'asra la Zuudãana Nawẽnnɛ mẽŋa, dee pa'ala tɩ tõma boorɩ tɩ tɩ sõŋɛ nẽrba.
2CO.8.20	Tõma guusri la tɩ mẽŋa tɩ nẽr-sɛka da wa tã'agɛ zɛrgɛ tõma, tõma n bɩsrɩ ligri la n zo'oge yelle se'em na. 
2CO.8.21	Tõma boorɩ tɩ tɩ ẽŋɛ la sɛla n ãn sõŋa Nawẽnnɛ zẽ'am, la nẽrsaalba mẽ zẽ'am.
2CO.8.22	Tõma tõm na tɩ sɔbia ayẽma la bãma. Tõma makɛ ẽ mɛ nõorɛ faa bɩsɛ, la a wɩsgɛ a mẽŋa mɛ tõnna. Lɛɛlɛ wã a wɩsgɛ a mẽŋa gãnna kʋrʋm mɛ. Se'ere n soe la, a bɔ yãma sɩra zo'oge mɛ. 
2CO.8.23	La sãn dɛna tɩ sɔbia Atiti yelle, a de la mam tõntõn-tadãana n lagɩm na mam tõnna yãma ĩyã. La sãn dɛna tɩ sɔbi-sɛba n dolɩ ẽ na, ba de la nẽrba tɩ Wẽndeto nẽrba la tõm, tɩ la dɛna Krisi nã'asgɔ. 
2CO.8.24	Bɛla, ẽŋɛ-ya sɛla n pa'alɩ ba, la Wẽndeto nẽrba la tɩ ya nõŋɛ ba, tɩ ba wʋn bãŋɛ tɩ tõma n pẽgɛ yãma ba zẽ'am na, la de la sɩra.
2CO.9.1	La ka le dɛna tɩ mam gʋlsɛ yele ya sõŋrɛ tɩ ya yetɩ ya bɔ Nawẽnnɛ nẽrba n boe Zerizalɛm na yelle. 
2CO.9.2	Mam mi tɩ ya boorɩ tɩ ya sõŋɛ mɛ, bɛla tɩ mam pẽgɛ ya Masedʋanɩ dõma zẽ'am, yele ba yetɩ: «Nawẽnnɛ nẽrba n boe Akayi la põn mãasʋm na yʋʋnɛ n tole tɩ ba sõŋɛ.» La yãma n wɩsgɛ ya mẽŋa la keŋe nẽrba zozo'e mɛ, tɩ ba mẽ bɔɔra tɩ ba ẽŋɛ. 
2CO.9.3	La mam tõm na tɩ sɔbiisi la tɩ ba wa'am ya zẽ'am, tɩ tõma n pẽgrɩ yãma se'em bõn-ẽŋa pʋam na, da kãn dɛna zãŋa. Mam boorɩ la ya mãasʋm ba'asɛ wʋ mam n yele se'em na. 
2CO.9.4	La sãn dagna bɛla, Masedʋanɩ dõma la sãn doose mam wa'am wa yẽ tɩ ya ka mãasʋm, tõma n daan bɔ yãma sɩra zo'oge se'em na, la wʋn dɛna la yãnnɛ zozo'e bɔ tõma, la, la mẽ wʋn dɛna la yãnnɛ bɔ yãma. 
2CO.9.5	Bɛla tɩ mam bɩsɛ tɩ la ãn sõŋa tɩ mam sose tɩ sɔbiisi la tɩ ba dẽŋɛ nẽŋa wa'am yãma zẽ'am wa bɩsɛ yɛmleego bɔ'a la tɩ ya yetɩ ya bɔ la yelle. Tɩ mam sãn wa paam, tɩ ya põn mãasʋm bɔ'a la ba'asɛ mɛ, tɩ la wʋn pa'alɛ tɩ ya bɔ la ya yɛmleego, la dagɩ mõrgrɛ.
2CO.9.6	Bãŋɛ-ya tɩ nẽr-sɛka n bʋrɛ fẽe, wʋn lagsɛ la fẽe. La nẽr-sɛka n bʋrɛ zo'oge, wʋn lagsɛ zo'oge. 
2CO.9.7	Bɛla, nẽra woo bɔ wʋ ẽn looge yɛm se'em na, tɩ la da dɛna nẽnzũŋre, bɩɩ mõrgrɛ. La de la nẽr-sɛka n bɔ'ɔrɩ la sũ-yẽlga tɩ Nawẽnnɛ nõŋɛ. 
2CO.9.8	La Nawẽnnɛ tarɩ ke'eŋo mɛ tãna wʋn bɔ ya bõn-sõma buuri wuu, tɩ ya wʋn tara yãma n boorɩ sɛla la wuu daarɛ woo tɩ la seke, dee tara sɛla wʋn tõm tõon-sõma wuu. 
2CO.9.9	La de wʋ lan gʋlsɛ Nawẽnnɛ gõŋɔ pʋam nẽra n masɛ la yelle yetɩ:
2CO.9.9	«A pʋtɩ a bõntarsõm mɛ bɔ'ɔra nasdõma,
2CO.9.9	a tõoma n masɛ boe la wakatɛ n ka ba'asrɩ.»
2CO.9.10	Nawẽnnɛ n bɔ'ɔrɩ ka-kɔɔra bõnbuuri, dee bɔ'ɔra ẽ dia tɩ a dita la, wʋn bɔ ya sɛla tɩ ya tãna wʋn tõm tõon-sõma zozo'e wʋ bõnbuuri n wɔm zo'oge se'em, tɩ ya tõoma n masɛ wʋn zɔ'ɔra pa'asra. 
2CO.9.11	A wʋn bɔ ya bõntarsõm tɩ la seke sɛla woo pʋam, tɩ ya wʋn bɔ'ɔra la ya sũure wuu, tɩ nẽrba zozo'e wʋn pʋ'ʋsra Nawẽnnɛ a yel-sõnnɛ, yãma bɔ'a la tɩ tõma dɩkɛ bɔ ba la ĩyã. 
2CO.9.12	Se'ere n soe la, sõŋrɛ tõonɛ na tɩ ya tõnnɩ na, la dagɩ Nawẽnnɛ nẽrba la sõŋrɛ mã'a ĩyã, la ken botɩ nẽrba zozo'e n pʋ'ʋsra Nawẽnnɛ a yel-sõnnɛ. 
2CO.9.13	Ba sãn to'oge sõŋrɛ ẽŋa, ba wʋn pẽgɛ Nawẽnnɛ mɛ yãma n pa'alɛ tɩ yãma sakrɩ Krisi kõ-yẽlga la, la yãma n tarɩ yɛmleego, tara ya bõntarsõm pʋta la bãma, la Nawẽnnɛ nẽrba wuu la ĩyã. 
2CO.9.14	Ba wʋn nõŋɛ ya mɛ pʋ'ʋsra Nawẽnnɛ ya ĩyã, ẽŋa n ẽŋɛ ya yel-sõnnɛ zozo'e la ĩyã. 
2CO.9.15	Tɩ pʋ'ʋsɛ-ya Nawẽnnɛ a yel-sõnnɛ, a bɔ'a n ka tarɩ makrɛ la ĩyã.
2CO.10.1	Mam Apolɩ tɩ ya yetɩ, mam sãn bɔna yãma zẽ'am, mam de la nẽr-bʋgsgɔ, la mam sãn ka bɔna yãma zẽ'am, mam tarɩ la bʋraanɛ tɔgra la, mam belnɩ ya mɛ la Krisi sũ-bʋgsʋm, la a sõŋa. 
2CO.10.2	Mam sosrɩ ya mɛ tɩ ya da ɩta, tɩ mam sãn wa'am wa bɔna ya zẽ'am, la dɛna pẽrgrɛ tɩ mam tara bʋraanɛ tɔgra, se'ere n soe la, mam mi tɩ mam wʋn tɔgɛ la bʋraanɛ la nẽr-sɛba n yetɩ tõma ɩtɩ la tõma nẽrsaalba mẽŋa n boorɩ se'em na. 
2CO.10.3	Tõma de la nẽrsaalba, la tõma ka zɛbrɩ wʋ nẽrsaalba n ɩtɩ se'em na. 
2CO.10.4	Zɛbrɛ lɔg-sɛba tɩ tõma tarɩ zɛbra la dagɩ nẽrsaala zɛbrɛ lɔgrɔ, ba de la pãŋa n ze'ele Nawẽnnɛ zẽ'am, n tã sã'ana sɛla wuu n tarɩ ke'eŋo. Tõma tarɩ ba sã'ana la tẽ'esgɔ sɛba wuu n de põmpɔrŋɔ, 
2CO.10.5	la bõn-sɛba wuu n zẽkrɩ ba mẽŋa botɩ nẽrba ka bãŋra Nawẽnnɛ pãŋa. Dee yãŋra tẽ'esgɔ buuri wuu botɩ ba sakra Krisi. 
2CO.10.6	Yãma sãn wa ẽŋɛ sɛla n pa'alɛ tɩ ya sakrɩ Nawẽnnɛ nõorɛ sõŋa, tõma mãasʋm mɛ tɩ tɩ sɩbgɛ sɛba n sɩ'ɩsrɩ la wuu.
2CO.10.7	Yãma bɩsrɩ la sɛla tɩ yãma nini yẽtɩ la. Nẽra sãn tẽ'esɛ tɩ ẽŋa de la Krisi nẽra, a dãana mẽ tẽ'esɛ wãna wã: Ẽŋa n de Krisi nẽra la, tõma mẽ de la Krisi nẽrba. 
2CO.10.8	La mam sãn wẽ m yõ'ogɔ zo'oge fẽe la ke'eŋo sɛka tɩ Zuudãana bɔ tõma la, yãnnɛ ka tarɩ mam, la de la Zuudãana n bɔ tõma ke'eŋo tɩ tɩ sõŋɛ ya tɩ ya sẽŋɛ nẽŋa Nawẽnnɛ doosgo pʋam, la dagɩ tɩ sã'am ya. 
2CO.10.9	Mam ka boorɩ tɩ la ãna wʋ mam yetɩ m kẽ'esɛ ya la dabeem la m gõnnɔ na. 
2CO.10.10	Se'ere n soe la, nẽrba n yetɩ se'em n wãna: «Apolɩ gõnnɔ na yetɔga kɛ'ɛm mɛ, dee dɛna toogo. La a mẽŋa sãn bɔna tõma zẽ'am, a ka tarɩ pãŋa, tɩ a yetɔga la dɛna ninbãalga.» 
2CO.10.11	Nẽr-sɛka dãana n tɔgrɩ bɛla la, a bãŋɛ sõŋa tɩ tõma n ka boe yãma zẽ'am dee tɔgra se'em gõnnɔ na pʋam na, tõma sãn wa'am wa bɔna ya zẽ'am, tõma ken ãna la bɛla.
2CO.10.12	Tõma kãn saagɛ zõsõm tɩ mẽŋa, bɩɩ dɩkɛ tɩ mẽŋa makɛ la sɛba n pa'alɛ ba mẽŋa tẽ'esɛ tɩ bãma ãn sõŋa la. Ba dɩkrɩ la ba mẽŋa mãmsra, makra ba mẽŋa la taaba. Ban ɩtɩ se'em na, ba ka tarɩ yɛm. 
2CO.10.13	La sãn dɛna tõma, tõma kãn wẽ yõ'ogɔ tɩ la yõsgɛ, tõma wʋn wẽ yõ'ogɔ masɛ la tõon-sɛka tɩ Nawẽnnɛ bɔ tõma la beene. Ẽŋa n bɔ tõma sore tɩ tõma paagɛ yãma zẽ'am. 
2CO.10.14	Tõma ka yõsgɛ tɩ beene wʋ tõma ka wa'am na yãma zẽ'am na, tõma n de pɔspɔsɩ nẽrba n wa'am yãma zẽ'am wa mõolɛ Krisi kõ-yẽlga la. 
2CO.10.15	Tõma ka wẽ'erɩ yõ'ogɔ la tõon-sɛba tɩ nẽrba basɛba tõm, bɛla tõma ka yõsgɛ. La tõma tarɩ pʋtẽ'erɛ tɩ yãma n bɔ Nawẽnnɛ sɩra la wʋn pa'asra mɛ, tɩ tõma tõonɛ na zɔ'ɔra pa'asra yãma zẽ'am, tɩ la ken masɛ Nawẽnnɛ n bɔ tõma se'em na beene. 
2CO.10.16	Tɩ tõma yãŋa wʋn mõolɛ kõ-yẽlga la so'olʋm sɛba n boe ya nẽŋa la pʋam, tɩ la kãn dɛna tɩ tõma wẽ'era yõ'ogɔ la tõon-sɛba tɩ nẽrba basɛba dẽŋɛ tõm ba tõoma zẽ'am.
2CO.10.17	La gʋlsɛ Nawẽnnɛ gõŋɔ pʋam yetɩ: «Nẽr-sɛka n boorɩ tɩ a wẽ yõ'ogɔ, a wẽ yõ'ogɔ la sɛla tɩ Zuudãana ẽŋɛ la.» 
2CO.10.18	Se'ere n soe la, la dagɩ nẽr-sɛka n pa'alɩ a mẽŋa tɩ ẽŋa ãn sõŋa la n masɛ, la de la nẽr-sɛka tɩ Zuudãana Nawẽnnɛ yetɩ a ãn sõŋa la.
2CO.11.1	Mam sosrɩ ya mɛ tɩ ya sakɛ m yalnɛ wã fẽe, asɩra, sakɛ-ya m yetɔga wã. 
2CO.11.2	Mam ɩtɩ la sũure yãma ĩyã, la sũure ẽŋa ze'ele la Nawẽnnɛ zẽ'am. Se'ere n soe la, mam yetɩ m dɩkɛ ya bɔ la Krisi mã'a, mam boorɩ tɩ ya tara la ya mẽŋa sõŋa tɩ m dɩkɛ ya bɔ ẽ wʋ pugla n nãn ka mi bʋraaga tɩ ba dɩkɛ bɔ sɩra. 
2CO.11.3	La mam zotɩ la dabeem tɩ nẽr-sɛka wʋn pã'asɛ ya, tɩ ya wẽrgɛ ka le dɔla Krisi la sũure ayɩla, la pʋpeelem, wʋ Awa tɩ bõnsɛla la yʋʋn dɩkɛ yɛmkẽgsɩga pã'asɛ ẽ tɩ a tuuge la. 
2CO.11.4	Se'ere n soe la, nẽra woo sãn wa'am ya zẽ'am wa mõola Azezi ayẽma yelle, tɩ la ka dɛna Azezi sɛka tɩ tõma mõolɛ bɔ ya la, yãma to'orɩ mɛ tɔtɔ, la yãma to'orɩ la sɩa ayẽma n dagɩ sɛka tɩ ya põn to'oge la, la yãma to'orɩ la kõ-yẽlga ayẽma n dagɩ sɛka tɩ yãma põn to'oge la, sakra ba sõŋa sõŋa. 
2CO.11.5	Mam ka tẽ'esɛ tɩ nẽr-bãma n pa'alɩ tɩ bãma de la Tõntõnɩba n gãnnɩ na, mam de poorʋm dãana ba zẽ'am. 
2CO.11.6	Baa la mam sãn ka mina yetɔga wʋ yetɔg-mita, la dagɩ tɩ mam ka tarɩ bãŋrɛ. La tõma pa'alɛ ya bõn-ẽŋa mɛ vẽelga vẽelga sɛla woo pʋam, wakatɛ wuu.
2CO.11.7	Mam n daan mõolɛ Nawẽnnɛ kõ-yẽlga la bɔ yãma la, mam ka botɩ ya bɔ sɛla. Mam daan sike m mẽŋa mɛ, dee zẽkɛ yãma. Yãma tẽ'esɛ tɩ mam n daan ẽŋɛ se'em na de la be'em bɩɩ? 
2CO.11.8	Mam n daan tõnnɩ bɔ'ɔra yãma la, mam sakɛ mɛ tɩ Wẽndeto basɛba nẽrba yɔ mam. La ãn wʋ mam fã la bãma, dɩkɛ sõŋɛ yãma. 
2CO.11.9	La mam n daan boe ya zẽ'am bɔɔra sõŋrɛ sɛba wuu la, mam ka te'ege ya nẽra nẽra tɩ a sõŋɛ mam. La daan de la tɩ sɔbi-sɛba n ze'ele Masedʋanɩ wa'am na n daan bɔ mam sɛla wuu n pɔ'ɔgɛ mam na. Mam daan guusri m mẽŋa mɛ tɩ m da dɛna zeero bɔ ya, la mam wʋn ken ãna la bɛla. 
2CO.11.10	Krisi sɩra n boe mam sũure pʋam na, mam yetɩ ya mɛ tɩ nẽra ka tã wʋn botɩ mam ka wẽ yõ'ogɔ la bõn-ẽŋa yelle Akayi so'olʋm pʋam. 
2CO.11.11	Bẽm ĩyã tɩ mam yele wãna? La de la mam ka nõŋɛ ya mɛ bɩɩ? Ayɛɩ, Nawẽnnɛ mẽŋa mi tɩ mam nõŋɛ ya mɛ.
2CO.11.12	Mam n ɩtɩ se'em na, mam wʋn ken ɩta la bɛla, tɩ nẽr-sɛba n boorɩ tɩ ba wẽ'era yõ'ogɔ yetɩ bãma n tõnnɩ se'em, la tõma n tõnnɩ se'em na de la bʋyɩla la, da yẽ folle. 
2CO.11.13	Nẽr-bãma de la põmpɔrŋɔ Tõntõnɩba, ba pã'asrɩ la nẽrba, ɩta ba mẽŋa ãna wʋ ba de la Krisi Tõntõnɩba. 
2CO.11.14	La ẽna wã dagɩ bõn-di'iŋa. Se'ere n soe la, Asũtãana mẽŋa teerɩ mɛ ãna wʋ peelem malɛka. 
2CO.11.15	Bɛla, la dagɩ di'ire tɩ a tõntõnɩba ɩta ba mẽŋa ãna wʋ sɛla n masɛ tõntõnɩba. La ba ba'asgɔ wʋn ãna wʋ ba tõoma la n de se'em na.
2CO.11.16	Mam le yɛta mɛ tɩ nẽra da bɩsɛ mam wʋ mam de la yalma la. La ya sãn bɩsra mam wʋ yalma, ya yi sakɛ tɩ m wẽ m yõ'ogɔ fẽe, wʋ mam de la yalma la. 
2CO.11.17	Mam n tɔgrɩ wẽ'era m yõ'ogɔ wã, la dagɩ Zuudãana n yetɩ mam yele se'em na. Mam keŋe la m sũure tɔgra wʋ yalma la, wẽ'era yõ'ogɔ. 
2CO.11.18	Nẽrba zozo'e n wẽ'erɩ yõ'ogɔ la dũnia yɛla la, mam mẽ wʋn wẽ m yõ'ogɔ mɛ. 
2CO.11.19	Yãma de la yɛm dõma, dee sakɛ tɔ'ɔra yalmdõma la yɛmleego! 
2CO.11.20	Yãma sakrɩ mɛ tɩ ba kẽ'esra ya yamnɛ pʋam, sakɛ tɩ ba dita ya, fãara ya, ka nanna ya, sakɛ tɩ ba wẽ'era ya pɛgsɩ. 
2CO.11.21	Tõma n daan ẽŋɛ tɩ mẽŋa tarɩmdõma ka ẽŋɛ ya wʋ bãma n ẽŋɛ ya se'em na, la de la yãnnɛ bɔ mam bɩɩ? Nẽra sãn tãna wʋn wẽ yõ'ogɔ sɛla yelle, mam mẽ tã wʋn wẽ yõ'ogɔ mɛ a yelle. Wãna de la yalnɛ tɩ mam tɔgrɩ. 
2CO.11.22	Ba de la Ebre dõma, mam mẽ de la Ebre nẽra. Ba de la Ɩsrayɛlɩ dõma, mam mẽ de la Ɩsrayɛlɩ nẽra. Ba de la Abraham yɩɩsɩ, mam mẽ de la Abraham yɩɩŋa. 
2CO.11.23	Ba yetɩ bãma de la Krisi tõntõnɩba, mam wʋn tɔgɛ wʋ mam yɛm n bɔɩ la, mam n de Krisi tõntõnna gãnna ba. Mam tõm nãmsɛ gãnna bãma mɛ. Ba kẽ'esɛ mam yʋ'a deem gãnna bãma mɛ, ba wẽ mam zo'oge gãnna bãma mɛ, nõorɛ zozo'e mam deege la m ki. 
2CO.11.24	Nõorɛ bʋnuu tɩ Zifdõma wẽ mam la ka'asa, ka'asrɛ ayɩla kaɩ pinaasɩ. 
2CO.11.25	Rom dõma wẽ mam mɛ nõorɛ atã. Daarɛ ayɩla nẽrba lobe mam mɛ la kuga deege la ba kʋ. Nõorɛ bʋtã tɩ mam boe õorŋɔ pʋam, tɩ a sã'am ko-kãtɛ pʋam mise. Mam ẽŋɛ daarɛ ayɩla mɛ ko'om pʋam, wʋntɛɛŋa la yʋ'ʋŋɔ. 
2CO.11.26	Mam sɔa la sẽnnɛ pʋam, mam yẽ yel-pakrɩsɩ mɛ zozo'e la kʋlsɩ ko'om n pɩrɛ, la fãarba. Mam yẽ yɛla mɛ la Zifdõma n de mam buuri la, la bu-zãŋsɩ. Mam yẽ yel-pakrɩsɩ mɛ tẽnsɩ pʋam, la weto pʋam, la ko-kãtɛ pʋam. Mam daan yẽ yɛla mɛ la sɛba n parɩm tɩ bãma de la tɩ sɔbiisi la. 
2CO.11.27	Mam daan tõm tõon-ke'eno nãmsɛ mɛ. La nõorɛ faa mam ka gĩse. Kɔm, la koyũuro yõkɛ mam mɛ. Mam gã'arɛ kɔm mɛ wakatɛ basɛba. Wakatɛ basɛba ɔɔrɔ yõkɛ mam mɛ, tɩ mam ka tara fuugo wʋn pile. 
2CO.11.28	Tɩ mam ka tɔgra yel-sɛba n weege la. La sɛla n de pakrɛ bɔ mam daarɛ woo, de la Azezi nẽrba n boe zẽ'esɩ wuu la yelle. 
2CO.11.29	Nẽra sãn bɔna tɔrgɔ pʋam, la ãn wʋ mam mẽ boe la tɔrgɔ pʋam na. La nẽra sãn basɛ Nawẽnnɛ doosgo, mam sũure n sã'anɩ zozo'e.
2CO.11.30	La sãn dɛna yõ'ogɔ wẽ'a, mam wʋn wẽ yõ'ogɔ la m tɔrgɔ la. 
2CO.11.31	Nawẽnnɛ n de tɩ Zuudãana Azezi Sɔ n soe pẽka wakatɛ n ka ba'asrɩ la, mi mɛ tɩ mam ka parnɩ. 
2CO.11.32	Mam n daan boe Damaasɩ la, gɔmna tɩ naba Aretasɩ botɩ a sɔna Damaasɩ bɩsra la, daan botɩ ba gu'ura la tẽŋa la nõa tɩ ba yõkɛ mam. 
2CO.11.33	Tɩ ba daan botɩ mam sige pɩ'ɩgɔ pʋam, tɩ ba dɩkɛ mam doose sawure sike lalga poorʋm, la de la bɛla tɩ mam yãŋɛ põsɛ.
2CO.12.1	Dẽnɩ tɩ mam wẽ yõ'ogɔ, la yõ'ogɔ wẽ'a la ka tarɩ yõorɔ. La mam wʋn ba'asõm tɔgɛ la bõn-sɛba tɩ Zuudãana la puke pa'alɛ mam, tɩ mam yẽ wʋ zãasŋɔ la. 
2CO.12.2	Mam mi la Krisi nẽra ayɩla yʋʋma pia la anaasɩ n wãna n tole, tɩ Nawẽnnɛ zẽkɛ ẽ zom saazuum a yire. Mam ka mi a dãana sãn sɩrɩ zẽkɛ mɛ zom sɩra sɩra, bɩɩ la sãn ãna wʋ zãasŋɔ la, Nawẽnnɛ mã'a n mi. 
2CO.12.3	Mam mi tɩ bʋra-ẽŋa zẽkɛ mɛ zom Nawẽnnɛ yire, la mam n yele se'em na, mam ka mi a sãn sɩrɩ zẽkɛ zom, bɩɩ la sãn ãna wʋ zãasŋɔ la, 
2CO.12.4	la mam n mi sɛla de la a wõm na yetɔga mĩ tɩ nẽra ka tã wʋn tɔgɛ, la sɛla tɩ ba ka bɔ nẽrsaala nõorɛ tɩ a yele. 
2CO.12.5	Mam wʋn wẽ yõ'ogɔ la bʋra-ẽŋa n yẽ sɛla la yelle, la mam kãn wẽ yõ'ogɔ m yɛla basɛba yelle, tɩ la sãn dagna mam tɔrgɔ la yelle mã'a. 
2CO.12.6	Mam sãn bɔɔra tɩ m wẽ yõ'ogɔ, mam kãn dɛna yalma, se'ere n soe la, mam wʋn tɔgɛ la sɩra. La mam kãn ẽŋɛ bɛla, mam ka boorɩ tɩ ba tẽ'esɛ mam yelle gãŋɛ ban yẽ mam n ɩtɩ se'em, bɩɩ ban wõnnɩ mam n yele se'em na.
2CO.12.7	La, lan wʋn ẽŋɛ se'em tɩ mam da tã'agɛ zẽkɛ m mẽŋa la bõn-yãlma tɩ Nawẽnnɛ puke pa'alɛ mam na, a basɛ tɩ Asũtãana ẽŋɛ sɛla n ãn wʋ gõ'a mam ĩyã pʋam nãmsra mam tɩ mam ka tãna wʋn zẽkɛ m mẽŋa. 
2CO.12.8	Mam sose Zuudãana la nõorɛ bʋtã yetɩ a botɩ bõn-ẽŋa fõrgɛ dee basɛ mam. 
2CO.12.9	La a lerge mam yetɩ: «Mam yel-sõnnɛ seke fʋ mɛ. Se'ere n soe la, la de la tɔrgɔ pʋam tɩ mam pãŋa tõnnɩ zozo'e.» Bɛla, mam wʋn wẽ yõ'ogɔ m tɔrgɔ la pʋam, tɩ Krisi pãŋa la wʋn bɔna la mam lɛ. 
2CO.12.10	Bɛla n soe tɩ mam ɩta sũ-yẽlga m tɔrgɔ la pʋam, la tʋʋrɛ pʋam, la tooro pʋam, la nãmsgɔ pʋam, la sũ-sã'aŋɔ pʋam, mam n sakɛ Krisi la ĩyã. Se'ere n soe la, mam tɔrgɔ la pʋam tɩ mam tarɩ pãŋa.
2CO.12.11	Yãma n mõrgɛ mam tɩ mam tɔgra wʋ yalma la. La de la yãma n de nɩ ya tɔgɛ po'oge mam, pa'alɛ mam n ãn se'em. Baa mam sãn ka dɛna sɛla, nẽr-sɛba n pa'alɩ tɩ bãma n de Tõntõnɩba n gãnnɩ la, mam ka de poorʋm dãana ba zẽ'am. 
2CO.12.12	Yel-sɛba wuu tɩ mam daan wĩbri tõnna ya zẽ'am na pa'alɩ mɛ tɩ mam de la Krisi Tõntõnna. Bõn-yãlma, la yel-kɩrsɩ n pa'alɩ Nawẽnnɛ pãŋa daan ẽŋɛ mɛ. 
2CO.12.13	Bẽm yel-sõnnɛ tɩ mam ẽŋɛ bɔ Azezi nẽrba zẽ'esɩ basɛba, tɩ la pɔ'ɔgɛ yãma? Sãn dagna mam n ka to'oge sõŋrɛ ya zẽ'am na mã'a. Bɔ-ya mam sugri yel-ẽŋa pʋam.
2CO.12.14	Nõorɛ atã dãana n wãna tɩ mam mãasʋm tɩ m wa'am ya zẽ'am wa bɩsɛ ya. La, la dagɩ yãma n wʋn bɩsɛ mam yelle. Se'ere n soe la, mam ka eerɩ ya sɛla, la de la yãma mẽŋa tɩ mam eerɩ. Yãma ãn wʋ mam kɔma la. Asɩra, la dagɩ kɔma n wʋn lagsɛ sɛla bĩŋe ba sɔdõma, la de la sɔdõma n wʋn lagsɛ sɛla bĩŋe ba kɔma. 
2CO.12.15	La sãn dɛna mam, mam wʋn dɩkɛ sɛla wuu tɩ mam tarɩ, la m mẽŋa wuu bɔ la yɛmleego yãma sõŋrɛ ĩyã. Mam n nõŋɛ yãma zo'oge la ĩyã n basɛ tɩ yãma ka nõŋɛ mam bɩɩ?
2CO.12.16	Ya mi mɛ tɩ mam ka to'oge sõŋrɛ ya zẽ'am, la ya nẽrba basɛba yetɩ mam ẽŋɛ la yɛmkẽgsɩga pã'asɛ ya. 
2CO.12.17	Mam n daan tõm nẽr-sɛba tɩ ba wa'am yãma zẽ'am na, ba nẽr-kãna tɩ mam botɩ a to'oge sɛla ya zẽ'am bɔ mam? 
2CO.12.18	Mam daan sose la Atiti tɩ a wa'am ya zẽ'am, dee tõm tɩ sɔbia la, tɩ a doose ẽ. Bɛla, Atiti pã'asɛ yãma to'oge sɛla mɛ bɩɩ? Mam la Atiti tarɩ la pʋtẽ'erɛ ayɩla, la tõma doose la sore ayɩla.
2CO.12.19	Yãma tẽ'esɛ tɩ tõma n tɔgrɩ bɛla wuu la, tõma eerɩ la bʋʋrɔ yãma zẽ'am bɩɩ? Ayɛɩ. Tõma tɔgrɩ la Nawẽnnɛ nẽŋam, Krisi doosgo pʋam. Tɩ sɔbi-nõŋrɩsɩ, tõma tɔgrɩ bɛla wuu tɩ la sõŋɛ la yãma, tɩ ya sẽŋɛ nẽŋa Nawẽnnɛ doosgo pʋam. 
2CO.12.20	Mam zotɩ mɛ tɩ m wʋn wa paam ya zẽ'am yẽ tɩ ya ka ãn wʋ mam n boorɩ se'em na, tɩ yãma mẽ yẽ tɩ mam ka ãn wʋ yãma n boorɩ se'em na. Mam zotɩ mɛ tɩ zɛbrɛ, la ɩta sũure la taaba, la sũ-isgre, la gẽelgɔ, la pɔ'ɔg-taaba, la ya'anzũm, la zẽk-m-mẽŋa, la ɩr-yooro wʋn bɔna ya tẽŋasʋka. 
2CO.12.21	Mam zotɩ mɛ tɩ mam sãn wa wa'am yãma zẽ'am, mam dãana Nawẽnnɛ wʋn botɩ yãnnɛ yõkɛ mam yãma ĩyã, tɩ m sũure sã'am la ya nẽr-sɛba n daan tõm tõon-be'ero, dee ka teege yɛm basɛ tõon-dẽgrɔ, la yalsɩ, la tõon-yooro sɛba tɩ ba ẽŋɛ la.
2CO.13.1	Nõorɛ bʋtã dãana n wãna tɩ mam sẽm ya zẽ'am. La mam wʋn ẽŋɛ wʋ Nawẽnnɛ gõŋɔ n yele se'em na yetɩ: «Yɛla wuu malgrɛ, dẽnɩ tɩ nẽrba bayi bɩɩ batã dɛna kaset-dõma.» 
2CO.13.2	Mam n daan wa'am ya zẽ'am nõorɛ bʋyi dãana la, mam daan kã'an sɛba n tõm tõon-be'ero, la nẽrba basɛba la wuu mɛ. La lɛɛlɛ wã tɩ mam ka boe ya zẽ'am na, mam le yɛta ya mɛ tɩ mam sãn wa'am, mam kãn zoe nẽra ninbãalga. 
2CO.13.3	Yãma boorɩ tɩ ya yẽ la sɛla n pa'alɛ tɩ Krisi n botɩ mam tɔgra, ya wʋn yẽ. Krisi sãn ɩta sɛla ya zẽ'am, tɔrgɔ ka tarɩ ẽ, a tarɩ pãŋa zo'oge mɛ ya zẽ'am. 
2CO.13.4	Asɩra, a ẽŋɛ a mẽŋa la tarma, tɩ ba ka ẽ dɔ-puurŋa zuo. La a vɔa mɛ la Nawẽnnɛ pãŋa. Tõma n de ayɩla la Krisi la, tõma mẽ de la tarɩmdõma, la tõma vɔa la Krisi lɛ, wʋn tõnna yãma zẽ'am la Nawẽnnɛ pãŋa.
2CO.13.5	Vẽesɛ-ya ya mẽŋa bɩsɛ ya sãn bɔna Krisi sore la zuo. Ya mẽŋa geele bɩsɛ, yãma ka mi tɩ Krisi boe la yãma mɛ? Sãn dagɩ nɩ bɛla, ya koŋe mɛ. 
2CO.13.6	La mam tarɩ pʋtẽ'erɛ tɩ yãma mi mɛ tɩ tõma mõrgɛ mɛ ka koŋe. 
2CO.13.7	Tõma pʋ'ʋsrɩ Nawẽnnɛ mɛ ya ĩyã tɩ ya da ẽŋɛ sɛla n de be'em. La dagɩ tɩ tõma boorɩ tɩ tɩ pa'alɛ tɩ tõma yãŋɛ mɛ, la de la tɩ yãma wʋn ẽŋɛ sɛla n ãn sõŋa, baa la tõma sãn ãna wʋ tõma koŋe mɛ. 
2CO.13.8	Se'ere n soe la, tõma ka tã wʋn ẽŋɛ sɛla n sɩ'ɩsrɩ sɩra, tõma dolɩ la sɩra. 
2CO.13.9	Tõma sãn bɔna tɔrgɔ pʋam dee tɩ yãma tara pãŋa, tõma tarɩ sũ-yẽlga mɛ. La tõma n sosrɩ Nawẽnnɛ sɛla tɩ pʋ'ʋsgɔ pʋam, de la ya vɔm wuu wʋn masɛ ãna sõŋa. 
2CO.13.10	Bɛla n soe tɩ mam gʋlsra ya bõn-bãma, mam n ka boe ya zẽ'am na, tɩ m sãn wa wa'am ya zẽ'am, m da dɩkɛ Zuudãana n bɔ mam nõor-sɛka la sɩbgɛ ya. A bɔ mam nõorɛ la tɩ m sõŋɛ ya mɛ tɩ ya sẽŋɛ nẽŋa Nawẽnnɛ doosgo pʋam, la dagɩ tɩ m sã'am ya.
2CO.13.11	Sɛla n deege, m sɔbiisi, tara-ya sũ-yẽlga, mõrgɛ-ya tõm masɛ sɛla woo pʋam, bɔ'ɔra-ya taaba bʋraanɛ, tara-ya nõorɛ ayɩla la taaba, vɔa-ya la sũ-mã'asʋm la taaba, tɩ Nawẽnnɛ n de nõŋlʋm, la sũ-mã'asʋm dãana la wʋn bɔna la ya lɛ. 
2CO.13.12	Pʋ'ʋsɛ-ya taaba la nõŋlʋm. Nawẽnnɛ nẽrba wuu pʋ'ʋsrɩ ya.
2CO.13.13	Tɩ Zuudãana Azezi-krisi yel-sõnnɛ, la Nawẽnnɛ nõŋlʋm, la Nawẽnnɛ Sɩa lagɩmtaarɛ wʋn bɔna la ya wuu.
GAL.1.1	Mam Apolɩ n de Krisi Tõntõnna n gʋlsɛ gõŋɔ wã. La dagɩ nẽrsaalba n tõm mam, la mẽ dagɩ nẽrsaalba n looge mam tɩ mam dɛna Krisi Tõntõnna. La de la Azezi-krisi, la tɩ Sɔ Nawẽnnɛ n vo'oge Azezi la n looge mam. 
GAL.1.2	Tɩ sɔbi-sɛba wuu n boe kalam na, n lagɩm na mam gʋlsɛ bɔ'ɔra yãma Azezi-krisi nẽrba n lagsrɩ Galatɩ tẽnsɩ pʋam na.
GAL.1.3	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm. 
GAL.1.4	Azezi-krisi n dɩkɛ a mẽŋa bɔ tɩ ba kʋ ẽ tõma tõon-be'ero ĩyã, tɩ a fãagɛ tɔ dũnia wã be'em pʋam basɛ, wʋ tɩ Sɔ Nawẽnnɛ n boorɩ se'em na. 
GAL.1.5	Ẽŋa n soe nã'asgɔ wakatɛ n ka ba'asrɩ. Amina.
GAL.1.6	Mam ze la yɛrɩ la yãma n darɛ basɛ Nawẽnnɛ n wi ya Krisi yel-sõnnɛ ĩyã, dee to'oge kõa ayẽma wʋ kõ-yẽlga la. 
GAL.1.7	Kõ-yẽlga ayẽma ka boe. La de la nẽrba n bʋrsrɩ ya pʋtẽ'era bɔɔra tɩ ba teege Krisi kõ-yẽlga la. 
GAL.1.8	Nẽra sãn mõolɛ kõ-yẽlga ayẽma bɔ ya, tɩ la dagna sɛka tɩ tõma mõolɛ bɔ ya la, baa la sãn dɛna tõma mẽŋa, bɩɩ malɛka n ze'ele Nawẽnnɛ yire, Nawẽnnɛ kã'a-be'ego bɔna a dãana zuo. 
GAL.1.9	Tõma põn yele ya mɛ, la mam le yɛta ya mɛ, tɩ nẽra sãn mõolɛ kõ-yẽlga ayẽma n de to'ore la sɛka tɩ ya to'oge la, Nawẽnnɛ kã'a-be'ego bɔna a dãana zuo.
GAL.1.10	Bɛla, yãma tẽ'esɛ tɩ mam boorɩ tɩ nẽrba n pẽgɛ mam bɩɩ, bɩɩ Nawẽnnɛ n pẽgɛ ma? Yãma tẽ'esɛ tɩ mam boorɩ tɩ m ẽŋɛ tɩ la paagɛ la nẽrsaalba yɛm bɩɩ? Ayɛɩ, mam sãn boorɩ nɩ tɩ m ẽŋɛ tɩ la paagɛ nẽrsaalba yɛm, mam ka de nɩ Krisi tõntõnna.
GAL.1.11	M sɔbiisi, mam boorɩ tɩ ya bãŋɛ mɛ tɩ kõ-yẽlga la tɩ mam mõolɩ la ka ze'ele nẽrsaalba zẽ'am. 
GAL.1.12	La mam mẽ ka to'oge ẽ nẽra zẽ'am, la mẽ dagɩ nẽra n zãsʋm mam. La de la Azezi-krisi mẽŋa n puke ẽ pa'alɛ mam.
GAL.1.13	Ya wõm mam daan ãn se'em Zifdõma sore la pʋam, daan nãmsra Azezi nẽrba la zozo'e, mõora tɩ m sã'am ba sore la. 
GAL.1.14	Tõma Zifdõma sore la pʋam, mam daan sẽŋɛ nẽŋa mɛ wɩsgɛ m mẽŋa la tɩ yaabdõma dɔgmike la yelle, ɩta lan yele se'em na gãnna m zuutaaba zozo'e. 
GAL.1.15	La Nawẽnnɛ daan welge mam na to'ore lan dẽŋɛ mam dɔka, ẽŋɛ mam yel-sõnnɛ, looge mam tɩ m dɛna a tõntõnna. 
GAL.1.16	Ẽŋa n daan wa bɩsɛ tɩ la ãn sõŋa, tɩ a puke a Dayʋa la pa'alɛ mam tɩ m mõolɛ a Dayʋa la kõ-yẽlga bɔ bu-zãŋsɩ la, mam daan ka sẽŋɛ nẽr-sɛka zẽ'am tɩ a zãsʋm mam. 
GAL.1.17	La mam mẽ daan ka sẽŋɛ Zerizalɛm sɛba n dẽŋɛ mam dɛna Azezi Tõntõnɩba la zẽ'am. Mam daan sẽŋɛ la Araabɩ so'olʋm, bɛla poorʋm tɩ mam lebe Damaasɩ. 
GAL.1.18	Bɛla poorʋm yʋʋma atã n tole, tɩ mam yãŋa sẽŋɛ Zerizalɛm tɩ m ka bãŋɛ Apɩyɛɛrɩ, daan ẽŋɛ dabsa pia la anuu a zẽ'am. 
GAL.1.19	La mam ka yẽ Azezi Tõntõnna ayẽma pa'asɛ, sãn dagna Azakɩ n de Zuudãana yɩbga la mã'a.
GAL.1.20	Mam n gʋlsɛ ya sɛla wã, mam yetɩ ya Nawẽnnɛ nẽŋam tɩ la dagɩ põmpɔrŋɔ.
GAL.1.21	Bɛla poorʋm mam ze'ele Zerizalɛm sẽŋɛ la Siiri, la Silisi so'olʋm. 
GAL.1.22	La Azezi-krisi nẽr-sɛba n boe Zude tẽnsɩ la daan nãn ka yẽ mam. 
GAL.1.23	Ba daan wen wõm mɛ tɩ ba tɔgrɩ mam yelle yetɩ: «Sɛka n daan nãmsrɩ tõma mõora tɩ a sã'am kõ-yẽlga tɩ tɩ bɔ sɩra la, yãŋa mõolɩ la kõ-yẽlga la.» 
GAL.1.24	Tɩ ba nã'asra Nawẽnnɛ mam ĩyã.
GAL.2.1	Bɛla poorʋm yʋʋma pia la anaasɩ n tole, tɩ mam la Abarnabasɩ lebe Zerizalɛm, la mam tarɩ la Atiti lagɩm mĩ. 
GAL.2.2	Nawẽnnɛ n daan puke pa'alɛ mam, tɩ mam sẽŋɛ. Mam daan pa'alɛ ba la kõ-yẽlga tɩ mam mõolɛ bɔ bu-zãŋsɩ la. La de la Azezi nẽrba nẽŋadõma la mã'a tɩ mam tɔgɛ bɔ ba. Mam daan ka boorɩ tɩ tõon-sɛka tɩ mam daan tõm, dee ken tõnna wã, wa dɛna zãŋa. 
GAL.2.3	La Atiti n de Grɛkɩ n dolɩ la mam na, ba põn ka pẽrgɛ yetɩ ba wã ẽ. 
GAL.2.4	Nẽrba basɛba n daan pã'asɛ tɩ bãma de la Azezi karẽnbiisi, li'ise kẽ tõma tẽŋasʋka bɔɔra tɩ ba bãŋɛ tõma n lagɩm na Azezi-krisi dɛna ayɩla la, tõma n to'oge tɩ mẽŋa se'em, bãma daan boorɩ tɩ ba basɛ tɩ tõma le dɛna la Zifdõma lɔɔ yamsɩ. 
GAL.2.5	Tõma daan ka sakɛ ban boorɩ se'em na baa fẽfẽe, tɩ kõ-yẽlga n de sɩra la wʋn ken bɔna yãma ĩyã.
GAL.2.6	Nẽr-sɛba tɩ ba bɩsrɩ wʋ nẽŋadõma la, ba sãn dɛna nẽŋadõma bɩɩ ba dagɩ nẽŋadõma, la ka pakɛ mam, Nawẽnnɛ ka tũ'usri nẽrba. Nẽŋadõma bãma ka mõrgɛ mam tɩ m ẽŋɛ sɛla sɛla pa'asɛ mam zãsŋɔ la pʋam. 
GAL.2.7	Ba tõn yẽ tɩ Nawẽnnɛ dɩkɛ kõ-yẽlga la ẽŋɛ la mam nu'usum tɩ m mõolɛ bɔ bu-zãŋsɩ, wʋ ẽn dɩkɛ ẽŋɛ Apɩyɛɛrɩ nu'usum tɩ a mõolɛ bɔ Zifdõma la. 
GAL.2.8	Nawẽnnɛ n bɔ Apɩyɛɛrɩ pãŋa, tõm ẽ Zifdõma zẽ'am na, ẽŋa n ken bɔ mam pãŋa tɩ mam tõnna bu-zãŋsɩ zẽ'am. 
GAL.2.9	La Azakɩ, la Apɩyɛɛrɩ, la Azã tɩ ba bɩsrɩ wʋ ba wuu kɛ'ɛndõma la, n bãŋɛ tɩ Nawẽnnɛ n ẽŋɛ mam yel-sõnnɛ dɩkɛ tõonɛ na ẽŋɛ mam nu'usum na, ba yõgɛ mam, la Abarnabasɩ nu'usi mɛ, pa'alɛ tɩ tɩ de la ayɩla lagɩm tõnna Nawẽnnɛ tõoma, tɩ tõma tõnna bu-zãŋsɩ zẽ'am, tɩ bãma mẽ tõnna Zifdõma zẽ'am. 
GAL.2.10	Sɛla tɩ ba daan sose tõma de la tɩ sõŋra ba Wẽndeego la nasdõma mã'a. La de la bɛla tɩ mam daan ɩtɩ zozo'e.
GAL.2.11	Apɩyɛɛrɩ n daan wa'am Antɩyɔsɩ la, mam daan tɔgɛ ẽ mɛ vẽelga vẽelga ka sakɛ ẽ, se'ere n soe la, a daan ẽŋɛ la sɛla n ka masɛ. 
GAL.2.12	Ẽn daan boe Antɩyɔsɩ la, a daan lagnɩ na bu-zãŋsɩ la dita mɛ. La nẽrba n daan ze'ele Azakɩ zẽ'am wa'am, tɩ a welge ka le dita la bu-zãŋsɩ la, se'ere n soe la, a daan zotɩ la sɛba n yetɩ dẽnɩ tɩ nẽr-sɛba wuu n dolɩ Nawẽnnɛ sore wãta la. 
GAL.2.13	Tɩ tɩ sɔbiisi basɛba n de Zifdõma daan po ɩta wʋ Apɩyɛɛrɩ n ɩtɩ se'em na, halɩ tɩ Abarnabasɩ mẽ po kẽ ba pʋlibsum ɩrgɔ la pʋam. 
GAL.2.14	La mam n daan yẽ tɩ ban ɩtɩ se'em na ka masɛ wʋ kõ-yẽlga la sɩra n de se'em na ĩyã, mam daan yele Apɩyɛɛrɩ ba wuu nẽŋam yetɩ: «Fõn de Zifu dee daan vɔa wʋ bu-zãŋsɩ n vɔa se'em na, fõn wʋn ẽŋɛ la wãne mõrgra bu-zãŋsɩ la tɩ ba vɔa wʋ Zifdõma?»
GAL.2.15	La sãn dɛna tõma, tõma dɔgɛ dɛna la Zifdõma, tõma dagɩ bu-zãŋsɩ n ka dolɩ Nawẽnnɛ lɔɔ la. 
GAL.2.16	La tõma mi mɛ tɩ la dagɩ nẽra n dolɩ lɔɔ la n yetɩ se'em na ĩyã, n wʋn basɛ tɩ a masɛ Nawẽnnɛ zẽ'am, la de la nẽra n bɔ Azezi-krisi sɩra mã'a tɩ Nawẽnnɛ wʋn basɛ tɩ a masɛ a zẽ'am. Tõma mẽ bɔ la Azezi-krisi sɩra, tɩ Nawẽnnɛ basɛ tɩ tɩ masɛ a zẽ'am, tõma n bɔ Azezi-krisi sɩra la ĩyã, dee dagɩ tõma n dolɩ lɔɔ la n yele se'em na ĩyã. Nẽra nẽra ka tã wʋn masɛ Nawẽnnɛ zẽ'am, ẽn dolɩ lɔɔ la n yele se'em na ĩyã. 
GAL.2.17	Tõma n te'ege Nawẽnnɛ, tɩ a basɛ tɩ tɩ masɛ a zẽ'am tõma n bɔ Krisi sɩra ĩyã la, bõn-ẽŋa sãn basɛ tɩ tõma mẽ dɛna tõon-be'ero dõma wʋ bu-zãŋsɩ la, yãma tẽ'esɛ tɩ Krisi botɩ tɩ tõnna la tõon-be'ero bɩɩ? Ayɛɩ. 
GAL.2.18	Nẽra sãn basɛ Zifdõma lɔɔ tɩ a daan dolɩ la, dee le yetɩ ba dɔla ẽ, la de la a mẽŋa n sã'anɩ lɔɔ la. 
GAL.2.19	La sãn dɛna lɔɔ la, a botɩ mam lebge la kũm a ĩyã, mam ka le dɔla ẽ. Mam lagɩm na Krisi ki dɔ-puurŋa zuo, tɩ m vɔa Nawẽnnɛ ĩyã, 
GAL.2.20	tɩ mam n vɔa wã, la ka le dɛna mam mẽŋa n vɔɩ, la de la Krisi n botɩ mam vɔa. La vɔm sɛka tɩ mam vɔa lɛɛlɛ wã, de la mam n bɔ ẽŋa n de Nawẽnnɛ Dayʋa n nõŋɛ mam ki mam yelle sɩra la, n basɛ tɩ mam vɔa. 
GAL.2.21	Mam ka sakɛ tɩ Nawẽnnɛ yel-sõnnɛ na de la zãŋa. La sãn dɛna la nẽra n dolɩ lɔɔ ĩyã n basɛ tɩ a masɛ Nawẽnnɛ nẽŋam, Krisi kũm na de nɩ na zãŋa.
GAL.3.1	Yãma Galatɩ dõma, ãne n botɩ yãma zuto lebge tɩ ya ka tara yɛm? Mam daan pa'alɛ ya Krisi n ki dɔ-puurŋa zuo la yelle mɛ sõŋa sõŋa, tɩ la dɛna vẽelga bɔ ya. 
GAL.3.2	Mam boorɩ tɩ m soke ya la sokre ayɩla mã'a tɩ ya lerge mam: Yãma n to'oge Nawẽnnɛ Sɩa la, la de la yãma n sakrɩ ɩta lɔɔ la n yele se'em na ĩyã bɩɩ? Ayɛɩ, la de la yãma n wõm kõ-yẽlga la, bɔ Azezi-krisi sɩra la ĩyã. 
GAL.3.3	Yãma yɛm na pɔ'ɔgɛ paagɛ la wãna? Yãma n pɔsɛ lebge Nawẽnnɛ nẽrba la a Sɩa pãŋa la, yãma yãŋa boorɩ tɩ ya ba'asɛ la ya mẽŋa pãŋa? 
GAL.3.4	Yãma n yẽ se'em wuu la lebge la zãŋa bɩɩ? Dẽnɩ tɩ la da kãn lebge zãŋa. 
GAL.3.5	Nawẽnnɛ n bɔ ya a Sɩa, dee ɩta bõn-yãlma ya tẽŋasʋka la, la dagɩ yãma n ɩtɩ lɔɔ n yele se'em na ĩyã, la de la yãma n wõm kõ-yẽlga la, bɔ Azezi-krisi sɩra la ĩyã.
GAL.3.6	Abraham zẽ'am la mẽ yʋʋn de la bɛla: La gʋlsɛ Nawẽnnɛ gõŋɔ pʋam yetɩ: «Abraham bɔ la Nawẽnnɛ sɩra, tɩ Nawẽnnɛ bɩsɛ ẽ yetɩ a masɛ ẽŋa zẽ'am.» 
GAL.3.7	Bãŋɛ-ya tɩ nẽr-sɛba n bɔ Nawẽnnɛ sɩra la n sɩrɩ de Abraham yɩɩsɩ. 
GAL.3.8	Nawẽnnɛ gõŋɔ la põn yele mɛ tɩ Nawẽnnɛ wʋn basɛ tɩ bu-zãŋsɩ masɛ a zẽ'am, ban bɔ ẽ sɩra la ĩyã. Nawẽnnɛ yʋʋn põn tɔgɛ kõ-yẽlga ẽŋa bɔ Abraham mɛ yetɩ: «Fõn ĩyã tɩ dũnia buuri wuu wʋn yẽ yel-sõnnɛ.» 
GAL.3.9	La de la bɛla, Abraham n yʋʋn bɔ Nawẽnnɛ sɩra yẽ yel-sõnnɛ na, nẽr-sɛba n mẽ bɔ Nawẽnnɛ sɩra wʋn lagɩm na Abraham yẽ yel-sõnnɛ.
GAL.3.10	Nẽr-sɛba n te'ege lɔɔ la, kã'a-be'ero boe ba zuto, se'ere n soe la, la gʋlsɛ yetɩ: «Kã'a-be'ego boe nẽr-sɛka woo n ka ɩtɩ wʋ lan gʋlsɛ se'em wuu Nawẽnnɛ lɔɔ gõŋɔ pʋam na zuugo.» 
GAL.3.11	La de la vẽelga tɩ nẽra baa ayɩla ka tã wʋn yẽ bʋʋrɔ Nawẽnnɛ zẽ'am ẽn dolɩ lɔɔ la ĩyã, se'ere n soe la, la gʋlsɛ yetɩ: «Nẽra n bɔ Nawẽnnɛ sɩra masɛ a zẽ'am wʋn vɔa, ẽn bɔ ẽ sɩra la ĩyã.» 
GAL.3.12	Nẽra n dolɩ lɔɔ la, la dagɩ tɩ a bɔ la Nawẽnnɛ sɩra, bẽm ĩyã, la gʋlsɛ yetɩ: «Nẽr-sɛka n ɩtɩ lɔɔ la n yele se'em na, a wʋn vɔa bɛla ĩyã.» 
GAL.3.13	La tõma n ka ẽŋɛ lɔɔ la n yele se'em na wuu ĩyã, Nawẽnnɛ kã'a-be'ego n boe tõma zuto. La Krisi n ki dɔ-puurŋa zuo la, a dɔkɛ kã'a-be'ego la tõma zuto mɛ, tɩ ẽŋa mẽŋa sɔɔgɛ tõma zẽ'am, tɩ kã'a-be'ego la bɔna a zuugo, se'ere n soe la, la gʋlsɛ yetɩ: «Kã'a-be'ego boe nẽr-sɛka tɩ ba yulse ẽ dɔɔgɔ zuo la zuugo.» 
GAL.3.14	Krisi ẽŋɛ bɛla tɩ yel-sõnnɛ na tɩ Nawẽnnɛ bĩŋe nõorɛ tɩ a bɔ Abraham na, mẽ wʋn dɛna bu-zãŋsɩ bõnɔ, bãma n lagɩm na Azezi-krisi dɛna ayɩla la ĩyã, dee tɩ tõma mẽ to'oge Nawẽnnɛ Sɩa la tɩ a bĩŋe nõorɛ tɩ a bɔ tɔ, tõma n bɔ ẽ sɩra la ĩyã.
GAL.3.15	M sɔbiisi, mam yetɩ m dɩkɛ la nẽrsaala yelle makɛ pa'alɛ ya. Nẽra sãn looge yɛm dee gʋlsɛ bĩŋe, tɩ la doose la tẽŋa la lɔɔ, nẽra nẽra ka tã wʋn sã'am ẽ, bɩɩ pa'asɛ sɛla mĩ. 
GAL.3.16	Nawẽnnɛ yʋʋn bĩŋe nõorɛ bɔ la Abraham, la a yɩɩŋa. La ka gʋlsɛ yetɩ, a bĩŋe a nõorɛ bɔ la a yɩɩsɩ, wʋ la de la nẽrba zozo'e. La yetɩ, a yɩɩŋa, la de la nẽra ayɩla mã'a. Nẽr-ẽŋa de la Krisi. 
GAL.3.17	Mam n yele se'em na võorɛ n wãna: La de tɩ Nawẽnnɛ n bĩŋe a nõorɛ la, yʋʋma kɔbsnaasɩ la pitã n tole dee tɩ a yãŋa bɔ a lɔɔ la. Bɛla lɔɔ la kãn yãŋɛ sã'am nõor-bĩŋre la tɩ a lebge zãŋa. 
GAL.3.18	Se'ere n soe la, la sãn de nɩ na lɔɔ la dɔlga ĩyã tɩ nẽra wʋn to'oge sɛla sɔna, la ka le dɛna nõor-bĩŋre ĩyã. La, la de la Nawẽnnɛ n bĩŋe a nõorɛ la ĩyã, tɩ a ẽŋɛ Abraham yel-sõnnɛ.
GAL.3.19	La sãn dɛna bɛla, bẽm ĩyã tɩ Nawẽnnɛ yʋʋn bɔ lɔɔ la? A yʋʋn bɔ ẽ tɩ a botɩ nẽrba n bãŋɛ ba tõon-be'ero, halɩ ka paagɛ wakat-sɛka tɩ Abraham yɩɩŋa la wʋn wa wa'am, sɛka ĩyã tɩ a yʋʋn bĩŋe nõorɛ la. Malɛkadõma n yʋʋn to'oge lɔɔ la Nawẽnnɛ zẽ'am bɔ la, la doose la nẽra ayɩla n boe Nawẽnnɛ, la nẽrba tẽŋasʋka wẽ'era nu'ugo. 
GAL.3.20	Nẽra ka wẽ'erɩ nu'ugo la nẽra ayɩla mã'a. La Nawẽnnɛ de la a ayɩla mã'a, dee yʋʋn bĩŋe nõorɛ, tɩ nu'u-wẽ'era ka bɔna.
GAL.3.21	Bɛla, lɔɔ la sɩ'ɩsrɩ Nawẽnnɛ nõor-bĩŋre la mɛ bɩɩ? Ayɛɩ, la dagɩ bɛla baa fẽfẽe. Se'ere n soe la, lɔɔ sãn boe nɩ n tã wʋn botɩ nẽrba tara vɔm n ka ba'asrɩ, bɛla a ken tã nɩ wʋn basɛ tɩ nẽrba masɛ Nawẽnnɛ zẽ'am mɛ, ban sakrɩ lɔɔ la ĩyã. 
GAL.3.22	La Nawẽnnɛ gõŋɔ la yetɩ, dũnia dõma wuu boe la tõon-be'ero nu'usum. La de la bɛla tɩ sɛba n bɔ Azezi-krisi sɩra la wʋn to'oge sɛla tɩ Nawẽnnɛ bĩŋe nõorɛ tɩ a bɔ ba, ban bɔ Azezi-krisi sɩra la ĩyã.
GAL.3.23	Wakat-sɛka tɩ Azezi-krisi daan nãn ka wa'am tɩ nẽrba bɔ ẽ sɩra la, lɔɔ la lʋ tõma mɛ wʋ tõma boe la yʋ'a deem na, gu'ura halɩ tɩ Nawẽnnɛ wʋn wa puke Azezi-krisi tɩ tɩ wʋn bɔ sɩra la peelem. 
GAL.3.24	Bɛla lɔɔ la n yʋʋn de tõma gu'ura pa'ala tõma sore halɩ wa paam wakat-sɛka tɩ Krisi wa'am na, tɩ tõma wʋn dɛna nẽrba n masɛ Nawẽnnɛ nẽŋam, tõma n bɔ ẽ sɩra la ĩyã. 
GAL.3.25	La lɛɛlɛ wã tɩ Azezi-krisi wa'am tɩ tɩ bɔ ẽ sɩra la, lɔɔ la ka le dɛna tõma gu'ura.
GAL.3.26	Yãma n bɔ Azezi-krisi sɩra la, ya wuu de la Nawẽnnɛ kɔma. 
GAL.3.27	Yãma wuu tɩ ba mise ya ko'om pʋam na, ya lagɩm na Krisi dɛna ayɩla, ãna wʋ ẽŋa n ãn se'em na. 
GAL.3.28	Yãma n lagɩm na Krisi la, bɔkrɛ ka le bɔna tɩ fʋ de la Zifu, bɩɩ bu-zãŋka, yamŋa bɩɩ nẽra n soe a mẽŋa, pɔka bɩɩ bʋraaga, ya wuu de la ayɩla. 
GAL.3.29	Yãma n lagɩm na Krisi la, ya de la Abraham yɩɩsɩ, wʋn to'oge sɛla tɩ Nawẽnnɛ bĩŋe nõorɛ tɩ a bɔ la.
GAL.4.1	Mam n yetɩ m yele se'em n wãna: Bia n yetɩ a wa sɔɔgɛ sɔna a sɔ bõnɔ dee ken dɛna bõn-pɩka, a ãn wʋ a de la yamŋa la, baa la ẽŋa n wʋn wa sɔna sɛla woo la. 
GAL.4.2	Ẽn nãn de bia la, a boe la nẽrba nu'usum tɩ ba gu'ura ẽ, dee bɩsra a sɛla woo yelle bɔ'ɔra ẽ halɩ ka paagɛ wakat-sɛka tɩ a sɔ looge la, tɩ a yãŋa sɔna sɛla woo. 
GAL.4.3	Tõma n mẽ daan ka bãŋɛ Nawẽnnɛ sɩra, ãna wʋ kɔma la, tõma daan de la dũnia wã yɛla yamsɩ. 
GAL.4.4	La wakat-sɛka tɩ Nawẽnnɛ looge la n paagɛ la, a tõm na a mẽŋa Dayʋa, tɩ pɔka dɔgɛ ẽ, tɩ a dɔla Zifdõma lɔɔ la, 
GAL.4.5	tɩ a fãagɛ sɛba n dolɩ lɔɔ la, tɩ tɩ wʋn lebge Nawẽnnɛ kɔma.
GAL.4.6	La yãma n de Nawẽnnɛ kɔma la, a tõm na a Dayʋa Sɩa tɩ a bɔna tɩ sũure pʋam, tɩ Sɩa la wi'ira Nawẽnnɛ yetɩ: «Abba, m Sɔ.» 
GAL.4.7	Bɛla tɩ ka le dɛna yamsɩ, tɩ de la Nawẽnnɛ kɔma. Tõma n de a kɔma la ĩyã, a wʋn bɔ tɔ sɛla wuu tɩ a bĩŋe tɩ a bɔ a kɔma la.
GAL.4.8	Kʋrʋm, yan daan ka mi Nawẽnnɛ na, ya daan dolɩ la dũnia wã bõn-yooro n dagɩ Nawẽnnɛ poore, dɛna ba yamsɩ. 
GAL.4.9	La nãnannɛ wã tɩ ya mi Nawẽnnɛ na, la, lan gãnnɩ, Nawẽnnɛ n mi ya la, la ẽŋɛ la wãne tɩ yãma le dɔla bõn-yooro n ka tarɩ pãŋa dee ka tara võorɛ poore, le bɔɔra tɩ ya dɛna ba yamsɩ? 
GAL.4.10	Yãma looge la dabsa, la wõrsɩ, la wakatɛ basɛba yʋʋnɛ pʋam, la yʋʋma dɔla tɩ la dɛna sisgo. 
GAL.4.11	Yãma n ɩtɩ se'em na botɩ dabeem n tara mam, tɩ mam n tõm se'em yãma ĩyã la, tã wʋn dɛna zãŋa.
GAL.4.12	M sɔbiisi, mam belnɩ ya mɛ tɩ ya ãna wʋ mam na, tɩ mam lebge ãna wʋ yãma la. Yãma daan ka ẽŋɛ mam tuuge. 
GAL.4.13	Ya mi tɩ la daan de la mam bã'aga la ĩyã tɩ mam yẽ folle mõolɛ kõ-yẽlga la bɔ ya pɔspɔsɩ. 
GAL.4.14	Mam bã'aga la daan de la nãmsgɔ bɔ ya, la yãma daan ka nẽ'esɛ mam, la ya mẽ daan ka zagsɛ mam, ya daan to'oge mam wʋ mam de la Nawẽnnɛ malɛka, bɩɩ Azezi-krisi la. 
GAL.4.15	Yãma sũure daan ãn yẽlʋm mɛ, tɩ mam tãna wʋn yetɩ, yãma daan sãn tã nɩ, ya wʋn dɩkɛ ya nini bɔ mam. Bẽm ẽŋɛ tɩ yãma ka le tara sũ-yẽlga? 
GAL.4.16	Mam n tɔgɛ ya sɩra la ĩyã, tɩ mam yãŋa lebge ya bɛ bɩɩ?
GAL.4.17	Nẽr-sɛba tɩ mam yetɩ la, ban mõrgrɩ se'em yãma ĩyã la, la dagɩ ya sõŋrɛ ĩyã. Ba boorɩ tɩ ba welge ya la mam, tɩ ya lagɩm na bãma. 
GAL.4.18	Nẽra sãn mõrgra tɩ la sãn dɛna sõŋa ĩyã, la ãn sõŋa. La ãn sõŋa tɩ ya ɩta bɛla wakatɛ wuu, la, la da dɛna mam n boe ya zẽ'am wakatɛ sɛka la mã'a. 
GAL.4.19	M kɔm-nõŋrɩsɩ, mam le tara la toogo ya ĩyã wʋ pɔka n virgri la, halɩ tɩ ya wʋn wa ãna wʋ Krisi n ãn se'em na. 
GAL.4.20	Mam boorɩ nɩ na m bɔna ya zẽ'am lɛɛlɛ wã bãŋɛ mam wʋn tɔgɛ se'em pa'alɛ ya. La mam n boe zẽ'e-sɛka wã, mam ka mi mam wʋn yele ya se'em.
GAL.4.21	Yele-ya ma, yãma sɛba n boorɩ tɩ lɔɔ la sɔna ya la, yãma ka wõnnɩ lɔɔ la n yetɩ se'em na? 
GAL.4.22	La gʋlsɛ Nawẽnnɛ gõŋɔ pʋam yetɩ, Abraham tarɩ la dayɔɔsɩ bayi. Ayɩla de la yam-pɔka bia, tɩ ayẽma dɛna a pɔga bia. 
GAL.4.23	Yam-pɔka bia la dɔgɛ wʋ nẽrsaala n boorɩ se'em na. La a pɔga bia la dɔgɛ wʋ Nawẽnnɛ n bĩŋe a nõorɛ se'em na. 
GAL.4.24	Bõn-ẽna de la makrɛ bɔ tõma. Pɔgsɩ bayi la makrɩ la yɛla bayi. La de la Nawẽnnɛ n bɔ nẽrba a lɔɔ, dee bĩŋe a nõorɛ la. Pɔspɔsɩ pɔka la yʋ'ʋrɛ n de Agaarɩ la mãmsrɩ la lɔɔ tɩ Nawẽnnɛ bɔ Sinayi tãŋa zuo la. Nẽr-sɛba n dolɩ lɔɔ la de la yamsɩ, wʋ Agaarɩ la a kɔma n de yamsɩ se'em na. 
GAL.4.25	Agaarɩ ãn wʋ Sinayi tãŋa n boe Araabɩ tẽŋa la, dee ken ãna wʋ Zerizalɛm sɛka n boe lɛɛlɛ wã la, se'ere n soe la, Zerizalɛm la a nẽrba la boe la lɔɔ yamnɛ pʋam. 
GAL.4.26	La Zerizalɛm sɛka n boe saazuum na ka boe yamnɛ pʋam, tõma de la tẽn-ẽŋa nẽrba, wʋ Asaara kɔma n dagɩ yamsɩ la. 
GAL.4.27	La gʋlsɛ Nawẽnnɛ gõŋɔ pʋam yetɩ:
GAL.4.27	«Ẽŋɛ sũ-yẽlga, kõndɔgrɛ, fõn ka dɔgɛ la.
GAL.4.27	Ẽŋɛ sũ-yẽlga wa'ara kĩnkĩma sɩrna, fõn ka virge la.
GAL.4.27	Se'ere n soe la, pɔg-sɛka tɩ a sɩra basɛ la kɔma n wʋn zo'oge gãnna pɔg-sɛka n tarɩ sɩra la.»
GAL.4.28	La sãn dɛna yãma, m sɔbiisi, yãma de la Nawẽnnɛ kɔma, ẽn bĩŋe a nõorɛ la ĩyã, wʋ A'izakɩ tɩ ba dɔgɛ Nawẽnnɛ n bĩŋe a nõorɛ ĩyã la. 
GAL.4.29	La, la mẽ ãn wʋ bi-sɛka tɩ ba daan dɔgɛ ẽ wʋ nẽrsaala n boorɩ se'em na n nãmsɛ bi-sɛka tɩ ba dɔgɛ wʋ Nawẽnnɛ Sɩa n boorɩ se'em na, la ken dɛna la bɛla mẽ lɛɛlɛ wã. 
GAL.4.30	Nawẽnnɛ gõŋɔ la yetɩ bẽm? A yetɩ: «Dige yam-pɔka, la a bia la, se'ere n soe la, yam-pɔka la bia kãn lagɩm na pɔg-sɛka n dagɩ yamŋa la bia po to'oge ba sɔ bõnɔ.» 
GAL.4.31	Bɛla, m sɔbiisi, tõma dagɩ yam-pɔka kɔma, tõma de la pɔg-sɛka n dagɩ yamŋa la kɔma.
GAL.5.1	Krisi fãagɛ tɩ basɛ tɩ tɩ sɔna la tɩ mẽŋa. Bɛla, zɛ-ya kãŋkãŋɛ, da sakɛ-ya le kẽ'esɛ ya mẽŋa yamnɛ pʋam. 
GAL.5.2	Selse-ya, mam Apolɩ yetɩ ya mɛ tɩ ya sãn basɛ tɩ ba wã ya, Krisi ka le tara yõorɔ bɔ ya. 
GAL.5.3	La mam le yɛta ya mɛ tɩ nẽr-sɛka woo n basɛ tɩ ba wã ẽ, dẽnɩ tɩ a ẽŋɛ lɔɔ la n yele se'em na wuu. 
GAL.5.4	Yãma sɛba n te'ege lɔɔ la ɛɛra tɩ ya masɛ Nawẽnnɛ nẽŋam na, ya welge ya mẽŋa mɛ la Krisi, ya koŋe Nawẽnnɛ yel-sõnnɛ mɛ. 
GAL.5.5	La sãn dɛna tõma, la de la tõma n bɔ Krisi sɩra la, tɩ Nawẽnnɛ Sɩa basɛ tɩ tõma tara pʋtẽ'erɛ gu'ura tɩ a wa basɛ tɩ tɩ masɛ a zẽ'am. 
GAL.5.6	Azezi-krisi doosgo la pʋam, fʋ sãn wã, bɩɩ fʋ sãn ka wã, la ka tarɩ võorɛ, sɛla n tarɩ yõorɔ de la fʋ bɔ Azezi sɩra tõnna la nõŋlʋm.
GAL.5.7	Yãma daan dolɩ Nawẽnnɛ sore mɛ sõŋa sõŋa, ãne n gu ya tɩ ya basɛ da le sakɛ sɩra la? 
GAL.5.8	Tẽ'esgɔ bãma n botɩ ya basɛ sɩra la ka ze'ele Nawẽnnɛ n wi ya la zẽ'am. 
GAL.5.9	Ba makɛ yetɩ: «Dãbɩllɛ fẽe n botɩ borborɩ wuu ukra.» 
GAL.5.10	La sãn dɛna mam, Zuudãana la ĩyã mam bɔ ya sɩra mɛ tɩ yãma tẽ'esgɔ kãn bɔna ayẽma la mam n pa'alɛ ya se'em na. Nẽr-sɛka n tarɩ ya pʋtẽ'era yuulna la, baa ẽn de nẽr-sɛka, Nawẽnnɛ wʋn sɩbgɛ ẽ.
GAL.5.11	M sɔbiisi, la sãn dɛna sɩra tɩ mam mẽŋa ken mõola mɛ yɛta tɩ ba wãta, bẽm tɩ Zifdõma nãmsra mam? La sãn de nɩ na bɛla, mam n mõolɩ Krisi n ki dɔ-puurŋa zuo tɩ ba nãmsra mam na kãn le bɔna. 
GAL.5.12	Mam boorɩ nɩ mɛ tɩ nẽr-sɛba n tarɩ ya pʋtẽ'era yuulna tɩ ya wãta la, sãn põn bɔɔra, ba fɔ ba mẽŋa pa'asɛ.
GAL.5.13	La sãn dɛna yãma, m sɔbiisi, Nawẽnnɛ wi ya tɩ ya sɔna la ya mẽŋa. La da basɛ-ya tɩ yan soe ya mẽŋa la basɛ tɩ ya ɩta ya mẽŋa yɛm n boorɩ se'em. Vɔa-ya la taaba la nõŋlʋm tõnna sõŋra taaba. 
GAL.5.14	Se'ere n soe la, lɔɔ la wuu boe la yetɔg-ẽna ayɩla pʋam n yetɩ:
GAL.5.14	«Nõŋɛ fʋ tadãana wʋ fʋ mẽŋa.»
GAL.5.15	La ya sãn zɛbra la taaba, yĩ'ira dee dõnna taaba wʋ dũnsi la, guuse-ya, tɩ ya wʋn sã'am taaba mɛ ba'asɛ.
GAL.5.16	Selse-ya, mam yetɩ ya mɛ tɩ ya dɔla Nawẽnnɛ Sɩa n boorɩ se'em, tɩ ya kãn ɩta nẽrsaalba yɛmleego n boorɩ se'em. 
GAL.5.17	Se'ere n soe la, nẽrsaalba mẽŋa yɛmleego n boorɩ se'em na de la to'ore la Nawẽnnɛ Sɩa n boorɩ sɛla la. Tɩ Nawẽnnɛ Sɩa n boorɩ sɛla la, mẽ dɛna to'ore la sɛla tɩ nẽrsaala mẽŋa boorɩ la. Bõn-bãma bayi sɩ'ɩsrɩ la taaba. La bɛla basɛ mɛ tɩ ya ka tãna wʋn ẽŋɛ yãma n boorɩ se'em na. 
GAL.5.18	La Nawẽnnɛ Sɩa la sãn sɔna ya, ya ka le bɔna lɔɔ la nu'usum.
GAL.5.19	Nẽrsaala mẽŋa yɛmleego n boorɩ se'em na de la vẽelga vẽelga. La de la yalsɩ, la tõon-dẽgrɔ, la tõon-yooro, 
GAL.5.20	la baga kãabgɔ, la tɩɩm tõoma, la taaba sisga, la zɛbrɛ, la ɩta sũure la tadãana bõnɔ, la sũ-isgre, la gãŋɛ taaba, la ka-wõm-taaba, la welge taaba. 
GAL.5.21	La nõŋɛ bõnɔ, la dãam buka, la pʋyã'an-yooro, la bõnɔ basɛba n wõn na bõn-bãma. Mam dẽŋɛ kã'ana ya mɛ, wʋ mam n daan põn yele ya se'em na, tɩ nẽr-sɛka woo n ɩtɩ bõn-bãma kãn yẽ zẽ'am Nawẽnnɛ so'olʋm pʋam.
GAL.5.22	La Nawẽnnɛ Sɩa tõoma de la nõŋlʋm, la sũ-yẽlga, la sũ-mã'asʋm, la sũ-mã'arɛ, la sõŋa, la ɩr-sõŋɔ, la ẽŋɛ sɩra, 
GAL.5.23	la sũ-bʋgsʋm, la yõk-m-mẽŋa. Lɔɔ ka boe n sɩ'ɩsrɩ bõn-bãma. 
GAL.5.24	Nẽr-sɛba n de Azezi-krisi nẽrba la ka ba mẽŋa n boorɩ se'em n de be'em, la ba yɛmleego la mɛ dɔ-puurŋa zuo, tɩ ba ka le sɔna ba. 
GAL.5.25	Nawẽnnɛ Sɩa n bɔ'ɔrɩ tɩ vɔm na, basɛ-ya tɩ tɩ dɔla ẽŋa n boorɩ se'em na. 
GAL.5.26	Tɩ da dɛna-ya uk-m-mẽŋa dõma, tɩ da ɛɛra-ya taaba nõorɛ, bɩɩ ɩta sũure la taaba.
GAL.6.1	M sɔbiisi, ya sãn yẽ nẽra tɩ a tõnnɩ tõon-be'ero, yãma sɛba tɩ Nawẽnnɛ Sɩa boe la ya lɛ la, pa'alɛ-ya ẽ la sũ-bʋgsʋm tarɩ ẽ leme so-sõŋɔ la zuo. La guuse fʋ mẽŋa, tɩ fʋ mẽ da po tõm a tõon-be'ero la. 
GAL.6.2	Sõŋra-ya taaba malgra taaba yɛla, tɩ bɛla tɩ ya wʋn ẽŋɛ Krisi nõorɛ n yele se'em na. 
GAL.6.3	Nẽra sãn tẽ'esɛ tɩ ẽŋa de la sɛla dee ka dɛna sɛla sɛla, a pã'asrɩ la a mẽŋa. 
GAL.6.4	Nẽra woo geele bɩsɛ a mẽŋa tõoma n ãn se'em, a sãn yẽ a tõoma la pʋam sɛla n de a ẽŋɛ sũ-yẽlga, tɩ a ẽŋɛ a mẽŋa ĩyã. La a da magra a mẽŋa la nẽrba basɛba. 
GAL.6.5	Nẽra woo n wʋn tara a mẽŋa zuugo yelle.
GAL.6.6	Nẽr-sɛka tɩ nẽra zãsnɩ ẽ Krisi yetɔga la, a basɛ tɩ sɛka n zãsnɩ ẽ na yẽta pʋrɛ ẽn tarɩ sɛla woo la pʋam.
GAL.6.7	Da pã'asɛ-ya ya mẽŋa, ba ka pɔ'ɔrɩ Nawẽnnɛ. Nẽra n bʋrɛ bõn-sɛba la, bõn-bãma tɩ a wʋn lagsɛ. 
GAL.6.8	Nẽr-sɛka n ɩtɩ sɛla tɩ a mẽŋa yɛmleego boorɩ, a wʋn yẽ a yɛmleego yõorɔ n de kũm. La sɛka n ɩtɩ sɛla tɩ Nawẽnnɛ Sɩa boorɩ la, a wʋn yẽ Nawẽnnɛ Sɩa n bɔ'ɔrɩ sɛla n de vɔm n ka ba'asrɩ. 
GAL.6.9	Bɛla, tɩ da targɛ-ya la tõon-sõma tõoma. Tɩ sãn ɩta dee ka basɛ, wakatɛ la sãn wa paagɛ, tɩ wʋn yẽ a yõorɔ. 
GAL.6.10	Bɛla, tɩn yẽ folle sɛka woo, tɩ tõm ẽŋɛ nẽrba wuu sõŋa, lan gãnnɩ wuu, tɩ ɩta sɛba n lagɩm na tõma bɔ Krisi sɩra la sõŋa.
GAL.6.11	Bɩsɛ-ya gʋlsgɔ biɛ kãr-bãna wã de la mam Apolɩ n gʋlsɛ la m mẽŋa nu'ugo. 
GAL.6.12	Sɛba n mõrgrɩ ya bɔɔra tɩ ya wã la, de la nẽrba n boorɩ yʋ'ʋrɛ nẽrsaalba zẽ'am. Ban ka boorɩ tɩ ba yẽ nãmsgɔ Krisi kũm dɔ-puurŋa la ĩyã mã'a yelle tɩ ba ɩta bɛla. 
GAL.6.13	Bãma sɛba n wãtɩ la mẽŋa ka ɩtɩ lɔɔ la n yele se'em na, ba boorɩ la ya wã tɩ ba tã'agɛ wẽ yõ'ogɔ, bãma n botɩ ya wã la. 
GAL.6.14	La sãn dɛna mam, mam ka wẽ'erɩ m yõ'ogɔ la sɛla yelle, sãn dagna tɩ Zuudãana Azezi-krisi n ki dɔ-puurŋa zuo la mã'a yelle. Krisi kũm na ĩyã dũnia yɛla wuu ãn wʋ ba ki mɛ ka le sɔna mam, tɩ mam mẽ ãna wʋ mam ki mɛ, ka le bɔna dũnia yɛla pʋam. 
GAL.6.15	La dagɩ nẽra n wã, bɩɩ nẽra n ka wã n tarɩ yõorɔ, sɛla n tarɩ yõorɔ de la tɩ tarɩ la vɔm paalga. 
GAL.6.16	Sɛba wuu n dolɩ nõor-ẽna wã, Nawẽnnɛ wʋn bɔ ba sũ-mã'asʋm, dee zoe ba ninbãalga, bãma la Nawẽnnɛ nẽrba la wuu.
GAL.6.17	Nẽra nẽra da le basɛ tɩ toogo paagɛ mam, se'ere n soe la, yisa sɛba tɩ mam tarɩ m ĩyã la pa'alɩ mɛ tɩ mam de la Azezi nẽra.
GAL.6.18	M sɔbiisi, tɩ Zuudãana Azezi-krisi yel-sõnnɛ wʋn bɔna la ya. Amina.
EPH.1.1	Mam Apolɩ n de Azezi-krisi Tõntõnna wʋ Nawẽnnɛ n boorɩ se'em na, n gʋlsɛ gõn-ẽna wã bɔ'ɔra yãma Nawẽnnɛ nẽrba n boe Efɛɛzɩ dɛna sɩra dõma Azezi-krisi doosgo pʋam na. 
EPH.1.2	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
EPH.1.3	Tɩ pẽgɛ Nawẽnnɛ n de tɩ Zuudãana Azezi-krisi Sɔ la, ẽŋa n bɔ tɔ a Sɩa yel-sõnnɛ wuu n ze'ele saazuum, tõma n lagɩm na Krisi dɛna ayɩla la ĩyã. 
EPH.1.4	Nawẽnnɛ looge tõma la ẽŋa ĩyã, lan dẽŋɛ dũnia nãaŋɔ, tɩ tɩ welge to'ore dɛna a nẽrba, ka tara yelle a nẽŋam. 
EPH.1.5	A nõŋlʋm na ĩyã tɩ a dẽŋɛ looge tõma tɩ tɩ lebge a kɔma Azezi-krisi ĩyã, wʋ a mẽŋa yɛm n boorɩ se'em na. 
EPH.1.6	A ẽŋɛ bɛla tɩ tɩ pẽgɛ ẽ mɛ, a yel-sõnnɛ n zo'oge gãŋɛ tɩ a ẽŋɛ bɔ tɔ zãŋa, tõma n de ayɩla la a Dayɔ-nõŋrɛ la ĩyã. 
EPH.1.7	La de la Krisi n ki tɩ a zɩɩm yese la ĩyã tɩ Nawẽnnɛ basɛ tõma tõon-be'ero taalɛ, tɩ tõma yẽ fãarɛ, tɩ la masɛ wʋ Nawẽnnɛ yel-sõnnɛ n zo'oge pãɩ se'em na. 
EPH.1.8	Yel-sõnnɛ ẽŋa n zo'oge la bɔ tõma la yɛm wuu, la bãŋrɛ wuu. 
EPH.1.9	Nawẽnnɛ basɛ tɩ tõma bãŋɛ ẽn boorɩ tɩ a ẽŋɛ se'em n daan sʋgɛ tɩ a looge yɛm tɩ a ẽŋɛ Krisi ĩyã la mɛ. 
EPH.1.10	Wakatɛ la sãn wa paagɛ, Nawẽnnɛ wʋn ẽŋɛ ẽŋa n looge yɛm tɩ a ẽŋɛ se'em na mɛ, a wʋn lagsɛ sɛla wuu n boe saazuum, la dũnia zuo, tɩ ba sakɛ Zuudãana ayɩla n de Krisi.
EPH.1.11	Nawẽnnɛ n basɛ tɩ sɛla woo ɩta wʋ ẽn boorɩ se'em na, n dẽŋɛ looge tõma tɩ tɩ dɛna a nẽrba Krisi ĩyã. 
EPH.1.12	Tɩ tõma n dẽŋɛ tara pʋtẽ'erɛ la Krisi la, wʋn basɛ tɩ nẽrba pẽgɛ ẽ a na'am pãŋa la ĩyã.
EPH.1.13	Yãma n mẽ wõm sɩra kõ-yẽlga la, n basɛ tɩ ya bɔ Krisi sɩra yẽ fãarɛ, ẽŋa ĩyã tɩ Nawẽnnɛ bɔ ya a Sɩa wʋ ẽn bĩŋe nõorɛ se'em na, Sɩa ẽŋa de la dãalgɔ pa'alɛ tɩ ya de la a nẽrba. 
EPH.1.14	A Sɩa la n de sɛla n pa'alɛ tɩ tɩ wʋn yẽ sɛla woo tɩ a bĩŋe nõorɛ tɩ a bɔ tɔ la, halɩ ka paagɛ wakat-sɛka tɩ a wʋn fãagɛ tõma wuu n de a nẽrba la ba'asɛ la, bõn-ẽŋa n wʋn basɛ tɩ tɩ pẽgɛ ẽ, a na'am pãŋa la ĩyã.
EPH.1.15	Bɛla n soe tɩ mam n wõm yãma n bɔ tɩ Zuudãana Azezi sɩra, la yãma n tarɩ nõŋlʋm la Nawẽnnɛ nẽrba wuu se'em na, 
EPH.1.16	tɩ mam tẽra ya yelle m pʋ'ʋsgɔ pʋam, pʋ'ʋsra Nawẽnnɛ a yel-sõnnɛ ya ĩyã ka gɔ'ɔra. 
EPH.1.17	Mam sosrɩ la tɩ Zuudãana Azezi-krisi Sɔ n de Nawẽnnɛ n tarɩ na'am pãŋa la, tɩ a bɔ ya a yɛm Sɩa tɩ a vẽlgɛ ya yɛm, tɩ ya bãŋɛ ẽn ãn se'em. 
EPH.1.18	Mam ken sɔsra Nawẽnnɛ tɩ a botɩ ya pʋtẽ'era like tɩ ya bãŋɛ ẽn wi ya tɩ ya tara pʋtẽ'erɛ gu'ura sɛla, dee bãŋɛ bõn-sõma sɛba tɩ a bĩŋe nõorɛ tɩ a bɔ a nẽrba la n ba ãna sõŋa, dee zo'oge se'em. 
EPH.1.19	Mam ken sɔsra ẽ tɩ a botɩ ya bãŋɛ a pãŋa la n ãn kãtɛ gãŋɛ se'em tɩ a tarɩ tõnna la tõma n bɔ ẽ sɩra la lɛ, wʋ a na'am pãn-kãtɛ n tõnnɩ tõon-kãra se'em na. 
EPH.1.20	Pãn-kãtɛ ẽŋa n bɛla tɩ a dɩkɛ vo'oge Krisi botɩ a zĩ'ire a zʋʋgɔ bɔba saazuum Nawẽnnɛ yire. 
EPH.1.21	A botɩ Krisi n gãnna na'adõma wuu, la pãnsɩ dõma wuu, la kɛ'ɛndõma wuu, la ke'eŋo buuri wuu, ẽŋa yʋ'ʋrɛ n gãnnɩ yʋ'ʋra wuu, la dagɩ dũnia ẽna pʋam mã'a, la ken dɛna la dũnia sɛka n wʋn wa'am na pʋam. 
EPH.1.22	Nawẽnnɛ basɛ mɛ tɩ Krisi sɔna sɛla woo, dee botɩ a dɛna a nẽrba wuu Zuudãana sɛla woo pʋam. 
EPH.1.23	Krisi nẽrba la ãn wʋ a mẽŋa ĩyã la, ẽŋa n vɔa ba pʋam, la ẽŋa n boe zẽ'a woo, botɩ sɛla woo bɔna.
EPH.2.1	Ya daan ãn wʋ ya ki mɛ Nawẽnnɛ zẽ'am, ya tõon-be'ero, la ya tuure la ĩyã. 
EPH.2.2	Yãma n daan ɩtɩ se'em na ãn wʋ dũnia nẽrba n ka mi Nawẽnnɛ n ɩtɩ se'em na, dɔla Asũtãana n de pãnsɩ dõma n boe saazuum naba la, ẽŋa n tõnnɩ na sɛba n sɩ'ɩsrɩ Nawẽnnɛ nõorɛ la. 
EPH.2.3	Tõma wuu daan lagɩm ãna wʋ bãma n ãn se'em na, tõma daan vɔa wʋ nẽrsaala yɛmleego n boorɩ se'em, ɩta tɩ ĩyã, la tɩ yɛm n boorɩ se'em n de be'em na. La tõma n daan ãn se'em na basɛ tɩ tɩ daan masɛ la Nawẽnnɛ sɩbgrɛ wʋ nẽrba basɛba la.
EPH.2.4	La Nawẽnnɛ nõŋɛ tõma zo'oge mɛ, tɩ a zoe tõma ninbãalga zozo'e. 
EPH.2.5	Tɩ baa tõma n daan ãn wʋ tɩ ki mɛ tɩ tõon-be'ero ĩyã la, a basɛ tɩ tɩ lagɩm na Krisi yẽ vɔm. La de la Nawẽnnɛ yel-sõnnɛ ĩyã tɩ a fãagɛ ya. 
EPH.2.6	La de la tõma n lagɩm na Azezi-krisi dɛna ayɩla la ĩyã, tɩ Nawẽnnɛ lagɩm tõma la Krisi vo'oge, basɛ tɩ tɩ lagɩm na ẽŋa zĩ'ire Nawẽnnɛ yire. 
EPH.2.7	A ẽŋɛ tõma sõŋa Krisi ĩyã, tɩ a pa'alɛ la nẽrba wakatɛ n sẽm a yel-sõnnɛ n zo'oge gãŋɛ se'em. 
EPH.2.8	La de la Nawẽnnɛ yel-sõnnɛ la ĩyã tɩ ya yẽ fãarɛ, yan bɔ Krisi sɩra la ĩyã, la dagɩ ya mẽŋa pãŋa, la de la Nawẽnnɛ bɔ'a. 
EPH.2.9	La dagɩ ya tõoma ĩyã, tɩ ya nẽr-sɛka da pẽgɛ a mẽŋa. 
EPH.2.10	La de la Nawẽnnɛ n nãam tɔ, botɩ tɩ lagɩm na Azezi-krisi dɛna ayɩla, tõnna tõon-sõma tɩ a põn dẽŋɛ mãasʋm tɩ tɩ wa tõm na.
EPH.2.11	Tẽegɛ-ya yan daan ãn se'em na, ba ka dɔgɛ ya tɩ ya dɛna Zifdõma buuri, Zifdõma n wãtɩ la wi'iri ya tɩ a ka wãtɩ dõma. Ba yetɩ bãma de la Nawẽnnɛ nẽrba, bãma n wãtɩ la ĩyã, la bõn-ẽŋa de la sɛla tɩ nẽrba ɩtɩ ba ĩyã pʋam mã'a. 
EPH.2.12	Tẽegɛ-ya tɩ wakat-sɛka tɩ ya ka boe la Krisi la, ya daan de la sãama la Ɩsrayɛlɩ dõma, ka tara nõorɛ la bõn-sɛba tɩ Nawẽnnɛ yʋʋn bĩŋe nõorɛ la Ɩsrayɛlɩ dõma la. Ya daan vɔa la dũnia wã zuo ka mina Nawẽnnɛ, dee ka tara pʋtẽ'erɛ gu'ura sɛla. 
EPH.2.13	Ya daan zãagɛ la Nawẽnnɛ mɛ, la lɛɛlɛ wã, yãma n lagɩm na Azezi-krisi dɛna ayɩla la, a zɩɩm na n yese la basɛ tɩ ya yãŋa lɛm ẽ mɛ. 
EPH.2.14	La de la Krisi n botɩ tɩ tara sũ-mã'asʋm, ẽŋa n basɛ tɩ Zifdõma, la sɛba n dagɩ Zifdõma lebge buuri ayɩla. Ẽŋa n ki yese be'em n ãn wʋ lalga 
EPH.2.15	bɔna tɩ tẽŋasʋka welge to tɩ tɩ sisra taaba la, dee basɛ tɩ Amoyisi lɔɔ, la yel-sɛba tɩ a yetɩ ba ɩta la ka le tõnna, botɩ Zifdõma, la sɛba n dagɩ Zifdõma naagɛ taaba lagɩm na ẽŋa lebge buur-paalga ayɩla tara sũ-mã'asʋm la taaba. 
EPH.2.16	Krisi n ki kũm dɔ-puurŋa zuo la, a lagɩm ba tɩ ba lebge la buuri ayɩla naagɛ ba la Nawẽnnɛ botɩ ba ka le sisra taaba. 
EPH.2.17	Krisi wa'am wa mõolɛ la sũ-mã'asʋm kõ-yẽlga bɔ yãma sɛba n daan zãagɛ, la tõma sɛba n lɛm na. 
EPH.2.18	Krisi ĩyã tɩ tõma wuu tara sore wʋn lɛm tɩ Sɔ Nawẽnnɛ zẽ'am, Nawẽnnɛ Sɩa ayɩla n boe la tɩ wuu lɛ la ĩyã.
EPH.2.19	Bɛla, ya ka le dɛna sãama, bɩɩ nẽrba n ze'ele zẽ'a ayẽma, ya de la buuri ayɩla la Nawẽnnɛ nẽrba, ya de la a yire nẽrba. 
EPH.2.20	Yãma po bɔna la Nawẽnnɛ nẽr-kʋʋŋɔ la n ãn wʋ deego la mẽeŋa pʋam. Azezi Tõntõnɩba, la Nawẽnnɛ nõtɔ'ɔsrɩba n de deego la ẽbrɛ. Tɩ Azezi-krisi mẽŋa dɛna kugre n botɩ deego la tara pãŋa. 
EPH.2.21	Ẽŋa n basɛ tɩ deego la wuu zɛ kãŋkãŋɛ lɛbgra Wẽnde-kãtɛ ãna sõŋa bɔ Zuudãana. 
EPH.2.22	Yãma n lagɩm na ẽ dɛna ayɩla la, ya mẽ po bɔna la Nawẽnnɛ deego la tɩ a boe mĩ mẽta la mẽeŋa pʋam, tɩ Nawẽnnɛ mẽŋa Sɩa kẽ'era mĩ.
EPH.3.1	Bɛla tɩ mam Apolɩ pʋ'ʋsra Nawẽnnɛ. Mam boe la yʋ'a deem Azezi-krisi yelle, mam n mõolɛ a kõ-yẽlga bɔ yãma bu-zãŋsɩ la ĩyã. 
EPH.3.2	Mam tẽ'esɛ tɩ ya wõm tɩ Nawẽnnɛ dɩkɛ a yel-sõnnɛ kõ-yẽlga la ẽŋɛ la mam nu'usum tɩ m tɔgɛ bɔ yãma. 
EPH.3.3	Nawẽnnɛ puke a yelle n sʋgɛ la pa'alɛ mam mɛ, wʋ mam gʋlsɛ se'em fẽe bɔ ya la. 
EPH.3.4	Ya sãn karẽŋɛ mam n gʋlsɛ se'em na, ya wʋn yẽ mam n bãŋɛ Krisi yelle n daan sʋgɛ la võorɛ n ãn se'em. 
EPH.3.5	Nawẽnnɛ yʋʋn ka puke ẽ pa'alɛ kʋrʋm dõma, la lɛɛlɛ wã a botɩ a Sɩa la puke ẽ pa'alɛ la sɛba tɩ a tõm, la a nõtɔ'ɔsrɩba. 
EPH.3.6	Yel-ẽŋa n sʋgɛ la de la kõ-yẽlga mõolgɔ n botɩ bu-zãŋsɩ wuu lagɩm na Zifdõma tara pʋrɛ, lagɩm taaba dɛna ayɩla, dee lagɩm tɔ'ɔra sɛla tɩ Nawẽnnɛ bĩŋe nõorɛ Azezi-krisi ĩyã.
EPH.3.7	La de la Nawẽnnɛ yel-sõnnɛ bɔ'a tɩ a botɩ mam dɛna a tõntõnna mõola a kõ-yẽlga la, la a pãŋa. 
EPH.3.8	Mam n de nẽra n pɔ'ɔgɛ Nawẽnnɛ nẽrba la wuu pʋam, la bɛla wuu Nawẽnnɛ ẽŋɛ la mam yel-sõn-ẽŋa tɩ m mõolɛ Krisi kõ-yẽlga la bɔ bu-zãŋsɩ tɩ ba bãŋɛ bõn-sõma n zo'oge gãŋɛ tɩ nẽrba ka tãna wʋn bãŋɛ ba'asɛ la, 
EPH.3.9	dee botɩ nẽrba bãŋɛ Nawẽnnɛ n yetɩ a ẽŋɛ se'em n daan sʋgɛ la. Ẽŋa n nãam sɛla woo la, sʋgɛ bõn-ẽŋa mɛ halɩ yʋʋma yʋʋma wa paam zĩna. 
EPH.3.10	La lɛɛlɛ wã, Azezi nẽrba la wʋn basɛ tɩ kɛ'ɛndõma, la pãnsɩ dõma n boe saazuum bãŋɛ Nawẽnnɛ yɛm n de to'oto'ore se'em wuu. 
EPH.3.11	La doose la Zuudãana Azezi-krisi tɩ Nawẽnnɛ ẽŋɛ bɛla masɛ wʋ ẽn looge a yɛm se'em halɩ lan dẽŋɛ dũnia pĩ'iluŋo la. 
EPH.3.12	Tõma n bɔ Krisi sɩra lagɩm na ẽ dɛna ayɩla la, sore boe mɛ tɩ tõma tãna wʋn paagɛ Nawẽnnɛ zẽ'am tɩ dabeem ka tara tõma. 
EPH.3.13	Bɛla tɩ mam sɔsra ya tɩ ya da basɛ tɩ ya bʋraanɛ bo'oge mam nãmsrɩ ya yelle la ĩyã, mam nãmsgɔ la de la yãma zu-zẽkrɛ.
EPH.3.14	La de la bɛla ĩyã tɩ mam ka dũma tẽŋa tɩ Sɔ Nawẽnnɛ nẽŋam, 
EPH.3.15	ẽŋa n botɩ sɛla wuu n boe saazuum la tẽŋa zuo vɔa wʋn dɛna sɔdõma la ba yir-dõma wʋ Nawẽnnɛ n de Sɔ se'em na. 
EPH.3.16	Mam sosrɩ ẽ tɩ a Sɩa bɔ ya pãŋa ya sũure pʋam zozo'e wʋ a na'am pãn-kãtɛ la n zo'oge se'em na, 
EPH.3.17	tɩ Krisi wʋn bɔna ya sũure pʋam, yan bɔ sɩra la ĩyã, tɩ ya wʋn ze'ele kãŋkãŋɛ tara nõŋlʋm zozo'e. 
EPH.3.18	Tɩ yãma wʋn naagɛ la Nawẽnnɛ nẽrba wuu tã'agɛ bãŋɛ Krisi nõŋlʋm n zo'oge se'em, ẽn yalgɛ, la ẽn wɔgɛ, la ẽn ãn ko'ogo se'em, 
EPH.3.19	la ya bãŋɛ a nõŋlʋm na n gãŋɛ tɩ nẽrba ka tãna wʋn bãŋɛ ba'asɛ la. Tɩ bõn-sɛba wuu n ze'etɩ Nawẽnnɛ zẽ'am wʋn pɩrɛ ya.
EPH.3.20	Nawẽnnɛ n tã ɩta sɛla woo zo'oge gãnna tõma n sosrɩ se'em, bɩɩ tõma n tẽ'esrɩ se'em, ẽŋa pãŋa n tõnnɩ la tõma lɛ la, 
EPH.3.21	ẽŋa n masɛ tɩ a yẽta nã'asgɔ Krisi nẽrba la zẽ'am Azezi-krisi ĩyã zamãana woo zamãana wakatɛ n ka ba'asrɩ. Amina.
EPH.4.1	Mam n boe yʋ'a deem Zuudãana doosgo yelle la, mam sosrɩ ya tɩ ya dɔla sorɔɔgɔ la sõŋa, wʋ lan masɛ Nawẽnnɛ n wi ya tɩ ya ãna se'em na. 
EPH.4.2	La masɛ mɛ tɩ ya sikra ya mẽŋa sɛla woo pʋam, tara sũ-bʋgsʋm, la sũ-mã'arɛ, la ya tara nõŋlʋm da isgra sũure la taaba. 
EPH.4.3	Mõrgɛ-ya tara nõ-yẽnnɛ n ze'etɩ Nawẽnnɛ Sɩa zẽ'am, naagɛ-ya taaba tɩ sũ-mã'asʋm bɔna ya tẽŋasʋka. 
EPH.4.4	Azezi nẽrba de la ĩyã ayɩla, tɩ Nawẽnnɛ Sɩa ayɩla mã'a bɔna, la Nawẽnnɛ n wi ya tɩ ya tara pʋtẽ'erɛ gu'ura bõn-sɛba la de la bõn-yẽnnɛ. 
EPH.4.5	La Zuudãana ayɩla n boe, la tõma n bɔ sɩra se'em na de la ayɩla, la ko'om misga de la ayɩla, 
EPH.4.6	la Nawẽnnɛ ayɩla n de tɩ wuu Sɔ n soe sɛla woo, tɩ a pãŋa tara sɛla woo tõnna, dee bɔna sɛla woo pʋam.
EPH.4.7	La tõma nẽra woo to'oge yel-sõnnɛ bɔ'a masɛ wʋ Krisi n bɔ tɩ se'em. 
EPH.4.8	Bɛla tɩ la gʋlsɛ Nawẽnnɛ gõŋɔ pʋam yetɩ: «Ẽn daan zom saazuum na, a daan yãŋɛ a bɛ'ɛba mɛ yõgɛ ba, dee bɔ nẽrba bɔ'a.» 
EPH.4.9	Lan gʋlsɛ yetɩ: «A zom saazuum na», a võorɛ de la bẽm? La võorɛ de tɩ a daan dẽŋɛ sige mɛ halɩ ka paagɛ tẽŋa wã pʋam pʋam. 
EPH.4.10	Sɛka n daan sige la, la de la ẽŋa n ken zom saazuum-zuum tɩ a sɔna sɛla woo. 
EPH.4.11	La de la ẽŋa n bɔ tɩ bɔ'a, botɩ sɛba dɛna a Tõntõnɩba, tɩ basɛba dɛna a nõtɔ'ɔsrɩba, tɩ basɛba mõola a kõ-yẽlga la bɔ'ɔra nẽrba, tɩ basɛba sɔna Nawẽnnɛ nẽrba bɩsra, bɩɩ dɛna karẽnsãandõma. 
EPH.4.12	A ẽŋɛ bɛla tɩ ba mãasʋm na Nawẽnnɛ nẽrba tɩ ba tõnna Nawẽnnɛ tõoma, tɩ Krisi nẽrba n de a ĩyã la bɩta dee pa'asra, 
EPH.4.13	halɩ tɩ tɩ wʋn wa lagɩm taaba bɔ sɩra dɛna ayɩla, bãŋɛ Nawẽnnɛ Dayʋa la, lebge nẽrba n bɩ ba'asɛ paagɛ wʋ Krisi n masɛ sɛla woo pʋam se'em na. 
EPH.4.14	Bɛla tɩ kãn le ãna wʋ kɔma tɩ nẽrba zãsnɩ zãsŋɔ buuri to'oto'ore pã'asra ba, ɩta yɛm tɩ ba botɩ ba tuuge, wʋ kʋsebgo, la ko-mĩ'isi n wẽ'erɩ õorŋɔ tɩ a yɛgna se'em na. 
EPH.4.15	La de la tɩn tɔgrɩ sɩra, la nõŋlʋm na ĩyã, tɩ tɩ bɩta sɛla woo pʋam wʋ ka paagɛ Krisi n de Zuudãana la. 
EPH.4.16	La de la ẽŋa n de zuugo la n botɩ a nẽrba n ãn wʋ ĩyã la lagɩm taaba tõnna, wʋ kõb-suglsi n botɩ ĩyã zẽ'esɩ to'oto'ore toŋe taaba, tɩ zẽ'a woo tõnna wʋ lan masɛ se'em, tɩ ĩyã la wuu bɩta sõŋa sõŋa la nõŋlʋm.
EPH.4.17	Bɛla tɩ mam yɛta ya la ninmõ'orɛ la Zuudãana nõorɛ, tɩ ya da le ɩta wʋ sɛba n ka dolɩ Nawẽnnɛ n ɩtɩ se'em na, bãma n ɩtɩ se'em na, ãn wʋ ban tẽ'esrɩ se'em n ka tarɩ võorɛ la. 
EPH.4.18	Ba yɛm na boe la lika pʋam, la ba ka vɔa wʋ Nawẽnnɛ n boorɩ se'em, ban kɛ'ɛm ba sũure ka bɔɔra tɩ ba bãŋɛ la ĩyã. 
EPH.4.19	Ba zuugo ka zɛɛrɩ la tõon-be'ero ɩrgɔ, ba tõnnɩ la yalsɩ, la be'em buuri wuu, ba boorɩ la tõon-dẽgrɔ mã'a.
EPH.4.20	La sãn dɛna yãma, ba ka zãsʋm ya Krisi yelle bɛla. 
EPH.4.21	Yãma n wõm Azezi-krisi yelle, dee tɩ ba zãsʋm yãma n de a nẽrba sɩra n ze'ele a zẽ'am na, 
EPH.4.22	dẽnɩ tɩ ya basɛ yãma n daan vɔa se'em kʋrʋm na. Basɛ-ya vɔm kɛka, la a yɛmleego la n boorɩ sɛla n de be'em n wʋn pã'asɛ ya botɩ ya sã'am na. 
EPH.4.23	Basɛ-ya tɩ Nawẽnnɛ Sɩa teege ya pʋtẽ'era tɩ ya lebge paalsɩ. 
EPH.4.24	Vɔa-ya vɔm paalga wʋ Nawẽnnɛ n nãam ya tɩ ya ãna wʋ a mẽŋa n ãn se'em na. Vɔm ẽŋa de la sɛla n masɛ, la pʋpeelem n ze'ele sɩra pʋam.
EPH.4.25	Bɛla ĩyã, basɛ-ya põmpɔrŋɔ, tɩ ya nẽra woo tɔgra sɩra bɔ'ɔra a tadãana, tɩ tɩ wuu lagɩm dɛna la ĩyã ayɩla la taaba. 
EPH.4.26	Ya sũure sãn isge, da tõm-ya tõon-be'ero, la ya da basɛ tɩ wẽnnɛ lui dee tɩ ya sũure la ka sige. 
EPH.4.27	Da bɔ-ya Asũtãana folle. 
EPH.4.28	Nẽr-sɛka n daan zũuri, a da le zũura, a mõrgɛ a mẽŋa tõnna sɛla n masɛ, tɩ a wʋn tara sɛla sõŋɛ sɛba n boorɩ sõŋrɛ. 
EPH.4.29	Da basɛ-ya tɩ yetɔg-be'ero yese ya nõorʋm, tɔgra-ya yetɔg-sõma n bɔ'ɔrɩ nẽrba bʋraanɛ, tɩ la sõŋra nẽr-sɛba n selsrɩ la, dee ɩta ba sõŋa. 
EPH.4.30	Da ẽŋɛ-ya sɛla sã'am Nawẽnnɛ Sɩa sũure, tɩ la de la ẽŋa tɩ Nawẽnnɛ dɩkɛ bɔ ya tɩ la dɛna dãalgɔ pa'alɛ tɩ daarɛ n sẽm tɩ ẽŋa wʋn fãagɛ ya fasɩ fasɩ. 
EPH.4.31	Basɛ-ya sũ-toogo, la sũ-yĩire, la sũ-isgre, la nõke'ene, la taaba tʋʋrɛ, la pʋtʋʋlgɔ wuu. 
EPH.4.32	Ɩta-ya taaba sõŋa, la ya tara taaba zĩile, basra-ya taaba tõon-be'ero taalɛ, wʋ Nawẽnnɛ n basɛ ya tõon-be'ero taalɛ Krisi ĩyã la.
EPH.5.1	Yãma n de Nawẽnnɛ kɔma tɩ a nõŋɛ la, ãna-ya wʋ ẽŋa n ãn se'em na. 
EPH.5.2	Ɩta-ya sɛla woo la nõŋlʋm wʋ Krisi n nõŋɛ tɩ se'em dɩkɛ a vɔm bɔ tõma ĩyã, tɩ la ãna wʋ kãabgɔ n tarɩ yũuŋ-sõŋɔ paara Nawẽnnɛ yɛm na.
EPH.5.3	Yãma n de Nawẽnnɛ nẽrba la, la ka masɛ tɩ yalsɩ, la tõon-dẽgrɔ buuri wuu, la bõnɔ zozo'e yɛmleego yelle pʋrɛ ya tẽŋasʋka. 
EPH.5.4	La ken ka masɛ tɩ ya tɔgra yetɔg-yooro, la yetɔg-be'ero, la yetɔg-gãlsɩ, la de la ya pʋ'ʋsra Nawẽnnɛ a yel-sõnnɛ. 
EPH.5.5	Bãŋɛ-ya sõŋa, tɩ nẽra n ɩtɩ yalsɩ, bɩɩ tõon-dẽgrɔ dãana, bɩɩ nẽr-sɛka n nõŋɛ bõnɔ zozo'e kãn yẽ sɛla sɛla Krisi, la Nawẽnnɛ so'olʋm na pʋam. La sɛka n nõŋɛ bõnɔ zozo'e ãn wʋ nẽra n kãabrɩ baga dee basɛ Nawẽnnɛ pʋ'ʋsgɔ la.
EPH.5.6	Da basɛ-ya tɩ nẽra pã'asɛ ya la yetɔg-yooro, tɩ la de la bõn-bãma n isgri Nawẽnnɛ sũure tɩ a sɩbgra sɛba n zagsɛ a nõorɛ la. 
EPH.5.7	Da lagɩm-ya la nẽr-bãma. 
EPH.5.8	Kʋrʋm, ya daan boe la lika pʋam, la lɛɛlɛ wã, yan lagɩm na Krisi dɛna ayɩla la ĩyã, ya boe la peelem pʋam. Bɛla, ɩta-ya wʋ nẽrba n boe peelem pʋam n ɩtɩ se'em na. 
EPH.5.9	Peelem tõoma de la sɛla woo n ãn sõŋa, la sɛla n masɛ, la sɩra. 
EPH.5.10	Bãŋɛ-ya sɛla n paarɩ Zuudãana yɛm bɔkɛ. 
EPH.5.11	Da po tõnna-ya tõon-sɛba tɩ nẽrba tõnnɩ lika pʋam n ka tarɩ yõorɔ la, tõn pa'alɛ-ya tɩ ba ka ãn sõŋa. 
EPH.5.12	Nẽr-bãma n sʋgɛ ɩta sɛla la de la yãnnɛ halɩ, tɩ nẽra kãn saagɛ tɔgɛ a yelle. 
EPH.5.13	Ya sãn pa'alɛ tɩ ba ka ãn sõŋa, nẽrba wʋn yẽ tɩ sɛla woo de la vẽelga. 
EPH.5.14	Se'ere n soe la, bõn-sɛka woo n de vẽelga boe la peelem pʋam. Bɛla tɩ la gʋlsɛ yetɩ: «Fõn sɛka n gĩsri la, nẽegɛ, isge kũm na tẽŋasʋka tɩ Krisi peelem nẽegɛ fɔ, bɔ fʋ vɔm.»
EPH.5.15	Guuse ya mẽŋa sõŋa la yan vɔa se'em na. Da ɩta-ya wʋ nẽr-sɛba n ka tarɩ yɛm, ɩta-ya wʋ yɛm dõma la. 
EPH.5.16	Dɩkɛ-ya folle tɩ ya tarɩ la wuu tõm tõon-sõma, tɩ wakatɛ la de la tõon-be'ero wakatɛ. 
EPH.5.17	Bɛla ĩyã, da dɛna-ya geto, bãŋɛ-ya Zuudãana la n boorɩ se'em.
EPH.5.18	Da yũura-ya dãam bugra, tɩ a sã'anɩ la nẽra. Basɛ-ya tɩ Nawẽnnɛ Sɩa sɔna ya, tõnna la ya lɛ sɛla woo pʋam. 
EPH.5.19	Naagɛ-ya taaba yõona Nawẽnnɛ yõoma, yõona-ya yõom-sõma buuri wuu tɩ Nawẽnnɛ Sɩa bɔ ya, nã'asra Zuudãana la ya sũure wuu. 
EPH.5.20	Pʋ'ʋsra-ya tɩ Sɔ Nawẽnnɛ a yel-sõnnɛ sɛla woo pʋam wakatɛ wuu, la tɩ Zuudãana Azezi-krisi yʋ'ʋrɛ.
EPH.5.21	Sakra-ya taaba, yãma n nã'asrɩ Krisi la ĩyã.
EPH.5.22	Pɔgsɩ, sakra-ya ya sɩrba wʋ yãma n sakrɩ Zuudãana se'em na. 
EPH.5.23	Se'ere n soe la, sɩra n de pɔka la zuudãana, wʋ Krisi n de a nẽrba la Zuudãana la. Krisi nẽrba la de la a ĩyã, tɩ Krisi dɛna ba Fãagra. 
EPH.5.24	Krisi nẽrba n sakrɩ ẽ se'em na, pɔgsɩ mẽ sakra ba sɩrba bɛla sɛla woo pʋam.
EPH.5.25	Sɩrba, nõŋɛ-ya ya pɔgba wʋ Krisi n nõŋɛ a nẽrba dɩkɛ a mẽŋa vɔm bɔ ba ĩyã la. 
EPH.5.26	A ẽŋɛ bɛla tɩ a malgɛ ba la a yetɔga, tɩ ba ãna sõŋa wʋ ban sɔɔrɩ ĩyã la ko'om se'em na, botɩ ba welge to'ore dɛna Nawẽnnɛ nẽrba. 
EPH.5.27	Tɩ ba da tara dẽgrɔ, la be'em, la sɛla n ka ãn sõŋa, ba tara pʋpeelem ka tara dõrga, tɩ a wʋn tarɩ ba sẽŋɛ a zẽ'am la nã'asgɔ. 
EPH.5.28	Bɛla mẽ, dẽnɩ tɩ sɩrba nõŋɛ ba pɔgba wʋ ba mẽŋa ĩyã la. Sɛka n nõŋɛ a pɔga, nõŋɛ la a mẽŋa. 
EPH.5.29	Nẽra ka boe n sisri a mẽŋa ĩyã, a diisri ẽ mɛ, bɩsra a yelle sõŋa wʋ Krisi n ɩtɩ se'em bɔ'ɔra a nẽrba la, 
EPH.5.30	tõma n de a ĩyã zẽ'esɩ to'oto'ore la ĩyã. 
EPH.5.31	La gʋlsɛ Nawẽnnɛ gõŋɔ pʋam yetɩ: «Bʋraaga wʋn basɛ a sɔ, la a ma, dee lagɩm na a pɔga, tɩ bãma bayi lebge ĩyã ayɩla.» 
EPH.5.32	Ẽna de la yel-kãtɛ n sʋgɛ yetɔg-bãna pʋam, mam n tɔgrɩ la de la Krisi, la a nẽrba la yelle. 
EPH.5.33	La, la sãn dɛna yãma, nẽra woo nõŋɛ a pɔga wʋ a mẽŋa. Tɩ pɔka woo mẽ nanna a sɩra.
EPH.6.1	Kɔma, sakra-ya ya dɔgrɩba nõorɛ Zuudãana la ĩyã, tɩ bɛla n masɛ. 
EPH.6.2	«Nanna fɔ sɔ la fʋ ma.» Nawẽnnɛ n bɔ a nõorɛ tɩ ba ɩta bõn-sɛba la wuu pʋam, ẽna n de pɔspɔsɩ bõnɔ n lagɩm na nõorɛ bĩŋre, 
EPH.6.3	a yetɩ: «Fʋ sãn ɩta bɛla, fʋ wʋn yẽ yel-sõnnɛ, la yõ-woko dũnia zuo.»
EPH.6.4	La yãma n de sɔdõma la, da ɩta ya kɔma sɛla n wʋn botɩ ba sũure yĩige, uge-ya ba, kã'an ba, dee zãsʋm ba wʋ Zuudãana n boorɩ se'em.
EPH.6.5	Yamsɩ, sakra-ya sɛba n soe ya dũnia zuo wã la ya sũure wuu, nanna-ya ba dee zɔta ba, wʋ yan sakrɩ Krisi la. 
EPH.6.6	Da ɩta-ya bɛla ba nifum mã'a tɩ ba pẽgɛ ya. Yãma n de Krisi yamsɩ la, ɩta-ya Nawẽnnɛ n boorɩ se'em la ya sũure wuu. 
EPH.6.7	Tõnna-ya ba tõoma la bɔ'ɔra ba la yɛmleego, wʋ ya tõnnɩ bɔ'ɔra la Zuudãana la, la dagɩ nẽrsaalba ĩyã. 
EPH.6.8	La ya mina tɩ nẽra woo wʋn yẽ a tõonɛ yõorɔ Zuudãana Krisi zẽ'am masɛ wʋ tõon-sõŋɔ sɛka tɩ a tõm na, a sãn dɛna la nẽra yamŋa bɩɩ a sãn dagna nẽra yamŋa.
EPH.6.9	La sãn dɛna yãma n de zuudãandõma la, yãma mẽ de la ya ɩta sõŋa bɔ'ɔra ya yamsɩ la, da gi'ira-ya ba, mina-ya tɩ yãma, la bãma wuu lagɩm tarɩ la Zuudãana ayɩla n boe saazuum n ka bɔkrɩ nẽrba.
EPH.6.10	Sɛla n deege, keŋe ya mẽŋa yẽ Zuudãana pãŋa ze'ele kãŋkãŋɛ a doosgo la pʋam, a pãn-kãtɛ la ĩyã. 
EPH.6.11	Yɛ-ya Nawẽnnɛ zɛbrɛ lɔgrɔ wuu, tɩ ya wʋn tã'agɛ ze'ele kãŋkãŋɛ, tɩ Asũtãana da yãŋɛ pã'asɛ ya. 
EPH.6.12	Tõma zɛbrɛ ka boe la nẽrsaalba, tõma zɛbrɩ la Asũtãana kɛ'ɛndõma, la a pãnsɩ dõma, la dũnia lika tõon-be'ero na'adõma, la kʋlkã'arsɩ wuu n boe saazuum. 
EPH.6.13	Bɛla ĩyã, dɩkɛ-ya Nawẽnnɛ zɛbrɛ lɔgrɔ la wuu yɛ, tɩ ya wʋn tã'agɛ ze'ele zɛbɛ be'em wakatɛ. La zɛbrɛ la sãn wa ba'asɛ, ya wʋn ken zɛ kãŋkãŋɛ.
EPH.6.14	Bɛla, mãasʋm-ya zɛ, tara-ya sɩra tɩ a ãna wʋ sagãnnɛ tɩ ya lʋ ya sɩa la, la ya ɩta sɛla n masɛ tɩ la ãna wʋ kuto fuugo tɩ ya yɛ pĩ ya yõ'ogɔ, 
EPH.6.15	tara-ya yɛmleego mõola sũ-mã'asʋm kõ-yẽlga la wʋ tagra tɩ ya piti sẽnna la. 
EPH.6.16	La ya bɔ Nawẽnnɛ sɩra sɛla woo pʋam tɩ la gu'ura ya la Asũtãana pɛɛma n ãn wʋ bugum na, tɩ ya tã'agɛ kĩŋe ba. 
EPH.6.17	Basɛ-ya tɩ fãarɛ tɩ ya tarɩ la ãna wʋ kuto zuu-wannɛ gu'ura ya, dee dɩkɛ Nawẽnnɛ yetɔga n ãn wʋ sʋkɔbgɔ tɩ Nawẽnnɛ Sɩa bɔ ya la zɛbɛ. 
EPH.6.18	Pʋ'ʋsra-ya Nawẽnnɛ sɛla woo pʋam, pʋ'ʋsra-ya dee sɔsra ẽ wakatɛ wuu la a Sɩa pãŋa. Nargɛ-ya pãŋa pʋ'ʋsra Nawẽnnɛ nẽrba wuu ĩyã da basɛ. 
EPH.6.19	La ya mẽ pʋ'ʋsra mam ĩyã tɩ m sãn yetɩ m tɔgɛ, a wʋn ẽŋɛ yetɔga m nõorʋm tɩ m tã'agɛ mõolɛ a kõ-yẽlga n sʋgɛ la, la bʋraanɛ tɩ nẽrba bãŋɛ a võorɛ. 
EPH.6.20	La de la kõ-yẽlga ẽŋa tɩ Nawẽnnɛ tõm mam tɩ m mõolɛ, bɛla ĩyã tɩ mam bɔna yʋ'a deem. Pʋ'ʋsra-ya Nawẽnnɛ tɩ m wʋn tã'agɛ mõolɛ la bʋraanɛ wʋ lan masɛ se'em.
EPH.6.21	Mam boorɩ tɩ ya bãŋɛ la mam n ãn se'em, la mam n ɩtɩ se'em. Tɩ sɔbi-nõŋrɛ Atisiki n de Zuudãana tõntõnna n de sɩra dãana la, wʋn pa'alɛ ya mam yelle wuu. 
EPH.6.22	Mam tõm ẽ ya zẽ'am na bɛla ĩyã, tɩ ya bãŋɛ tõma yɛla n ãn se'em, dee tɩ a wʋn keŋe ya sũure.
EPH.6.23	Nawẽnnɛ n de tɩ Sɔ, la tɩ Zuudãana Azezi-krisi wʋn bɔ tɩ sɔbiisi la wuu sũ-mã'asʋm, la nõŋlʋm, dee botɩ ya bɔ ẽ sɩra. 
EPH.6.24	Nawẽnnɛ wʋn ẽŋɛ nẽr-sɛba wuu n nõŋɛ tɩ Zuudãana Azezi-krisi la nõŋlʋm n ka ba'asrɩ la yel-sõnnɛ.
PHP.1.1	Mam Apolɩ la Atimõtɩ n de Azezi-krisi tõntõnɩba n gʋlsɛ gõŋɔ wã bɔ'ɔra yãma sɛba wuu n bɔ Azezi-krisi sɩra dɛna Nawẽnnɛ nẽrba, la ya nẽŋadõma, la ya yel-bɩsrɩba n boe Filipi. 
PHP.1.2	Tɩ Sɔ Nawẽnnɛ la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
PHP.1.3	Mam pʋ'ʋsrɩ Nawẽnnɛ mɛ a yel-sõnnɛ ya ĩyã wakatɛ sɛka woo tɩ mam tẽegɛ ya yelle. 
PHP.1.4	Wakatɛ wuu tɩ mam pʋ'ʋsrɩ Nawẽnnɛ ya wuu ĩyã la, mam pʋ'ʋsrɩ la sũ-yẽlga, 
PHP.1.5	yãma n sõŋɛ mam la kõ-yẽlga la tõonɛ halɩ pɔspɔsɩ daarɛ wa paam zĩna la ĩyã. 
PHP.1.6	Mam mi sɩra sɩra tɩ Nawẽnnɛ n pɔsɛ tõon-sõŋɔ ẽŋa ya sũure pʋam na, wʋn ken tõm ẽ bɛla halɩ ka ba'asɛ Azezi-krisi lemŋo daarɛ. 
PHP.1.7	La masɛ mɛ tɩ mam tẽ'esɛ bɛla ya wuu ĩyã, se'ere n soe la, mam yɛm boe la ya lɛ mɛ. Bẽm ĩyã, la sãn dɛna mam n boe yʋ'a deem wã, bɩɩ mam n tɔgrɩ pa'ala nẽrba tɩ kõ-yẽlga la de la sɩra la, ya wuu lagɩm na mam mɛ yẽ Nawẽnnɛ yel-sõnnɛ. 
PHP.1.8	Nawẽnnɛ n de mam kaset-dãana tɩ mam yɛm boe la ya wuu mɛ, mam nõŋɛ ya la Azezi-krisi nõŋlʋm. 
PHP.1.9	La mam n sosrɩ Nawẽnnɛ bõn-sɛka de la ya nõŋlʋm wʋn pa'asra daarɛ woo, la bãŋrɛ, la yɛm vẽlgrɛ, 
PHP.1.10	tɩ ya wʋn bãŋɛ sɛla n ãn sõŋa, tɩ Krisi lemŋo daarɛ ya wʋn dɛna pʋpeelem dõma ka tara dõrga, 
PHP.1.11	tɩ ya tõoma wʋn dɛna tõon-sõma n masɛ n ze'ele Azezi-krisi zẽ'am, tɩ la wʋn botɩ Nawẽnnɛ yẽ pẽka la nã'asgɔ.
PHP.1.12	M sɔbiisi, mam boorɩ mɛ tɩ ya bãŋɛ tɩ sɛla n ẽŋɛ mam na basɛ mɛ tɩ kõ-yẽlga la mõolgɔ sẽŋɛ nẽŋa. 
PHP.1.13	La basɛ tɩ nayire sʋdaasɩ, la nẽrba basɛba la wuu bãŋɛ tɩ mam n boe yʋ'a deem na de la Krisi tõoma ĩyã. 
PHP.1.14	La tɩ sɔbiisi zozo'e yẽ bʋraanɛ mɛ Zuudãana doosgo la pʋam, mam n boe yʋ'a deem na ĩyã, tɩ ba sũure kɛŋra pa'asra, tɩ ba mõola Nawẽnnɛ kõ-yẽlga la ka zɔta dabeem.
PHP.1.15	La de la sɩra tɩ nẽrba basɛba mõolɩ Krisi kõ-yẽlga la sũure ĩyã, la gẽelgɔ, la basɛba mõolɩ la pʋtẽ'e-sõŋɔ. 
PHP.1.16	Pʋtẽ'e-sõŋɔ dõma la mõolɩ ẽ na nõŋlʋm, ba mi tɩ Nawẽnnɛ n looge mam tɩ m tɔgɛ pa'alɛ tɩ kõ-yẽlga la de la sɩra. 
PHP.1.17	La basɛba la mõolɩ Krisi kõ-yẽlga la gẽelgɔ, la dagɩ la pʋpeelem. Ba tẽ'esrɩ tɩ bõn-ẽŋa wʋn pa'asɛ mam na nãmsgɔ, mam n boe yʋ'a deem na. 
PHP.1.18	La bɛla dagɩ yelle, la sãn dɛna la pʋtẽ'e-sõŋɔ bɩɩ pʋtẽ'e-be'ego, lan de se'em wuu, Krisi kõ-yẽlga la mõolɛ mɛ, bɛla mam ɩtɩ sũ-yẽlga mɛ.
PHP.1.18	La mam wʋn ken ɩta sũ-yẽlga mɛ, 
PHP.1.19	se'ere n soe la, mam mi tɩ yãma pʋ'ʋsgɔ ĩyã, la Azezi-krisi Sɩa sõŋrɛ ĩyã, bõn-ẽŋa wʋn ba'asõm bɔ mam na fãarɛ. 
PHP.1.20	Mam n boorɩ sɛla, dee tara pʋtẽ'erɛ gu'ura sɛla la, de la mam kãn ẽŋɛ sɛla baa ayɩla tɩ yãnnɛ yõkɛ mam. La de la mam tara bʋraanɛ lɛɛlɛ wã la wakatɛ wuu, basɛ tɩ Krisi yẽ nã'asgɔ mam ĩyã, la sãn dɛna mam vɔa mɛ, bɩɩ mam sãn ki mɛ. 
PHP.1.21	La sãn dɛna la mam, mam sãn vɔa, la de la Krisi ĩyã, la kũm de la yõorɔ bɔ mam. 
PHP.1.22	La mam sãn ken vɔa, mam wʋn tõm na tõon-sõma sõŋɛ nẽrba. Bɛla, mam ka mi mam n wʋn looge sɛka. 
PHP.1.23	Mam boe la yɛla bayi tẽŋasʋka, mam boorɩ tɩ m basɛ vɔm ẽna mɛ dee sẽŋɛ ka bɔna Krisi zẽ'am, bɛla n ãn sõŋa gãnna. 
PHP.1.24	La yãma ĩyã, mam sãn ken vɔa n ãn sõŋa gãnna. 
PHP.1.25	Mam mi tɩ bõn-ẽŋa de la sɩra. Bɛla, mam mi tɩ mam wʋn ken vɔa mɛ bɔna la ya wuu, sõŋɛ ya tɩ ya sẽŋɛ nẽŋa Azezi-krisi doosgo pʋam, tara sũ-yẽlga. 
PHP.1.26	La mam sãn leme wa bɔna la ya lɛ, ya zuugo wʋn zẽkɛ pa'asɛ mam ĩyã Azezi-krisi doosgo la pʋam.
PHP.1.27	La bõn-sɛka n gãnnɩ wuu, de la ya basɛ tɩ ya yel-ɩrɛ ãna wʋ Krisi kõ-yẽlga la n pa'alɩ se'em na. Tɩ mam sãn wa'am ya zẽ'am bɩɩ m sãn ka wa'am, m wʋn wõm tɩ ya ze la kãŋkãŋɛ, tara yɛm ayɩla, lagɩm taaba la pʋtẽ'erɛ ayɩla mõrgra tõnna tɩ nẽrba bɔ'ɔra kõ-yẽlga la sɩra. 
PHP.1.28	Da basɛ-ya tɩ dabeem tara ya la bɛ'ɛba baa fẽfẽe, tɩ bɛla n wʋn pa'alɛ ba tɩ ba wʋn sã'am mɛ, la yãma wʋn yẽ la fãarɛ, bɛla ze'ele la Nawẽnnɛ zẽ'am. 
PHP.1.29	Se'ere n soe la, Nawẽnnɛ n ẽŋɛ ya yel-sõnnɛ na, la dagɩ ya bɔ Krisi sɩra mã'a, la de la ya ken nãmsɛ a ĩyã. 
PHP.1.30	Ya nãmsɛ wʋ yãma n yẽ mam n nãmsɛ se'em, dee wõnna tɩ mam ken nãmsra lɛɛlɛ wã.
PHP.2.1	Yãma n lagɩm na Krisi dɛna ayɩla la basɛ tɩ ya tara bʋraanɛ mɛ, tɩ a nõŋlʋm na bɛlsra ya. La yãma lagɩm na taaba la Nawẽnnɛ Sɩa, dee tara nõŋlʋm, la taaba zĩile. 
PHP.2.2	Lan de bɛla la, lagɩm-ya taaba la nõorɛ ayɩla tara nõŋlʋm, la yɛm ayɩla, la pʋtẽ'erɛ ayɩla, bɛla tɩ mam sũ-yẽlga wʋn zo'oge gãŋɛ. 
PHP.2.3	Da ɩta-ya sɛla sɛla gẽela taaba la pa'al-m-mẽŋa, sikra ya mẽŋa tẽ'esra tɩ nẽrba basɛba la gãnnɩ ya. 
PHP.2.4	Nẽra nẽra da tẽ'esra a mẽŋa mã'a sõŋrɛ yelle. Ɛɛra-ya ya taaba sõŋrɛ. 
PHP.2.5	Tara-ya pʋtẽ'e-sɛka tɩ Azezi-krisi daan tarɩ la.
PHP.2.6	Azezi-krisi la Nawẽnnɛ n de ayɩla la,
PHP.2.6	a ka tẽ'esɛ tɩ ẽŋa n zõn na Nawẽnnɛ na,
PHP.2.6	de la sɛla tɩ ẽŋa wʋn gʋrɛ kãŋkãŋɛ.
PHP.2.7	A sike a mẽŋa mɛ,
PHP.2.7	basɛ ẽŋa n ãn se'em na,
PHP.2.7	dee lebge nẽrsaala,
PHP.2.7	ẽŋɛ a mẽŋa tõntõnna,
PHP.2.7	wa bɔna la nẽrsaalba lɛ.
PHP.2.8	Ẽŋa n daan de nẽrsaala la,
PHP.2.8	a sike a mẽŋa mɛ,
PHP.2.8	sakɛ Nawẽnnɛ halɩ ki dɔ-puurŋa zuo.
PHP.2.9	Bɛla ĩyã tɩ Nawẽnnɛ zẽkɛ ẽ halɩ,
PHP.2.9	bɔ ẽ yʋ'ʋrɛ n gãnnɩ yʋ'ʋra wuu.
PHP.2.10	Tɩ Azezi ĩyã,
PHP.2.10	bõn-sɛba wuu n boe saazuum,
PHP.2.10	la tẽŋa zuo, la tẽŋa pʋam,
PHP.2.10	wʋn ka dũma tẽŋa a nẽŋam pẽgɛ ẽ, a yʋ'ʋrɛ la ĩyã.
PHP.2.11	Tɩ nẽra woo wʋn yetɩ,
PHP.2.11	Azezi-krisi n de Zuudãana,
PHP.2.11	tɩ la wʋn dɛna nã'asgɔ bɔ tɩ Sɔ Nawẽnnɛ.
PHP.2.12	Bɛla, m sɩr-nõŋrɩsɩ, mam n daan boe la ya lɛ la, ya daan sakrɩ mɛ wakatɛ wuu, la mam n ka boe ya zẽ'am wã, ken ɩta-ya gãnna bɛla. Tõnna-ya fãarɛ la tõoma sõŋa sõŋa la Nawẽnnɛ zʋa. 
PHP.2.13	Se'ere n soe la, Nawẽnnɛ n boe la ya lɛ tõnna, botɩ ya bɔɔra ẽŋa n boorɩ se'em, dee tãna ɩta ẽŋa n boorɩ se'em.
PHP.2.14	Ɩta-ya sɛla woo tɩ yõŋa, la nõkɛ'ɛma wẽ'a da bɔna. 
PHP.2.15	Tɩ ya wʋn dɛna nẽrba n ka tarɩ yelle, ãna sõŋa ka tara dẽgrɔ. Tɩ ya wʋn dɛna Nawẽnnɛ kɔma n ka tarɩ dõrga n boe nẽr-bɛ'ɛsɩ la nẽr-yaalsɩ tẽŋasʋka, yẽgra wʋ peelem dũnia wã zuo, 
PHP.2.16	wʋn pa'alɛ nẽrba yetɔga n bɔ'ɔrɩ vɔm. Ya sãn ẽŋɛ bɛla, ya wʋn botɩ mam zuugo zẽkɛ Krisi lemŋo daarɛ, pa'alɛ tɩ mam tõoma, la mam n mõrgrɩ la wuu dagɩ zãŋa. 
PHP.2.17	Ba sãn kʋ mam, la wʋn ãna wʋ kãabgɔ pa'asɛ yãma n bɔ Nawẽnnɛ sɩra tɩ la ãna wʋ kãabgɔ bɔ ẽ na pʋam. Baa la sãn dɛna bɛla, mam sũure ãn yẽlʋm mɛ, la mam wʋn ẽŋɛ sũ-yẽlga la yãma wuu. 
PHP.2.18	Bɛla, ya mẽ tara sũ-yẽlga lagɩm na mam sɩrʋm.
PHP.2.19	Mam tarɩ pʋtẽ'erɛ tɩ Zuudãana Azezi sãn sõŋɛ, la kãn yuuge dee tɩ mam tõm Atimõtɩ ya zẽ'am, tɩ m wʋn tã'agɛ bãŋɛ yãma n ãn se'em tɩ m sũure mã'agɛ. 
PHP.2.20	Nẽra ka boe mam zẽ'am n tarɩ pʋtẽ'erɛ ayɩla la mam n fablɩ ya yelle, sãn dagna ẽŋa mã'a. 
PHP.2.21	Nẽra woo zɩgrɩ la a mẽŋa yelle, la dagɩ Azezi-krisi yelle. 
PHP.2.22	Ya mi Atimõtɩ n pa'alɛ ẽŋa n masɛ se'em, lagɩm na mam wʋ bia n lagɩm na a sɔ la, tõm kõ-yẽlga la tõoma se'em. 
PHP.2.23	Bɛla, mam tarɩ pʋtẽ'erɛ tɩ mam wʋn tõm na ẽŋa ya zẽ'am tɔtɔ, mam sãn wa bãŋɛ m yɛla la n wʋn ẽŋɛ se'em. 
PHP.2.24	La mam tarɩ pʋtẽ'erɛ sɩra sɩra la Zuudãana tɩ la sãn ẽŋɛ fẽe, mam mẽŋa wʋn wa'am ya zẽ'am.
PHP.2.25	Mam tẽ'esɛ tɩ la ãn sõŋa tɩ mam tõm tɩ sɔbia A'epafroditi n de mam tõntõn-tadãana n lagɩm na mam nãmsɛ la, tɩ a leme wa'am ya zẽ'am, ẽŋa tɩ ya daan tõm, tɩ a tarɩ sõŋrɛ wa'am wa bɔ mam m nãmsgɔ la pʋam. 
PHP.2.26	A boorɩ mɛ halɩ la a sũure wuu tɩ a yẽ ya wuu, a sũure sã'am mɛ halɩ, yãma n wõm a bã'asɩ la ĩyã. 
PHP.2.27	Asɩra, a daan bẽ'erɩ mɛ deege la a ki. Tɩ Nawẽnnɛ zoe a ninbãalga, la, la dagɩ ẽŋa mã'a ninbãalga, la po dɛna la mam mẽ ĩyã, tɩ mam da le yẽ sũ-sã'aŋɔ pa'asɛ. 
PHP.2.28	Bɛla tɩ mam tõm ẽ ya zẽ'am tɔtɔ, tɩ ya sãn yẽ ẽ, ya sũure wʋn le ẽŋɛ yẽlʋm, tɩ mam mẽ sũ-sã'aŋɔ wʋn bo'oge. 
PHP.2.29	To'oge-ya ẽ la sũ-yẽlga wʋ lan masɛ, ẽn de tɩ sɔbia Zuudãana sore pʋam na. Nanna-ya nẽr-bãna taaba. 
PHP.2.30	Se'ere n soe la, a daan deege la a ki Krisi tõoma ĩyã, a põsɛ a yõorɛ mɛ sõŋɛ mam la sõŋrɛ sɛka tɩ yãma ka tã'agɛ sõŋɛ mam na.
PHP.3.1	Sɛla n deege, m sɔbiisi, ɩta-ya sũ-yẽlga Zuudãana doosgo la pʋam. La ka nãmsrɩ mam tɩ m le gʋlsɛ bõn-bãna bɔ ya, se'ere n soe la, ba wʋn sõŋɛ ya mɛ tɩ sɛla da ẽŋɛ ya.
PHP.3.2	Guuse-ya ya mẽŋa la nẽr-sɛba n ãn wʋ baasɩ la, nẽr-bãma n tõnnɩ tõon-be'ero, dee mõrgra nẽrba botɩ ba wãta ĩyã mã'a la. 
PHP.3.3	Tõma n pʋ'ʋsrɩ Nawẽnnɛ la a Sɩa pãŋa, dee ɩta sũ-yẽlga Azezi-krisi doosgo pʋam, ka te'ege nẽrsaalba n ɩtɩ sɛla la, tõma n de nẽrba n wã wãaga mẽŋa mẽŋa.
PHP.3.4	Nẽrsaalba sisgo sãn tarɩ nɩ yõorɔ, mam mẽ tarɩ nõorɛ mɛ tɩ m dɩkɛ m mẽŋa te'ege ba. Nẽra sãn tẽ'esɛ tɩ ẽŋa tarɩ nõorɛ tɩ a te'ege nẽrsaalba sisgo, mam n tara nõorɛ gãnna. 
PHP.3.5	Ba dɔgɛ mam mɛ, dabsa anii daarɛ tɩ ba wã mam. Mam de la Ɩsrayɛlɩ nẽra, Abẽnzamẽ buuri, mam de la Ebre nẽra mẽŋa mẽŋa. La sãn dɛna Nawẽnnɛ lɔɔ la doosgo, mam de la Farisi nẽra. 
PHP.3.6	Mam daan mõ'ogɛ nifo mɛ lɔɔ la yelle halɩ daan nãmsɛ Azezi nẽrba. La sãn dɛna lɔɔ la sakrɛ, mam daan ka tarɩ dõrga.
PHP.3.7	La bõn-sɛba wuu tɩ mam daan dɩkɛ tɩ la dɛna yõorɔ bɔ mam na, mam dɩkɛ ba wuu tɩ ba dɛna la zãŋa Krisi ĩyã. 
PHP.3.8	Mam n bãŋɛ Azezi-krisi n de m Zuudãana n ãn sõŋa gãnna wuu la, mam bɩsɛ bõn-bãma wuu wʋ sɛla n ka tarɩ yõorɔ. Krisi ĩyã mam basɛ bõn-bãma mɛ, bɩsɛ ba wʋ sɔgrɔ tɩ m tã'agɛ yẽ Krisi, 
PHP.3.9	lagɩm na ẽ dɛna ayɩla. Mam ka le yetɩ la de la lɔɔ la sakrɛ ĩyã tɩ mam masɛ Nawẽnnɛ zẽ'am, la de la mam n bɔ Krisi sɩra la ĩyã. Nawẽnnɛ n botɩ mam masɛ, mam n bɔ sɩra la ĩyã. 
PHP.3.10	Mam n boorɩ se'em wuu de la m bãŋɛ Krisi, la pãn-sɛka n basɛ tɩ a vo'oge la, la m lagɩm na ẽ nãmsɛ, ãna wʋ ẽn ãn se'em a kũm na pʋam, 
PHP.3.11	tɩ m tara pʋtẽ'erɛ tɩ mam mẽ wʋn vo'oge.
PHP.3.12	Mam ka yetɩ mam darɛ paagɛ bõn-sɛka tɩ mam boorɩ la mɛ, bɩɩ mam darɛ masɛ mɛ sɛla woo pʋam, mam ken mõrgra mɛ tɩ m paagɛ gʋrɛ ẽ, se'ere n soe la, Krisi dẽŋɛ gʋrɛ mam mɛ. 
PHP.3.13	M sɔbiisi, mam ka tẽ'esɛ tɩ mam darɛ yãŋɛ gʋrɛ ẽ. Mam ɩtɩ la sɛla ayɩla, mam yĩnni bõn-sɛba n boe mam poorʋm na mɛ, dee mõrgra tɩ m yẽ sɛla n boe nẽŋa na. 
PHP.3.14	Mam zotɩ wɛ'ɛsa la nẽŋa tɩ m paagɛ a tɛka to'oge bɔ'a la tɩ Nawẽnnɛ wi mam tɩ m to'oge a yire Azezi-krisi ĩyã la.
PHP.3.15	Tõma sɛba wuu n bɩ Nawẽnnɛ sore doosgo pʋam na, tɩ tara-ya pʋtẽ'e-ẽna. La sɛla ayɩla yelle, ya sãn tara pʋtẽ'erɛ ayẽma, Nawẽnnɛ wʋn vẽlgɛ ya tɩ ya bãŋɛ ẽn de bõn-sɛka. 
PHP.3.16	La, lan de se'em wuu, tõma n sẽŋɛ paagɛ zẽ'e-sɛka wã, tɩ ken sẽnna wɛ'ɛsa zẽ'e-sɛka tɩ tɩ we'esɩ la.
PHP.3.17	M sɔbiisi, lagɩm ɩta-ya mam n ɩtɩ se'em na, bɩsra-ya sɛba yel-ɩrɛ n ãn wʋ tõma n ɩtɩ se'em na, tɩ la dɛna mãmsgɔ bɔ ya. 
PHP.3.18	Mam daan dẽŋɛ yele ya mɛ nõorɛ faa, la mam le yɛta ya mɛ la nintãm, tɩ nẽrba zozo'e n boe tɩ ba yel-ɩrɛ pa'ala tɩ ba de la Azezi-krisi kũm dɔ-puurŋa la bɛ'ɛba. 
PHP.3.19	Nẽr-bãma n boorɩ se'em na n de ba wẽnnɛ, ba ba'asgɔ de la sã'aŋɔ. Ba dɩkrɩ la sɛla n de ba yãnnɛ wẽ'era ba yõ'orɔ, ba tẽ'esrɩ la sɛla n de dũnia bõnɔ mã'a yelle. 
PHP.3.20	La sãn dɛna tõma, tõma de la Nawẽnnɛ yire nẽrba, tõma gu'uri la Zuudãana Azezi-krisi n de tɩ Fãagra tɩ a ze'ele bilam wa'am. 
PHP.3.21	A sãn wa'am, a wʋn teege tõma ĩyã wã n põ'orɩ la mɛ, tɩ a ãna wʋ a mẽŋa ĩyã n tarɩ nã'asgɔ la. A wʋn dɩkɛ la a pãn-kãtɛ sɛka tɩ a tarɩ botɩ sɛla woo sakra a nõorɛ la, ẽŋɛ bɛla.
PHP.4.1	Bɛla, m sɔbiisi, mam nõŋɛ ya mɛ bɔɔra tɩ m le yẽ ya, yãma n botɩ mam tara sũ-yẽlga, dee wʋn botɩ mam yẽ nã'asgɔ la. M sɔbi-nõŋrɩsɩ, zɛ-ya kãŋkãŋɛ bɛla Zuudãana doosgo pʋam.
PHP.4.2	Mam belnɩ A'evodi, la Asẽntiisi tɩ ba tara nõorɛ ayɩla Zuudãana doosgo la pʋam. 
PHP.4.3	La fõn mẽ, m tõntõn-tadãan-sõŋɔ, mam sosrɩ fʋ mɛ tɩ fʋ sõŋɛ pɔg-bãma. Ba daan lagɩm na mam mɛ, la Akelma, la mam tõntõn-taaba basɛba la, mõrgɛ tõm Krisi kõ-yẽlga la tõoma, tɩ ba wuu yʋ'ʋra gʋlsɛ vɔm gõŋɔ pʋam.
PHP.4.4	Ɩta-ya sũ-yẽlga daarɛ woo Zuudãana doosgo la pʋam. Mam le yɛta ya mɛ ɩta-ya sũ-yẽlga. 
PHP.4.5	Basɛ-ya tɩ nẽrba wuu bãŋɛ ya sũ-bʋgsʋm yelle. Zuudãana la lemŋo lɛm mɛ. 
PHP.4.6	Da fabla-ya sɛla sɛla yelle, la sɛla woo pʋam pʋ'ʋsra-ya sɔsra Nawẽnnɛ, la ya pʋ'ʋsra ẽ a yel-sõnnɛ, pa'alɛ-ya ẽ yãma n boorɩ sɛla. 
PHP.4.7	Tɩ Nawẽnnɛ wʋn bɔ ya sũ-mã'asʋm n gãnnɩ nẽrsaalba bãŋrɛ wuu, tɩ a gu'ura ya sũure, la ya tẽ'esgɔ Azezi-krisi doosgo pʋam.
PHP.4.8	M sɔbiisi, sɛla n deege, basɛ-ya tɩ ya pʋtẽ'era tẽ'esra sɛla woo n de sɩra, la sɛla woo n narɩ nã'asgɔ, la sɛla woo n masɛ, la sɛla woo n tarɩ pʋpeelem, la sɛla woo n ɩtɩ sũure yẽlʋm, la sɛla woo tɩ nẽrba yetɩ la ãn sõŋa, tẽ'esra-ya bõn-sɛba wuu n ãn sõŋa masɛ pẽka yelle. 
PHP.4.9	Ɩta-ya bõn-sɛba tɩ mam zãsʋm ya, tɩ ya to'oge, sɛla tɩ ya wõm dee yẽ mam zẽ'am na, tɩ Nawẽnnɛ n bɔ'ɔrɩ sũ-mã'asʋm na wʋn bɔna la ya lɛ.
PHP.4.10	Mam ẽŋɛ sũ-yẽlga zozo'e mɛ Zuudãana doosgo pʋam, mam n yẽ tɩ yãma yãŋa le tẽegɛ mam yelle sõŋɛ mam na. Asɩra, mam mi tɩ yãma daan tẽ'esrɩ mam yelle mɛ, la ya daan ka yẽ la sore sõŋɛ mam. 
PHP.4.11	La dagɩ tɩ mam boorɩ la sɛla ĩyã tɩ mam yele bɛla. Mam zãsʋm mɛ ɩta sũ-yẽlga sɛla woo pʋam la bõn-sɛka tɩ mam tarɩ la. 
PHP.4.12	Mam tã nõŋɔ pʋam vɔa mɛ, la mam ken tãna bõntarsõm pʋam vɔa mɛ. Sɛla woo pʋam, la zẽ'a woo mam zãsʋm mɛ, tɩ la sãn dɛna mam di tɩgɛ mɛ, bɩɩ kɔm, bɩɩ mam tarɩ mɛ tɩ la seke, bɩɩ mam ka tarɩ, mam mi mam wʋn ẽŋɛ se'em mɛ. 
PHP.4.13	Mam tã ɩta sɛla woo mɛ, Krisi n bɔ'ɔrɩ mam pãŋa la ĩyã.
PHP.4.14	La baa bɛla, ya ẽŋɛ sõŋa, yãma n sõŋɛ mam m toogo la pʋam na. 
PHP.4.15	Yãma Filipi dõma, yãma mẽŋa mi tɩ mam n daan pɔsɛ mõolɛ kõ-yẽlga la bɔ ya, dee daan ze'ele Masedʋanɩ fõrgɛ la, mam ka to'oge sɛla Nawẽnnɛ nẽrba zẽ'am baa zẽ'a ayɩla, sãn dagna yãma mã'a zẽ'am. 
PHP.4.16	Se'ere n soe la, mam n daan boe Tesaloniki tẽŋa la, yãma daan tõm sõŋrɛ bɔ mam mɛ nõorɛ faa. 
PHP.4.17	La dagɩ tɩ mam eerɩ la bɔ'a, mam n boorɩ sɛla de la ya yẽ yɔɔrɔ zo'oge. 
PHP.4.18	Mam to'oge sɛla woo tɩ yãma bɔ mam na mɛ, la seke gãŋɛ mɛ. Mam n to'oge ya bɔ'a la tɩ A'epafroditi tarɩ wa'am na, mam tarɩ mɛ tɩ sɛla ka le pɔ'ɔgɛ mam. Bɔ'a bãma ãn wʋ sɛla yũuŋo n ãn yẽlʋm tɩ ya kãabɛ bɔ Nawẽnnɛ, tɩ a to'oge la sũ-yẽlga. 
PHP.4.19	Mam dãana Nawẽnnɛ n tarɩ bõn-sõma wuu tɩ la zo'oge gãŋɛ la, wʋn bɔ ya sɛla woo n wʋn sõŋɛ ya Azezi-krisi ĩyã. 
PHP.4.20	Nawẽnnɛ n de tɩ Sɔ wʋn yẽ nã'asgɔ daarɛ woo wakatɛ n ka ba'asrɩ. Amina.
PHP.4.21	Pʋ'ʋsɛ-ya Nawẽnnɛ nẽrba la wuu n dolɩ Azezi-krisi la. Tɩ sɔbi-sɛba n boe la mam na pʋ'ʋsrɩ ya. 
PHP.4.22	Nawẽnnɛ nẽrba la wuu pʋ'ʋsrɩ ya, lan gãnnɩ wuu nẽr-sɛba n boe na-keko yire la pʋ'ʋsrɩ ya.
PHP.4.23	Tɩ Zuudãana Azezi-krisi yel-sõnnɛ wʋn bɔna la ya.
COL.1.1	Mam Apolɩ n de Azezi-krisi Tõntõnna wʋ Nawẽnnɛ n boorɩ se'em, la tɩ sɔbia Atimõtɩ 
COL.1.2	n gʋlsɛ gõŋɔ wã bɔ'ɔra yãma Nawẽnnɛ nẽrba n boe Kolɔsɩ, dɛna tɩ sɔbiisi n de sɩra dõma Krisi sore doosgo pʋam na. Tɩ Sɔ Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm.
COL.1.3	Tõma pʋ'ʋsrɩ Nawẽnnɛ n de tɩ Zuudãana Azezi-krisi Sɔ a yel-sõnnɛ mɛ, tõma pʋ'ʋsrɩ ẽ mɛ yãma ĩyã wakatɛ wuu. 
COL.1.4	Tõma wõm ban tɔgrɩ yãma n bɔ Azezi-krisi sɩra, dee nõŋɛ Nawẽnnɛ nẽrba wuu se'em, 
COL.1.5	yãma n tarɩ pʋtẽ'erɛ gu'ura sɛla tɩ Nawẽnnɛ bĩŋe a yire gu'ura tɩ a bɔ ya la ĩyã. La de la yãma n dẽŋɛ wõm sɩra yetɔga n de Nawẽnnɛ kõ-yẽlga la, n botɩ yãma tara pʋtẽ'erɛ ẽŋa. 
COL.1.6	Kõ-yẽlga ẽŋa paagɛ yãma zẽ'am mɛ, wʋ ẽn paagɛ dũnia zẽ'esɩ wuu se'em na, la a ɩtɩ nẽrba sõŋa mɛ, tɩ ba sakra zozo'e, tɩ ba kãllɛ pa'asra. A mẽ ɩtɩ la bɛla yãma zẽ'am lan sẽŋɛ la daar-sɛka tɩ yãma wõm, dee bãŋɛ Nawẽnnɛ yel-sõnnɛ sɩra sɩra la. 
COL.1.7	Yãma zãsʋm bõn-ẽŋa la A'epafrasɩ n de tõma tõntõn-tadãana tɩ tõma nõŋɛ la zẽ'am. A de la Azezi-krisi tõntõnna n de sɩra dãana tõnna bɔ'ɔra yãma. 
COL.1.8	Ẽŋa n yele tõma Nawẽnnɛ Sɩa n basɛ tɩ yãma tara nõŋlʋm se'em.
COL.1.9	Bɛla tɩ lan sẽŋɛ la daar-sɛka tɩ tõma wõm yãma yelle la, tɩ tõma pʋ'ʋsra Nawẽnnɛ yãma ĩyã wa paam lɛɛlɛ wã. Tõma sosrɩ ẽ tɩ a botɩ ya bãŋɛ ẽŋa n boorɩ se'em sõŋa sõŋa, la ya tara yɛm, la bãŋrɛ wuu tɩ Nawẽnnɛ Sɩa bɔ'ɔrɩ. 
COL.1.10	Tɩ ya yel-ɩrɛ wʋn masɛ wʋ Zuudãana la n boorɩ se'em, tɩ la paagɛ a yɛm sɛla woo pʋam. Tɩ ya wʋn tõm tõon-sõma buuri wuu, dee bãŋɛ Nawẽnnɛ pa'asɛ. 
COL.1.11	Nawẽnnɛ wʋn bɔ ya pãŋa sɛla woo pʋam a na'am pãn-kãtɛ la ĩyã, tɩ ya wʋn wĩbe sɛla woo pʋam la sũ-mã'asʋm. 
COL.1.12	Pʋ'ʋsra-ya tɩ Sɔ Nawẽnnɛ a yel-sõnnɛ la sũ-yẽlga, ẽŋa n basɛ tɩ ya tãna wʋn po to'oge bõn-sõma tɩ a bĩŋe tɩ a bɔ a nẽrba a so'olʋm n de peelem pʋam na. 
COL.1.13	Nawẽnnɛ fãagɛ tɩ mɛ lika pãŋa pʋam, tarɩ tɩ sẽŋɛ a Bi-nõŋrɛ so'olʋm pʋam. 
COL.1.14	Ẽŋa ĩyã tõma yẽ fãarɛ mɛ, tɩ Nawẽnnɛ basɛ tɩ tõon-be'ero taalɛ.
COL.1.15	Azezi-krisi de la Nawẽnnɛ tɩ ba ka yẽtɩ la wõnnɛ. Ẽŋa n de bõn-sɛba n nãam na wuu yiɛn dãana. 
COL.1.16	La doose la ẽŋa tɩ Nawẽnnɛ nãam sɛla woo, bõn-sɛba n boe dũnia zuo la saazuum, bõn-sɛba tɩ ba yẽtɩ, la bõn-sɛba tɩ ba ka yẽtɩ, bõn-sɛba n tarɩ na'am, la zuudãandõma, la pãnsɩ dõma, la kɛ'ɛndõma wuu. La doose la ẽŋa tɩ Nawẽnnɛ nãam sɛla woo, tɩ la dɛna a bõnɔ. 
COL.1.17	Ẽŋa n dẽŋɛ sɛla woo bɔna, la de la ẽŋa ĩyã tɩ sɛla woo ken bɔna a zẽ'am. 
COL.1.18	Ẽŋa n de a nẽrba n de a ĩyã la zuudãana. Ẽŋa n de sɛla woo pɔspɔsɩ dãana, ẽŋa n de pɔspɔsɩ dãana n vo'oge dee basɛ kũm tɩ a dɛna sɛla woo nẽŋadãana. 
COL.1.19	La paagɛ la Nawẽnnɛ yɛm tɩ a basɛ tɩ ẽŋa n ãn se'em na wuu, Azezi mẽ ãna bɛla. 
COL.1.20	Dee botɩ la doose la Azezi tɩ sɛla woo, la ẽŋa naagɛ taaba, la de la Azezi n ki kũm dɔ-puurŋa zuo tɩ a zɩɩm yese la ĩyã, n botɩ sũ-mã'asʋm bɔna sɛla n boe tẽŋa, la saazuum wuu, la Nawẽnnɛ tẽŋasʋka.
COL.1.21	La yãma mẽ daan zãagɛ mɛ la Nawẽnnɛ, ya daan de la bɛ'ɛba ya pʋtẽ'e-be'ero, la ya tõon-be'ero la ĩyã. 
COL.1.22	La lɛɛlɛ wã, Nawẽnnɛ naagɛ ya mɛ la ẽŋa, a Dayʋa n lebge nẽrsaala ki la ĩyã, tɩ a tarɩ ya sẽŋɛ ka ze'ele Nawẽnnɛ nẽŋam la pʋpeelem, tɩ ya ka tara yelle, tɩ dõrga kana. 
COL.1.23	Bɛla, dẽnɩ tɩ ya ken bɔ sɩra zɛ kãŋkãŋɛ, da basɛ tɩ sɛla zãagɛ ya la kõ-yẽlga la tɩ ya wõm tara pʋtẽ'erɛ gu'ura sɛla la. La de la kõ-yẽlga ẽŋa tɩ ba mõolɛ bɔ nẽrsaalba wuu n boe dũnia zuo la. Mam Apolɩ de Nawẽnnɛ tõntõnna tɩ m mõolɛ la kõ-yẽl-ẽŋa.
COL.1.24	Lɛɛlɛ wã, mam sũure ãn yẽlʋm mɛ, mam n nãmsrɩ bɔ'ɔra yãma la ĩyã. Mam n nãmsrɩ wã de la Krisi nãmsgɔ n deege dɛna mam nãmsɛ bɔ a nẽrba n de a ĩyã la. 
COL.1.25	Nawẽnnɛ n looge mam tɩ m dɛna Azezi nẽrba tõntõnna mõolɛ a yetɔga la wuu bɔ yãma. 
COL.1.26	Yetɔg-ẽŋa sʋgɛ mɛ yʋʋma yʋʋma, zamãana wuu wa paam zĩna, la lɛɛlɛ wã a yãŋa puke mɛ bɔ Nawẽnnɛ nẽrba. 
COL.1.27	Nawẽnnɛ n boorɩ tɩ a basɛ tɩ a nẽrba la bãŋɛ yel-ẽŋa n daan sʋgɛ la na'am pãŋa n ãn sõŋa zo'oge se'em bu-zãŋsɩ tẽŋasʋka. Yel-ẽŋa n sʋgɛ la de la Krisi boe la ya lɛ, botɩ ya wʋn yẽ na'am pãŋa tɩ ya tarɩ pʋtẽ'erɛ gu'ura la a zẽ'am. 
COL.1.28	La de la ẽŋa yelle tɩ tõma mõolɩ, kã'ana nẽra woo, dee zãsna nẽra woo la yɛm tɩ tɩ botɩ nẽra woo masɛ sɛla woo pʋam Krisi doosgo pʋam ka ze'ele Nawẽnnɛ nẽŋam. 
COL.1.29	La de la bɛla ĩyã tɩ mam tõnna dee mõrgra. La de la Krisi pãn-kãtɛ tɩ a bɔ mam zozo'e la n botɩ mam tõnna bɛla.
COL.2.1	Mam boorɩ tɩ ya bãŋɛ la mam n mõrgɛ tõnna se'em yãma ĩyã, la nẽr-sɛba n boe Laodise, la nẽr-sɛba wuu n nãn ka yẽ mam na nifo la ĩyã. 
COL.2.2	Mam mõrgrɩ tɩ ya sũure n keŋe tɩ ya lagɩm taaba tara nõŋlʋm, dee tara yɛm zozo'e, tɩ ya bãŋɛ sɩra sõŋa sõŋa Nawẽnnɛ yelle n sʋgɛ n de Krisi la. 
COL.2.3	La de la ẽŋa n tarɩ yɛm la bãŋrɛ wuu n sʋgɛ n tarɩ yõorɔ zozo'e.
COL.2.4	Mam yele ya wãna tɩ nẽra n da wa tɔgɛ nõ-yẽlʋm yetɔga pã'asɛ ya. 
COL.2.5	Baa mam n zãagɛ la yãma la, mam yɛm boe la ya mɛ, mam sũure ãn yẽlʋm mɛ, mam yẽ tɩ ya yel-ɩrɛ dolɩ sore sõŋa sõŋa, la yan bɔ Krisi sɩra zɛ kãŋkãŋɛ la.
COL.2.6	Bɛla, yãma n sakɛ tɩ Azezi-krisi de la ya Zuudãana la, bɔna-ya la ẽ lɛ, 
COL.2.7	zɛ kãŋkãŋɛ wʋ tɩa yẽga n kẽ tẽŋa zɛ kãŋkãŋɛ se'em na, ken bɔ-ya sɩra la ya sũure wuu wʋ ban zãsʋm ya se'em na, la ya pʋ'ʋsra Nawẽnnɛ a yel-sõnnɛ zozo'e.
COL.2.8	Guuse-ya tɩ nẽra da dɩkɛ bãŋrɛ zãsŋɔ la yɛm yooro n de nẽrsaalba sisgo, la dũnia wã yɛla pã'asɛ ya, ba ka ze'ele Krisi zẽ'am. 
COL.2.9	Se'ere n soe la, Nawẽnnɛ n ãn se'em wuu la, Krisi mẽ ãn na bɛla mẽŋa. 
COL.2.10	La yãma n lagɩm na ẽ na, ya tarɩ sɛla woo mɛ tɩ la seke. Ẽŋa n de kɛ'ɛndõma, la pãnsɩ dõma wuu Zuudãana. 
COL.2.11	Yãma n lagɩm na ẽ na, ya wã mɛ, la dagɩ wã-sɛka tɩ nẽrsaalba wãtɩ tɩ la pa'alɛ tɩ ba de Nawẽnnɛ nẽrba la. La de la Krisi n teege ya sũure tɩ ya lebge Nawẽnnɛ nẽrba, yese ya pʋtẽ'e-be'ero wuu. 
COL.2.12	Ban daan mise ya ko'om pʋam na, la ãn wʋ ba lagɩm ya mɛ la Krisi laagɛ. La yãma mẽ lagɩm na ẽ mɛ vo'oge, yãma n bɔ Nawẽnnɛ pãŋa n botɩ Krisi vo'oge sɩra la ĩyã. 
COL.2.13	Yãma daan ãn wʋ ya ki mɛ Nawẽnnɛ zẽ'am ya tõon-be'ero ĩyã, la ban ka dɔgɛ ya tɩ ya wãta dɛna Nawẽnnɛ nẽrba la ĩyã. La Nawẽnnɛ botɩ ya lagɩm na Krisi mɛ vɔa, basɛ ya tõon-be'ero wuu taalɛ. 
COL.2.14	Tõma daan sɩ'ɩsɛ la Nawẽnnɛ lɔɔ, tõm tõon-be'ero n pa'alɛ tɩ tõma masɛ la sɩbgrɛ. La ban ka Krisi kũm dɔ-puurŋa zuo la, Nawẽnnɛ basɛ yel-ẽŋa taalɛ mɛ, tɩ a ka le bɔna tõma zuo. 
COL.2.15	A botɩ pãnsɩ dõma wuu, la kɛ'ɛndõma wuu pãŋa sã'am mɛ, ẽŋɛ ba yãnnɛ nẽrba wuu nẽŋam pa'alɛ tɩ Krisi tã'agɛ ba mɛ kũm dɔ-puurŋa zuo.
COL.2.16	Bɛla, da basɛ-ya tɩ nẽra le bɔ ya sisgo la sɛla tɩ ya diti, bɩɩ sɛla tɩ ya yũuri, bɩɩ yʋʋnɛ yʋʋnɛ kibsa, bɩɩ wõr-paalsɩ de'eŋo, bɩɩ vo'osgo dabsa yelle. 
COL.2.17	Bõn-bãma de la sɛla n sẽm na mãmsgɔ mã'a, la sɛla la mẽŋa de la Krisi. 
COL.2.18	Da basɛ-ya tɩ nẽra n ɩtɩ a mẽŋa wʋ a de la sik-m-mẽŋa dãana dee pʋ'ʋsra malɛkadõma, pã'asɛ ya yetɩ yãma n ɩtɩ sɛla de la zãŋa. Nẽr-ẽŋa dãana yetɩ Nawẽnnɛ n puke sɛla pa'alɛ ẽŋa, la a pa'alɩ la a mẽŋa zãŋa, se'ere n soe la, la de la nẽrsaalba pʋtẽ'erɛ tɩ a tarɩ. 
COL.2.19	A ka lagɩm na Krisi n de Zuudãana la. Krisi n de zuugo sõŋra ĩyã la wuu sɛla woo pʋam, tɩ kõb-suglsi, la zĩila botɩ ĩyã la zẽ'esɩ to'oto'ore toŋe taaba bɩta wʋ Nawẽnnɛ n boorɩ se'em.
COL.2.20	Yãma lagɩm na Krisi ki mɛ, tɩ a botɩ dũnia yɛla ka le tara pãŋa la ya lɛ. Bẽm tɩ ya ɩta wʋ dũnia wã n ken sɔna ya, basɛ tɩ ba le mõrgra ya tɩ ya sakra sisgo bãna wã n yetɩ: 
COL.2.21	«Da dɩkɛ, da leme, da kalʋm»? 
COL.2.22	Sisgo bãma de la bõn-sɛba n sã'anɩ la ĩyã. Ba de la nẽrsaalba sisgo la ba zãsŋɔ. 
COL.2.23	Sisgo la zãsŋɔ bãna ãn wʋ yɛm tõoma la, ba pa'alɩ la pʋ'ʋsgɔ sore n ɩtɩ la yɛmleego, la sik-m-mẽŋa n dagɩ sɩra, la ĩyã nãmsgɔ yelle. La ba ka tã wʋn sõŋɛ nẽra tɩ a yõkɛ a mẽŋa la nẽrsaala yɛm n boorɩ se'em n de be'em na.
COL.3.1	Yãma lagɩm na Krisi vo'oge mɛ, bɛla ɛɛra-ya bõn-sɛba n boe Nawẽnnɛ yire, zẽ'e-sɛka tɩ Krisi zĩ Nawẽnnɛ zʋʋgɔ la. 
COL.3.2	Basɛ-ya tɩ Nawẽnnɛ yire yelle pakɛ ya, da basɛ-ya tɩ dũnia yɛla pakɛ ya. 
COL.3.3	Se'ere n soe la, ya ki mɛ, la ya vɔm boe la Krisi lɛ Nawẽnnɛ zẽ'am. 
COL.3.4	La Krisi n de tɩ vɔm na sãn wa puke, ya wʋn po naagɛ la ẽ puke la a na'am pãŋa.
COL.3.5	Bɛla, basɛ-ya dũnia wã pʋtẽ'e-be'ero n de yalsɩ tõoma, la tõon-dẽgrɔ, la yalsɩ ɩrgɔ yɛmleego, la be'em yɛmleego, la nõŋɛ bõnɔ zozo'e. Nẽra n nõŋɛ bõnɔ zozo'e ãn wʋ nẽr-sɛba n kãabrɩ baga dee basɛ Nawẽnnɛ pʋ'ʋsgɔ la. 
COL.3.6	La de la tõon-bãma n isgri Nawẽnnɛ sũure, tɩ a sɩbgra nẽr-sɛba n zagsrɩ a nõorɛ la. 
COL.3.7	Yãma n daan vɔa tõon-be'ero pʋam na, ya mẽ daan ɩtɩ la bɛla. 
COL.3.8	La lɛɛlɛ wã, basɛ-ya bõn-bãma wuu. Basɛ-ya sũ-isgre, la sũ-yĩire, la pʋtʋʋlgɔ, la taaba tʋʋrɛ, la yetɔg-yaalsɩ mẽ ka le masɛ tɩ ba yese ya nõorʋm. 
COL.3.9	Da parna-ya bɔ'ɔra taaba. Yãma basɛ yãma n daan ãn se'em na mɛ la a yel-ɩrɛ, 
COL.3.10	dee teege tara ãsʋm paalga. La de la Nawẽnnɛ n botɩ ya teege tara ãsʋm ẽŋa, dee malgra ẽ tɩ a ãna wʋ a mẽŋa la, tɩ ya wʋn tã'agɛ bãŋra ẽŋa sõŋa sõŋa pa'asra.
COL.3.11	Nẽr-sɛba n tarɩ ãsʋm paalga wã, la sãn dɛna Zifdõma, bɩɩ bu-zãŋsɩ, bɩɩ sɛba n wã, la sɛba n ka wã, bɩɩ sɛba nini n ka pike, la weem nẽrba, bɩɩ yamsɩ, la sɛba n dagɩ yamsɩ, welgre ka le bɔna ba tẽŋasʋka. La de la Krisi mã'a n gãnnɩ sɛla woo, dee sɔna a nẽrba wuu.
COL.3.12	Yãma de la nẽr-sɛba tɩ Nawẽnnɛ looge, a nõŋɛ ya mɛ, welge ya to'ore tɩ ya dɛna a nẽrba. Bɛla, zɔta-ya taaba ninbãalga, ɩta taaba sõŋa, sikra ya mẽŋa, dee tara sũ-bʋgsʋm, la sũ-mã'arɛ. 
COL.3.13	Da isgra ya sũure la taaba, nẽra sãn ẽŋɛ ya tuuge, basɛ-ya ẽ taalɛ wʋ Zuudãana n basɛ ya tõon-be'ero taalɛ se'em na. 
COL.3.14	Lan gãnnɩ wuu, tara-ya nõŋlʋm, tɩ ẽŋa n wʋn botɩ ya lagɩm taaba tara nõ-yẽnnɛ sõŋa sõŋa. 
COL.3.15	Basɛ-ya tɩ Krisi sũ-mã'asʋm la sɔna ya sũure, Nawẽnnɛ wi ya tɩ ya tara la sũ-mã'asʋm ẽŋa, lagɩm taaba dɛna ayɩla. Mina-ya yel-sõnnɛ pʋ'ʋsgɔ. 
COL.3.16	Basɛ-ya tɩ Krisi yetɔga la bɔna la ya lɛ sõŋa sõŋa. Tɩ ya tara yɛm zozo'e zãsna taaba, dee kã'ana taaba. Yõona-ya Nawẽnnɛ yõoma, yõona-ya yõom-sõma buuri wuu tɩ Nawẽnnɛ Sɩa bɔ ya la ya sũure wuu, pʋ'ʋsra Nawẽnnɛ a yel-sõnnɛ. 
COL.3.17	Bõn-sɛba wuu tɩ ya ɩtɩ, la sãn dɛna la tõoma bɩɩ yetɔga, ɩta-ya la Zuudãana Azezi-krisi yʋ'ʋrɛ, dee pʋ'ʋsra tɩ Sɔ Nawẽnnɛ a yel-sõnnɛ Azezi-krisi yʋ'ʋrɛ ĩyã.
COL.3.18	Pɔgsɩ, sakra-ya ya sɩrba wʋ lan masɛ tɩ la ãna se'em Zuudãana doosgo pʋam.
COL.3.19	Sɩrba, nõŋɛ-ya ya pɔgba, da tɔ-ya la ba.
COL.3.20	Kɔma, sakra ya dɔgrɩba nõorɛ sɛla woo pʋam, tɩ la de la bɛla n ãn Zuudãana sũure yẽlʋm.
COL.3.21	Sɔdõma, da ɩta-ya sɛla n wʋn basɛ tɩ ya kɔma sũure yĩige, tɩ ba bʋraanɛ da bo'oge.
COL.3.22	Yamsɩ, sakra-ya sɛba n soe ya dũnia wã zuo sɛla woo pʋam, da ɩta-ya bɛla ba nifum mã'a tɩ ba pẽgɛ ya. Tõnna-ya la ya sũure wuu yãma n nannɩ Zuudãana la ĩyã. 
COL.3.23	Sɛla woo tɩ ya ɩtɩ, ɩta-ya la ya sũure wuu, wʋ ya ɩtɩ bɔ'ɔra la Zuudãana la, la dagɩ nẽrsaalba ĩyã, 
COL.3.24	yãma n mi tɩ ya wʋn to'oge la yɔɔrɔ tɩ Zuudãana la bĩŋe tɩ a bɔ a nẽrba la ĩyã. La de la Krisi n de Zuudãana la tɩ ya tõnnɩ bɔ'ɔra. 
COL.3.25	Nẽr-sɛka n ɩtɩ sɛla n ka masɛ, a wʋn to'oge yel-ɩrɛ n ka masɛ yɔɔrɔ, se'ere n soe la, Nawẽnnɛ ka bɔkrɩ nẽrba.
COL.4.1	La sãn dɛna yãma n de zuudãandõma la, ɩta-ya sɛla n ãn sõŋa, la sɛla n masɛ bɔ'ɔra ya yamsɩ la. Mina-ya tɩ yãma mẽ tarɩ la Zuudãana n boe saazuum.
COL.4.2	Pʋ'ʋsra-ya Nawẽnnɛ da basɛ, mõrgɛ-ya la pʋ'ʋsgɔ, pʋ'ʋsra-ya ẽ a yel-sõnnɛ. 
COL.4.3	Pʋ'ʋsra-ya tõma mẽ ĩyã, tɩ Nawẽnnɛ bɔ tɔ sore tɩ tɩ mõolɛ a kõ-yẽlga la pa'alɛ nẽrba Krisi yelle n daan sʋgɛ la. La de la yel-ẽŋa ĩyã tɩ mam bɔna yʋ'a deem. 
COL.4.4	Pʋ'ʋsra-ya Nawẽnnɛ tɩ m tã'agɛ tɔgɛ yel-ẽŋa vẽelga vẽelga wʋ lan masɛ tɩ m tɔgɛ se'em na.
COL.4.5	Basɛ-ya tɩ ya yel-ɩrɛ ãna sõŋa nẽr-sɛba n ka dolɩ Azezi la tẽŋasʋka, dɩkɛ-ya fol-sɛka tɩ ya tarɩ la wuu tõm sõŋa. 
COL.4.6	Basɛ-ya tɩ ya yetɔga ãna sõŋa wakatɛ wuu tara yẽlʋm wʋ yaarʋm na, dee bãŋɛ yan wʋn lerge nẽra woo se'em tɩ la masɛ.
COL.4.7	La sãn dɛna mam yelle, tɩ sɔbi-nõŋrɛ Atisiki n de Zuudãana tõntõnna n de sɩra dãana, n lagɩm na mam tõnna Zuudãana tõoma la, wʋn yele ya mam yelle wuu. 
COL.4.8	Mam tõm ẽ ya zẽ'am na bɛla ĩyã, tɩ ya bãŋɛ tõma yɛla n ãn se'em, dee tɩ a wʋn keŋe ya sũure. 
COL.4.9	Mam tõm na ẽŋa, la A'onezim n ze'ele yãma zẽ'am, a de la tɩ sɔbi-nõŋrɛ n de sɩra dãana. Ba wʋn yele ya bõn-sɛba wuu n ɩtɩ kalam.
COL.4.10	Aristarkɩ n lagɩm na mam bɔna yʋ'a deem na pʋ'ʋsrɩ ya. Amarkɩ n de Abarnabasɩ sõogɔ la mẽ pʋ'ʋsrɩ ya. Mam põn dẽŋɛ pa'alɛ yãma, yan wʋn ẽŋɛ se'em a ĩyã mɛ, a sãn wa'am ya zẽ'am, ya to'oge ẽ sõŋa. 
COL.4.11	Azezi sɛka tɩ ba wi'iri tɩ Azustusi la mẽ pʋ'ʋsrɩ ya. Nẽr-bãna mã'a n de Zifdõma n lagɩm na mam tõnna Nawẽnnɛ so'olʋm tõoma. Bãma n de nẽrba n bɔ mam bʋraanɛ.
COL.4.12	A'epafrasɩ n de ya nẽra la pʋ'ʋsra ya. Ẽŋa n de Azezi-krisi tõntõnna la mõrgrɩ mɛ pʋ'ʋsra Nawẽnnɛ ya yelle ka basra tɩ ya ze'ele kãŋkãŋɛ, dɛna nẽrba n bɩ sɛla woo pʋam sakɛ Nawẽnnɛ n boorɩ se'em wuu. 
COL.4.13	Mam bɔ'ɔrɩ ya a kaseto tɩ a mõrgrɩ mɛ zozo'e yãma yelle, la Laodise dõma, la Hiyerapolisi dõma yelle. 
COL.4.14	Tɩ sɔbi-nõŋrɛ Aluki n de logtore, la Ademasɩ pʋ'ʋsrɩ ya.
COL.4.15	Pʋ'ʋsɛ-ya tɩ sɔbiisi la n boe Laodise la, la Animfa, la Azezi nẽrba n lagsrɩ a yire la. 
COL.4.16	Ya sãn karẽŋɛ gõŋɔ wã ba'asɛ, ya basɛ tɩ ba ken karẽŋɛ ẽ bɔ Azezi nẽrba n boe Laodise la. La yãma mẽ karẽŋɛ Laodise dõma n wʋn bɔ ya gõn-sɛka la. 
COL.4.17	Yele-ya Arsipi tɩ a bɩsɛ tõon-sɛka tɩ Zuudãana bɔ ẽ na yelle sõŋa, a tõm ẽ sõŋa sõŋa ba'asɛ.
COL.4.18	Mam Apolɩ n gʋlsɛ pʋ'ʋsgɔ wã la m mẽŋa nu'ugo, mam pʋ'ʋsrɩ ya. Tẽra-ya mam n boe yʋ'a deem na yelle.
COL.4.18	Nawẽnnɛ yel-sõnnɛ wʋn bɔna la ya.
1TH.1.1	Mam Apolɩ, la Asilvẽ, la Atimõtɩ n gʋlsɛ gõŋɔ wã bɔ'ɔra yãma sɛba n de tɩ Sɔ Nawẽnnɛ, la tɩ Zuudãana Azezi-krisi nẽrba n boe Tesaloniki. Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm.
1TH.1.2	Tõma pʋ'ʋsrɩ Nawẽnnɛ mɛ wakatɛ wuu a yel-sõnnɛ ya wuu ĩyã, dee tẽra ya yelle tɩ pʋ'ʋsgɔ pʋam ka gɔ'ɔra. 
1TH.1.3	Tõma tẽrɩ ya yelle tɩ Sɔ Nawẽnnɛ nẽŋam, yãma n bɔ sɩra tõnna se'em, la yãma n tarɩ nõŋlʋm tõnna zozo'e se'em, dee ken tẽra yãma n tarɩ pʋtẽ'erɛ gu'ura sɛla tɩ ya bɔ sɩra, zɛ kãŋkãŋɛ tɩ Zuudãana Azezi-krisi doosgo pʋam ka bigsra la yelle. 
1TH.1.4	Tɩ sɔbiisi, tõma mi tɩ Nawẽnnɛ nõŋɛ ya mɛ looge ya tɩ ya dɛna a nẽrba.
1TH.1.5	Tõma n daan tarɩ kõ-yẽlga la wa'am wa mõolɛ bɔ ya la, la ka de yetɔga mã'a, la de la Nawẽnnɛ Sɩa pãŋa. La tõma daan mi tɩ tõma n tɔgɛ se'em na de la sɩra. Yãma mi tõma n daan boe ya zẽ'am na, tõma n vɔa se'em yãma sõŋrɛ ĩyã. 
1TH.1.6	La yãma ɩtɩ la tõma, la tɩ Zuudãana n ɩtɩ se'em na, la baa yãma n to'oge kõ-yẽlga la yẽ nãmsgɔ zozo'e la, ya tarɩ ẽ mɛ la sũ-yẽlga n ze'ele Nawẽnnɛ Sɩa zẽ'am. 
1TH.1.7	Bɛla, yãma de la sɛba tɩ Masedʋanɩ, la Akayi so'olʋm nẽr-sɛba n bɔ Azezi sɩra la wʋn bɩsra, ɩta yãma n ẽŋɛ se'em na. 
1TH.1.8	Zuudãana Azezi kõ-yẽlga la ze'ele la yãma zẽ'am saagɛ Masedʋanɩ, la Akayi, la, la dagɩ bilam mã'a, zẽ'esɩ wuu nẽrba wõm yãma n bɔ Nawẽnnɛ sɩra se'em mɛ, tɩ la põn ka le dɛna tɩ tɔgɛ. 
1TH.1.9	Nẽrba la wuu tɔgrɩ pa'ala yãma n daan to'oge tõma sõŋa se'em, basɛ baga, dee dɔla Nawẽnnɛ tõnna bɔ'ɔra ẽŋa n de vɔm, la sɩra dãana, 
1TH.1.10	dee gu'ura a Dayʋa Azezi n wʋn ze'ele Nawẽnnɛ yire wa'am. La de la ẽŋa n daan ki, tɩ Nawẽnnɛ botɩ a vo'oge, ẽŋa n yetɩ a fãagɛ tɔ Nawẽnnɛ sũ-isgre n sẽm na pʋam.
1TH.2.1	M sɔbiisi, yãma mẽŋa mi tɩ tõma n daan wa'am ya zẽ'am na, la dagɩ zãŋa. 
1TH.2.2	La ya ken mina tɩ ba daan nãmsɛ tõma mɛ dee tʋ tõma Filipi tẽŋa, dee tɩ tõma yãŋa wa'am yãma zẽ'am Tesaloniki. La Nawẽnnɛ daan bɔ tõma bʋraanɛ mɛ, tɩ tõma mõolɛ a kõ-yẽlga la bɔ ya, baa nãmsgɔ la n daan zo'oge la.
1TH.2.3	Tõma n pa'alɩ pa'alg-sɛba la dagɩ tuure, bɩɩ pʋtẽ'e-be'ero pa'algɔ. La tõma ka ɩtɩ yɛmkẽgsɩga pã'asra nẽrba. 
1TH.2.4	La de la Nawẽnnɛ n bɩsɛ tɩ tõma masɛ tɩ a dɩkɛ a kõ-yẽlga la ẽŋɛ tõma nu'usum. Bɛla, tõma ka mõolɩ tɩ la ẽŋɛ nẽrsaalba sũure yẽlʋm, tõma mõolɩ tɩ la ẽŋɛ la Nawẽnnɛ n vẽesrɩ mina tɩ pʋtẽ'erɛ n ãn se'em na sũure yẽlʋm. 
1TH.2.5	Yãma mi sõŋa tɩ tõma ka dɩkɛ nõ-yẽlʋm pã'asɛ nẽrba, la tõma ka dɩkɛ kõnkomã'asʋm tɔgɛ tɩ tɩ to'oge sɛla, Nawẽnnɛ n de tõma kaset-dãana. 
1TH.2.6	Tõma ka ɛ pẽka nẽrsaalba zẽ'am, tõma ka ɛ yãma zẽ'am, bɩɩ nẽrba basɛba zẽ'am. 
1TH.2.7	La tõma daan tarɩ nõorɛ mɛ, tõma n de Krisi Tõntõnɩba la ĩyã, la tõma daan ka ẽŋɛ bɛla. Tõma daan tarɩ la sũ-bʋgsʋm ya zẽ'am, wʋ pɔka n bɩsrɩ a kɔma yelle sõŋa se'em na. 
1TH.2.8	Tõma n nõŋɛ ya la ĩyã, tɩ tõma daan mõolɛ kõ-yẽlga la n ze'ele Nawẽnnɛ zẽ'am na bɔ ya. La, la dagɩ bɛla mã'a, tõma daan sakɛ mɛ tɩ dɩkɛ tɩ vɔm bɔ ya, tõma nõŋɛ ya mɛ halɩ zozo'e.
1TH.2.9	M sɔbiisi, yãma tẽrɩ tõma n daan tõm nãmsɛ se'em, tõma n daan mõolɩ Nawẽnnɛ kõ-yẽlga la bɔ ya la. Tõma daan tõm na wʋntɛɛŋa la yʋ'ʋŋɔ, tõma daan ka boorɩ tɩ tõma dia yelle dɛna nãmsgɔ bɔ ya nẽra baa ayɩla. 
1TH.2.10	Yãma mi tõma n daan boe yãma sɛba n bɔ sɩra zẽ'am na, tõma yel-ɩrɛ n ãn se'em, la Nawẽnnɛ mẽ mi mɛ. Tõma yel-ɩrɛ daan ãn na sõŋa sõŋa, masɛ tɩ dõrga kana. 
1TH.2.11	Yãma mi tɩ tõma daan ãn wʋ sɔ n ãn se'em la a kɔma la, yãma nẽra woo ĩyã. 
1TH.2.12	Tõma keŋe ya sũure mɛ, bɔ ya bʋraanɛ, pa'alɛ ya yetɩ ya dɔla so-sɛka n masɛ Nawẽnnɛ yɛm, ẽŋa n wi ya tɩ ya kẽ a so'olʋm pʋam po dita na'am.
1TH.2.13	Tõma n daan mõolɛ Nawẽnnɛ kõ-yẽlga la bɔ ya la, ya daan to'oge ẽ, sakɛ tɩ la de la kõ-yẽlga n ze'ele Nawẽnnɛ zẽ'am, a ka ze'ele nẽrsaalba zẽ'am. Asɩra, la de la Nawẽnnɛ yetɔga n boe yãma sɛba n bɔ sɩra la sũure pʋam tõnna. Bɛla tɩ tõma pʋ'ʋsra Nawẽnnɛ wakatɛ wuu bõn-ẽŋa ĩyã. 
1TH.2.14	M sɔbiisi, Nawẽnnɛ nẽr-kʋʋŋɔ n dolɩ Azezi-krisi n boe Zude tẽnsɩ pʋam n yẽ nãmsgɔ sɛba la, yãma mẽ yẽ la nãmsgɔ bãma. Yãma buuri la n nãmsrɩ yãma se'em na, Zifdõma mẽ nãmsɛ ba nẽr-sɛba n dolɩ Azezi-krisi la bɛla. 
1TH.2.15	Bãma n daan kʋ Zuudãana Azezi, la Nawẽnnɛ nõtɔ'ɔsrɩba, dee mẽ nãmsɛ tõma. Ba ɩtɩ la sɛla n ka ãn Nawẽnnɛ sũure yẽlʋm, ba de la nẽrba wuu bɛ'ɛba. 
1TH.2.16	Ba gu'uri tõma mɛ tɩ tɩ da mõolɛ kõ-yẽlga la bɔ bu-zãŋsɩ tɩ ba yẽ fãarɛ. Bɛla tɩ ba tõnna tõon-be'ero pa'asra wakatɛ wuu. La ba'asgɔ, Nawẽnnɛ sũ-isgre boe ba zuo.
1TH.2.17	M sɔbiisi, lan daan pẽrgɛ tɩ tõma ze'ele ya zẽ'am fõrgɛ wakatɛ fẽe la, tɩ ka le yẽta taaba la nini, la tõma pʋtẽ'era ken bɔna la ya lɛ mɛ, tɩ yãma sɩa tara tõma, tɩ tõma mõrgra bɔɔra tɩ tɩ le yẽ ya. 
1TH.2.18	Bɛla tɩ tõma daan bɔɔra tɩ tɩ leme ya zẽ'am. La mam mẽŋa Apolɩ mõrgɛ mɛ nõorɛ faa tɩ m leme ya zẽ'am, tɩ Asũtãana gu tõma. 
1TH.2.19	La de la yãma tɩ tõma tarɩ pʋtẽ'erɛ gu'ura, yãma n wʋn bɔ tõma sũ-yẽlga, la de la yãma n wʋn botɩ tõma yẽ nã'asgɔ tõma Zuudãana Azezi nẽŋam a lemŋo daarɛ. 
1TH.2.20	La de la bɛla, yãma ĩyã tɩ tõma wʋn yẽ nã'asgɔ la sũ-yẽlga.
1TH.3.1	Bɛla tɩ tõma ka le tãna wʋn zĩ'ire, tɩ tõma tẽ'esɛ tɩ la ãn sõŋa tɩ tõma mã'a bɔna Atɛnɩ tẽŋa, 
1TH.3.2	dee tõm tɩ sɔbia Atimõtɩ n de Nawẽnnɛ tõntõnna n lagɩm na tõma mõola Krisi kõ-yẽlga la, tɩ a wa'am wa bɔ ya bʋraanɛ, tɩ ya ze'ele kãŋkãŋɛ Azezi doosgo la pʋam. 
1TH.3.3	Tɩ nãmsgɔ sɛka n nãmsrɩ ya la da basɛ tɩ ya nẽra baa ayɩla bʋraanɛ bo'oge Nawẽnnɛ sore la doosgo pʋam. Yãma mẽŋa mi tɩ la de la pẽrgrɛ tɩ tɩ nãmsɛ. 
1TH.3.4	Tõma n daan boe la yãma la, tõma daan dẽŋɛ yele ya yetɩ, tɩ wuu wʋn yẽ nãmsgɔ mɛ. La ya mi tɩ la de la bõn-ẽŋa n bɛla n wa'am. 
1TH.3.5	Bɛla tɩ mam ka tãna wʋn zĩ'ire, tɩ mam tõm Atimõtɩ tɩ a wa'am wa bãŋɛ yãma n ãn se'em Azezi sore doosgo la pʋam, mam zotɩ mɛ tɩ Asũtãana wʋn pã'asɛ ya tɩ tɩ tõoma la lebge zãŋa.
1TH.3.6	La lɛɛlɛ wã tɩ Atimõtɩ ze'ele ya zẽ'am leme wa'am, a tarɩ la kõ-yẽlga wa bɔ tõma, a pa'alɛ tõma la yãma n bɔ sɩra se'em, la yãma n tarɩ nõŋlʋm se'em, dee yetɩ ya ken tẽ'esra tõma yelle mɛ sõŋa sõŋa bɔɔra tɩ ya yẽ tõma, wʋ tõma n boorɩ tɩ tɩ yẽ yãma se'em na. 
1TH.3.7	Bɛla m sɔbiisi, yãma n bɔ sɩra se'em na keŋe tõma sũure mɛ tõma toogo, la tõma nãmsgɔ la pʋam. 
1TH.3.8	Lɛɛlɛ wã, tõma le vɔa la sũ-yẽlga, yãma n ze kãŋkãŋɛ Zuudãana doosgo la pʋam na. 
1TH.3.9	Tõma ka mi pʋ'ʋsgɔ sɛka tɩ tõma wʋn pʋ'ʋsɛ Nawẽnnɛ ya ĩyã, sũ-yẽlga sɛka tɩ yãma bɔ tõma a nẽŋam na ĩyã. 
1TH.3.10	Tõma sosrɩ Nawẽnnɛ mɛ la tɩ sũure wuu, yʋ'ʋŋɔ la wʋntɛɛŋa, tɩ tɩ tã'agɛ le yẽ ya, sõŋɛ ya la sɛla n pɔ'ɔgɛ ya Azezi doosgo la pʋam pa'asɛ.
1TH.3.11	Tõma Sɔ Nawẽnnɛ mẽŋa, la tɩ Zuudãana Azezi-krisi wʋn bɔ tɔ sore tɩ tɩ wa'am ya zẽ'am. 
1TH.3.12	Tɩ Zuudãana wʋn basɛ tɩ ya nõŋlʋm taaba ĩyã, la ya nõŋlʋm nẽrba wuu ĩyã pa'asra zozo'e wʋ tõma n nõŋɛ ya se'em na. 
1TH.3.13	A wʋn bɔ ya bʋraanɛ tɩ ya ze'ele kãŋkãŋɛ a sore la zuo la pʋpeelem, ka tara dõrga tɩ Sɔ Nawẽnnɛ nẽŋam, wakat-sɛka tɩ tɩ Zuudãana Azezi wʋn leme wa'am la a nẽrba wuu la.
1TH.4.1	Sɛla n pa'asɛ, m sɔbiisi, yãma zãsʋm tõma zẽ'am mɛ yãma n wʋn ɩta se'em paagɛ Nawẽnnɛ yɛm. Yãma põn ɩta la bɛla. La tõma kã'anɩ ya mɛ, dee bɛlna ya la tɩ Zuudãana Azezi yʋ'ʋrɛ tɩ ya malɩn ẽŋɛ gãŋɛ bɛla. 
1TH.4.2	Yãma mi bõn-sɛba tɩ tõma daan to'oge tɩ Zuudãana Azezi zẽ'am pa'alɛ ya tɩ ya ɩta la. 
1TH.4.3	Nawẽnnɛ n boorɩ tɩ ya ãna se'em n wãna: Welge-ya to'ore dɛna pʋpeelem dõma, dee yõkɛ ya mẽŋa da tõnna yalsɩ tõoma. 
1TH.4.4	La ya nẽra woo bãŋɛ ẽŋa n wʋn tara a ĩyã se'em la pʋpeelem tɩ la ãna sõŋa. 
1TH.4.5	Da basɛ-ya tɩ yalsɩ tõoma yɛmleego tara ya, wʋ sɛba n ka dolɩ Nawẽnnɛ n ɩtɩ se'em na. 
1TH.4.6	Yel-ẽna pʋam, nẽra da kãn tõm a tadãana sɛla n ka ãn sõŋa, bɩɩ fã sɛla n de a bõnɔ. Tɩ daan põn dẽŋɛ yele ya, dee kã'an ya mɛ, tɩ Zuudãana wʋn sɩbgɛ sɛba n tõnnɩ tõon-be'ero bãma mɛ. 
1TH.4.7	Nawẽnnɛ ka looge to tɩ tɩ tõnna tõon-dẽgrɔ, a looge to tɩ tɩ welge la to'ore tara pʋpeelem. 
1TH.4.8	Bɛla, nẽr-sɛka n zagsɛ pa'algɔ ẽna, a ka zagsɛ nẽrsaala, a zagsɛ la Nawẽnnɛ n bɔ tɔ a Sɩa la.
1TH.4.9	La sãn dɛna yãma n wʋn nõŋɛ sɔbiisi se'em yelle, la ka le dɛna tɩ gʋlsɛ bɔ ya. Nawẽnnɛ põn zãsʋm yãma ya wʋn nõŋɛ taaba se'em mɛ. 
1TH.4.10	La yãma sɩrɩ nõŋɛ ya sɔbiisi wuu n boe Masedʋanɩ so'olʋm wuu la bɛla. La tõma kã'anɩ ya mɛ tɩ ya malɩn ẽŋɛ gãŋɛ bɛla pa'asɛ. 
1TH.4.11	Mõrgɛ ya mẽŋa vɔa la sũ-mã'asʋm, la ya bɩsra ya mẽŋa tõoma yelle, tõnna-ya la ya mẽŋa nu'usi dita, wʋ tõma n daan yele ya se'em na. 
1TH.4.12	Ɩta-ya bɛla, tɩ ya yel-ɩrɛ la basɛ tɩ ya yẽ nã'asgɔ nẽr-sɛba n ka dolɩ Nawẽnnɛ na zẽ'am. La ya da zɛ gu'ura tɩ nẽra bɔ ya sɛla.
1TH.4.13	M sɔbiisi, tõma boorɩ tɩ ya bãŋɛ la sɩra nẽr-sɛba n ki la yelle, tɩ ya sũure da sã'am wʋ nẽr-sɛba n ka tarɩ pʋtẽ'erɛ gu'ura sɛla la. 
1TH.4.14	Tõma n bɔ sɩra tɩ Azezi ki mɛ, dee vo'oge la, bɛla tõma ken bɔ sɩra mɛ tɩ sɛba n dolɩ Azezi dee ki la, Nawẽnnɛ wʋn botɩ ba bɔna la Azezi.
1TH.4.15	Zuudãana zãsŋɔ n wãna tɩ tõma yetɩ tɩ pa'alɩ ya: Wakat-sɛka tɩ Zuudãana la lemnɩ la, tõma sɛba n ken vɔa Zuudãana lemŋo daarɛ la kãn dẽŋɛ sɛba n ki la Zuudãana zẽ'am. 
1TH.4.16	Se'ere n soe la, nõorɛ n wʋn bɔ, tɩ malɛkadõma naba tɔgɛ ke'enke'em, tɩ Nawẽnnɛ benkonne peebe, tɩ Zuudãana mẽŋa ze'ele Nawẽnnɛ yire sige, tɩ sɛba n dolɩ Azezi dee ki la dẽŋɛ vo'oge. 
1TH.4.17	Tɩ Nawẽnnɛ lagɩm bãma, la tõma sɛba n ken vɔa la zẽkɛ sawara pʋam tɩ tɩ tʋ'ʋsɛ Zuudãana la saazuum, tɩ tɩ bɔna la Zuudãana la lɛ wakatɛ wuu. 
1TH.4.18	Bɛla, kɛŋra-ya taaba sũure la yetɔg-bãna.
1TH.5.1	M sɔbiisi, la ka le dɛna tɩ gʋlsɛ ya pa'alɛ wakatɛ, la dabs-sɛba tɩ bõn-bãma wʋn ẽŋɛ. 
1TH.5.2	Yãma mẽŋa põn mina sõŋa mɛ tɩ Zuudãana lemŋo la daarɛ wʋn ãna wʋ nayiga n ẽn wa'am yʋ'ʋŋɔ la. 
1TH.5.3	Nẽrba sãn wa yɛta tɩ: «Laafɛ la sũ-mã'asʋm boe», wakat-ẽŋa tɩ toogo wʋn wa'am di'ige ba wʋ pɔka virgre toogo la, la ba kãn yãŋɛ põsɛ.
1TH.5.4	La yãma, m sɔbiisi, yãma dagɩ nẽrba n boe lika pʋam tɩ Zuudãana la daarɛ wʋn wa di'ige ya wʋ nayiga la. 
1TH.5.5	Yãma wuu de la peelem nẽrba, yãma tõoma tõnnɩ la wʋntɛɛŋa. Tõma tõoma ka tõnnɩ yʋ'ʋŋɔ, tõma dagɩ lika nẽrba. 
1TH.5.6	Bɛla, tɩ da gĩsra-ya wʋ nẽrba basɛba la, tɩ nẽegɛ-ya mãasʋm tara tɩ mẽŋa sõŋa. 
1TH.5.7	Sɛba n gĩsri, gĩsri la yʋ'ʋŋɔ, tɩ sɛba n yũuri dãam bugra, bugra yʋ'ʋŋɔ. 
1TH.5.8	La tõma n de wʋntɛɛŋa nẽrba la, tɩ tara tɩ mẽŋa sõŋa. La tɩ bɔ Azezi sɩra, dee tara nõŋlʋm wʋ kuto fuugo tɩ sʋdaaga dɩkɛ pĩ a yõ'ogɔ tɩ la gu'ura ẽ zɛbrɛ pʋam na. Dee basɛ tɩ fãarɛ la tɩ ya tarɩ pʋtẽ'erɛ gu'ura la, ãna wʋ kuto zuu-wannɛ gu'ura ya.
1TH.5.9	Nawẽnnɛ ka looge to tɩ a sũ-isgre sã'am tɔ, a looge to tɩ tɩ yẽ la fãarɛ tɩ Zuudãana Azezi-krisi ĩyã. 
1TH.5.10	Ẽŋa n ki tɩ ĩyã, tɩ a lemŋo daarɛ, tɩ sãn vɔa mɛ bɩɩ tɩ sãn ki mɛ, tɩ wʋn bɔna la ẽ lɛ.
1TH.5.11	Bɛla, bɔ'ɔra-ya taaba bʋraanɛ, sõŋra taaba ze'ele kãŋkãŋɛ Azezi doosgo la pʋam, wʋ yãma n põn ɩta se'em na.
1TH.5.12	M sɔbiisi, tõma sosrɩ ya mɛ tɩ ya nanna sɛba n tõnnɩ ya tẽŋasʋka la, sɛba tɩ Zuudãana looge tɩ ba bɔna ya nẽŋa pa'ala ya Azezi sore la pʋam, dee kã'ana ya la. 
1TH.5.13	Ẽŋɛ-ya sɛla n pa'alɩ tɩ yãma nannɩ ba mɛ, nõŋɛ ba zozo'e ba tõoma la ĩyã. Tara-ya sũ-mã'asʋm la taaba.
1TH.5.14	M sɔbiisi, tõma sosrɩ ya mɛ tɩ ya kã'ana sɛba n ka boorɩ tɩ ba tõm na, dee bɔ'ɔra sɛba n ka tarɩ bʋraanɛ la bʋraanɛ, dee sõŋra sɛba n ka tarɩ pãŋa la, la ya mã'ara ya sũure la nẽra woo. 
1TH.5.15	Guuse-ya tɩ nẽra da lebse a tadãana be'em, be'em ĩyã, mõrgɛ-ya ɩta taaba sõŋa, la nẽrba wuu sõŋa wakatɛ wuu.
1TH.5.16	Tara-ya sũ-yẽlga daarɛ woo. 
1TH.5.17	Pʋ'ʋsra-ya Nawẽnnɛ wakatɛ wuu da basɛ. 
1TH.5.18	Sɛla woo pʋam pʋ'ʋsra-ya Nawẽnnɛ a yel-sõnnɛ. Nawẽnnɛ boorɩ tɩ ya ɩta la bɛla Azezi-krisi doosgo pʋam. 
1TH.5.19	Da gu'ura-ya Nawẽnnɛ Sɩa tõoma. 
1TH.5.20	Da pɔ'ɔra-ya yetɔg-sɛba tɩ nẽra to'oge Nawẽnnɛ zẽ'am tɔgra bɔ'ɔra ya. 
1TH.5.21	Magra-ya sɛla woo bɩsra la ãn se'em, to'oge sɛla n ãn sõŋa. 
1TH.5.22	Dee lɔkra-ya yel-sɛba wuu n de be'em.
1TH.5.23	Nawẽnnɛ n de sũ-mã'asʋm dãana la mẽŋa wʋn basɛ tɩ ya dɛna ẽŋa mã'a nẽrba tara pʋpeelem. A wʋn gu ya ĩyã, la ya sɩa, la ya yɛm wuu tɩ ya kãn tara dõrga tɩ Zuudãana Azezi-krisi lemŋo daarɛ. 
1TH.5.24	Nawẽnnɛ n looge ya la de la sɩra dãana, a wʋn ẽŋɛ bɛla.
1TH.5.25	M sɔbiisi, pʋ'ʋsra-ya Nawẽnnɛ bɔ'ɔra tɔ. 
1TH.5.26	Pʋ'ʋsɛ-ya tɩ sɔbiisi la wuu la nõŋlʋm. 
1TH.5.27	Mam sosrɩ ya la Zuudãana yʋ'ʋrɛ tɩ ya karẽŋɛ gõŋɔ ẽna wã tɩ sɔbiisi la wuu wõm.
1TH.5.28	Tɩ Zuudãana Azezi-krisi yel-sõnnɛ wʋn bɔna la ya.
2TH.1.1	Mam Apolɩ, la Asilvẽ, la Atimõtɩ n gʋlsɛ gõŋɔ wã bɔ'ɔra yãma sɛba n de tɩ Sɔ Nawẽnnɛ, la Zuudãana Azezi-krisi nẽrba n boe Tesaloniki. 
2TH.1.2	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
2TH.1.3	M sɔbiisi, tõma masɛ mɛ tɩ tɩ pʋ'ʋsra Nawẽnnɛ daarɛ woo a yel-sõnnɛ yãma ĩyã. La ãn sõŋa mɛ tɩ tõma ɩta bɛla, se'ere n soe la, yãma n bɔ Azezi sɩra la sẽnnɩ nẽŋa mɛ zozo'e, tɩ yãma nẽra woo nõŋlʋm taaba ĩyã pa'asra. 
2TH.1.4	Bɛla tɩ tõma tɔgra yãma yelle Nawẽnnɛ nẽrba lagsgɔ zẽ'a woo la sũ-yẽlga. Se'ere n soe la, yãma mõrgɛ mɛ zɛ kãŋkãŋɛ Azezi doosgo la pʋam ka basra, baa nẽrba n nãmsrɩ ya, la toogo n paarɩ ya la.
2TH.1.5	Bɛla pa'alɛ tɩ Nawẽnnɛ diti sarɩya la sɩra. Se'ere n soe la, yãma n nãmsrɩ Nawẽnnɛ so'olʋm yelle se'em wã, Nawẽnnɛ wʋn yetɩ ya masɛ tɩ ya kẽ a so'olʋm na pʋam. 
2TH.1.6	Nawẽnnɛ wʋn ẽŋɛ sɛla n masɛ, a wʋn botɩ sɛba n nãmsrɩ yãma la yẽ nãmsgɔ, 
2TH.1.7	dee basɛ tɩ yãma sɛba n nãmsrɩ la, lagɩm na tõma vo'ose wakat-sɛka tɩ Zuudãana Azezi wʋn ze'ele Nawẽnnɛ yire wa'am, la a malɛkadõma n tarɩ pãn-kãtɛ, 
2TH.1.8	la bug-zɩlɩsɩ wa sɩbgɛ sɛba n zagsɛ Nawẽnnɛ dee ka sakɛ tɩ Zuudãana Azezi kõ-yẽlga la. 
2TH.1.9	Ba wʋn yẽ la sɩbgrɛ n de sã'aŋɔ n ka ba'asrɩ. La ba wʋn zãagɛ mɛ la Zuudãana kãn yẽ a na'am pãn-kãtɛ la, 
2TH.1.10	wakat-sɛka tɩ a wʋn wa'am na. Daar-ẽŋa, a wʋn wa'am mɛ wa to'oge pẽka la nã'asgɔ a mẽŋa nẽrba n bɔ ẽ sɩra la zẽ'am, la yãma po bɔna ba pʋam mɛ, yãma n sakɛ a kõ-yẽlga la tɩ tõma tɔgɛ bɔ ya la ĩyã.
2TH.1.11	Bɛla ĩyã tɩ tõma pʋ'ʋsra Nawẽnnɛ wakatɛ wuu ya ĩyã, tɩ a basɛ tɩ ya ãna sõŋa masɛ wʋ ẽŋa n wi ya tɩ ya ãna se'em na. La a wʋn bɔ ya pãŋa tɩ ya ɩta bõn-sõma sɛba wuu tɩ ya boorɩ tɩ ya ẽŋɛ, dee basɛ tɩ yãma n bɔ sɩra tõnna tõon-sɛba la tõm ba'asɛ. 
2TH.1.12	Bɛla tɩ tɩ Zuudãana Azezi yʋ'ʋrɛ wʋn yẽ nã'asgɔ ya zẽ'am, tɩ yãma mẽ yẽ nã'asgɔ a zẽ'am. Bɛla wuu de la Nawẽnnɛ, la tɩ Zuudãana Azezi-krisi yel-sõnnɛ.
2TH.2.1	La sãn dɛna tɩ Zuudãana Azezi-krisi lemŋo, la tõma n wʋn wa lagsɛ taaba a zẽ'am na yelle, m sɔbiisi, tõma sosrɩ ya mɛ 
2TH.2.2	tɩ ya da basɛ tɩ ya yɛm yɔɔra tɩ dabeem tara ya, ya sãn wõm tɩ nẽrba yetɩ Zuudãana la lemŋo daarɛ paagɛ mɛ. Baa nẽra sãn yele ya yetɩ la de la Nawẽnnɛ Sɩa n pa'alɛ ẽŋa, bɩɩ a sãn yetɩ tõma n tɔgɛ, bɩɩ a sãn yetɩ tõma n gʋlsɛ gõŋɔ, da kãn sakɛ-ya. 
2TH.2.3	Da basɛ-ya tɩ nẽra pã'asɛ ya, baa lan de se'em wuu. Lan dẽŋɛ daar-ẽŋa n wʋn wa'am, dẽnɩ tɩ nẽrba zozo'e isge tulge zɛbra la Nawẽnnɛ, tɩ nẽr-sɛka n de tõon-be'ero dãana la wʋn wa'am wa puke a mẽŋa, ẽŋa n de nẽr-sɛka n wʋn sã'am. 
2TH.2.4	A wʋn sise bõn-sɛba wuu tɩ nẽrba nã'asrɩ, dee yetɩ ba de la wẽnnɛ, a wʋn zẽkɛ a mẽŋa mɛ gãnna bõn-bãma wuu. Halɩ, a wʋn põn sẽŋɛ ka kẽ la Nawẽnnɛ deego la pʋam zĩ'ire yetɩ ẽŋa de la Nawẽnnɛ.
2TH.2.5	Mam n daan ken bɔna yãma zẽ'am na, mam daan yele ya bɛla wuu mɛ. Yãma ka tẽrɩ? 
2TH.2.6	La yãma mi tɩ sɛla n boe gu'ura tɩ tõon-be'ero dãana la nãn ka puke, halɩ tɩ wakatɛ la wʋn wa paagɛ. 
2TH.2.7	Tõon-be'ero pãŋa n sʋgɛ põn tõnna mɛ. La sɛka n nãn gu'uri ẽ na, wʋn wa fõrgɛ mɛ dee basɛ folle. 
2TH.2.8	Bɛla tɩ tõon-be'ero dãana la yãŋa wʋn puke. La tõma Zuudãana Azezi n wʋn leme wa'am tɩ a nõorɛ sapebsʋm kʋ ẽ. La a lemŋo la na'am pãŋa wʋn sã'am a pãŋa fasɩ. 
2TH.2.9	La sãn dɛna tõon-be'ero dãana la n wʋn wa'am na, a wʋn tara la Asũtãana pãŋa ɩta bõn-yãlma la yel-kɩrsɩ, la yɛla buuri zozo'e n de pã'asgɔ. 
2TH.2.10	A wʋn tõm na be'em buuri to'oto'ore pã'asɛ nẽr-sɛba n wʋn yẽ sã'aŋɔ la, ban zagsɛ ka nõŋɛ sɩra to'oge ẽ wʋn yẽ fãarɛ la ĩyã. 
2TH.2.11	Ban ka sakɛ sɩra la, tɩ Nawẽnnɛ basɛ tɩ ba pʋtẽ'era botɩ ba tuuge sakɛ põmpɔrŋɔ. 
2TH.2.12	Bɛla tɩ nẽr-sɛba wuu n ka sakɛ sɩra, dee bɔɔra tõon-be'ero la wʋn yẽ sarɩyadia n de sã'aŋɔ.
2TH.2.13	La ãn sõŋa tɩ tõma pʋ'ʋsra Nawẽnnɛ a yel-sõnnɛ wakatɛ wuu yãma n de tɩ sɔbiisi tɩ tɩ Zuudãana nõŋɛ la ĩyã. Se'ere n soe la, Nawẽnnɛ looge ya la halɩ pɔspɔsɩ, tɩ a Sɩa botɩ ya dɛna a nẽrba tara pʋpeelem, dee sakɛ sɩra yẽ fãarɛ. 
2TH.2.14	La de la bɛla ĩyã tɩ Nawẽnnɛ doose la tõma kõ-yẽlga la wi ya tɩ ya po yẽ tɩ Zuudãana Azezi-krisi na'am pãŋa la. 
2TH.2.15	Bɛla, m sɔbiisi, mõrgɛ-ya zɛ kãŋkãŋɛ, tara yel-sɛba tɩ tõma zãsʋm ya, bɩɩ gʋlsɛ gõŋɔ bɔ ya la. 
2TH.2.16	Tõma pʋ'ʋsrɩ tɩ Zuudãana Azezi-krisi, la tɩ Sɔ Nawẽnnɛ n nõŋɛ tɔ dee ẽŋɛ tɩ yel-sõnnɛ bɔ tɔ bʋraanɛ n ka ba'asrɩ, dee botɩ tɩ tara pʋtẽ'erɛ gu'ura bõn-sõma sɛba tɩ tɩ sakɛ la. 
2TH.2.17	A wʋn keŋe ya sũure, dee bɔ ya pãŋa tɩ ya ẽŋɛ sɛla wuu n ãn sõŋa, la ya tɔgɛ sɛla n ãn sõŋa.
2TH.3.1	Sɛla n deege, m sɔbiisi, sose-ya Nawẽnnɛ bɔ tɔ, tɩ tɩ Zuudãana kõ-yẽlga la ken saagɛ pa'asɛ dee tɩ nẽrba pẽgra ẽ, wʋ la ãn se'em yãma zẽ'am na. 
2TH.3.2	Ken sose-ya ẽ tɩ a fãagɛ tɔ la nẽr-wẽensɩ, la nẽr-bɛ'ɛsɩ, se'ere n soe la, la dagɩ nẽrba wuu n sakɛ Nawẽnnɛ kõ-yẽlga la.
2TH.3.3	La Zuudãana la de la sɩra dãana, a wʋn botɩ ya ze'ele kãŋkãŋɛ, dee gu'ura ya tɩ be'em dãana la da yãŋɛ ya. 
2TH.3.4	Zuudãana la ĩyã tõma bɔ yãma sɩra mɛ, tõma mi tɩ ya ɩtɩ la tõma n yele ya se'em na, la ya wʋn ken ɩta la bɛla.
2TH.3.5	Zuudãana la wʋn basɛ tɩ ya tara Nawẽnnɛ nõŋlʋm, dee mõrgɛ zɛ kãŋkãŋɛ wʋ Krisi la.
2TH.3.6	M sɔbiisi, tõma yetɩ ya la Zuudãana Azezi-krisi yʋ'ʋrɛ tɩ ya zãagɛ ya mẽŋa la sɔbiisi sɛba wuu n de zẽyãgsɩ vɔa yooryooro ka dɔla pa'algɔ sɛba tɩ tõma pa'alɛ ya la. 
2TH.3.7	Yãma mẽŋa mi sõŋa tɩ la masɛ mɛ tɩ ya ɩta tõma n daan ɩtɩ se'em na. Tõma n daan boe ya zẽ'am na, tõma daan ka tarɩ zẽyãgrɛ, 
2TH.3.8	la tõma ka diti nẽra dia zãŋa, tõma daan tõnnɩ na wʋntɛɛŋa la yʋ'ʋŋɔ nãmsra zozo'e ka bɔɔra tɩ tõma dia yelle dɛna nãmsgɔ bɔ ya nẽra baa ayɩla. 
2TH.3.9	Tõma n daan ɩtɩ bɛla la, la dagɩ tɩ tõma ka tarɩ la sore tɩ tɩ sose sõŋrɛ ya zẽ'am, tõma daan tõnnɩ tɩ pa'alɛ ya, tɩ ya mẽ ɩta la bɛla. 
2TH.3.10	Tõma n daan boe ya zẽ'am na, tõma daan yele ya yetɩ: «Sɛka n ka boorɩ tɩ a tõm, a da di.» 
2TH.3.11	La tõma wõm tɩ nẽrba basɛba n boe ya zẽ'am dɛna zẽyãgsɩ vɔa yooryooro, dee kẽ'era nẽrba yɛla pʋam. 
2TH.3.12	Tõma yetɩ nẽr-bãma mɛ, dee kã'ana ba la Zuudãana Azezi-krisi yʋ'ʋrɛ tɩ ba yõkɛ ba mẽŋa mõrgɛ tõm bɩsɛ ba mẽŋa yelle.
2TH.3.13	La sãn dɛna yãma, m sɔbiisi, da kãn targɛ-ya la tõon-sõma ɩrgɔ.
2TH.3.14	Nẽra sãn ka sakɛ bõn-sɛba tɩ tõma yele ya gõŋɔ wã pʋam na, ya bãŋɛ a dãana lɔkra ẽ, tɩ yãnnɛ yõkɛ ẽ. 
2TH.3.15	La ya da dɩkɛ ẽ tɩ a lebge ya bɛ, kã'an ya ẽ wʋ ya sɔbia.
2TH.3.16	Zuudãana mẽŋa n de sũ-mã'asʋm dãana la wʋn bɔ ya sũ-mã'asʋm wakatɛ woo la sɛla woo pʋam. Zuudãana wʋn bɔna la ya wuu.
2TH.3.17	Mam Apolɩ n gʋlsɛ pʋ'ʋsgɔ wã la m mẽŋa nu'ugo, mam pʋ'ʋsrɩ ya. Mam gʋlsrɩ la wãna m gõnnɔ wuu pʋam, pa'ala tɩ la de la mam n gʋlsɛ.
2TH.3.18	Tɩ Zuudãana Azezi-krisi yel-sõnnɛ wʋn bɔna la ya wuu.
1TI.1.1	Mam Apolɩ n de Azezi-krisi Tõntõnna n gʋlsɛ gõŋɔ wã. La de la Nawẽnnɛ n de tɩ Fãagra, la Azezi-krisi tɩ tɩ tarɩ pʋtẽ'erɛ gu'ura la, n bɔ mam nõorɛ tɩ mam dɛna a Tõntõnna. 
1TI.1.2	Mam gʋlsɛ gõŋɔ wã bɔ'ɔra la Atimõtɩ n lebge mam mẽŋa bia Azezi-krisi doosgo la pʋam. Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ fʋ yel-sõnnɛ, dee zoe fʋ ninbãalga, dee bɔ fɔ sũ-mã'asʋm.
1TI.1.3	Mam n daan we'esɩ Masedʋanɩ dee yele fʋ se'em na, ken weege Efɛɛzɩ tẽŋa yele nẽr-sɛba n zãsnɩ põmpɔrŋɔ zãsŋɔ la tɩ ba da zãsʋm. 
1TI.1.4	Yele ba tɩ ba basɛ kʋrʋm kʋrʋm dõma sɔlma, la yaabdõma deto kãalgɔ n ka tarɩ ba'asgɔ. Bõn-bãma tarɩ la nõke'ene sẽna, dee ka sõŋra tɩ Nawẽnnɛ tõoma sẽnna nẽŋa. Nẽrba n bɔ Nawẽnnɛ sɩra n botɩ a tõoma la sẽnna nẽŋa. 
1TI.1.5	Mam yetɩ fʋ yele ba bɛla, tɩ ba tara la pʋtẽ'erɛ n ãn sõŋa, dee bãŋɛ ba sũure pʋam tɩ ba ka tarɩ dõrga, dee bɔ Nawẽnnɛ sɩra la ba sũure wuu tɩ ba nõŋlʋm zo'oge. 
1TI.1.6	La nẽrba basɛba basɛ bõn-bãma mɛ, dee tɔgra yetɔg-yaalsɩ, 
1TI.1.7	bɔɔra tɩ ba dɛna Nawẽnnɛ lɔɔ karẽnsãandõma, dee ka wõnna ba mẽŋa n yetɩ se'em, bɩɩ yel-sɛba tɩ ba zãsnɩ na võorɛ.
1TI.1.8	Tɩ mi tɩ Amoyisi lɔɔ ãn sõŋa, ba sãn dɩkɛ ẽ tõm wʋ lan masɛ se'em. 
1TI.1.9	Tõma mi tɩ lɔɔ la ka ẽŋɛ sɛba n masɛ la ĩyã, a ẽŋɛ la nẽr-sɛba n ka sakrɩ lɔɔ, la sɛba n ka sakrɩ nõorɛ la ĩyã, la sɛba toogo n ka boe la Nawẽnnɛ, la tõon-be'ero dõma, la nẽr-sɛba n pɔ'ɔrɩ Nawẽnnɛ dee ka nanna bõn-sɛba wuu n de Nawẽnnɛ bõnɔ, la sɛba n kʋʋrɩ ba sɔdõma, la ba madõma, la sɛba n de nẽr-kʋʋrba ĩyã, 
1TI.1.10	la sɛba n ɩtɩ yalsɩ, la bʋra-sɛba n gã la taaba, la pɔg-sɛba n gã la taaba, la sɛba n yõgrɩ nẽrba kɔɔsra, la põmpɔrndõma, la sɛba n pɔtɩ dee ka ɩta ban yele se'em na, la nẽr-sɛba n ɩtɩ sɛla woo n sɩ'ɩsrɩ sɩra kõ-yẽlga la ĩyã. 
1TI.1.11	Kõ-yẽlga ẽŋa ze'ele la sũ-yẽlga dãana Nawẽnnɛ n tarɩ na'am pãŋa la zẽ'am, ẽŋa n dɩkɛ ẽ ẽŋɛ mam nu'usum tɩ m mõolɛ.
1TI.1.12	Mam pʋ'ʋsrɩ tɩ Zuudãana Azezi-krisi n bɔ mam pãŋa, la ẽn bãŋɛ tɩ mam de sɩra dãana looge mam tɩ m tõm a tõonɛ wã. 
1TI.1.13	Baa mam n daan pɔ'ɔrɩ a yʋ'ʋrɛ, nãmsra a nẽrba, dee tʋʋra ẽ na, a zoe mam ninbãalga mɛ. Se'ere n soe la, mam daan ka bãŋɛ mam ɩtɩ sɛla, mam n daan ka bɔ Azezi sɩra la ĩyã tɩ mam ɩta bɛla. 
1TI.1.14	Tɩ Zuudãana Azezi-krisi la ẽŋɛ mam a yel-sõnnɛ mɛ zozo'e, botɩ mam bɔ ẽ sɩra, dee tara a nõŋlʋm. 
1TI.1.15	Yetɔg-sɛka tɩ mam yetɩ m tɔgɛ wã de la sɩra, la a masɛ mɛ tɩ nẽra woo to'oge ẽ sõŋa:
1TI.1.15	«Azezi-krisi wa'am dũnia zuo
1TI.1.15	wa fãagɛ la tõon-be'ero dõma.»
1TI.1.15	La mam n de tõon-be'ero dãana gãnna ba wuu. 
1TI.1.16	La ẽn zoe mam ninbãalga la, la de la Azezi-krisi n pa'alɛ a sũ-mã'arɛ zozo'e la mam n de tõon-be'ero dãana gãnna la, tɩ la wʋn dɛna makrɛ pa'alɛ nẽr-sɛba n wʋn wa bɔ ẽ sɩra la, tɩ a wʋn ẽŋɛ a sũ-mã'asʋm la ba, dee bɔ ba vɔm n ka ba'asrɩ.
1TI.1.17	Nawẽnnɛ n de naba wakatɛ wuu, n ka kiiri, tɩ nini ka yẽta ẽ, ẽŋa ayɩla mã'a sɔna pẽka la nã'asgɔ wakatɛ n ka ba'asrɩ. Amina.
1TI.1.18	M bia Atimõtɩ, mam zãsŋɔ n wãna tɩ mam dɩkɛ ɩta fʋ nu'usum, wʋ ban daan to'oge Nawẽnnɛ yetɔga tɔgɛ fʋ yelle se'em na: Basɛ tɩ yetɔg-bãma bɔ fʋ pãŋa, tɩ fʋ zɛbɛ zɛbrɛ sõŋa, 
1TI.1.19	ken bɔ Nawẽnnɛ sɩra, dee ɩta sɛla tɩ fʋ mi fʋ sũure pʋam tɩ la ãn sõŋa. Nẽrba basɛba zagsɛ bɛla mɛ, tɩ bõn-ẽŋa basɛ tɩ ba ka le dɔla Azezi sore. 
1TI.1.20	Nẽr-bãma pʋam, Ahimẽnɩ, la Alɛgsãndrɩ n daan boe mĩ, tɩ mam daan basɛ ba la Asũtãana tɩ ba yõgɛ yɛm, da le pɔ'ɔra Nawẽnnɛ.
1TI.2.1	Mam yetɩ ya mɛ lan gãnnɩ wuu, tɩ ya sɔsra dee kã'ara Nawẽnnɛ, dee pʋ'ʋsra ẽ a yel-sõnnɛ nẽrba wuu ĩyã. 
1TI.2.2	Sɔsra-ya Nawẽnnɛ bɔ'ɔra na'adõma, la sɛba wuu n tarɩ ke'eŋo, tɩ tɩ tã'agɛ vɔa la laafɛ, tɩ dãaŋɔ da bɔna, tɩ tɩ tã'agɛ dɔla Nawẽnnɛ sore sõŋa, tɩ tɩ yel-ɩrɛ ãna sõŋa. 
1TI.2.3	Bõn-ẽna n ãn sõŋa bɔ Nawẽnnɛ n de tɩ Fãagra dee ãna a sũure yẽlʋm. 
1TI.2.4	Ẽŋa n boorɩ tɩ nẽrba wuu yẽ fãarɛ, dee bãŋɛ sɛla n de sɩra. 
1TI.2.5	Nawẽnnɛ ayɩla mã'a n boe, la nẽra ayɩla mã'a n mẽ boe nẽrba la Nawẽnnɛ tẽŋasʋka naara ba taaba, ẽŋa de la Azezi-krisi n lebge nẽrsaala la. 
1TI.2.6	La de la ẽŋa n dɩkɛ a vɔm yɔ to'oge nẽrba wuu basɛ, bɛla de la kaseto n pa'alɛ tɩ Nawẽnnɛ n boorɩ tɩ a fãagɛ nẽrba wuu, a pa'alɛ bɛla la wakat-sɛka tɩ a looge la. 
1TI.2.7	Bɛla tɩ Nawẽnnɛ daan looge mam tɩ m dɛna Azezi Tõntõnna dɩkɛ yel-ẽna wã mõolɛ, dee zãsʋm bu-zãŋsɩ Nawẽnnɛ sɩra tɩ ba bɔ ẽ sɩra. Mam tɔgrɩ la sɩra, mam ka parnɩ.
1TI.2.8	Bɛla mam boorɩ tɩ zẽ'a woo bʋraasɩ pʋ'ʋsra Nawẽnnɛ, ba zẽkɛ ba nu'usi la pʋpeelem pʋ'ʋsra Nawẽnnɛ, ba da tara sũ-isgre bɩɩ nõke'ene. 
1TI.2.9	Pɔgsɩ mẽ yɛɛra futo wʋ lan masɛ, tɩ la da dɛna pa'al-m-mẽŋa bɩɩ yãnnɛ. Ba da ɛɛra tɩ ba nẽnnõm dɛna zuto lʋa, bɩɩ sãlma lɔgrɔ, bɩɩ kug-sõma lɔgrɔ, la futo ligri n zo'oge yɛa. 
1TI.2.10	Ba basɛ tɩ ba yel-ɩrɛ ãna sõŋa wʋ pɔgsɩ n nannɩ Nawẽnnɛ n masɛ tɩ ba ɩta se'em. 
1TI.2.11	La masɛ tɩ zãsŋɔ wakatɛ pɔgsɩ ãna sĩm, dee sakra nõorɛ. 
1TI.2.12	Mam ka bɔ pɔgsɩ nõorɛ tɩ ba zãsna, bɩɩ ba sɔna bʋraasɩ, ba ãna sĩm. 
1TI.2.13	La de la Adam tɩ Nawẽnnɛ daan dẽŋɛ nãam, dee yãŋa nãam Awa. 
1TI.2.14	La, la dagɩ Adam tɩ Asũtãana daan pã'asɛ, a daan pã'asɛ la Awa yãŋɛ, tɩ a sɩ'ɩsɛ Nawẽnnɛ nõorɛ. 
1TI.2.15	La baa pɔgsɩ n nãmsrɩ dee dɔgra la, ba tã wʋn yẽ fãarɛ, ba sãn mõrgɛ ze'ele kãŋkãŋɛ Nawẽnnɛ doosgo pʋam, tara nõŋlʋm la pʋpeelem, dee guusra ba mẽŋa.
1TI.3.1	Yetɔg-ẽna tɩ mam yetɩ m tɔgɛ wã de la sɩra, nẽra sãn bɔɔra tɩ a dɛna Nawẽnnɛ nẽrba nẽŋadãana, la de la tõon-sõŋɔ tɩ a boorɩ tɩ a tõm. 
1TI.3.2	La dẽnɩ tɩ nẽŋadãana dɛna nẽra n ka tarɩ dõrga, la a dɛna pɔg-yẽŋa dãana, la a dɛna nẽra n tarɩ a mẽŋa sõŋa, dee tara pʋtẽ'e-sõŋɔ, a dɛna nẽra tɩ ba nannɩ, la a dɛna nẽra n ɩtɩ nẽrba sãanɔ, dee tãna wʋn zãsʋm nẽrba. 
1TI.3.3	A da dɛna nẽra n dɩkɛ a mẽŋa bɔ dãam, a da dɛna zɛbzɛbra, a dɛna sũ-bʋgsʋm dãana, da nõŋɛ girgiri, la a da nõŋɛ bõnɔ. 
1TI.3.4	A dɛna nẽra n bɩsrɩ a yir-dõma yelle sõŋa, tɩ a kɔma sakra a yetɔga, nã'asra ẽ sɛla woo pʋam. 
1TI.3.5	Nẽra sãn ka tãna bɩsra a mẽŋa yir-dõma yelle, a wʋn ẽŋɛ la wãne bɩsɛ Nawẽnnɛ nẽrba yelle? 
1TI.3.6	A da dɛna nẽr-paalga Azezi sore la pʋam, tɩ a da zẽkɛ a mẽŋa tɩ ba wa di a sarɩya wʋ Asũtãana la. 
1TI.3.7	La dẽnɩ tɩ nẽr-sɛba n ka dolɩ Nawẽnnɛ mẽ tɔgra a yelle yetɩ a de la nẽr-sõŋɔ. Tɩ ba da wa pɔ'ɔgɛ ẽ, tɩ yãnnɛ yõkɛ ẽ tɩ a lui Asũtãana bẽrgɔ pʋam.
1TI.3.8	Yel-bɩsrɩba mẽ masɛ mɛ tɩ ba dɛna nẽrba tɩ ba nannɩ, ba da dɛna nẽrba n tarɩ nõgõla, ba da yũura dãam bugra, ba da dɛna nẽrba n ɩtɩ sɛla n ka masɛ yẽta bõntarsõm. 
1TI.3.9	Ba dɛna nẽrba n tarɩ Nawẽnnɛ sɩra n daan sʋgɛ, tɩ a puke pa'alɛ tɩ la, ɩta sɛla woo tɩ ba mi ba sũure pʋam tɩ la masɛ mɛ. 
1TI.3.10	Dẽnɩ tɩ ba dẽŋɛ makɛ ba bɩsɛ, ba sãn ka tara dõrga, tɩ ba yãŋa tõm yel-bɩsrɩba tõoma la.
1TI.3.11	La ba pɔgba mẽ masɛ tɩ ba dɛna la nẽrba tɩ ba nannɩ, ba da dɛna nẽrba n tɔgrɩ nẽrba be'em, ba tara ba mẽŋa sõŋa, dee dɛna sɩra dõma sɛla woo pʋam.
1TI.3.12	Dẽnɩ tɩ yel-bɩsra dɛna pɔg-yẽŋa dãana, dee tãna bɩsra a kɔma, la a yir-dõma yelle sõŋa. 
1TI.3.13	Yel-bɩsrɩba sɛba n tõnnɩ ba tõoma sõŋa yẽtɩ nã'asgɔ mɛ, la ba wʋn yẽ bʋraanɛ zozo'e Azezi-krisi doosgo pʋam.
1TI.3.14	Mam tarɩ pʋtẽ'erɛ tɩ la kãn yuuge dee tɩ mam wa'am fʋ zẽ'am, la mam gʋlsɛ wãna bɔ'ɔra fɔ, 
1TI.3.15	tɩ mam sãn yuuge, fʋ tã'agɛ bãŋɛ nẽra n wʋn ãna se'em Nawẽnnɛ nẽrba tẽŋasʋka, nẽr-sɛba n de vɔm dãana Nawẽnnɛ mẽŋa nẽrba n tarɩ Nawẽnnɛ sɩra wʋ zẽerɛ n sõŋrɩ deego se'em na. 
1TI.3.16	Tɩ wuu mi tɩ Nawẽnnɛ sɩra n daan sʋgɛ tɩ a dɩkɛ pa'alɛ tɔ a doosgo pʋam na, de la bõn-kãtɛ. Bõn-kãtɛ ẽŋa de la:
1TI.3.16	Krisi n daan lebge nẽrsaala.
1TI.3.16	Tɩ Nawẽnnɛ Sɩa pa'alɛ tɩ a de la sɩra dãana.
1TI.3.16	Tɩ malɛkadõma bɩsɛ ẽ.
1TI.3.16	Tɩ ba mõolɛ a yelle buuri wuu tẽŋasʋka.
1TI.3.16	Tɩ nẽrba bɔ ẽ sɩra.
1TI.3.16	Tɩ Nawẽnnɛ zẽkɛ ẽ la na'am pãŋa sẽŋɛ a yire.
1TI.4.1	Nawẽnnɛ Sɩa tɔgɛ mɛ vẽelga vẽelga yetɩ, dũnia ba'asgɔ wakatɛ, nẽrba basɛba wʋn basɛ Nawẽnnɛ sore doosgo, dee dɔla sɛla n de pã'asgɔ, la kʋlkã'arsɩ põmpɔrŋɔ zãsŋɔ. 
1TI.4.2	Ba de la põmpɔrndõma, la pʋlibsum dõma, tɩ ba zãsna põmpɔrŋɔ dee tɩ ba zuto ka zɛɛra. 
1TI.4.3	Nẽr-bãma zãsnɩ nẽrba yetɩ, pɔgsɩ da ɛlla sɩrba, tɩ bʋraasɩ mẽ da dita pɔgba, la ba sisra dia basɛba da dita. La de la põmpɔrŋɔ, Nawẽnnɛ nãam bõn-bãma tɩ nẽr-sɛba n sakɛ ẽŋa mina sɩra la pʋ'ʋsra ẽ a yel-sõnnɛ dee dita ba. 
1TI.4.4	Se'ere n soe la, sɛla woo tɩ Nawẽnnɛ nãam ãn sõŋa mɛ. Sɛla sɛla ka boe n de fʋ zagsɛ, fʋ sãn pʋ'ʋsɛ Nawẽnnɛ a yel-sõnnɛ. 
1TI.4.5	Nawẽnnɛ yetɔga, la pʋ'ʋsgɔ n basrɩ tɩ sɛla woo ãna sõŋa Nawẽnnɛ zẽ'am.
1TI.4.6	Pa'alɛ sɔbiisi la bɛla, tɩ fʋ wʋn dɛna Azezi-krisi tõntõn-sõŋɔ, n to'oge Nawẽnnɛ yetɔga tɩ fʋ bɔ sɩra la, tɩ a pa'asra fʋ pãŋa, dee dɔla zãsŋɔ n de sɩra la sõŋa. 
1TI.4.7	Zãagɛ fʋ mẽŋa la sɔlma n ka tarɩ võorɛ, dee keŋe fʋ mẽŋa dɔla Nawẽnnɛ sõŋa. 
1TI.4.8	Nẽra n ɩtɩ se'em wɩsgra a ĩyã la tarɩ yõorɔ la fẽe, la a sãn dɔla Nawẽnnɛ sõŋa, la tarɩ yõorɔ mɛ sɛla woo pʋam, ẽŋa n sõŋrɩ tõma vɔm sɛka tɩ tɩ tarɩ lɛɛlɛ wã pʋam, dee wʋn bɔ tɔ vɔm n ka ba'asrɩ. 
1TI.4.9	Yetɔg-ẽna de la sɩra, la a masɛ mɛ tɩ nẽra woo to'oge ẽ. 
1TI.4.10	Bɛla, tõma n tõnnɩ nãmsra mõrgra la, la de la tõma n tarɩ pʋtẽ'erɛ gu'ura vɔm dãana Nawẽnnɛ n de nẽrsaalba wuu Fãagra la ĩyã, la a de la sɛba n bɔ ẽ sɩra la Fãagra gãnna.
1TI.4.11	Pa'alɛ ba, dee zãsʋm ba bõn-bãna. 
1TI.4.12	Da basɛ tɩ nẽra zɛɛn fɔ, fõn de bõnbɩ'a la ĩyã, basɛ tɩ fʋ yetɔga, la fʋ yel-ɩrɛ, la fʋ nõŋlʋm, la fõn bɔ Nawẽnnɛ sɩra se'em, la fʋ pʋpeelem ãna sõŋa, tɩ la pa'alɛ Nawẽnnɛ nẽrba, bãma n wʋn vɔa se'em. 
1TI.4.13	Mõrgɛ karẽŋra Nawẽnnɛ gõŋɔ pa'ala nẽrba, bɔ'ɔra ba bʋraanɛ, dee zãsna ba halɩ tɩ m wa wa'am. 
1TI.4.14	Da basɛ bɔ'a la tɩ Nawẽnnɛ bɔ fɔ, tɩ ba daan to'oge Nawẽnnɛ yetɔga tɔgɛ a yelle, tɩ kẽma la daan dɩkɛ nu'usi paglɛ fʋ zuo pʋ'ʋsɛ bɔ fʋ la. 
1TI.4.15	Tõm tõon-bãna sõŋa, dɩkɛ fʋ mẽŋa bɔ tõoma la, tɩ nẽrba wuu wʋn yẽ fõn sẽnnɩ nẽŋa se'em.
1TI.4.16	Guuse fʋ mẽŋa la fʋ vɔm, la fʋ zãsŋɔ la. Mõrgɛ ze'ele kãŋkãŋɛ ɩta bɛla wuu. Fʋ sãn ɩta bɛla, tɩ fʋ wʋn fãagɛ fʋ mẽŋa, la sɛba n selsrɩ fʋ la.
1TI.5.1	Bʋra-yã'aŋa sãn ẽŋɛ sɛla, da tãsɛ ẽ, kã'an ẽ wʋ fʋ sɔ la. Kã'an kɔmbɩ'ɩsɩ wʋ fʋ sɔbiisi la, 
1TI.5.2	la fʋ kã'an pɔg-yã'asɩ wʋ fʋ madõma la, dee kã'an pug-sarsɩ wʋ fʋ tãpa la, la pʋpeelem.
1TI.5.3	Nanna pɔkõpa sɛba n boe ba yɩla mã'a la, dee sõŋra ba. 
1TI.5.4	Pɔkõorɛ sãn tara kɔma bɩɩ yɩɩsɩ, bãma n masɛ tɩ ba bɩsra ba mẽŋa yir-dõma yelle, ba bɩsra ba dɔgrɩba la yelle wʋ ba dɔgrɩba la n daan bɩsrɩ ba yelle se'em na, bɛla n ãn Nawẽnnɛ sũure yẽlʋm. 
1TI.5.5	Pɔkõ-sɛka n boe ayɩla mã'a ka tara nẽra nẽra la, a te'ege la Nawẽnnɛ pʋ'ʋsra sɔsra wʋntɛɛŋa la yʋ'ʋŋɔ. 
1TI.5.6	La pɔkõorɛ sɛka n eerɩ tõnna a yɛm n boorɩ se'em, ẽŋa põn ki mɛ baa la ẽn ken vɔa la. 
1TI.5.7	Kã'an ba bɛla, tɩ nẽra da zɛrgɛ ba. 
1TI.5.8	Nẽra sãn ka bɩsra a yir-dõma yelle, lan gãnnɩ a dee-dõma yelle, ẽŋa dãana zagsɛ sɛla tɩ tɩ bɔ sɩra la mɛ, la a de la tõon-be'ero dãana gãnna sɛka n ka dolɩ Nawẽnnɛ na.
1TI.5.9	Pɔkõ-sɛka tɩ ba tã wʋn gʋlsɛ a yʋ'ʋrɛ pa'asɛ pɔkõpa gõŋɔ pʋam de la pɔkõ-sɛka n paagɛ yʋʋma pisyoobɩ, dee ele sɩra ayɩla mã'a. 
1TI.5.10	La dẽnɩ tɩ nẽrba mina tɩ a de la tõon-sõma dãana, la a uge kɔma sõŋa, la a de la nẽra n ẽŋɛ nẽrba sãanɔ, la a peege Nawẽnnɛ nẽrba nãma, la a sõŋɛ nẽr-sɛba n nãmsɛ, dee dɛna nẽra n tõm tõon-sõma buuri wuu.
1TI.5.11	La sãn dɛna pɔkõ-sɛba n ka kʋrgɛ la, da gʋlsɛ ba yʋ'ʋra pɔkõpa la pʋam, se'ere n soe la, ba yɛm sãn wa bɔna bʋraasɩ pʋam, ba wʋn basɛ Krisi tõoma mɛ, dee bɔɔra tɩ ba ele. 
1TI.5.12	La bɛla wʋn dɛna la tuure bɔ ba, ban sã'am ba nõorɛ la tɩ ba dẽŋɛ bĩŋe la ĩyã. 
1TI.5.13	Sɛla n pa'asɛ, ba sãn gʋlsɛ ba, ba wʋn lebge la zẽyãgsɩ ɛɛra kaara yiɛ, la, la dagɩ bɛla mã'a, ba wʋn lebge la yetɔg-tɔgsrɩba kẽ'era nẽrba yɛla pʋam, dee tɔgra yetɔg-sɛba n ka narɩ ba tɔgɛ. 
1TI.5.14	Bɛla, mam boorɩ tɩ pɔkõ-sɛba n ka kʋrgɛ la le ele dɔgɛ kɔma, bɩsra ba yir-dõma yelle, da basɛ tɩ bɛ'ɛba yẽ folle tɔgɛ tɩ be'em. 
1TI.5.15	Se'ere n soe la, pɔkõpa basɛba põn wẽrgɛ mɛ basɛ Nawẽnnɛ sore dee dɔla Asũtãana.
1TI.5.16	Nẽra n bɔ Azezi sɩra sãn tara pɔkõpa a yire, a bɩsra ba yelle, a da dɩkɛ ba yelle basɛ Nawẽnnɛ nẽrba zuo, tɩ Nawẽnnɛ nẽrba la tã'agɛ sõŋɛ pɔkõ-sɛba n ka tarɩ nẽra nẽra la.
1TI.5.17	Wẽndeego nẽrba kẽma sãn bɩsrɩ nẽrba la yelle sõŋa, lan gãnnɩ wuu, sɛba n mõrgrɩ mõola dee zãsna Nawẽnnɛ yetɔga la, ba wʋn yẽ la nã'asgɔ bʋyi. 
1TI.5.18	La gʋlsɛ Nawẽnnɛ gõŋɔ pʋam yetɩ: «Da ẽŋɛ lɔlga n tõnnɩ si pʋam nõorɛ yʋka», dee ken yetɩ: «La masɛ tɩ tõntõnna to'oge a yɔɔrɔ.»
1TI.5.19	Nẽra sãn dõrɛ kẽma yetɩ a tõm na tõon-be'ero, da selse ẽ, sãn dagna nẽrba bayi bɩɩ batã n de kaset-dõma. 
1TI.5.20	La kẽma sãn tõm tõon-be'ero, fʋ kã'an ẽ Wẽndeego la pʋam nẽrba wuu nẽŋam, tɩ nẽrba basɛba la zoe dabeem. 
1TI.5.21	Mam yetɩ fʋ la Nawẽnnɛ, la Azezi-krisi, la malɛkadõma nẽŋam yetɩ, fʋ doose pa'algɔ bãna wã la sɩra, da bɔkra nẽrba.
1TI.5.22	Da kãblɛ dɩkɛ fʋ nu'usi paglɛ nẽra zuo tɩ a tõm Nawẽnnɛ tõoma, da naagɛ la nẽra a tõon-be'ero pʋam, dɛna pʋpeelem dãana.
1TI.5.23	Da le yũura ko'om mã'a, yũura vẽ fẽe fʋ pʋʋr-dõoma, la fʋ ĩyã n ka tarɩ pãŋa la ĩyã.
1TI.5.24	Nẽrba basɛba tõon-be'ero puke mɛ lan dẽŋɛ ba wʋn di ba sarɩya. La nẽrba basɛba tõon-be'ero nãn ka puke, dee wʋn wa puke mɛ. 
1TI.5.25	Bɛla mẽ, tõon-sõma basɛba puke mɛ, la sɛba n sʋgɛ la ka tã wʋn sʋgɛ ka puke.
1TI.6.1	Nẽr-sɛba n de yamsɩ la, dẽnɩ tɩ ba nanna ba zuudãandõma sõŋa, tɩ nẽra da pɔ'ɔgɛ Nawẽnnɛ yʋ'ʋrɛ, la tɩ zãsŋɔ la. 
1TI.6.2	La yam-sɛba zuudãandõma n bɔ Azezi sɩra la, la ka masɛ tɩ ba ka nanna ba yetɩ bãma de la sɔbiisi. La de la ba tõn malɩn tõnna bɔ'ɔra ba gãnna bɛla, se'ere n soe la, sɛba tɩ ya tõnnɩ bɔ'ɔra la, de la nẽrba n bɔ Azezi sɩra dee tɩ Nawẽnnɛ nõŋɛ ba.
1TI.6.2	La de la bõn-bãna tɩ fʋ wʋn zãsʋm ba, dee kã'an ba tɩ ba ɩta. 
1TI.6.3	Nẽra sãn zãsʋm zãsŋɔ ayẽma ka dɔla tõma Zuudãana Azezi-krisi sɩra yetɔga, bɩɩ ka dɔla zãsŋɔ sɛka n pa'alɩ tɩ wʋn ãna se'em Nawẽnnɛ sore doosgo pʋam na, 
1TI.6.4	a tarɩ la pa'al-m-mẽŋa zo'oge dee ka mina sɛla sɛla, la a nõŋɛ la yetɔg-yaalsɩ la nõke'ene wẽ'a. Bõn-bãma n sẽm na ɩta sũure la tadãana bõnɔ, la a ka wõm taaba, la yʋ'ʋr-sã'aŋɔ, la tẽ'esɛ be'em bɔ'ɔra nẽrba, 
1TI.6.5	tɩ ba wẽ'era nõke'ene n ka ba'asrɩ la taaba, ban tarɩ yɛm be'ero dee ka tara yel-sɩra, dee tẽ'esra tɩ Nawẽnnɛ sore doosgo la de la sɛla n wʋn basɛ tɩ ba yẽ bõntarsõm na ĩyã.
1TI.6.6	La de la sɩra tɩ nẽra n dolɩ Nawẽnnɛ sore sãn tara sũ-yẽlʋm la sɛla tɩ a tarɩ la, a yẽtɩ yõorɔ zozo'e mɛ. 
1TI.6.7	Tɩ ka tarɩ sɛla sɛla wa'am dũnia zuo, la tɩ mẽ kãn tã'agɛ tarɩ sɛla sɛla dũnia wã zuo fõrgɛ. 
1TI.6.8	Bɛla, tɩ sãn tara dia la futo, la seke mɛ. 
1TI.6.9	La sɛba n boorɩ tɩ ba yẽ bõntarsõm na kẽ'erɩ la yɛla pʋam, luta Asũtãana bẽrgɔ pʋam. Ba boorɩ la bõnɔ zozo'e n de yalnɛ la be'em, bõn-bãma n kẽ'esrɩ nẽrsaalba wõŋrɛ la sã'aŋɔ pʋam. 
1TI.6.10	Se'ere n soe la, ligri nõŋlʋm de la tõon-be'ero wuu yẽgrɛ. Nẽrba basɛba nõŋɛ la ligri bʋrgɛ dee basɛ Nawẽnnɛ sore, nãmsɛ ba mẽŋa la toogo buuri zozo'e.
1TI.6.11	La fõn de Nawẽnnɛ nẽra la, zãagɛ fʋ mẽŋa la bõn-bãma, dee ɛ sɛla n masɛ, la Nawẽnnɛ sakrɛ, ken bɔ ẽ sɩra, ɛ nõŋlʋm, la sũ-mã'arɛ, la sũ-bʋgsʋm. 
1TI.6.12	Mõrgɛ mẽ mẽerɛ sõŋa Nawẽnnɛ sore doosgo la pʋam yẽ vɔm n ka ba'asrɩ, tɩ la de la bɛla ĩyã tɩ Nawẽnnɛ looge fo, tɩ fʋ daan tɔgɛ yetɔg-sõŋɔ yetɩ fõn bɔ Azezi sɩra nẽrba zozo'e nẽŋam na.
1TI.6.13	Mam yetɩ fo Nawẽnnɛ n bɔ'ɔrɩ sɛla woo vɔm nẽŋam, la Azezi-krisi n daan tɔgɛ sɩra kaseto Apõnsɩ-pilatɩ nẽŋam na, 
1TI.6.14	yetɩ fʋ sakɛ pa'algɔ tɩ fʋ to'oge la, gʋrɛ ba sõŋa la pʋpeelem, tɩ dõrga kana, halɩ ka paagɛ tɩ Zuudãana Azezi-krisi lemŋo.
1TI.6.15	Nawẽnnɛ wʋn botɩ a leme wa'am na wakat-sɛka tɩ a looge la. Sũ-yẽlga dãana Nawẽnnɛ ayɩla mã'a n de na-kãtɛ, a de la na'adõma Naba, la zuudãandõma Zuudãana. 
1TI.6.16	Ẽŋa mã'a n vɔa wakatɛ wuu, a boe la peelem n nẽegɛ gãŋɛ pʋam tɩ nẽra ka tãna wʋn paagɛ mĩ, nẽra baa ayɩla ken ka yẽ ẽ, la nẽra nãn ka yẽtɩ ẽ. Ẽŋa n soe nã'asgɔ, la pãŋa n ka ba'asrɩ. Amina.
1TI.6.17	Kã'an nẽr-sɛba n tarɩ dũnia wã bõntarsõm na yetɩ, ba da zẽkra ba mẽŋa, la ba da dɩkɛ ba te'ere te'ege bõntarsõm tɩ ba ka mĩ ban wʋn ãna se'em, ba te'ege Nawẽnnɛ, tɩ ẽŋa n bɔ'ɔrɩ tɔ sɛla woo tɩ la sɛkra sõŋa sõŋa tɩ tɩ ɩta sũ-yẽlga. 
1TI.6.18	Kã'an ba yetɩ, ba ɩta sõŋa, ba dɛna nẽrba n tõnnɩ tõon-sõma zozo'e, la ba dɛna nẽrba n bɔ'ɔrɩ, dee pʋta sɛla tɩ ba tarɩ bɔ'ɔra nẽrba la sũ-yẽlga. 
1TI.6.19	Bɛla tɩ ba wʋn lagsɛ bõntarsõm n ãn sõŋa kãn sã'am wakatɛ n sẽm na ĩyã, tɩ ba wʋn yẽ vɔm mẽŋa mẽŋa.
1TI.6.20	Fõn Atimõtɩ, bɩsra sɛla tɩ Nawẽnnɛ dɩkɛ gu'ule fo la, mõrgɛ zãagɛ fʋ mẽŋa la yetɔg-yooro n ka dolɩ Nawẽnnɛ sore, zãagɛ fʋ mẽŋa la nõke'ene wẽ'a tɩ nẽrba tẽ'esrɩ tɩ la de la bãŋrɛ dee tɩ la dagna bɛla la. 
1TI.6.21	La nẽrba basɛba tarɩ la bõn-bãma tẽ'esɛ tɩ bãma tarɩ la bãŋrɛ, bʋrgɛ dee basɛ Nawẽnnɛ sore.
1TI.6.21	Nawẽnnɛ wʋn ẽŋɛ ya a yel-sõnnɛ.
2TI.1.1	Mam Apolɩ n de Azezi-krisi Tõntõnna wʋ Nawẽnnɛ n boorɩ se'em, tɩ m mõolɛ vɔm sɛka tɩ Nawẽnnɛ bĩŋe nõorɛ tɩ a bɔ tɔ Azezi-krisi ĩyã la yelle. 
2TI.1.2	Mam gʋlsrɩ bɔ'ɔra la Atimõtɩ n lebge mam bi-nõŋrɛ la. Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ fɔ yel-sõnnɛ, dee zoe fʋ ninbãalga, dee bɔ fɔ sũ-mã'asʋm.
2TI.1.3	Mam pʋ'ʋsrɩ Nawẽnnɛ a yel-sõnnɛ, mam tõnnɩ bɔ'ɔra ẽ mina m sũure pʋam tɩ la ãn sõŋa, wʋ mam yaabdõma n yʋʋn tõnnɩ bɔ'ɔra ẽ se'em na. Mam tẽrɩ fʋ yelle m pʋ'ʋsgɔ pʋam yʋ'ʋŋɔ la wʋntɛɛŋa ka basra. 
2TI.1.4	Mam tẽrɩ fõn daan kellɩ la mɛ, tɩ mam bɔɔra tɩ m le yẽ fɔ, tɩ m wʋn tara sũ-yẽlga zozo'e. 
2TI.1.5	Mam tẽrɩ fõn bɔ Azezi sɩra la fʋ sũure wuu, wʋ fʋ ma-keko Aloyiizi, la fʋ ma A'enisi n daan dẽŋɛ bɔ Azezi sɩra se'em na. Mam mi tɩ fʋ ken bɔ sɩra la bɛla. 
2TI.1.6	La de la bɛla tɩ mam tẽera fɔ tɩ fʋ dɩkɛ bɔ'a la tɩ mam daan dɩkɛ m nu'usi paglɛ fʋ zuo tɩ Nawẽnnɛ bɔ fɔ la, malɩn tõm gãŋɛ bɛla. 
2TI.1.7	Se'ere n soe la, Nawẽnnɛ n bɔ tɔ a Sɩa la ka botɩ tɩ tara dabeem, a botɩ tɩ tara la pãŋa, la nõŋlʋm, la yõk-m-mẽŋa.
2TI.1.8	Bɛla, da zoe yãnnɛ ka tɔgɛ tɩ Zuudãana Azezi yelle. La fʋ ken da zoe yãnnɛ mam n boe yʋ'a deem Azezi-krisi kõ-yẽlga ĩyã la, lagɩm na mam sakɛ nãmsgɔ kõ-yẽlga la ĩyã, tɩ Nawẽnnɛ wʋn bɔ fʋ pãŋa. 
2TI.1.9	Ẽŋa n fãagɛ tɔ, wi to tɩ tɩ dɛna a nẽrba, la dagɩ tɩn tõm tõon-sõma ĩyã, la de la a mẽŋa n boorɩ se'em, la a yel-sõnnɛ tɩ a ẽŋɛ bɔ tɔ Azezi-krisi ĩyã, halɩ lan dẽŋɛ dũnia pĩ'iluŋo. 
2TI.1.10	Yel-sõnnɛ ẽŋa yãŋa puke la Azezi-krisi wa'aŋɔ la ĩyã. Ẽŋa n fãagɛ tɔ, sã'am kũm pãŋa dee botɩ tɩ yẽ vɔm n ka ba'asrɩ a kõ-yẽlga la ĩyã.
2TI.1.11	Nawẽnnɛ n looge mam tɩ m dɛna Krisi Tõntõnna mõola a kõ-yẽlga, dee zãsna nẽrba. 
2TI.1.12	La de la kõ-yẽlga la ĩyã tɩ mam yẽta nãmsgɔ, la mam ka zotɩ yãnnɛ, se'ere n soe la, mam mi sɛka tɩ mam bɔ sɩra la mɛ, la mam mi m sũure pʋam tɩ a tarɩ pãŋa mɛ wʋn gu'ura sɛla tɩ a dɩkɛ ẽŋɛ mam nu'usum na sõŋa, halɩ ka paagɛ Nawẽnnɛ sarɩyadia daarɛ. 
2TI.1.13	Basɛ tɩ zãsŋɔ sɛka tɩ mam pa'alɛ fʋ la bɔna fʋ sũure pʋam tɩ fʋ bɩsra dɔla, ken bɔ Azezi-krisi sɩra tara nõŋlʋm a doosgo pʋam. 
2TI.1.14	Tara zãsŋɔ sõma sɛba tɩ Nawẽnnɛ dɩkɛ ẽŋɛ fʋ nu'usum na la Nawẽnnɛ Sɩa n boe la tɩ lɛ la pãŋa.
2TI.1.15	Fõn põn mina tɩ Nawẽnnɛ nẽr-sɛba n boe Azi so'olʋm la wuu basɛ mam mɛ, Afizɛlɩ la Ahɛrmozɛnɩ boe la nẽr-bãma pʋam. 
2TI.1.16	Tɩ Zuudãana wʋn zoe A'onezifɔɔrɩ la a yir-dõma ninbãalga, se'ere n soe la, a ẽn bɔ'ɔra mam bʋraanɛ mɛ, dee ka zoe yãnnɛ la ban ba mam la bãnsɩ la. 
2TI.1.17	La ẽn wa'am Rom na, a mõ'ogɛ la nifo ɛ mam, halɩ wa yẽ mam. 
2TI.1.18	Sarɩyadia daarɛ, tɩ Zuudãana wʋn zoe a ninbãalga. La fõn ken mina sõŋa sõŋrɛ sɛka wuu tɩ a sõŋɛ mam Efɛɛzɩ.
2TI.2.1	M bia, keŋe fʋ mẽŋa yel-sõnnɛ sɛka tɩ Azezi-krisi ẽŋɛ bɔ tɔ la pʋam. 
2TI.2.2	Mam n zãsʋm fʋ bõn-sɛba nẽrba zozo'e nẽŋam na, dɩkɛ ba zãsʋm nẽrba n de sɩra dõma n mẽ tã wʋn dɩkɛ ba zãsʋm nẽrba basɛba. 
2TI.2.3	Fõn de Azezi-krisi tõntõn-sõŋɔ la, fʋ mẽ sakɛ nãmsgɔ wʋ sʋda-sõŋɔ n sakrɩ nãmsgɔ se'em na. 
2TI.2.4	Sʋdaaga sãn bɔɔra tɩ a tõm tɩ a kɛ'ɛma sũure ẽŋɛ yẽlʋm, a ka kẽ'esrɩ a mẽŋa yel-sɛba n dagɩ sʋdaasɩ yɛla pʋam. 
2TI.2.5	La de'eŋo mẽ pʋam, nẽra ka tã wʋn zoe di to'oge bɔ'a tɩ a sãn ka doose zʋa la sɔa wuu. 
2TI.2.6	La de la kaara sɛka n tõm nãmsɛ n wʋn dẽŋɛ to'oge a bõnkɔɔla la yõorɔ. 
2TI.2.7	Wõm mam n yele se'em na võorɛ, tɩ Zuudãana wʋn basɛ tɩ fʋ bãŋɛ sɛla woo võorɛ.
2TI.2.8	Tẽra Azezi-krisi n de naba Adavidi yɩɩŋa la yelle, a ki dee vo'oge, wʋ kõ-yẽlga la tɩ mam mõolɩ la n yetɩ se'em na. 
2TI.2.9	La de la kõ-yẽlga ẽŋa ĩyã tɩ mam nãmsra, halɩ tɩ ba ba mam na bãnsɩ, wʋ mam de la tõon-be'ero dãana la. La ba ka ba Nawẽnnɛ yetɔga la. 
2TI.2.10	Bɛla ĩyã tɩ mam mõrgɛ wĩbra sɛla woo pʋam Nawẽnnɛ nẽrba la tɩ a looge la ĩyã, tɩ ba mẽ yẽ fãarɛ Azezi-krisi ĩyã, dee po yẽ nã'asgɔ n ka ba'asrɩ. 
2TI.2.11	Yetɔg-ẽna wã de la sɩra:
2TI.2.11	Tɩ sãn ki la ẽ,
2TI.2.11	tɩ wʋn lagɩm na ẽ vɔa.
2TI.2.12	La tɩ sãn mõrgɛ ze'ele kãŋkãŋɛ,
2TI.2.12	tɩ wʋn lagɩm na ẽ di na'am.
2TI.2.12	Tɩ sãn zagsɛ yetɩ tõma ka mi ẽ,
2TI.2.12	a mẽ wʋn zagsɛ yetɩ ẽŋa ka mi to.
2TI.2.13	Tɩ sãn ka bɔna tɩ sɩra pʋam,
2TI.2.13	ẽŋa ken dɛna la sɩra dãana,
2TI.2.13	se'ere n soe la, a ka malɩn viira a yetɔga.
2TI.2.14	Tẽegɛ nẽrba la bõn-bãma, dee kã'an ba Nawẽnnɛ nẽŋam tɩ ba da wẽ'era nõkɛ'ɛma yetɔg-biɛ yɛla, tɩ ba ka tarɩ yõorɔ baa fẽfẽe, dee sã'ana sɛba n selsrɩ la. 
2TI.2.15	Nargɛ pãŋa dɛna nẽra n paagɛ Nawẽnnɛ yɛm, la fʋ dɛna tõntõnna n ka zotɩ yãnnɛ la a tõoma, dee mõola sɩra kõ-yẽlga la lan masɛ se'em. 
2TI.2.16	Zãagɛ fʋ mẽŋa la yetɔg-yooro n ka sõŋrɩ Nawẽnnɛ doosgo pʋam, nẽr-sɛba n tɔgrɩ yetɔg-bãma la zãarɩ mɛ la Nawẽnnɛ wɛ'ɛsa be'em pʋam. 
2TI.2.17	Ba yetɔga la ãn wʋ nõr-kɛka n diti ĩyã yãara se'em na. Ahimẽnɩ la Afilɛtɩ boe la nẽr-bãma pʋam. 
2TI.2.18	Bãma bʋrgɛ mɛ basɛ sɩra sore la, yetɩ kũm vo'ore la põn tole mɛ, ba ẽŋɛ bɛla basɛ tɩ nẽr-sɛba n bɔ sɩra la basɛba n lɛbra poorʋm. 
2TI.2.19	La baa bɛla, Nawẽnnɛ n looge sɛba la ken zɛ la kãŋkãŋɛ wʋ ẽbrɛ n tarɩ pãŋa la. Yetɔg-bãna n de dãalgɔ n pa'alɛ bɛla: «Zuudãana la mi sɛba n de a nẽrba mɛ», la «sɛba wuu n yetɩ bãma de la Nawẽnnɛ nẽrba la, dẽnɩ tɩ ba basɛ tõon-be'ero».
2TI.2.20	Yi-kãtɛ pʋam, dagɩ sãlma bɩɩ zũuro laasɩ mã'a n boe mĩ, dɔɔrɔ la yɔgrɔ laasɩ mẽ boe mĩ mɛ, tɩ ba dɩkɛ sãlma la zũuro laasɩ la tɩ ba dɛna tʋʋlʋm lɔgrɔ, dee dɩkɛ basɛba la tɩ ba dɛna daarɛ woo tõoma lɔgrɔ. 
2TI.2.21	Bɛla mẽ, nẽra sãn zãagɛ a mẽŋa la tõon-be'ero sɛba tɩ mam pa'alɛ wã, a wʋn ãna wʋ tʋʋlʋm lɔkɔ n welge to'ore tara yõorɔ bɔ Zuudãana, dee tãna wʋn tõm tõon-sõma buuri wuu.
2TI.2.22	Zãagɛ fʋ mẽŋa la yel-yooro sɛba tɩ kɔmbɩ'ɩsɩ boorɩ tɩ ba ɩta n de be'em na, dee ɛ sɛla n masɛ, ken bɔ Nawẽnnɛ sɩra, ɛ nõŋlʋm, la sũ-mã'asʋm, dee lagɩm na nẽr-sɛba n pʋ'ʋsrɩ tɩ Zuudãana la pʋpeelem na. 
2TI.2.23	Zãagɛ fʋ mẽŋa la nõke'en-yaalsɩ n ka tarɩ võorɛ la. Fõn mi tɩ ba tarɩ la zɛbrɛ sẽnna. 
2TI.2.24	La Zuudãana tõntõnna ka masɛ tɩ a zɛbra. La masɛ mɛ tɩ a dɛna nẽra n nõŋɛ nẽrba, tãna wʋn zãsʋm nẽrba la sũ-mã'asʋm. 
2TI.2.25	La masɛ tɩ a pa'ala nẽr-sɛba n ka sakrɩ la, la sũ-bʋgsʋm, tɩ Nawẽnnɛ tã wʋn basɛ tɩ ba teege yɛm mɛ bãŋɛ sɩra, 
2TI.2.26	le yẽ yɛm sõŋɔ yese Asũtãana bẽrgɔ la pʋam, tɩ a daan tarɩ ba tɩ ba ɩta ẽŋa n boorɩ se'em na.
2TI.3.1	Bãŋɛ tɩ dũnia ba'asgɔ wakatɛ, la wʋn dɛna la toogo. 
2TI.3.2	Nẽrba wʋn dɛna la nõŋ-m-mẽŋa dõma, la lig-nõŋrɩba, ba wʋn dɛna la nẽrba n wẽ'erɩ ba yõ'orɔ, la pa'al-m-mẽŋa dõma, la nẽrba n tɔgrɩ sɛla n ka ãn sõŋa, la nẽrba n ka sakrɩ ba sɔdõma la ba madõma nõorɛ, la nẽrba n ka mi yel-sõnnɛ tɩ ba ẽŋɛ ba, la nẽrba toogo n ka boe la bõn-sɛba n de Nawẽnnɛ bõnɔ, 
2TI.3.3	la nẽrba n ka nõŋɛ taaba, la nẽrba n ka tarɩ nẽra zĩile, la gõngõ'osrɩba, la nẽrba n ka tarɩ ba mẽŋa sõŋa, la nẽr-tɔɔsɩ, la nẽrba n sisri sɛla n ãn sõŋa, 
2TI.3.4	la zãm dõma, la nẽrba n ka yõkrɩ ba mẽŋa ɩta sɛla n ka masɛ tɔtɔ, la uk-m-mẽŋa dõma, la nẽrba n nõŋɛ sɛla n ɩtɩ bãma mẽŋa sũure yẽlʋm gãnna Nawẽnnɛ. 
2TI.3.5	Ba ɩtɩ tɩ la ãna wʋ ba sakrɩ la Nawẽnnɛ, la ba ka sakrɩ a pãŋa la. Zãagɛ fʋ mẽŋa la nẽr-bãma buuri.
2TI.3.6	Ba nẽrba basɛba kẽ'erɩ la yiɛ pʋam pã'asra pɔg-sɛba yɛm n ka boe zẽ'a ayɩla la. Pɔg-bãma tõm na tõon-be'ero tɩ la dɛna zeero bɔ ba, ban boorɩ se'em na n tarɩ ba yɛ'ɛna, 
2TI.3.7	tɩ ba zãsna wakatɛ wuu dee ka tãna wʋn bãŋɛ sɛla n de sɩra la. 
2TI.3.8	Nẽr-bãma ka sakrɩ sɩra, wʋ Azanɛsɩ la Azãmbrɛsɩ n yʋʋn ka sakɛ bɔ Amoyisi se'em na. Ba de la nẽrba yɛm n bʋrʋm, tɩ ba Nawẽnnɛ doosgo la lebge zãŋa. 
2TI.3.9	La ba kãn sẽŋɛ nẽŋa, se'ere n soe la, nẽrba wuu wʋn yẽ ba yalnɛ na mɛ, wʋ ban yʋʋn yẽ Azanɛsɩ la Azãmbrɛsɩ yelle se'em na.
2TI.3.10	La fõn mi bõn-sɛba tɩ mam zãsʋm nẽrba mɛ, fʋ mi mam yel-ɩrɛ, la mam yɛm loore n ãn se'em mɛ, la fʋ mi mam n bɔ Nawẽnnɛ sɩra se'em, la mam sũ-mã'arɛ, la mam nõŋlʋm, la mam n ze'ele kãŋkãŋɛ se'em, 
2TI.3.11	fʋ mi nẽrba n nãmsɛ mam se'em, la toog-sɛba wuu n paagɛ mam Antɩyɔsɩ, la Ikonim, la Listri tẽnsɩ pʋam Azezi ĩyã. Bẽm nãmsgɔ tɩ mam ka yẽ? La Zuudãana la fãagɛ mam bɛla wuu pʋam mɛ. 
2TI.3.12	La de la bɛla, nẽr-sɛba wuu n boorɩ tɩ ba vɔa wʋ Nawẽnnɛ n boorɩ se'em Azezi-krisi doosgo pʋam, ba wʋn nãmsɛ ba mɛ. 
2TI.3.13	La tõon-be'ero dõma, la sɛba n pã'asrɩ nẽrba wʋn ken kẽ'era la tõon-be'ero pʋam pa'asra wɛ'ɛsa, ba pã'asrɩ la nẽrba, dee pã'asra ba mẽŋa.
2TI.3.14	La sãn dɛna fõn, tara bõn-sɛba tɩ fʋ zãsʋm dee sakɛ tɩ la de la sɩra la kãŋkãŋɛ, fʋ mi nẽr-sɛba zẽ'am tɩ fõn zãsʋm bõn-bãma. 
2TI.3.15	Fõn põn mina Nawẽnnɛ gõŋɔ la mɛ halɩ fʋ bõnbɩ'ɩlʋm, ẽŋa n tã wʋn bɔ fɔ yɛm, tɩ fʋ yẽ fãarɛ fõn bɔ Azezi-krisi sɩra la ĩyã. 
2TI.3.16	Nawẽnnɛ gõŋɔ la wuu de la Nawẽnnɛ n botɩ ba gʋlsɛ, a yõorɔ de la a zãsʋm nẽrba sɩra, la a botɩ nẽrba bãŋɛ ba koŋre, la a kã'an nẽrba, la a pa'alɛ nẽrba tɩ ba ɩta sɛla n masɛ ãna sõŋa, 
2TI.3.17	bɛla tɩ Nawẽnnɛ nẽra wʋn masɛ, mãasʋm tã'agɛ tõm tõon-sõma buuri wuu.
2TI.4.1	Mam bɔ'ɔrɩ fʋ nõorɛ Nawẽnnɛ, la Azezi-krisi n wʋn wa'am wa di nẽr-vɔɔsɩ, la nẽr-sɛba n ki sarɩya la nẽŋam, la ẽn wʋn wa di a na'am na ĩyã, 
2TI.4.2	tɩ fʋ mõolɛ Nawẽnnɛ yetɔga la. Nẽrba sãn sɛlsra, bɩɩ ba sãn ka sɛlsra, mõolɛ le malɩn mõolɛ wakatɛ wuu. Tɔgɛ pa'alɛ ba tɩ ba bãŋɛ ba koŋre, gi ba, dee bɔ ba bʋraanɛ tɩ ba ɩta sõŋa, ɩta bɛla wuu la sũ-mã'asʋm dee tara zãsŋɔ pʋtẽ'erɛ. 
2TI.4.3	Se'ere n soe la, wakatɛ n sẽm tɩ nẽrba kãn le bɔɔra tɩ ba selse sɩra zãsŋɔ la, ba wʋn dɔla la ba mẽŋa yɛm n boorɩ se'em, bɛla ba wʋn ɛɛra la karẽnsãandõma zozo'e n wʋn zãsʋm ba sɛla tɩ ba nõŋɛ tɩ ba selse mã'a. 
2TI.4.4	Ba wʋn lɩ ba tʋba mɛ kãn sɛlsra sɩra la, dee wẽrgɛ sɛlsra sɛla n de sɔlma. 
2TI.4.5	La fõn, tara fʋ mẽŋa sõŋa sɛla woo pʋam, sakɛ nãmsgɔ, mõolɛ Nawẽnnɛ kõ-yẽlga la, la fʋ tõm tõonɛ na tɩ Nawẽnnɛ dɩkɛ ẽŋɛ fʋ nu'usum na sõŋa.
2TI.4.6	La sãn dɛna mam, mam vɔm ãn wʋ ko'om tɩ ba ka'agɛ bɔ Nawẽnnɛ, mam daarɛ paagɛ mɛ, tɩ mam wʋn fõrgɛ. 
2TI.4.7	Mam mẽ mẽerɛ sõŋa mɛ yãŋɛ, mam zoe paagɛ zʋa la tɛka mɛ, la mam bɔ Nawẽnnɛ sɩra mɛ ka basɛ. 
2TI.4.8	Lɛɛlɛ wã, tã'arɛ yɔɔrɔ gã mɛ gu'ura mam, tɩ Zuudãana n diti sarɩya wʋ lan masɛ la, wʋn dɩkɛ bɔ mam daarɛ ẽŋa daarɛ. La, la dagɩ mam mã'a, la de la nẽr-sɛba wuu n nõŋɛ ẽ bɔɔra tɩ a leme wa'am na.
2TI.4.9	Mõrgɛ wa'am mam zẽ'am tɔtɔ. 
2TI.4.10	Se'ere n soe la, Ademasɩ basɛ mam mɛ dee sẽŋɛ Tesaloniki, ẽn nõŋɛ dũnia wã bõn-yooro la ĩyã. La Akresãnsɩ sẽŋɛ la Galatɩ, tɩ Atiti mẽ sẽŋɛ Dalmatɩ, 
2TI.4.11	Aluki mã'a n weege mam zẽ'am. Fʋ sãn sẽna, fʋ tarɩ Amarkɩ wa'am, tɩ a tarɩ sõŋrɛ mɛ bɔ mam tõonɛ na ĩyã. 
2TI.4.12	Mam tõm Atisiki la Efɛɛzɩ. 
2TI.4.13	Fʋ sãn sẽna, fʋ dɩkɛ m ɔɔrɔ fuugo la tɩ mam daan basɛ Trʋasɩ Akarpusi zẽ'am na tarɩ wa'am, la fʋ dɩkɛ gõnnɔ na pa'asɛ, lan gãnnɩ wuu gõn-sɛba tɩ ba gʋlsɛ la dũnsi gãna kilim na.
2TI.4.14	Alɛgsãndrɩ n de kuta la ẽŋɛ mam na be'em halɩ zozo'e, Nawẽnnɛ wʋn yɔ ẽ ẽn ẽŋɛ se'em na. 
2TI.4.15	Fʋ mẽ guuse fʋ mẽŋa la ẽ, tɩ a sɩ'ɩsɛ tõma yetɔga la mɛ zozo'e.
2TI.4.16	Mam n daan ze'ele sarɩyadia zẽ'am pɔspɔsɩ la, nẽra nẽra ka ze'ele mam poorʋm sõŋɛ mam, ba wuu basɛ mam mɛ. Nawẽnnɛ da geele ban ẽŋɛ se'em na. 
2TI.4.17	La Zuudãana la daan ze'ele mam poorʋm mɛ sõŋɛ mam, bɔ mam pãŋa halɩ tɩ mam mõolɛ kõ-yẽlga la sõŋa sõŋa, tɩ bu-zãŋsɩ zozo'e wõm. La mam daan yẽ fãarɛ mɛ gɩgnɛ nõorʋm. 
2TI.4.18	Zuudãana la n wʋn ken fãagɛ mam yese mam be'em wuu pʋam, kẽ'esɛ mam a so'olʋm na pʋam. Ẽŋa n soe nã'asgɔ wakatɛ n ka ba'asrɩ. Amina.
2TI.4.19	Pʋ'ʋsɛ Aprisili, la Akila, la A'onezifɔɔrɩ yir-dõma. 
2TI.4.20	A'erastɩ weege la Korẽntɩ. La Atrofim bẽ'erɩ mɛ, tɩ mam basɛ ẽ Milɛtɩ. 
2TI.4.21	Mõrgɛ wa'am dee tɩ ɔɔrɔ wakatɛ paagɛ. A'ebulusi la Apudẽnsɩ, la Alinusi, la Aklodia, la tɩ sɔbiisi la wuu pʋ'ʋsrɩ fɔ.
2TI.4.22	Tɩ Zuudãana wʋn bɔna la fɔ. Nawẽnnɛ wʋn ẽŋɛ ya a yel-sõnnɛ.
TIT.1.1	Mam Apolɩ n gʋlsɛ gõŋɔ wã, mam de la Nawẽnnɛ yamŋa, la Azezi-krisi Tõntõnna tɩ a tõm tɩ m mõolɛ a kõ-yẽlga tɩ sɛba tɩ Nawẽnnɛ looge la bɔ sɩra, dee bãŋɛ Nawẽnnɛ sɩra n pa'alɩ ban wʋn dɔla Nawẽnnɛ sore se'em. 
TIT.1.2	Tɩ tarɩ pʋtẽ'erɛ tɩ tɩ wʋn yẽ la vɔm n ka ba'asrɩ, tɩ Nawẽnnɛ n dagɩ põmpɔrma la daan bĩŋe nõorɛ halɩ tɩ dũnia nãn ka nãam. 
TIT.1.3	La wakatɛ n paagɛ la, a puke bõn-ẽŋa mɛ pa'alɛ a yetɔga pʋam, a dɩkɛ a yetɔga la ẽŋɛ la mam nu'usum tɩ m mõolɛ bɔ nẽrba, wʋ Nawẽnnɛ n de tɩ Fãagra n bɔ nõorɛ se'em na. 
TIT.1.4	Mam n gʋlsɛ gõŋɔ wã bɔ'ɔra Atiti n lebge mam mẽŋa bia, tõma n lagɩm dɔla Azezi-krisi la ĩyã. Tɩ Sɔ Nawẽnnɛ, la tɩ Fãagra Azezi-krisi wʋn ẽŋɛ fɔ a yel-sõnnɛ, dee bɔ fɔ a sũ-mã'asʋm.
TIT.1.5	Mam n daan botɩ fʋ weege Krɛtɩ la, la de la fʋ malgɛ bõn-sɛba n deege dɛna ba malgɛ ba'asɛ la, la fʋ looge kẽma tẽŋa woo Nawẽnnɛ nẽrba pʋam wʋ mam n yele fʋ se'em na. 
TIT.1.6	Kẽema masɛ tɩ a dɛna la nẽra n ka tarɩ dõrga, la a dɛna pɔg-yẽŋa dãana, tɩ a kɔma bɔ Azezi-krisi sɩra, ka ɩta yooryooro, dee nanna nẽrba. 
TIT.1.7	Dẽnɩ tɩ nẽŋadãana n bɩsrɩ Nawẽnnɛ nẽrba yelle dɛna nẽra n ka tarɩ dõrga, la a da dɛna pa'al-m-mẽŋa dãana, bɩɩ sũ-isgre dãana, a da dɛna dã-yũura, bɩɩ zɛbzɛbra, bɩɩ nẽra n ɩtɩ sɛla n ka masɛ yẽta bõntarsõm. 
TIT.1.8	La masɛ mɛ tɩ a ɩta sãama sãanɔ, la a dɛna nẽra n nõŋɛ sɛla n ãn sõŋa ɩrgɔ, la a tara pʋtẽ'e-sõŋɔ, la a dɛna nẽra n masɛ sɛla woo pʋam, la a dɛna pʋpeelem dãana, la a tãna a mẽŋa yõkra. 
TIT.1.9	La masɛ tɩ a tara sɩra zãsŋɔ la kãŋkãŋɛ, wʋ ban zãsʋm ẽ se'em na, tɩ a wʋn tã'agɛ bɔ nẽrba bʋraanɛ tɩ ba dɔla sɩra zãsŋɔ la, dee tã'agɛ pa'alɛ sɩ'ɩsrɩba tɩ ba bãŋɛ ba koŋre.
TIT.1.10	Se'ere n soe la, nẽrba zozo'e n boe dɛna sɩ'ɩsrɩba, la yetɔg-yooro dõma, dee pã'asra nẽrba. Lan gãnnɩ wuu, nẽr-bãma boe la Zifdõma n wãtɩ la pʋam. 
TIT.1.11	La masɛ tɩ fʋ gu ba tɩ ba da tɔgra bɛla, tɩ ba zãsnɩ nẽrba la sɛla n ka masɛ, wã'ara nẽrba basɛba yiɛ, ba zãsnɩ sɛla n ka masɛ ɛɛra la bõntarsõm. 
TIT.1.12	Krɛtɩ dõma mẽŋa bãŋra ayɩla yʋʋn yetɩ: «Krɛtɩ dõma de la põmpɔrndõma wakatɛ wuu, la pʋtʋʋl-dõma ãna wʋ we-dũnsi la, ba de la zẽyãgsɩ dee tara pʋyã'anɛ.» 
TIT.1.13	Yel-ẽŋa de la sɩra, bɛla ĩyã, kã'an ba sõŋa sõŋa tɩ ba dɔla Nawẽnnɛ sɩra la sõŋa. 
TIT.1.14	Yele ba tɩ ba basɛ Zifdõma sɔlma, la bõn-sɛba tɩ nẽrba zagsɛ sɩra dee bɔ nõorɛ tɩ ba ɩta la. 
TIT.1.15	Sɛla woo ãn sõŋa mɛ bɔ nẽr-sɛka n de pʋpeelem dãana, la sɛka n de tõon-dẽgrɔ dãana ka sakra Nawẽnnɛ, sɛla sɛla ka boe n ãn sõŋa bɔ ẽ. Ẽŋa pʋtẽ'erɛ, la a yɛm wuu ki mɛ. 
TIT.1.16	Ba yetɩ bãma mi Nawẽnnɛ mɛ, la ba tõoma la pa'alɩ tɩ ba sɩ'ɩsrɩ Nawẽnnɛ mɛ. Ba de la nẽr-bɛ'ɛsɩ gãŋɛ, la ba ka sakrɩ Nawẽnnɛ nõorɛ, dee ka tãna wʋn tõm tõon-sõŋɔ.
TIT.2.1	La fõn, zãsʋm nẽrba la bõn-sɛba n masɛ la sɩra zãsŋɔ la. 
TIT.2.2	Zãsʋm bʋra-yã'asɩ tɩ ba tara ba mẽŋa sõŋa, ba dɛna nẽrba tɩ ba nannɩ, ba tara pʋtẽ'e-sõŋɔ, la ba dɛna nẽrba n dolɩ Nawẽnnɛ sɩra la sõŋa, ba tara nõŋlʋm, dee dɛna nẽrba n mã'agɛ ba sũure sẽnna nẽŋa.
TIT.2.3	Yele pɔg-yã'asɩ tɩ ba yel-ɩrɛ pʋam ba dɛna pʋpeelem dõma, la ba da dɛna gõngõ'osrɩba, ba da dɛna nẽrba n dɩkɛ ba mẽŋa bɔ dãam. Ba pa'ala sɛla n ãn sõŋa, 
TIT.2.4	ba pa'ala pɔg-bɩ'ɩsɩ tɩ ba nõŋɛ ba sɩrba, la ba kɔma, 
TIT.2.5	tɩ ba tara pʋtẽ'e-sõŋɔ, tɩ ba da ɩta dẽgrɔ, tɩ ba dɛna pɔg-mẽnsɩ, la pɔg-sõma, tɩ ba sakra ba sɩrba, tɩ nẽrba da pɔ'ɔgɛ Nawẽnnɛ kõ-yẽlga la.
TIT.2.6	Kã'an kɔmbɩ'ɩsɩ la mẽ tɩ ba tara ba mẽŋa sõŋa sɛla woo pʋam. 
TIT.2.7	Fõn mẽŋa botɩ fʋ yel-ɩrɛ wuu ãna sõŋa, pa'alɛ ba ban wʋn ãna se'em, la fʋ zãsʋm nẽrba Nawẽnnɛ yetɔga la sɩra, la ninmõ'orɛ. 
TIT.2.8	La fʋ tɔgra sɩra tɩ ba da tã'agɛ zɛrgɛ fɔ, tɩ yãnnɛ wʋn yõkɛ sɛba n sɩ'ɩsrɩ la, ban kãn yẽ sɛla n de be'em tɩ zẽ'am tɔgɛ la ĩyã.
TIT.2.9	Yele yamsɩ tɩ ba sakra ba zuudãandõma sɛla woo pʋam, ɩta ba sũure yẽlʋm, ba da zagsɛ ba nõorɛ, 
TIT.2.10	la ba da zũura ba lɔgrɔ. Ba tõnna tõon-sõma pa'alɛ tɩ bãma de la sɩra dõma, bɛla tɩ Nawẽnnɛ n de tɩ Fãagra zãsŋɔ la wʋn yẽta pẽka sɛla woo pʋam.
TIT.2.11	Bẽm ĩyã, Nawẽnnɛ botɩ tɩ bãŋɛ a yel-sõnnɛ la n de fãarɛ bɔ nẽrsaalba wuu la mɛ. 
TIT.2.12	A zãsnɩ tõma tɩ tɩ basɛ la sɛla n ka dolɩ Nawẽnnɛ sore, la dũnia nẽrba n boorɩ sɛla la, dee vɔa dũnia wã zuo la pʋtẽ'e-sõŋɔ, la sɩra, dee dɔla Nawẽnnɛ sore sõŋa. 
TIT.2.13	Bɛla tɩ tɩ wʋn tara pʋtẽ'erɛ gu'ura sũ-yẽlga daarɛ la, daar-ẽŋa Azezi-krisi n wʋn leme wa'am la a na'am pãŋa. Ẽŋa n de tõma Nawẽnnɛ, la tɩ Fãagra. 
TIT.2.14	Ẽŋa n dɩkɛ a vɔm bɔ tõma ĩyã, tɩ a fãagɛ tɔ tõon-be'ero wuu pʋam, dee basɛ tɩ tɩ malgɛ ãna sõŋa dɛna a mẽŋa nẽrba, mõrgɛ tõnna tõon-sõma.
TIT.2.15	La de la bɛla tɩ fʋ wʋn zãsʋm ba, bɔ ba bʋraanɛ, dee kã'an ba. Ẽŋɛ bɛla la nõorɛ sɛka tɩ fʋ tarɩ la. Da basɛ tɩ nẽra pɔ'ɔgɛ fɔ.
TIT.3.1	Tẽegɛ ba wuu yetɩ la masɛ mɛ tɩ ba nanna tẽŋa la nẽŋadõma, la kɛ'ɛndõma dee sakra ba nõorɛ, dee tõnna tõon-sõma buuri wuu. 
TIT.3.2	Ba da tɔgra nẽrba be'em, ba da dɛna zɛbzɛbrɩba, la ba dɛna nẽrba n tarɩ sũ-mã'asʋm, dee ɩta sũ-bʋgsʋm la nẽrba wuu.
TIT.3.3	Tõma mẽ daan de la nẽrba n ka mi sɛla, la sɩ'ɩsrɩba, la nẽrba n bʋrgɛ ka dɔla sɩra sore, tɩ tõma yɛmleego, la bõn-yooro tɩ tõma boorɩ la sɔna tõma. Tõma daan vɔa la pʋtʋʋlgɔ pʋam, ɩta sũure la tɩ taaba bõnɔ, dee dɛna nẽrba tɩ ba ka nõŋɛ, dee sisra taaba.
TIT.3.4	La Nawẽnnɛ n de tɩ Fãagra la n wa pa'alɛ nẽrsaalba a yel-sõnnɛ, la a nõŋlʋm na, 
TIT.3.5	a fãagɛ tɩ mɛ, la, la dagɩ tɩn tõm tõon-sõma ĩyã, la de la a mẽŋa ninbãal-zʋa ĩyã tɩ a fãagɛ tɔ. A botɩ a Sɩa la n peege tõma sũure dẽgrɔ botɩ tɩ lebge nẽr-paalsɩ tara vɔm paalga. 
TIT.3.6	La de la Azezi-krisi n de tɩ Fãagra la ĩyã, tɩ Nawẽnnɛ bɔ tɔ a Sɩa la sõŋa sõŋa, 
TIT.3.7	tɩ a yel-sõnnɛ na botɩ tõma masɛ a nẽŋam, lebge a kɔma wʋn yẽ vɔm n ka ba'asrɩ tɩ tõma tarɩ pʋtẽ'erɛ gu'ura la.
TIT.3.8	Yetɔg-ẽna de la sɩra. Bɛla tɩ mam bɔɔra tɩ fʋ mõrgɛ pa'alɛ ba yel-bãma, tɩ nẽr-sɛba n bɔ Nawẽnnɛ sɩra la mõrgɛ tõnna tõon-sõma. Yel-bãma n ãn sõŋa dee tara yõorɔ bɔ'ɔra nẽrba. 
TIT.3.9	La sãn dɛna nõke'en-yooro, la yaabdõma deto kãalgɔ, la nõkɛ'ɛma wẽ'a Zifdõma lɔɔ la yɛla, zãagɛ fʋ mẽŋa la bõn-bãma, se'ere n soe la, ba ka tarɩ yõorɔ, ba de la zãŋa. 
TIT.3.10	Nẽra sãn tara welgre sẽnna, fʋ kã'an ẽ nõorɛ ayi, tɩ a sãn ken zagsɛ, fʋ basɛ ẽ, la ya da le tara yetɔga la ẽ. 
TIT.3.11	Tɩ fʋ mi tɩ nẽr-ẽŋa buuri bʋrgɛ mɛ basɛ sɩra sore, dee tõnna tõon-be'ero n pa'alɩ tɩ a kãn yẽ bʋʋrɔ.
TIT.3.12	Mam wʋn tõm na Artemasɩ bɩɩ Atisiki fʋ zẽ'am, a sãn wa'am, fʋ nargɛ pãŋa wa'am mam zẽ'am Nikopoli, tɩ mam looge yɛm tɩ m bɔna la bilam tɩ ɔɔrɔ wakatɛ tole. 
TIT.3.13	Mõrgɛ bɩsɛ Azenaasɩ n de yetɔg-mita, la Apolɔsɩ sore sẽnnɛ na yelle, tɩ sɛla da pɔ'ɔgɛ ba. 
TIT.3.14	Tõma nẽrba la masɛ mɛ tɩ ba zãsʋm tõnna tõon-sõma tɩ la sõŋɛ sɛba n boorɩ sõŋrɛ la, dee da vɔa vɔm n ka tarɩ yõorɔ.
TIT.3.15	Nẽr-sɛba n boe la mam na wuu pʋ'ʋsrɩ fɔ. Pʋ'ʋsɛ nẽr-sɛba n bɔ Azezi sɩra nõŋɛ tõma la.
TIT.3.15	Nawẽnnɛ yel-sõnnɛ wʋn bɔna la ya wuu.
PHM.1.1	Mam Apolɩ n boe yʋ'a deem Azezi-krisi yelle, la tɩ sɔbia Atimõtɩ n gʋlsɛ gõŋɔ wã bɔ'ɔra tɩ sɩr-sõŋɔ Afilmõ n de tɩ tõntõn-tadãana, 
PHM.1.2	la tɩ tã Apɩa, la Arsipi n lagɩm na tõma yẽ nãmsgɔ Azezi tõoma pʋam na, la Nawẽnnɛ nẽrba la n lagsrɩ fʋ yire pʋam na. 
PHM.1.3	Tɩ Sɔ Nawẽnnɛ, la tɩ Zuudãana Azezi-krisi wʋn ẽŋɛ ya yel-sõnnɛ, dee bɔ ya sũ-mã'asʋm.
PHM.1.4	Mam pʋ'ʋsrɩ Nawẽnnɛ daarɛ woo a yel-sõnnɛ mɛ, dee tẽra fʋ yelle m pʋ'ʋsgɔ pʋam ka basra. 
PHM.1.5	Se'ere n soe la, mam wõm ban tɔgrɩ fõn bɔ tɩ Zuudãana Azezi sɩra se'em, la fõn tarɩ nõŋlʋm Nawẽnnɛ nẽrba la wuu ĩyã se'em. 
PHM.1.6	Mam sosrɩ Nawẽnnɛ tɩ fõn lagɩm na tõma bɔ Azezi-krisi sɩra la wʋn sẽnna nẽŋa, a wʋn basɛ tɩ fʋ bãŋɛ bõn-sõma sɛba wuu tɩ tɩ tarɩ Krisi doosgo pʋam. 
PHM.1.7	M sɔbia, fʋ nõŋlʋm na bɔ mam sũ-yẽlga zozo'e mɛ, dee bɔ mam bʋraanɛ, fõn botɩ Nawẽnnɛ nẽrba la wuu sũure mã'agɛ la ĩyã.
PHM.1.8	Bɛla tɩ baa mam n tarɩ nɩ nõorɛ wʋn yele fo tɩ fʋ ẽŋɛ se'em Krisi ĩyã la, mam ka ẽŋɛ bɛla, 
PHM.1.9	mam sosrɩ fʋ la nõŋlʋm. La de la mam Apolɩ n de bʋra-yã'aŋa, mam boe la yʋ'a deem lɛɛlɛ wã Azezi-krisi yelle. 
PHM.1.10	Mam sosrɩ fʋ la A'onezim tɩ mam boe yʋ'a deem tɩ a sakɛ Azezi lebge mam bia la ĩyã. 
PHM.1.11	Kʋrʋm, a daan ka tarɩ yõorɔ bɔ fɔ, la lɛɛlɛ wã a yãŋa tarɩ yõorɔ mɛ bɔ fõn na mam.
PHM.1.12	Mam lebe tõnna ẽ na fõn zẽ'am, mam nõŋɛ ẽ na m sũure wuu. 
PHM.1.13	Mam boorɩ nɩ tɩ a bɔna la mam zẽ'am to'oge fõn zẽ'a sõŋra mam, mam n ken bɔna yʋ'a deem Nawẽnnɛ kõ-yẽlga la ĩyã la. 
PHM.1.14	La mam ka boorɩ tɩ m ẽŋɛ sɛla tɩ fõn sãn ka sakɛ, tɩ la da kãn dɛna mam mõrgɛ fʋ mɛ tɩ fʋ ẽŋɛ mam yel-sõnnɛ, la dɛna fʋ mẽŋa n boorɩ se'em.
PHM.1.15	Tã tɩ A'onezim n daan basɛ fõn dee fõrgɛ wakatɛ fẽe la, la de la tɩ fʋ le to'oge ẽ tɩ a bɔna la fʋ wakatɛ wuu. 
PHM.1.16	La a ka le dɛna fʋ to'oge ẽ tɩ a dɛna fʋ yamŋa mã'a, a gãnnɩ yamŋa mɛ, a yãŋa de la sɔbi-nõŋrɛ. Mam nõŋɛ ẽ mɛ halɩ zozo'e, la fõn wʋn nõŋɛ ẽ gãnna, se'ere n soe la, a de la fʋ yamŋa dee ken dɛna fʋ sɔbia Zuudãana doosgo pʋam.
PHM.1.17	Bɛla, fʋ sãn dɛna mam sɩrɛ, fʋ to'oge ẽ wʋ fõn wʋn to'oge mam mẽŋa se'em na.
PHM.1.18	La a sãn ẽŋɛ fʋ tuuge, bɩɩ a sãn tara fʋ sãnnɛ, basɛ tɩ la dɛna mam sãnnɛ. 
PHM.1.19	Mam Apolɩ n gʋlsɛ wãna la mam mẽŋa nu'ugo yetɩ: Mam wʋn yɔ fɔ. Mam kãn tẽegɛ fɔ tɩ fʋ mẽŋa tarɩ mam sãnnɛ, la de la mam n sõŋɛ fɔ tɩ fʋ yẽ vɔm. 
PHM.1.20	Ẽe, m sɔbia, ẽŋɛ yel-ẽna bɔ mam, Zuudãana la ĩyã. Botɩ m sũure mã'agɛ Krisi ĩyã. 
PHM.1.21	Mam n mi tɩ fʋ wʋn ẽŋɛ mam n boorɩ se'em na ĩyã tɩ mam gʋlsɛ bɔ fɔ, la mam mi tɩ fʋ wʋn põn ẽŋɛ gãŋɛ mam n yele fʋ se'em na mɛ.
PHM.1.22	La mam sosrɩ tɩ fʋ ken mãasʋm gã'argɔ zẽ'a bɔ ma, tɩ mam tarɩ pʋtẽ'erɛ tɩ yãma n pʋ'ʋsrɩ Nawẽnnɛ na ĩyã, ba wʋn basɛ mam tɩ m leme wa'am ya zẽ'am.
PHM.1.23	A'epafrasɩ n lagɩm na mam bɔna yʋ'a deem Azezi-krisi yelle la pʋ'ʋsrɩ fɔ. 
PHM.1.24	La mam tõntõn-taaba, Aluki la Amarkɩ, la Aristarkɩ, la Ademasɩ mẽ pʋ'ʋsrɩ fɔ. 
PHM.1.25	Tɩ Zuudãana Azezi-krisi yel-sõnnɛ wʋn bɔna la ya.
HEB.1.1	Kʋrʋm, Nawẽnnɛ yʋʋn botɩ a nõtɔ'ɔsrɩba n tɔgɛ nõorɛ zozo'e bɔ tɩ yaabdõma, la yetɔga buuri to'oto'ore. 
HEB.1.2	La lɛɛlɛ wã n de ba'asgɔ wakatɛ la, Nawẽnnɛ botɩ a Dayʋa la n tɔgɛ bɔ tɔ. La doose la ẽŋa tɩ a nãam dũnia la saazuum wuu, la a botɩ ẽŋa n sɔna sɛla woo. 
HEB.1.3	Ẽŋa n tarɩ Nawẽnnɛ na'am pãŋa wa pa'alɛ tɔ, a ãn wʋ Nawẽnnɛ mẽŋa n ãn se'em na. La a yetɔga la tarɩ pãŋa mɛ botɩ sɛla woo bɔna a zẽ'a. Ẽŋa n yese nẽrsaalba tõon-be'ero tɩ ba lebge sõŋa la poorʋm, a sẽŋɛ ka zẽa la Naba Wẽnnɛ zʋʋgɔ saazuum-zuum. 
HEB.1.4	Tɩ Nawẽnnɛ zẽkɛ ẽ tɩ a gãnna malɛkadõma halɩ zozo'e dee bɔ ẽ yʋ'ʋrɛ n gãnnɩ malɛkadõma yʋ'ʋra.
HEB.1.5	Nawẽnnɛ ka yele malɛka baa ayɩla yetɩ:
HEB.1.5	«Fõn de mam Dayʋa,
HEB.1.5	zĩna mam lebge la fʋ Sɔ.»
HEB.1.5	La a ken ka yele malɛka yetɩ:
HEB.1.5	«Mam n wʋn dɛna fʋ Sɔ,
HEB.1.5	tɩ fʋ dɛna mam Dayʋa.»
HEB.1.6	La ẽn daan tõm a bi-kẽŋa la dũnia pʋam na, a yele yetɩ:
HEB.1.6	«Dẽnɩ tɩ malɛkadõma wuu nã'asra ẽ.»
HEB.1.7	La sãn dɛna malɛkadõma la yelle, a tɔgɛ yetɩ,
HEB.1.7	ba de la ẽŋa tõntõnɩba,
HEB.1.7	ẽŋa basɛ tɩ ba ãna wʋ kʋsebgo la,
HEB.1.7	dee basɛ tɩ ba ãna wʋ bug-zɩlɩsɩ la.
HEB.1.8	La a yele a Dayʋa la yelle yetɩ:
HEB.1.8	«Fõn de la Nawẽnnɛ,
HEB.1.8	fʋ na'am na wʋn bɔna la wakatɛ n ka ba'asrɩ.
HEB.1.8	Fʋ wʋn sɔna fʋ so'olʋm na la sɩra.
HEB.1.9	Fõn nõŋɛ la sɛla n masɛ,
HEB.1.9	dee sisra be'em.
HEB.1.9	Bɛla n soe tɩ fʋ Nawẽnnɛ welge fʋ to'ore,
HEB.1.9	bɔ fɔ pẽka, la sũ-yẽlga gãnna basɛba wuu.»
HEB.1.10	Dee ken yetɩ:
HEB.1.10	«Zuudãana, fõn nãam tẽŋa halɩ pĩ'iluŋo wakatɛ,
HEB.1.10	la saazuum wuu de la fõn nu'usi tõoma.
HEB.1.11	Ba wuu wʋn sã'am mɛ,
HEB.1.11	la fõn wʋn weege bɔna.
HEB.1.11	Ba wʋn kʋrgɛ
HEB.1.11	wʋ fuugo n kʋrgrɩ se'em na.
HEB.1.12	Fʋ wʋn lobe ba basɛ
HEB.1.12	wʋ fuugo tɩ ba kilim lobe basɛ la.
HEB.1.12	Bõnɔ wuu wʋn teege
HEB.1.12	wʋ ban teerɩ fu-kɛka la.
HEB.1.12	La fõn, fõn de la fõn de se'em na ka tɛɛra,
HEB.1.12	fõn yʋʋma ka tarɩ tɛka.»
HEB.1.13	Nawẽnnɛ ka yele malɛka baa ayɩla yetɩ:
HEB.1.13	«Zĩ'ire m zʋʋgɔ, halɩ tɩ m wa basɛ
HEB.1.13	tɩ fʋ bɛ'ɛba bɔna fʋ nãma tẽŋa.»
HEB.1.14	Malɛkadõma de la bẽm? Ba de la sɩɩsɩ n tõnnɩ bɔ'ɔra Nawẽnnɛ, tɩ Nawẽnnɛ tõnna ba, tɩ ba sõŋra nẽr-sɛba n de ba yẽ fãarɛ la.
HEB.2.1	Bɛla n soe tɩ la masɛ tɩ tõma gʋrɛ yetɔga la tɩ tɩ wõm na sõŋa sõŋa, tɩ tɩ da bʋrgɛ. 
HEB.2.2	Malɛkadõma n yʋʋn tɔgɛ yetɔg-sɛba kʋrʋm na ẽŋɛ ba tõonɛ mɛ, nẽr-sɛba n sɩ'ɩsɛ ka sakɛ ba la, yẽ sɩbgrɛ sɛka n masɛ tɩ ba yẽ la mɛ. 
HEB.2.3	La sãn dɛna bɛla, tõma sãn pɔ'ɔgɛ Nawẽnnɛ fãarɛ kãtɛ ẽna, tõma wʋn ẽŋɛ la wãne põsɛ sɩbgrɛ? Zuudãana mẽŋa n daan põn dẽŋɛ mõolɛ fãarɛ ẽŋa yelle, tɩ nẽr-sɛba n wõm na pa'alɛ tõma tɩ la de la sɩra. 
HEB.2.4	Tɩ Nawẽnnɛ mẽŋa mẽ tõm tõon-yãlma, la yel-kɩrsɩ, la bõn-yãlma buuri wuu to'oto'ore, dee bɔ nẽrba a Sɩa pãŋa wʋ ẽn boorɩ se'em, pa'alɛ tɩ la de la sɩra.
HEB.2.5	La dagɩ malɛkadõma tɩ Nawẽnnɛ yetɩ ba sɔna dũnia sɛka n sẽm tɩ tõma tɔgra a yelle la. 
HEB.2.6	La nẽra n tɔgɛ Nawẽnnɛ gõŋɔ la pʋam zẽ'a ayẽma yetɩ:
HEB.2.6	«Nẽrsaala de la bẽm
HEB.2.6	tɩ fõn tẽra a yelle?
HEB.2.6	Nẽrsaala bia de la bẽm
HEB.2.6	tɩ fõn bɩsra a yelle?
HEB.2.7	Fõn basɛ mɛ tɩ a ka paagɛ
HEB.2.7	malɛkadõma wakatɛ fẽe mã'a,
HEB.2.7	dee yãŋa nã'asɛ ẽ,
HEB.2.7	bɔ ẽ na'am pãŋa la pẽka.
HEB.2.8	Fõn basɛ mɛ tɩ a sɔna sɛla woo.»
HEB.2.8	Lan yetɩ Nawẽnnɛ basɛ tɩ sɛla woo sakra nẽrsaala la, a ka basɛ tɩ sɛla weege ka sakra ẽ. La, lan de se'em na, tõma nãn ka yẽtɩ tɩ sɛla woo sakrɩ ẽ. 
HEB.2.9	La tõma yẽ tɩ la de la Azezi tɩ Nawẽnnɛ sike tɩ a ka paagɛ malɛkadõma wakatɛ fẽfẽe, dee yãŋa nã'asɛ ẽ, bɔ ẽ na'am pãŋa la pẽka ẽn nãmsɛ ki la ĩyã. La de la Nawẽnnɛ yel-sõnnɛ ĩyã, tɩ a ki nẽrsaalba wuu ĩyã. 
HEB.2.10	Nawẽnnɛ n de sɛka n basɛ tɩ sɛla woo bɔna, dɛna a bõnɔ na, la masɛ la ẽŋa yɛm n boorɩ se'em tɩ a botɩ Azezi nãmsɛ, ẽŋɛ sɛla woo ba'asɛ, fãagɛ nẽrba, tarɩ a kɔma zozo'e sẽŋɛ a na'am pãŋa zẽ'am.
HEB.2.11	Azezi n malgrɩ nẽrba tɩ ba dɛna pʋpeelem dõma, la sɛba tɩ a malgɛ tɩ ba dɛna pʋpeelem dõma la lagɩm tara la Sɔ ayɩla. Bɛla n soe tɩ a ka zɔta yãnnɛ tɩ a wi ba tɩ a sɔbiisi. 
HEB.2.12	Bɛla tɩ a yele Nawẽnnɛ yetɩ:
HEB.2.12	«Mam wʋn tɔgɛ fʋ yelle m sɔbiisi zẽ'am,
HEB.2.12	mam wʋn nã'asɛ fɔ ba lagsgɔ zẽ'am.»
HEB.2.13	Dee le yetɩ:
HEB.2.13	«Mam wʋn dɩkɛ m sɩra wuu bɔ la Nawẽnnɛ.»
HEB.2.13	Dee ken yetɩ:
HEB.2.13	«Mam n wãna,
HEB.2.13	mam na kɔm-sɛba tɩ Nawẽnnɛ bɔ mam na.»
HEB.2.14	Kɔma la tɩ a tɔgrɩ la n de nẽrsaalba tara ĩyã la zɩɩm na, bɛla tɩ Azezi mẽ lebge nẽrsaala wʋ bãma la ki, tɩ a kũm na sã'am Asũtãana n de sɛka n basɛ tɩ nẽrba kiira la pãŋa. 
HEB.2.15	La de la bɛla tɩ a ẽŋɛ fãagɛ sɛba tɩ kũm dabeem tarɩ ba botɩ ba ãna wʋ yamsɩ ba vɔm na wuu pʋam na basɛ. 
HEB.2.16	La dagɩ malɛkadõma tɩ a wa'am tɩ a sõŋɛ, la de la Abraham yɩɩsɩ la tɩ a wa'am tɩ a sõŋɛ. 
HEB.2.17	Bɛla n soe tɩ la daan masɛ tɩ a lebge nẽrsaala ãna wʋ a sɔbiisi la sɛla woo pʋam, tã'agɛ dɛna ba kãabgɔ kẽma nẽŋadãana n de ninbãal-zɔta, dee dɛna sɩra dãana Nawẽnnɛ tõoma pʋam. A ẽŋɛ la bɛla yese nẽrba tõon-be'ero, naagɛ ba la Nawẽnnɛ. 
HEB.2.18	Azezi mẽŋa n daan yẽ nãmsgɔ wakatɛ sɛba tɩ Asũtãana makɛ ẽ bɩsɛ la, a tã wʋn sõŋɛ nẽr-sɛba n yẽtɩ nãmsgɔ la mɛ, bɔ ba pãŋa.
HEB.3.1	Bɛla m sɔbiisi, yãma tɩ Nawẽnnɛ wi tɩ ya welge to'ore dɛna a nẽrba la, bɩsra-ya Azezi, ẽŋa n de sɛka tɩ Nawẽnnɛ tõm, la ẽŋa n de tõma kãabgɔ kẽma nẽŋadãana Nawẽnnɛ sore doosgo la pʋam. 
HEB.3.2	A de la sɩra dãana sɛka n looge ẽ na zẽ'am, wʋ Amoyisi n yʋʋn de sɩra dãana se'em Nawẽnnɛ nẽrba la pʋam na. 
HEB.3.3	La masɛ mɛ tɩ Azezi yẽ nã'asgɔ gãnna Amoyisi halɩ zozo'e, wʋ de-mẽta n yẽtɩ pẽka gãnna deego la mẽŋa se'em na. 
HEB.3.4	Asɩra, deego woo de la nẽra n mẽ ẽ, la sɛla woo mẽta de la Nawẽnnɛ. 
HEB.3.5	La sãn dɛna Amoyisi, a yʋʋn de la tõntõnna n de sɩra dãana Nawẽnnɛ nẽrba n ãn wʋ deego la pʋam, dẽŋɛ tɔgɛ sɛla n wʋn wa tɔgɛ la yelle. 
HEB.3.6	La Krisi de la Nawẽnnɛ Dayʋa n de sɩra dãana sɔna deego la. A deego la de la tõma, tõma sãn ze'ele kãŋkãŋɛ la bʋraanɛ, dee tara pʋtẽ'erɛ gu'ura sɛla tɩ tɩ bɔ sɩra la, la sũ-yẽlga, ka paagɛ ba'asgɔ.
HEB.3.7	Bɛla, sakɛ-ya Nawẽnnɛ Sɩa n yele se'em yetɩ:
HEB.3.7	«Zĩna, ya sãn wõm Nawẽnnɛ kõa,
HEB.3.8	ya da kɛ'ɛm ya sũure,
HEB.3.8	wʋ ya yaabdõma n yʋʋn kɛ'ɛm ba sũure sɩ'ɩsɛ Nawẽnnɛ nõorɛ se'em, makɛ ẽ bɩsɛ weem na.»
HEB.3.9	Nawẽnnɛ yetɩ:
HEB.3.9	«Bilam, ya yaabdõma yʋʋn makɛ mam mɛ bɩsɛ,
HEB.3.9	baa ban yʋʋn yẽ mam tõoma yʋʋma pinaasɩ la.
HEB.3.10	Bɛla tɩ mam sũure yʋʋn yĩige la zamãan-ẽŋa nẽrba.
HEB.3.10	Tɩ mam yetɩ: ‹Ba pʋtẽ'era la botɩ ba tuura mɛ wakatɛ wuu,
HEB.3.10	tɩ ba ka dɔla mam sore.›
HEB.3.11	Mam sũ-yĩire la pʋam, mam pɔɩ mɛ yetɩ:
HEB.3.11	‹Ba kãn malɩn kẽ zẽ'e-sɛka tɩ mam yetɩ m bɔ ba tɩ ba yẽ vo'osgo la.› »
HEB.3.12	M sɔbiisi, guuse-ya ya mẽŋa tɩ ya nẽr-sɛka da tara pʋtẽ'e-be'ero n wʋn basɛ tɩ a ka bɔ Nawẽnnɛ sɩra, tɩ bõn-ẽŋa basɛ tɩ a welge la Nawẽnnɛ n de vɔm dãana la. 
HEB.3.13	La bɔ'ɔra-ya taaba bʋraanɛ daarɛ woo, wʋ Nawẽnnɛ n tɔgrɩ la tõma zĩna se'em na, tɩ ya nẽr-sɛka da kɛ'ɛm a sũure tɩ tõon-be'ero basɛ tɩ a tuuge. 
HEB.3.14	Tõma sãn ze'ele kãŋkãŋɛ wʋ tõma n bɔ sɩra se'em pɔspɔsɩ la ka paagɛ ba'asgɔ, tɩ wʋn lagɩm na Krisi to'oge pʋrɛ.
HEB.3.15	Bɛla tɩ la yele Nawẽnnɛ gõŋɔ pʋam yetɩ:
HEB.3.15	«Zĩna, ya sãn wõm Nawẽnnɛ kõa,
HEB.3.15	ya da kɛ'ɛm ya sũure,
HEB.3.15	wʋ ya yaabdõma n yʋʋn kɛ'ɛm ba sũure sɩ'ɩsɛ Nawẽnnɛ nõorɛ se'em na.»
HEB.3.16	Sɛba n yʋʋn wõm Nawẽnnɛ kõa dee sɩ'ɩsɛ a nõorɛ la de la bãna? Ba de la nẽr-sɛba wuu tɩ Amoyisi yʋʋn tarɩ Ezipti tẽŋa yese la. 
HEB.3.17	Sɛba tɩ Nawẽnnɛ sũure yʋʋn yĩige la ba yʋʋma pinaasɩ la de la bãna? Ba de la sɛba n yʋʋn tõm tõon-be'ero ki weego pʋam na. 
HEB.3.18	Sɛba tɩ a yʋʋn pɔɩ yetɩ ba kãn kẽ zẽ'e-sɛka tɩ a yetɩ a bɔ ba tɩ ba yẽ vo'osgo la de la bãna? Ba de la sɛba n sɩ'ɩsɛ la. 
HEB.3.19	La tõma yẽ tɩ ba yʋʋn ka yãŋɛ kẽ, ban ka bɔ Nawẽnnɛ sɩra la ĩyã.
HEB.4.1	Nawẽnnɛ n bĩŋe a nõorɛ tɩ tɩ kẽ a vo'osgo zẽ'am na ken bɔna mɛ, bɛla tɩ guuse, tɩ ba'asgɔ ya nẽr-sɛka da wa yẽ tɩ a koŋe ka kẽ. 
HEB.4.2	Se'ere n soe la, tõma mẽ wõm Nawẽnnɛ kõ-yẽlga la wʋ nẽr-bãma n wõm se'em na. La bãma zẽ'am, yetɔga la tɩ ba yʋʋn wõm na ka tarɩ yõorɔ bɔ ba, bẽm ĩyã, sɛba n wõm na ka bɔ sɩra. 
HEB.4.3	La tõma sɛba n bɔ ẽ sɩra la, tõma wʋn kẽ vo'osgo la zẽ'am tɩ a yʋʋn yetɩ:
HEB.4.3	«Mam sũ-yĩire la pʋam, mam pɔɩ mɛ yetɩ,
HEB.4.3	ba kãn malɩn kẽ zẽ'e-sɛka tɩ mam yetɩ m bɔ ba tɩ ba yẽ vo'osgo la.»
HEB.4.3	Nawẽnnɛ n yele bɛla la, tɩ a dẽŋɛ põn tõm a tõoma wuu ba'asɛ mɛ halɩ lan pɔsɛ dũnia nãaŋɔ wakatɛ. 
HEB.4.4	La gʋlsɛ Nawẽnnɛ gõŋɔ pʋam zẽ'a ayɩla tɔgɛ dabsa ayopɔɩ daarɛ la yelle yetɩ:
HEB.4.4	«Nawẽnnɛ nãam sɛla woo ba'asɛ,
HEB.4.4	dee vo'ose la dabsa ayopɔɩ daarɛ.»
HEB.4.5	La zẽ'e-ẽna wã la ken tɔgɛ yetɩ:
HEB.4.5	«Ba kãn malɩn kẽ zẽ'e-sɛka tɩ mam yetɩ m bɔ ba tɩ ba yẽ vo'osgo la.»
HEB.4.6	Nẽr-sɛba n yʋʋn wõm Nawẽnnɛ kõ-yẽlga la pɔspɔsɩ la ka kẽ, ban ka sakɛ la ĩyã. La dẽnɩ tɩ nẽrba kẽ. 
HEB.4.7	Bɛla tɩ Nawẽnnɛ le looge daarɛ ayẽma tɩ ba wi'iri tɩ zĩna. Tɩ yaabdõma n sɩ'ɩsɛ Nawẽnnɛ na, yʋʋma zozo'e n tole tɩ a botɩ Adavidi tɔgɛ wʋ lan põn gʋlsɛ se'em na yetɩ:
HEB.4.7	«Zĩna, ya sãn wõm Nawẽnnɛ kõa,
HEB.4.7	ya da kɛ'ɛm ya sũure.»
HEB.4.8	Azoze yʋʋn sãn tarɩ nɩ ba paagɛ la vo'osgo asɩra sɩra zẽ'am, Nawẽnnɛ kãn le tɔgra vo'osgo daarɛ ayẽma yelle. 
HEB.4.9	Bɛla, vo'osgo n ken bɔna Nawẽnnɛ nẽrba la ĩyã, wʋ Nawẽnnɛ n vo'ose dabsa ayopɔɩ daarɛ la. 
HEB.4.10	Se'ere n soe la, nẽr-sɛka n kẽ Nawẽnnɛ vo'osgo la zẽ'am, mẽ basrɩ a tõoma mɛ dee vɔ'ɔsra, wʋ Nawẽnnɛ n ba'asɛ a tõoma dee vo'ose se'em na.
HEB.4.11	Bɛla, tɩ wɩsgɛ tɩ mẽŋa yẽ vo'osgo ẽna, tɩ guuse tɩ nẽra baa ayɩla da doose sɩ'ɩsgɔ la sore koŋe ka kẽ.
HEB.4.12	Nawẽnnɛ yetɔga la vɔa mɛ, tara pãŋa, dee tara nõorɛ gãnna sʋkɔbgɔ n saasɛ tara nõa bayi. A kẽ'erɩ la nẽra pʋam mina a sɩa, la a sũure yɛla wuu bɔkra, dee mina a pʋtẽ'erɛ, la a yɛm wuu n ãn se'em, wʋ sʋ'a n welgrɩ kõb-suglsi paara kõb-sõom na. 
HEB.4.13	Sɛla baa ayɩla ka boe n sʋgɛ tɩ Nawẽnnɛ ka yẽta. Bõn-sɛba tɩ a nãam na wuu de la vẽelsɩ a zẽ'am. La de la ẽŋa n de sɛka tɩ tɩ wʋn ze'ele a nẽŋam tɔgɛ tɩ yɛla wuu bɔ ẽ.
HEB.4.14	Tõma tarɩ la kãabgɔ kẽma nẽŋadãana n de Nawẽnnɛ Dayʋa Azezi n zom saazuum Nawẽnnɛ yire. Bɛla, tɩ ze'ele-ya kãŋkãŋɛ Nawẽnnɛ sore la doosgo pʋam. 
HEB.4.15	Tɩ tarɩ la kãabgɔ kẽma nẽŋadãana n tarɩ tɩ zĩile tɩ tɔrgɔ pʋam, se'ere n soe la, a yẽ nãmsgɔ mɛ sɛla woo pʋam wʋ tõma la, la a ka tõm tõon-be'ero. 
HEB.4.16	Bɛla, basɛ-ya tɩ tɩ lɛm Nawẽnnɛ n de yel-sõnnɛ dãana la na'am bĩmbĩnne na zẽ'am la bʋraanɛ, tɩ a zoe tɩ ninbãalga ẽŋɛ tɩ yel-sõnnɛ, dee sõŋɛ tɔ wakat-sɛka tɩ tɩ boorɩ.
HEB.5.1	Nawẽnnɛ kãabgɔ kẽma nẽŋadãana woo, ba loorɩ ẽ na nẽrsaalba pʋam tɩ a tõnna bɔ'ɔra Nawẽnnɛ, nẽrba ĩyã. Ẽŋa n bɔ'ɔrɩ Nawẽnnɛ bɔ'a, dee kãabra bɔ'ɔra ẽ ba tõon-be'ero ĩyã. 
HEB.5.2	A tã wʋn wõm sɛba n ka mi, la sɛba n tuuri la võorɛ mɛ zoe ba ninbãalga, ẽŋa mẽŋa n boe tɔrgɔ pʋam na ĩyã. 
HEB.5.3	La de la bɛla ĩyã, tɩ la dɛna a kãabɛ bɔ Nawẽnnɛ a mẽŋa tõon-be'ero, la nẽrba la tõon-be'ero ĩyã. 
HEB.5.4	Nẽra ka tã wʋn nã'asɛ a mẽŋa dɩkɛ tõon-ẽna bɔ a mẽŋa dɛna kãabgɔ kẽma nẽŋadãana, la de la Nawẽnnɛ n loorɩ, wʋ ẽn yʋʋn looge Aarõ se'em na.
HEB.5.5	Bɛla mẽ, la dagɩ Krisi mẽŋa n ɛ nã'asgɔ lebge kãabgɔ kẽma nẽŋadãana, la de la Nawẽnnɛ n looge ẽ yele yetɩ:
HEB.5.5	«Fõn de mam Dayʋa,
HEB.5.5	zĩna mam lebge la fʋ Sɔ.»
HEB.5.6	Dee le yele zẽ'a ayẽma yetɩ:
HEB.5.6	«Fʋ de la kãabgɔ kẽema wakatɛ wuu ĩyã,
HEB.5.6	wʋ Amelkisedɛkɩ n ãn se'em na.»
HEB.5.7	Azezi-krisi n daan boe dũnia wã wakat-sɛka la, a pʋ'ʋsɛ mɛ sose Nawẽnnɛ n de sɛka n tã wʋn fãagɛ ẽ kũm pʋam basɛ la, belem ẽ na nintãm. Tɩ Nawẽnnɛ lerge a sosgo, a sik-m-mẽŋa la pʋam. 
HEB.5.8	Baa la ẽn de Nawẽnnɛ Dayʋa la, nãmsgɔ la pʋam a bãŋɛ sakrɛ n de sɛla mɛ. 
HEB.5.9	La ẽn daan tõm Nawẽnnɛ n boorɩ se'em wuu ba'asɛ la, a lebge la sɛka tɩ nẽr-sɛba wuu n sakrɩ a nõorɛ la yẽtɩ fãarɛ n ka tarɩ ba'asgɔ a zẽ'am. 
HEB.5.10	Bɛla tɩ Nawẽnnɛ yele yetɩ, a de la kãabgɔ kẽma nẽŋadãana wʋ Amelkisedɛkɩ n ãn se'em na.
HEB.5.11	Yɛla zozo'e tɩ tõma tarɩ wʋn tɔgɛ yel-ẽŋa yelle, la, la tɔ mɛ tɩ mam pa'alɛ ya a võorɛ tɩ ya wõm, se'ere n soe la, yãma lebge la mã'asga ka wõnna sɛla võorɛ tɔtɔ. 
HEB.5.12	Lan yuuge paagɛ se'em wã, la seke nɩ mɛ tɩ yãma lebge karẽnsãandõma pa'ala nẽrba basɛba. La baa bɛla, yãma ken bɔɔra tɩ ba zãsna ya la Nawẽnnɛ pɔspɔsɩ yɛla n de nãana, wʋ kɔma n boorɩ bĩ'isum dee ka bɔɔra di-ke'ene na. 
HEB.5.13	Nẽr-sɛka n ken ãna wʋ bia n mõgrɩ bĩ'isum na, a nãn ka tã wʋn bãŋɛ sɛla n masɛ, la sɛla n ka masɛ yelle bɔkɛ. 
HEB.5.14	La sɛba n de bõnkɛgsɩ la diti la di-ke'ene, bãma n de sɛba n zãsʋm mina sɛla n ãn sõŋa, la be'em bɔkra.
HEB.6.1	Bɛla, tɩ sẽŋɛ-ya nẽŋa zãsʋm bõnkɛgsɩ zãsŋɔ, dee basɛ Krisi pɔspɔsɩ yɛla la zãsŋɔ tɩ tɩ dẽŋɛ mina la. Tɩ kãn le zãsna pĩ'iluŋo yɛla la n de tɩ teege yɛm basɛ tõon-be'ero n sẽm na kũm, la tɩ bɔ Nawẽnnɛ sɩra, 
HEB.6.2	la ko'om misga zãsŋɔ, la ban paglɩ nu'usi nẽrba zuto pʋ'ʋsra yelle, la kũm vo'ore, la dũnia ba'asgɔ sarɩyadia yelle. 
HEB.6.3	Tɩ wʋn ẽŋɛ se'em n bɛla, tɩ sẽŋɛ nẽŋa, Nawẽnnɛ sãn sakɛ.
HEB.6.4	Nẽr-sɛba n bãŋɛ Nawẽnnɛ sɩra bɔna peelem pʋam, yẽ Nawẽnnɛ yel-sõnnɛ, to'oge Nawẽnnɛ Sɩa pãŋa, 
HEB.6.5	bãŋɛ Nawẽnnɛ yetɔga n ãn sõŋa se'em, dee mina dũnia sɛka n sẽm na pãŋa n ãn se'em, 
HEB.6.6	bãma sãn lebe poorʋm dee basɛ Nawẽnnɛ sore, la ka tã tɩ ba le tarɩ ba leme tɩ ba teege yɛm basɛ tõon-be'ero. Se'ere n soe la, nẽr-bãma ãn wʋ ba le ka'ara Nawẽnnɛ Dayʋa la kũm dɔ-puurŋa zuo, dee yaala ẽ nẽrba tẽŋasʋka. 
HEB.6.7	Tɩ dɩkɛ makrɛ: Saaga sãn niira zozo'e tɩ va'am yũura ko'om sõŋa, a bõnkɔɔla wʋn mãalɛ mɛ bɔ sɛba n kɔɔrɩ ẽ na, bɛla a yẽtɩ Nawẽnnɛ yel-sõnnɛ mɛ. 
HEB.6.8	La va'am na sãn yɛsra gõ'osɩ, la mõ-yooro mã'a, a ka tarɩ yõorɔ, ba wʋn kã la be'em bɔ ẽ, la ba'asgɔ ba wʋn yõ ẽ na bugum.
HEB.6.9	M sɩr-nõŋrɩsɩ, baa tõma n tɔgrɩ wãna la, tõma mi tɩ sũure pʋam sɩra sɩra tɩ yãma boe la so-sõŋɔ n wʋn botɩ ya yẽ fãarɛ la zuo. 
HEB.6.10	Nawẽnnɛ de la sɩra dãana, a kãn yĩm ya tõoma, la yãma n pa'alɛ tɩ yãma nõŋɛ ẽ mɛ, tõm bɔ a nẽrba, dee ken tõnna bɔ'ɔra ba lɛɛlɛ wã. 
HEB.6.11	Bɛla tõma n boorɩ se'em de la ya nẽra woo keŋe a mẽŋa bɛla, sẽnna nẽŋa ka paagɛ ba'asgɔ, yẽ bõn-sɛba tɩ a tarɩ pʋtẽ'erɛ gu'ura la. 
HEB.6.12	Tõma ka boorɩ tɩ ya tara zẽyãgrɛ, ɩta-ya wʋ nẽr-sɛba n bɔ Nawẽnnɛ sɩra, mõrgɛ sẽŋɛ nẽŋa yẽ sɛla tɩ Nawẽnnɛ bĩŋe nõorɛ tɩ a bɔ a nẽrba la.
HEB.6.13	Nawẽnnɛ n yʋʋn bĩŋe nõorɛ la Abraham na, a pɔɩ mɛ, la nẽra n ka boe gãnna a mẽŋa la ĩyã, a pɔɩ la a mẽŋa 
HEB.6.14	yetɩ: «Asɩra, mam wʋn ẽŋɛ fʋ yel-sõnnɛ zozo'e, dee botɩ fʋ yɩɩsɩ yɩrgɛ zozo'e.» 
HEB.6.15	Tɩ Abraham mõrgɛ sẽŋɛ nẽŋa, yẽ sɛla tɩ Nawẽnnɛ bĩŋe nõorɛ tɩ a ẽŋɛ la. 
HEB.6.16	Nẽrsaala sãn yetɩ a pɔɩ, a pɔtɩ la sɛla n gãnnɩ a mẽŋa, tɩ pɔtɛ la dɛna sɛla n pa'alɩ tɩ ẽn yele se'em na de la sɩra, tɩ nõke'ene ba'asɛ. 
HEB.6.17	Bɛla, Nawẽnnɛ yʋʋn boorɩ tɩ a pa'alɛ la sɛba tɩ a bĩŋe nõorɛ la ba la, tɩ ẽŋa n bĩŋe a nõorɛ se'em na ka viiri, bɛla tɩ a bĩŋe a nõorɛ dee pɔɩ pa'asɛ. 
HEB.6.18	Nawẽnnɛ n ka parnɩ na, n ẽŋɛ bõn-bãma bayi n ka viiri. Bɛla n bɔ'ɔrɩ tõma bʋraanɛ zozo'e, tõma sɛba n basɛ sɛla woo, dee tara pʋtẽ'erɛ gu'ura sɛla tɩ a yetɩ a ẽŋɛ bɔ tɔ la. 
HEB.6.19	Tõma n tarɩ pʋtẽ'erɛ gu'ura sɛla la botɩ tõma zɛ la kãŋkãŋɛ Nawẽnnɛ nẽŋam, wʋ ka'aga n ka tẽŋa kẽ paagɛ pʋam pʋam yõkɛ kãŋkãŋɛ la. Bɛla tɩ tõma wʋn kẽ gãŋɛ fu-sɛka n beŋe Nawẽnnɛ zẽ'e-sõŋɔ la, paagɛ Nawẽnnɛ zẽ'am. 
HEB.6.20	La de la zẽ'e-ẽŋa tɩ Azezi dẽŋɛ tõma kẽ, bɔna mĩ tõma ĩyã, dɛna kãabgɔ kẽma nẽŋadãana wakatɛ wuu ĩyã, wʋ Amelkisedɛkɩ n ãn se'em na.
HEB.7.1	Amelkisedɛkɩ ẽŋa yʋʋn de la Salɛm naba, la Nawẽnnɛ n gãnnɩ wuu kãabgɔ kẽema. Abraham n yʋʋn sẽŋɛ ka zɛbɛ yãŋɛ na'adõma dee lebe kulla la, Amelkisedɛkɩ n tʋ'ʋsɛ ẽ kã kã'a-sõma bɔ ẽ. 
HEB.7.2	Tɩ Abraham looge lɔg-sɛba wuu tɩ a to'oge la pia pʋam ayɩla bɔ ẽ. Amelkisedɛkɩ yʋ'ʋrɛ la võorɛ de la: «Naba n ɩtɩ sɛla n masɛ», sɛla n pa'asɛ, a de la Salɛm naba, n boorɩ tɩ la yetɩ: «Sũ-mã'asʋm naba». 
HEB.7.3	Ba ka mi a sɔ, la a ma, la a yaabdõma. Sɛla ka boe n pa'alɩ a vɔm pĩ'iluŋo, la a vɔm ba'asgɔ, a ãn wʋ Nawẽnnɛ Dayʋa la, a de la kãabgɔ kẽema wakatɛ n ka ba'asrɩ.
HEB.7.4	Bɩsɛ-ya Amelkisedɛkɩ n tarɩ ke'eŋo se'em. Ẽŋa tɩ tɩ yaaba Abraham yʋʋn looge lɔg-sɛba tɩ a zɛbɛ to'oge la pia pʋam ayɩla bɔ ẽ. 
HEB.7.5	Alevi yɩɩsɩ sɛba n de kãabgɔ kẽma la, Amoyisi lɔɔ la bɔ ba nõorɛ tɩ ba tɔ'ɔsra pia pʋam ayɩla la Abraham yɩɩsɩ n de ba mẽŋa nẽrba la zẽ'am. 
HEB.7.6	La Amelkisedɛkɩ n dagɩ ba buuri la to'oge pia pʋam wuu ayɩla mɛ Abraham zẽ'am, dee kã kã'a-sõma bɔ Abraham n de sɛka tɩ Nawẽnnɛ bĩŋe nõorɛ bɔ ẽ na. 
HEB.7.7	La de la sɩra, sẽ'eŋɔ ka boe, sɛka n kã kã'a-sõma bɔ nẽra n gãnnɩ sɛka tɩ a kã bɔ ẽ na. 
HEB.7.8	La sãn dɛna Alevi yɩɩsɩ la n to'osrɩ pia pʋam ayɩla la, ba de la nẽrsaalba n kiiri, la Amelkisedɛkɩ de la sɛka tɩ Nawẽnnɛ gõŋɔ la yetɩ, a vɔa mɛ. 
HEB.7.9	Tɩ tã wʋn yetɩ, Abraham n yʋʋn looge sɛla tɩ a to'oge la pia pʋam ayɩla bɔ Amelkisedɛkɩ la, Alevi n de sɛka tɩ a buuri to'osrɩ pia pʋrɛ la mẽ bɔ ẽ mɛ. 
HEB.7.10	Se'ere n soe la, Amelkisedɛkɩ n yʋʋn tʋ'ʋsɛ Abraham wakat-sɛka la, tɩ Alevi nãn boe la Abraham zɩɩm pʋam.
HEB.7.11	Lɔɔ la tɩ Nawẽnnɛ yʋʋn bɔ a nẽrba la ẽebɛ la Leviti dõma kãabgɔ tõoma la zuo. Leviti dõma kãabgɔ tõoma la yʋʋn ka tã wʋn basɛ tɩ sɛla woo masɛ ãna wʋ Nawẽnnɛ n boorɩ se'em na. A sãn tã nɩ, la ka le de nɩ tɩ kãabgɔ kẽema buuri ayẽma wa'am wʋ Amelkisedɛkɩ la dagna Aarõ buuri. 
HEB.7.12	Bɛla, kãabgɔ kẽma tõoma la sãn teege, dẽnɩ tɩ lɔɔ la mẽ teege. 
HEB.7.13	Tɩ Zuudãana Azezi yelle tɩ ba tɔgrɩ la, de la buuri ayẽma nẽra, la buur-ẽŋa nẽra nẽra nãn ka tõm kãabgɔ kẽema tõoma. 
HEB.7.14	La de la vẽelga tɩ tɩ Zuudãana la de la Azuda buuri nẽra, la Amoyisi n yʋʋn tɔgɛ kãabgɔ kẽma tõoma yelle la, a ka po tɔgɛ buur-ẽŋa yelle.
HEB.7.15	Kãabgɔ kẽema ayẽma n ãn wʋ Amelkisedɛkɩ n wa'am na n basɛ tɩ yetɔga la tɩ tõma tɔgrɩ la dɛna vẽelga. 
HEB.7.16	A ka lebge kãabgɔ kẽema wʋ nẽrsaala dɔgʋm lɔɔ n dolɩ se'em na, la de la vɔm n ka sã'anɩ pãŋa n botɩ a lebge kãabgɔ kẽema. 
HEB.7.17	Nawẽnnɛ gõŋɔ la yele yetɩ: «Fʋ de la kãabgɔ kẽema wakatɛ n ka ba'asrɩ ĩyã, wʋ Amelkisedɛkɩ n ãn se'em na.» 
HEB.7.18	Bɛla tɩ kʋrʋm nõorɛ la n yele se'em na ka le tõnna, ẽn ka tarɩ pãŋa, dee ka tara yõorɔ la ĩyã. 
HEB.7.19	Se'ere n soe la, Amoyisi lɔɔ la ka tã'agɛ basɛ tɩ sɛla sɛla masɛ wʋ Nawẽnnɛ n boorɩ se'em na. La lɛɛlɛ wã, Nawẽnnɛ ẽŋɛ la so-paalɛ, tɩ tõma n tarɩ pʋtẽ'erɛ gu'ura sɛla n ãn sõŋɔ gãnna la basɛ tɩ tõma lɛnna Nawẽnnɛ.
HEB.7.20	La sɛla n pa'asɛ, Nawẽnnɛ yʋʋn pɔɩ mɛ. Leviti dõma n yʋʋn lebge kãabgɔ kẽma la, Nawẽnnɛ ka pɔɩ. 
HEB.7.21	La Azezi n lebge kãabgɔ kẽema la, Nawẽnnɛ pɔɩ mɛ yetɩ:
HEB.7.21	«Mam n de Zuudãana la pɔɩ mɛ,
HEB.7.21	mam kãn viige m nõorɛ.
HEB.7.21	Fʋ de la kãabgɔ kẽema
HEB.7.21	wakatɛ n ka ba'asrɩ ĩyã.»
HEB.7.22	La de la bɛla tɩ Azezi basɛ tɩ tɩ mina sõŋa sõŋa, tɩ Nawẽnnɛ n bĩŋe a nõorɛ se'em la tõma la, n ãn sõŋa gãnna kʋrʋm nõorɛ la. 
HEB.7.23	Sɛla n le pa'asɛ, kʋrʋm kãabgɔ kẽma la yʋʋn zo'oge mɛ sɔɔsna taaba, se'ere n soe la, kũm n yʋʋn gu'uri ba tɩ ba ka tãna tõnna wakatɛ wuu. 
HEB.7.24	La Azezi vɔa la wakatɛ wuu, nẽra ka sɔɔrɩ a kãabgɔ kẽema tõoma la tõnna. 
HEB.7.25	La de la bɛla tɩ a tãna wʋn fãagɛ sɛba wuu n doose la ẽŋa lɛnna Nawẽnnɛ zẽ'am na, wakatɛ wuu ĩyã. Se'ere n soe la, a vɔa mɛ wakatɛ wuu yõkra Nawẽnnɛ sɩa bɔ'ɔra ba.
HEB.7.26	La de la kãabgɔ kẽma nẽŋadãana n ãn wãna n masɛ tɩ tɩ tara: A de la pʋpeelem dãana, ka tara yelle, ka tara dõrga, a welge a mẽŋa mɛ la tõon-be'ero dõma, tɩ Nawẽnnɛ zẽkɛ ẽ sẽŋɛ saazuum-zuum. 
HEB.7.27	Ẽŋa ka ãn wʋ kãabgɔ kẽma nẽŋadõma basɛba la, tɩ daarɛ woo la dɛna ba dẽŋɛ kãabɛ ba mẽŋa tõon-be'ero ĩyã, dee yãŋa kãabɛ nẽrba tõon-be'ero ĩyã la. Ẽŋa dɩkɛ la a mẽŋa kãabɛ nõorɛ ayɩla mã'a bɔ nẽrba tõon-be'ero ĩyã. 
HEB.7.28	Amoyisi lɔɔ la yʋʋn loorɩ la nẽrsaalba pãŋa n pɔ'ɔgɛ tɩ ba dɛna kãabgɔ kẽma nẽŋadõma. La Nawẽnnɛ n bĩŋe a nõorɛ dee pɔɩ bɛla poorʋm na, a looge la a Dayʋa n masɛ sɛla woo pʋam wakatɛ n ka ba'asrɩ ĩyã.
HEB.8.1	Tõma yetɔga la tɩ tõma tɔgrɩ la zuo n wãna: Tõma tarɩ la kãabgɔ kẽma nẽŋadãana, ẽŋa n zĩ saazuum Nawẽnnɛ n de ke'eŋo dãana la na'am bĩmbĩnne zʋʋgɔ. 
HEB.8.2	Ẽŋa n boe zẽ'e-sõŋɔ mẽŋa mẽŋa la pʋam tõnna bɔ'ɔra Nawẽnnɛ, zẽ'e-ẽŋa de la Zuudãana Nawẽnnɛ mẽŋa yire, la dagɩ zẽ'e-sɛka tɩ nẽrsaalba tĩ pʋ'ʋsra Nawẽnnɛ na. 
HEB.8.3	Ba loorɩ kãabgɔ kẽma nẽŋadãana woo tɩ a bɔ'ɔra la Nawẽnnɛ bɔ'a, la a kãabra bɔ'ɔra ẽ. Bɛla tɩ la mẽ masɛ tɩ ẽŋa tara sɛla bɔ Nawẽnnɛ. 
HEB.8.4	Azezi sãn boe nɩ na tẽŋa wã zuo, a ka de nɩ kãabgɔ kẽema. Se'ere n soe la, kãabgɔ kẽma põn bɔna mɛ bɔ'ɔra bɔ'a wʋ Amoyisi lɔɔ la n de se'em na. 
HEB.8.5	Bãma n tõnnɩ tõon-sɛka la de la sɛla n ɩtɩ Nawẽnnɛ yire la wõnnɛ, la a mãmsgɔ. La ãn wʋ Amoyisi n yʋʋn yetɩ a tĩ zẽ'e-sɛka tɩ ba pʋ'ʋsra Nawẽnnɛ na, Nawẽnnɛ yʋʋn yele ẽ yetɩ: «Bɩsɛ sõŋa sõŋa tɩ fʋ wʋn tĩ ẽ tɩ a ãna wʋ mam n pa'alɛ fʋ tãŋa zuo se'em na.» 
HEB.8.6	La lɛɛlɛ wã, Azezi tarɩ la tõon-keko gãnna bãma. Nõorɛ tɩ Nawẽnnɛ bĩŋe la tõma Azezi ĩyã la n ãn sõŋa gãnna, se'ere n soe la, sɛla tɩ a yetɩ a ẽŋɛ bɔ tɔ nõor-bĩŋre ẽna pʋam na n ãn sõŋa gãnna.
HEB.8.7	Pɔspɔsɩ nõor-bĩŋre la yʋʋn sãn ka gelge nɩ, la ka de nɩ tɩ Nawẽnnɛ bĩŋe nõorɛ bʋyi dãana. 
HEB.8.8	La Nawẽnnɛ zɛrgɛ ba mɛ, bɛla tɩ a yele yetɩ:
HEB.8.8	«Dabsa n sẽm tɩ mam wʋn bĩŋe nõor-paalga la Ɩsrayɛlɩ dõma, la Zuda dõma lɛ.
HEB.8.9	La kãn ãna wʋ nõor-bĩŋre sɛka tɩ mam yʋʋn bĩŋe la ba yaabdõma wakat-sɛka tɩ mam gʋrɛ ba nu'usi tarɩ ba Ezipti yese la.
HEB.8.9	Ba yʋʋn ka doose mam nõorɛ la tɩ mam bĩŋe yetɩ ba ẽŋɛ se'em na, bɛla n soe tɩ mam basɛ ba.
HEB.8.9	Mam n de Zuudãana la n yele.
HEB.8.10	Mam n yetɩ m bĩŋe m nõorɛ se'em la Ɩsrayɛlɩ dõma dabsa bãma poorʋm n wãna:
HEB.8.10	Mam wʋn dɩkɛ m lɔɔ la ẽŋɛ la ba pʋtẽ'era pʋam,
HEB.8.10	mam wʋn gʋlsɛ ba la ba sũure pʋam.
HEB.8.10	Mam wʋn dɛna ba Nawẽnnɛ,
HEB.8.10	tɩ ba dɛna mam nẽrba.
HEB.8.11	Nẽra nẽra kãn le zãsʋm a tadãana bɩɩ a sɔbia yele ẽ tɩ a bãŋɛ Zuudãana la,
HEB.8.11	se'ere n soe la, ba nẽrba wuu wʋn bãŋɛ mam mɛ,
HEB.8.11	halɩ lan pɔsɛ la kɔm-pɩgsɩ ka paagɛ bõnkɛgsɩ.
HEB.8.12	Lan de se'em na, mam wʋn basɛ ba koŋre la taalɛ mɛ,
HEB.8.12	mam kãn le tẽra ba tõon-be'ero la yɛla.»
HEB.8.13	Nawẽnnɛ n tɔgrɩ nõor-bĩŋre paalga yelle la, a botɩ pɔspɔsɩ dãana la dɛna la kɛka. La sɛla n lebge kɛka kʋrgɛ deege la a bɔɩ.
HEB.9.1	Pɔspɔsɩ nõor-bĩŋre la yʋʋn tarɩ la zẽ'e-sõŋɔ tẽŋa zuo, la sɔa tɩ ba dɔla pʋ'ʋsra Nawẽnnɛ. 
HEB.9.2	Ba yʋʋn tĩ la fuu-deego beŋe zẽ'esɩ bayi, wi'ira pɔspɔsɩ zẽ'a la tɩ Nawẽnnɛ zẽ'e-sõŋɔ. Bilam, fɩtladõma dɔglgɔ zẽ'a, la taablɩ tɩ ba dɔglɩ borborɩ bɔ'ɔra Nawẽnnɛ n boe mĩ. 
HEB.9.3	La fuugo la n beŋe deego bʋyi dãana la, ba wi'iri bilam tɩ Nawẽnnɛ zẽ'e-sõŋɔ mẽŋa mẽŋa. 
HEB.9.4	Kãabgɔ bĩmbĩnne n de sãlma tɩ ba yõ'orɩ tɩdarɛ a zuo n boe mĩ, pa'asɛ la nõor-bĩŋre daka tɩ ba dɩkɛ sãlma yũlge a wuu. Sãlma lɔkɔ tɩ mannɩ boe a pʋam, la Aarõ dasaarɛ n puse võorɔ la, la kug-palagsɩ sɛba tɩ Nawẽnnɛ n bɔ nõorɛ se'em na gʋlsɛ ba zuto la n boe daka la pʋam. 
HEB.9.5	Daka la zuo, ba ẽŋɛ la malɛkadõma tɩ ba wi'iri tɩ seribẽ n pa'alɩ Nawẽnnɛ na'am pãŋa ẽŋɛ mĩ, tɩ ba kempagsɩ yɛrgɛ tɩ ba mã'asʋm pĩ zẽ'e-sɛka tɩ ba ɩtɩ zɩɩm mĩ tɩ Nawẽnnɛ basra nẽrba tõon-be'ero taalɛ la. La lɛɛlɛ wã, mam kãn wɛgsɛ bõn-bãma yelle pa'alɛ ya.
HEB.9.6	Sɛla woo mãasʋm na bɛla bɔna a zẽ'a, tɩ kãabgɔ kẽma la kẽ'era pɔspɔsɩ deego la pʋam daarɛ woo tõnna ba tõoma. 
HEB.9.7	La deego bʋyi dãana la pʋam, kãabgɔ kẽma nẽŋadãana la mã'a n kẽ'erɩ mĩ nõorɛ ayɩla yʋʋnɛ pʋam. A sãn kẽ'era mĩ, dẽnɩ tɩ a tara dũnsi zɩɩm ka bɔ Nawẽnnɛ, a mẽŋa tuure, la nẽrba tuure ĩyã.
HEB.9.8	Bɛla, Nawẽnnɛ Sɩa pa'alɩ tɩ pɔspɔsɩ deego la n daan ken bɔna la, sore ka pakɛ tɩ nẽra tãna wʋn kẽ Nawẽnnɛ zẽ'e-sõŋɔ mẽŋa mẽŋa la pʋam. 
HEB.9.9	Bɛla de la mãmsgɔ pa'ala tõma bõn-sɛba n boe lɛɛlɛ wã võorɛ. Bɔ'a, la dũnsi tɩ ba kãabrɩ bɔ'ɔra Nawẽnnɛ na, ka tã wʋn basɛ tɩ sɛba n ɩtɩ bɛla pʋ'ʋsra Nawẽnnɛ na sũure masɛ a zẽ'am. 
HEB.9.10	Ba de la dia, la bõn-yũula, la ko'om peere buuri to'oto'ore yelle mã'a. Ɩrgɔ bãma de la ĩyã yɛla n de dũnia wã bõnɔ n yʋʋn boe tɩ nẽrba dɔla, halɩ wa paagɛ wakat-sɛka tɩ Nawẽnnɛ malɩn malgɛ sɛla woo sõŋa.
HEB.9.11	La Krisi n wa'am na, a de la kãabgɔ kẽma nẽŋadãana, ẽŋa n bɔ tõma bõn-sõma tɩ tɩ tarɩ wã, ẽŋa n kẽ zẽ'e-sõŋɔ n masɛ sɛla woo pʋam n gãnnɩ na, la dagɩ fuugo deego tɩ nẽrsaalba tĩ, a dagɩ dũnia wã bõnɔ. 
HEB.9.12	A daan kẽ Nawẽnnɛ zẽ'e-sõŋɔ la pʋam na nõorɛ ayɩla mã'a wakatɛ wuu ĩyã. La dagɩ bʋʋsɩ zɩɩm, la lɔl-pɔla zɩɩm tɩ a dɩkɛ kãabɛ bɔ Nawẽnnɛ, a dɩkɛ la a mẽŋa zɩɩm kãabɛ bɔ Nawẽnnɛ fãagɛ tõma wakatɛ n ka ba'asrɩ ĩyã. 
HEB.9.13	Ba yʋʋn tarɩ la bʋʋsɩ, la lɔlsɩ zɩɩm, la na-sa'arɛ tɩ ba yõ tãmpɛglʋm mĩisra nẽr-sɛba n sã'am lɔɔ la, tɩ ba le malgɛ ba tɩ ba ãna sõŋa masɛ la lɔɔ la. 
HEB.9.14	Krisi zɩɩm na tarɩ pãŋa mɛ gãnna bɛla zozo'e. Ẽŋa ka tarɩ tuure, la doose la Nawẽnnɛ Sɩa n boe wakatɛ wuu tɩ a dɩkɛ a mẽŋa bɔ Nawẽnnɛ, peege tɩ tõon-be'ero n sẽm na kũm na, tɩ tɩ sũure ãna sõŋa, tɩ tɩ tõnna bɔ'ɔra vɔm dãana Nawẽnnɛ. 
HEB.9.15	La de la bɛla ĩyã tɩ Nawẽnnɛ bĩŋe nõor-paalga ẽŋa ĩyã. Ẽn ki la ĩyã, a yɔ fãagɛ nẽr-sɛba n tuuge pɔspɔsɩ nõorɛ bĩŋre la pʋam mɛ, tɩ Nawẽnnɛ n wi ba la, ba wʋn to'oge bõn-sõma tɩ a bĩŋe nõorɛ tɩ a bɔ a nẽrba la wakatɛ n ka ba'asrɩ ĩyã.
HEB.9.16	Nẽra sãn pa'alɛ ba wʋn pʋɩ ẽŋa bõntarsõm se'em ẽŋa kũm poorʋm, dẽnɩ tɩ a ki dee tɩ ba yãŋa pʋɩ ba. 
HEB.9.17	Nẽra la sãn ken vɔa, a nõorɛ la tɩ a bɔ la de la yoogo. La de la a kũm poorʋm tɩ a tarɩ yõorɔ. 
HEB.9.18	La mẽ de la bɛla baa la Nawẽnnɛ pɔspɔsɩ nõor-bĩŋre la, la de la dũnsi zɩɩm n yese tɩ a pɔsɛ tõnna. 
HEB.9.19	Amoyisi n yʋʋn tɔgɛ Nawẽnnɛ lɔɔ wuu pa'alɛ nẽrba wuu wʋ Nawẽnnɛ n yele se'em kɩ'ɩlɩm na, a yãŋa dɩkɛ la lɔl-pɔla, la bʋʋsɩ zɩɩm, la ko'om, dɩkɛ pesgo kõbrɔ n ãn mõlga, vile izɔpɩ võorɔ lʋsɛ ba pʋam, mĩise nõor-bĩŋre gõŋɔ la, la nẽrba la wuu, 
HEB.9.20	dee yele yetɩ: «Zɩɩ-bãna wã n pa'alɩ tɩ Nawẽnnɛ bĩŋe nõorɛ la ya lɛ tɩ ya sakɛ ẽ.» 
HEB.9.21	Amoyisi yʋʋn ken dɩkɛ zɩɩm na mĩise fuu-deego la, la pʋ'ʋsgɔ lɔgrɔ la wuu mɛ. 
HEB.9.22	La sãn dɛna lɔɔ la sore, la ãn wʋ la de la sɛla woo tɩ zɩɩm malgrɩ tɩ ba le ãna sõŋa Nawẽnnɛ zẽ'am. Tɩ zɩɩm sãn ka yese, Nawẽnnɛ ka basrɩ nẽrba tõon-be'ero taalɛ.
HEB.9.23	Lan yʋʋn masɛ tɩ ba dɩkɛ dũnsi zɩɩm malgɛ bõn-sɛba n mãmsrɩ sɛla n boe Nawẽnnɛ yire la, tɩ ba le ãna sõŋa bɛla la, la sãn dɛna bõnɔ la mẽŋa n boe Nawẽnnɛ yire la, dẽnɩ tɩ la dɛna kãabgɔ n ãn sõŋa gãnna bɛla. 
HEB.9.24	Krisi n kẽ zẽ'e-sɛka la, dagɩ deego tɩ nẽrsaala ẽŋɛ bɔ Nawẽnnɛ n mãmsrɩ Nawẽnnɛ zẽ'e-sõŋɔ mẽŋa mẽŋa la, a kẽ la Nawẽnnɛ yire mẽŋa, bɔna Nawẽnnɛ nẽŋam tõma sõŋrɛ ĩyã. 
HEB.9.25	Krisi ka kẽ nõorɛ faa wʋ kãabgɔ kẽma nẽŋadãana la n kẽ'erɩ zẽ'e-sõŋɔ la yʋʋnɛ woo la zɩɩm n dagɩ a mẽŋa zɩɩm na, a kẽ la nõorɛ ayɩla mã'a dɩkɛ a mẽŋa kãabɛ bɔ Nawẽnnɛ. 
HEB.9.26	La sãn dagɩ nɩ bɛla, a daan wʋn nãmsɛ nɩ mɛ nõorɛ faa, halɩ lan pɔsɛ dũnia pĩ'iluŋo wa paam zĩna. La sɛla n de sɩra, a wa'am na nõorɛ ayɩla mã'a dũnia ba'asgɔ wakatɛ wã, tɩ a yese tõon-be'ero, ẽn dɩkɛ a mẽŋa kãabɛ la ĩyã. 
HEB.9.27	Nẽra woo kiiri la bʋyɩla, dee tɩ Nawẽnnɛ dita a sarɩya. 
HEB.9.28	Bɛla mẽ, Krisi dɩkɛ a mẽŋa bɔ la nõorɛ ayɩla yese nẽrba zozo'e tõon-be'ero basɛ. A wʋn le leme wa'am mɛ nõorɛ bʋyi pʋam, la, la kãn dɛna tõon-be'ero yɛsga ĩyã, la de la nẽr-sɛba n gu'uri ẽ tɩ ba yẽ fãarɛ la ĩyã.
HEB.10.1	Amoyisi lɔɔ la yɛla yʋʋn mãmsrɩ la bõn-sõma n sẽm na mã'a, ba ka de sɛla n de sɩra la mẽŋa mẽŋa. A botɩ nẽrba kãabra la kãabgɔ bãma mẽŋa yʋʋnɛ woo bɔ'ɔra Nawẽnnɛ ka ba'asra. La a ka tã wʋn botɩ nẽr-sɛba n kãabrɩ bɛla la lɛm Nawẽnnɛ masɛ sɛla woo pʋam. 
HEB.10.2	Sɛba n ɩtɩ bɛla pʋ'ʋsra Nawẽnnɛ na, sãn malgɛ nɩ mɛ ãna sõŋa wakatɛ wuu ĩyã, ba kãn le tẽ'esra tɩ tõon-be'ero boe bãma zuto, la ba wʋn basɛ mɛ kãn le kãabra. 
HEB.10.3	La dagɩ bɛla, kãabgɔ bãma tɩ ba kãabrɩ la, tẽerɩ ba la ba tõon-be'ero yelle yʋʋnɛ woo. 
HEB.10.4	Se'ere n soe la, lɔlsɩ, la bʋʋsɩ zɩɩm ka tã wʋn yese tõon-be'ero basɛ.
HEB.10.5	Bɛla n soe tɩ Krisi n daan sẽm dũnia zuo la, a daan yele Nawẽnnɛ yetɩ:
HEB.10.5	«Fõn ka boorɩ kãabgɔ, la bɔ'a,
HEB.10.5	la fõn ẽŋɛ la ĩyã bɔ mam.
HEB.10.6	Kãabgɔ sɛka tɩ ba yõ'orɩ bĩmbĩnne zuo,
HEB.10.6	la kãabgɔ sɛka tɩ ba kãabrɩ tõon-be'ero taalɛ basga ĩyã la,
HEB.10.6	ka ɩtɩ fõn sũure yẽlʋm.
HEB.10.7	Bɛla tɩ mam yetɩ:
HEB.10.7	‹Zuudãana Nawẽnnɛ,
HEB.10.7	mam n wãna n yetɩ m ẽŋɛ fõn boorɩ tɩ m ẽŋɛ se'em na,
HEB.10.7	wʋ lan gʋlsɛ mam yelle fʋ gõŋɔ pʋam se'em na.› »
HEB.10.8	A dẽŋɛ yetɩ: «Fõn ka boorɩ kãabgɔ, la bɔ'a, la kãabgɔ sɛka tɩ ba yõ'orɩ bĩmbĩnne zuo, la kãabgɔ sɛka tɩ ba kãabrɩ tõon-be'ero taalɛ basga ĩyã, la ka ɩtɩ fõn sũure yẽlʋm.» La kãabgɔ bãma, ba kãabrɩ ba wʋ lɔɔ la n yele se'em na. 
HEB.10.9	Dee le yetɩ: «Mam n wãna n yetɩ m ẽŋɛ fõn boorɩ tɩ m ẽŋɛ se'em na.» A saam pɔspɔsɩ kãabgɔ la mɛ dee vigle bʋyi dãana. 
HEB.10.10	Azezi-krisi ẽŋɛ la Nawẽnnɛ n boorɩ se'em, a dɩkɛ la a mẽŋa kãabɛ bɔ ẽ nõorɛ ayɩla wakatɛ wuu ĩyã, tɩ tõma welge to'ore dɛna Nawẽnnɛ nẽrba.
HEB.10.11	Kãabgɔ kẽema woo ze la a tõoma zẽ'am daarɛ woo tõnna, la a kãabrɩ la kãabgɔ bãma mẽŋa nõorɛ faa, dee tɩ la ka tãna tõon-be'ero yɛsra. 
HEB.10.12	La Krisi dɩkɛ a mẽŋa kãabɛ la nõorɛ ayɩla bɔ yese nẽrba tõon-be'ero wakatɛ wuu ĩyã, dee sẽŋɛ ka zẽa Nawẽnnɛ zʋʋgɔ, 
HEB.10.13	gu'ura tɩ Nawẽnnɛ wa ẽŋɛ a bɛ'ɛba tɩ ba bɔna a nãma tẽŋa. 
HEB.10.14	Bɛla, kãabgɔ bʋyɩla la mã'a tɩ a welge nẽrba to'ore tɩ ba dɛna Nawẽnnɛ nẽrba masɛ sɛla woo pʋam wakatɛ n ka ba'asrɩ.
HEB.10.15	Nawẽnnɛ Sɩa mẽ pa'alɛ tõma tɩ bõn-ẽŋa de la sɩra, se'ere n soe la, a yele yetɩ:
HEB.10.16	«Mam n yetɩ m bĩŋe m nõorɛ se'em la ba dabsa bãma poorʋm n wãna:
HEB.10.16	Mam wʋn dɩkɛ m lɔɔ la ẽŋɛ la ba sũure pʋam,
HEB.10.16	mam wʋn gʋlsɛ ba ba pʋtẽ'era pʋam.
HEB.10.16	Mam n de Zuudãana n yele.»
HEB.10.17	Dee ken yetɩ:
HEB.10.17	«Mam kãn le tẽra ba tõon-be'ero, la ba tuure la yelle.»
HEB.10.18	Bɛla, Nawẽnnɛ n basɛ tõon-be'ero taalɛ la, la ka le nara tɩ ba kãabra tõon-be'ero taalɛ basga ĩyã.
HEB.10.19	M sɔbiisi, tõma mi tɩ Azezi zɩɩm na ĩyã, tõma tarɩ nõorɛ mɛ tɩ tɩ kẽ Nawẽnnɛ zẽ'e-sõŋɔ mẽŋa mẽŋa la pʋam. 
HEB.10.20	Azezi n dɩkɛ a mẽŋa ĩyã kãabɛ bɔ la, a ãagɛ fuugo la n beŋe tõma la Nawẽnnɛ na mɛ, yo'oge so-paalɛ n bɔ'ɔrɩ vɔm bɔ tõma. 
HEB.10.21	Tõma tarɩ la kãabgɔ kẽma nẽŋadãana n bɩsrɩ Nawẽnnɛ nẽrba yelle. 
HEB.10.22	Bɛla ĩyã, basɛ-ya tɩ tɩ lɛm Nawẽnnɛ zẽ'am la pʋpeelem, la sũure n bɔ sɩra zõnzõnnɔ, la sũure n peege tɩ tɩ mina tɩ tõon-be'ero ka le bɔna, la ĩyã n peege la ko-sõma. 
HEB.10.23	Tɩ pa'alɛ-ya tɩn tarɩ pʋtẽ'erɛ gu'ura sɛla la da basɛ, se'ere n soe la, Nawẽnnɛ de la sɩra dãana, a wʋn ẽŋɛ ẽŋa n bĩŋe a nõorɛ se'em na.
HEB.10.24	Tɩ bɩsra taaba yelle wʋn kɛŋra taaba, tɩ tɩ tara nõŋlʋm, dee tõnna tõon-sõma. 
HEB.10.25	Tɩ da basɛ taaba lagsgɔ wʋ nẽrba basɛba n ɩtɩ se'em na, tɩ bɔ'ɔra-ya taaba bʋraanɛ, yãma n yẽ tɩ Azezi lemŋo daarɛ la lɛm mɛ na.
HEB.10.26	Nẽr-sɛka n bãŋɛ Nawẽnnɛ sɩra la, a sãn mina dee ken tõnna tõon-be'ero la yɛmleego, kãabgɔ ka le bɔna tõon-be'ero yɛsga ĩyã. 
HEB.10.27	Sɛla n yãŋa deege de la nẽr-ẽŋa gu'ura Nawẽnnɛ sarɩya, la bugum n wʋn di sɛba n sɩ'ɩsɛ Nawẽnnɛ na, la dabeem. 
HEB.10.28	La sãn dɛna la Amoyisi lɔɔ la, nẽra sãn sã'am lɔɔ la, tɩ nẽrba bayi, bɩɩ batã bɔna mĩ dɛna kaset-dõma, ninbãalga ka boe, dẽnɩ tɩ a dãana ki. 
HEB.10.29	La sãn dɛna bɛla, nẽr-sɛka n kɛsɛ Nawẽnnɛ Dayʋa la, kãn yẽ sɩbgrɛ n de be'em halɩ gãnna bɛla bɩɩ? Nẽr-ẽŋa bɩsɛ Azezi zɩɩm na tɩ Nawẽnnɛ bĩŋe a nõorɛ a ĩyã la zãŋa. La, la de la zɩɩm ẽŋa tɩ Nawẽnnɛ dɩkɛ botɩ nẽra la welge to'ore dɛna Nawẽnnɛ nẽra. Ẽŋa dãana ken pɔ'ɔgɛ Nawẽnnɛ Sɩa n de yel-sõnnɛ dãana la mɛ. 
HEB.10.30	Tõma mi Nawẽnnɛ n yetɩ: «Mam n de m lebse be'em, la de la mam n wʋn yɔ.» La ken yetɩ: «Zuudãana la n wʋn di a nẽrba sarɩya.» 
HEB.10.31	La de la yelle mẽŋa mẽŋa bɔ sɛka n lui Nawẽnnɛ n de vɔm dãana la nu'usum.
HEB.10.32	Tẽegɛ-ya yãma n daan pɔsɛ yẽ Nawẽnnɛ peelem n pa'alɛ ya sɩra la, lan daan ãn se'em bɔ ya, ya daan yẽ nãmsgɔ zo'oge mɛ, la ya wĩbe mɛ ze'ele kãŋkãŋɛ. 
HEB.10.33	Ba daan tʋʋrɩ dee nãmsra ya nẽrba basɛba mɛ nẽrba zẽ'am, la yãma naagɛ la sɛba tɩ ba nãmsrɩ la mɛ sõŋɛ ba. 
HEB.10.34	La yãma zoe sɛba n boe yʋ'a deem na ninbãalga mɛ. La ban fã yãma lɔgrɔ la, yãma sakɛ mɛ koŋe ba la sũ-yẽlga, yãma n mi tɩ yãma tarɩ la bõntarsõm sõma n gãnnɩ bɛla n kãn sã'am na ĩyã. 
HEB.10.35	Bɛla, da basɛ-ya sũ-ke'eŋo sɛka tɩ ya tarɩ la, tɩ ya wʋn yẽ yɔɔrɔ zozo'e. 
HEB.10.36	Yãma de la ya nargɛ pãŋa sẽŋɛ nẽŋa ẽŋɛ Nawẽnnɛ n boorɩ se'em, tɩ ya wʋn to'oge sɛla tɩ a bĩŋe nõorɛ tɩ a bɔ ya la. 
HEB.10.37	La gʋlsɛ tɩ Nawẽnnɛ yetɩ:
HEB.10.37	«La deege la fẽe, fẽfẽe mã'a,
HEB.10.37	tɩ sɛka n sẽm na wʋn wa'am,
HEB.10.37	a kãn yuuge.
HEB.10.38	Nẽr-sɛka n bɔ mam sɩra
HEB.10.38	masɛ mam zẽ'am wʋn vɔa,
HEB.10.38	ẽn bɔ mam sɩra la ĩyã.
HEB.10.38	La sɛka n lebe poorʋm,
HEB.10.38	mam sũure kãn ãna yẽlʋm la a dãana.»
HEB.10.39	La sãn dɛna tõma, tõma dagɩ sɛba n lebrɩ poorʋm wʋn sã'am na, tõma de la sɛba n bɔ sɩra wʋn yẽ fãarɛ.
HEB.11.1	Bɔ sɩra de la fõn mi sɩra sɩra tɩ fõn tarɩ pʋtẽ'erɛ gu'ura sɛla la, fʋ wʋn yẽ, a botɩ fʋ mina la sɛla n ka yẽtɩ la nini. 
HEB.11.2	La de la kʋrʋm kʋrʋm dõma n yʋʋn bɔ Nawẽnnɛ sɩra la ĩyã, tɩ a tɔgɛ ba yelle sõŋa. 
HEB.11.3	La de la tõma n bɔ Nawẽnnɛ sɩra la ĩyã, tɩ tõma bãŋɛ tɩ Nawẽnnɛ dɩkɛ la a yetɔga nãam tẽŋa la saazuum, bɛla tɩ tõma mina tɩ sɛla n yẽtɩ wã ze'ele la sɛla n ka yẽtɩ pʋam.
HEB.11.4	Abɛlɩ n bɔ Nawẽnnɛ sɩra la ĩyã, tɩ a yʋʋn kãabɛ kãabgɔ n tarɩ yõorɔ gãnna Akãɩ kãabgɔ bɔ Nawẽnnɛ. La de la bɔ sɩra la ĩyã tɩ Nawẽnnɛ to'oge a bɔ'a la, dee yetɩ a masɛ ẽŋa zẽ'am. Abɛlɩ n bɔ sɩra la ĩyã, baa ẽn ki la, a yelle ken tɔgra mɛ.
HEB.11.5	La de la A'enõkɩ n bɔ sɩra la ĩyã, tɩ Nawẽnnɛ yʋʋn zẽkɛ ẽ sẽŋɛ a yire, tɩ a ka ki, tɩ ba yʋʋn ka le yẽ ẽ, Nawẽnnɛ n zẽkɛ ẽ na ĩyã. Lan dẽŋɛ a zẽkrɛ la, la gʋlsɛ a yelle yetɩ, a paagɛ Nawẽnnɛ yɛm mɛ. 
HEB.11.6	Nẽra sãn ka bɔ Nawẽnnɛ sɩra, a ka tã wʋn paagɛ a yɛm. Nẽra sãn lɛnna Nawẽnnɛ zẽ'am, dẽnɩ tɩ a bɔ sɩra tɩ a boe mɛ, la a yɔɔrɩ sɛba n eerɩ ẽ mɛ.
HEB.11.7	Anoe n bɔ Nawẽnnɛ sɩra la ĩyã, tɩ a zoe Nawẽnnɛ sakɛ a nõorɛ. Nawẽnnɛ yʋʋn pa'alɛ ẽ na bõn-sɛba n wʋn ẽŋɛ tɩ nẽrba nãn ka yẽtɩ, tɩ a sakɛ mãalɛ õorŋɔ kãtɛ, tɩ ẽŋa la a yir-dõma kẽ mĩ yẽ fãarɛ. Bɛla a pa'alɛ tɩ dũnia dõma n ka sakɛ la koŋe bʋʋrɔ mɛ, dee tɩ ẽŋa masɛ Nawẽnnɛ zẽ'am, ẽn bɔ ẽ sɩra la ĩyã.
HEB.11.8	Abraham n bɔ Nawẽnnɛ sɩra la ĩyã, tɩ a yʋʋn sakɛ a wi'a, yese wɛ'ɛsa tẽn-sɛka tɩ Nawẽnnɛ bĩŋe nõorɛ tɩ a bɔ ẽ na bɔbrɛ, dee ka mina ẽn we'esɩ zẽ'e-sɛka la. 
HEB.11.9	Abraham n bɔ sɩra la ĩyã, a yʋʋn sẽŋɛ ka kẽ'era tẽn-sɛka tɩ Nawẽnnɛ bĩŋe nõorɛ tɩ a bɔ ẽ na pʋam wʋ sãana la, yʋʋn tĩ fuu-deego bɔna mĩ. A'izakɩ, la Azakɔbɩ mẽ yʋʋn kẽ'erɩ la fuu-deto pʋam. Nawẽnnɛ yʋʋn bĩŋe nõorɛ bɔ la bãma wuu. 
HEB.11.10	Se'ere n soe la, Abraham yʋʋn tarɩ la pʋtẽ'erɛ gu'ura tẽn-sɛka ẽbrɛ n ẽebɛ sõŋa, tɩ Nawẽnnɛ mẽŋa dɛna sɛka n makɛ dee mẽ.
HEB.11.11	La de la Asaara n bɔ Nawẽnnɛ sɩra la ĩyã, tɩ baa ẽn yʋʋn de kõndɔgrɛ dee kʋrgɛ zo'oge la, Nawẽnnɛ basɛ mɛ tɩ a dɔgɛ bia, se'ere n soe la, a bɔ la sɩra tɩ sɛka n bĩŋe a nõorɛ la, wʋn ẽŋɛ ẽn yele se'em na mɛ. 
HEB.11.12	Bɛla n soe, tɩ bʋraaga ayɩla n yʋʋn kʋrgɛ ka zãagɛ la kũm, dɔgɛ yɩɩsɩ tɩ ba zo'oge ãna wʋ wõrbiɛ n boe saazuum, bɩɩ tẽntõnbĩ'isgo n boe ko-kãtɛ nõorʋm tɩ nẽrba ka tã wʋn kãalɛ ba.
HEB.11.13	Nẽr-bãma wuu ki la ba bɔ sɩra la pʋam. Ba yʋʋn ka to'oge bõn-sɛba tɩ Nawẽnnɛ bĩŋe nõorɛ tɩ a bɔ ba la, la ba yʋʋn tũule yẽ ba la halɩ zãazãarɛ, tɩ ba sũure ãna yẽlʋm. La ba bãŋɛ mɛ yele tɩ bãma de la sãama ka tara zẽ'a dũnia zuo. 
HEB.11.14	Sɛba n tɔgrɩ wãna la pa'alɩ tɩ ba eerɩ la tẽn-sɛka tɩ ba wʋn wi'ira ba mẽŋa tẽŋa. 
HEB.11.15	Ba yʋʋn sãn tẽ'esra tẽn-sɛka tɩ ba yese dee basɛ la yelle tɩ a sɩa tara ba, ba tarɩ nɩ sore wʋn lebe bilam mɛ. 
HEB.11.16	Lan de se'em na, ba yʋʋn eerɩ la tẽn-sɛka n ãn sõŋa gãnna. Tẽn-ẽŋa de la Nawẽnnɛ yire. Bɛla n soe tɩ Nawẽnnɛ ka zoe yãnnɛ tɩ ba wi'ira ẽ tɩ ba Nawẽnnɛ, la de la ẽŋa n mãasʋm tẽŋa bɔ ba.
HEB.11.17	La de la Abraham n bɔ Nawẽnnɛ sɩra la ĩyã, tɩ a yʋʋn dɩkɛ A'izakɩ tɩ a kãabɛ bɔ Nawẽnnɛ, wakat-sɛka tɩ Nawẽnnɛ makɛ ẽ bɩsɛ yetɩ a dɩkɛ a dayʋa la bɔ ẽ na. A'izakɩ n de a dayɔ-yẽŋa la tɩ a yʋʋn dɩkɛ tɩ a kãabɛ bɔ, dee tɩ la dɛna la ẽŋa yelle tɩ Nawẽnnɛ yʋʋn bĩŋe nõorɛ la ẽ lɛ. 
HEB.11.18	Nawẽnnɛ yʋʋn yetɩ: «La wʋn doose la A'izakɩ tɩ fʋ yẽ yɩɩsɩ tɩ mam bĩŋe nõorɛ la.» 
HEB.11.19	Abraham yʋʋn tarɩ la pʋtẽ'erɛ tɩ Nawẽnnɛ tã wʋn vo'oge A'izakɩ mɛ. Bɛla n soe tɩ Nawẽnnɛ lebse bɔ ẽ a dayʋa. La ãn wʋ a vo'oge ẽ mɛ na, yel-ẽna pʋam mãmsgɔ n boe mĩ.
HEB.11.20	La de la A'izakɩ n bɔ Nawẽnnɛ sɩra la ĩyã, tɩ a kã kã'a-sõma n de sɛla n sẽm bɔ Azakɔbɩ, la A'eso.
HEB.11.21	Azakɔbɩ n bɔ Nawẽnnɛ sɩra la ĩyã, tɩ ẽn yʋʋn wa yɔna kũm na, tɩ a kã kã'a-sõma bɔ Azozɛfʋ dayɔɔsɩ bayi, tike a dasaarɛ ka dũma nã'asɛ Nawẽnnɛ.
HEB.11.22	Azozɛfʋ n bɔ Nawẽnnɛ sɩra la ĩyã, tɩ ẽn yʋʋn wa dee kũm na, tɩ a yele Ɩsrayɛlɩ dõma yetɩ, ba wʋn wa yese Ezipti tẽŋa mɛ, dee pa'alɛ ba wʋn wa ẽŋɛ ẽŋa kõba se'em.
HEB.11.23	Amoyisi dɔgrɩba n bɔ Nawẽnnɛ sɩra la ĩyã, tɩ ba yʋʋn dɔgɛ ẽ, dɩkɛ ẽ sʋgɛ wõr-sɩtã. Ba yẽ mɛ tɩ a de la bia n ãn sõŋa, tɩ ba ka zoe dabeem la naba la n bɔ nõorɛ se'em na.
HEB.11.24	Amoyisi n yʋʋn bɔ Nawẽnnɛ sɩra la ĩyã, tɩ ẽn wa lebge bõnkɛka la, tɩ a zagsɛ tɩ ba da wi'ira ẽŋa tɩ naba Afaarõ pɔyʋa la dayʋa. 
HEB.11.25	A yʋʋn boorɩ mɛ tɩ a lagɩm na Nawẽnnɛ nẽrba la po nãmsra, gãnna ẽŋa n ɩtɩ sũ-yẽlga la sɛla n de be'em wakatɛ fẽfẽe. 
HEB.11.26	A bɩsɛ mɛ tɩ ba sãn pɔ'ɔgɛ ẽŋa wʋ ba wʋn pɔ'ɔgɛ Krisi la, n tarɩ yõorɔ zo'oge gãnna Ezipti tẽŋa bõntarsõm wuu. Se'ere n soe la, a yʋʋn tarɩ la pʋtẽ'erɛ gu'ura yɔɔrɔ n boe nẽŋa.
HEB.11.27	Ẽn bɔ Nawẽnnɛ sɩra la ĩyã, tɩ a ze'ele Ezipti fõrgɛ dee ka zoe naba la sũ-isgre, a yʋʋn mõrgɛ mɛ ze'ele kãŋkãŋɛ, se'ere n soe la, a yẽ la Nawẽnnɛ tɩ ba ka yẽtɩ la nini. 
HEB.11.28	La ẽn bɔ sɩra la ĩyã, tɩ a botɩ Ɩsrayɛlɩ dõma kʋ Zɔɔg-basɛ pebila ẽŋɛ zɩɩm mĩise deto nõa, tɩ malɛka sɛka n wʋn kʋ kɔm-kẽendõma la, da kʋ Ɩsrayɛlɩ dõma kɔm-kẽendõma.
HEB.11.29	Ɩsrayɛlɩ dõma n bɔ Nawẽnnɛ sɩra la ĩyã, tɩ mõg-mõlga la ko'om yʋʋn welge dee basɛ tẽn-kɛ'ɛŋa tɩ ba doose tole, tɩ Ezipti dõma mẽ paagɛ doose tɩ ba tole, tɩ ko'om di ba.
HEB.11.30	Ɩsrayɛlɩ dõma n bɔ Nawẽnnɛ sɩra la ĩyã, tɩ ba yʋʋn sẽŋɛ kaagɛ Zeriko tẽŋa dabsa ayopɔɩ, tɩ a lalsɩ lui.
HEB.11.31	Arahabɩ n de pɔg-sɛka n yʋʋn ɩtɩ yalsɩ la n bɔ Nawẽnnɛ sɩra la ĩyã, tɩ a yʋʋn to'oge nẽr-sɛba n sẽŋɛ tɩ ba lalsɛ bɩsɛ Zeriko tẽŋa n ãn se'em na a yire sõŋa, bɛla tɩ a ka po naagɛ la sɩ'ɩsrɩba la ki.
HEB.11.32	Yɛla zozo'e boe mɛ tɩ mam wʋn tɔgɛ nɩ, la nẽŋa ka boe tɩ mam wʋn tɔgɛ Azedeyõ, la Abarakɩ, la Asãmsõ, la Azefte, la Adavidi, la Asãmwɛlɩ, la Nawẽnnɛ nõtɔ'ɔsrɩba la yelle. 
HEB.11.33	La de la ban bɔ Nawẽnnɛ sɩra la ĩyã, tɩ ba yãŋɛ na'adõma to'ose ba so'olʋm, ba tõm sɛla n masɛ mɛ, ba yẽ tɩ Nawẽnnɛ n bĩŋe nõorɛ se'em na ẽŋɛ mɛ, ba mũm gɩgma nõa mɛ. 
HEB.11.34	La ba kĩŋe bugum n diti la pãŋa mɛ, ba põsɛ sʋkɔbgɔ kũm mɛ, ba yẽ pãŋa mɛ ba tɔrgɔ pʋam, dɛna gãndɔɔrɔ zɛbrɛ zẽ'a, zɛbɛ yãŋɛ satẽma zɛbzɛbrɩba dige ba. 
HEB.11.35	Pɔgsɩ yẽ ba nẽrba n ki mɛ dee vo'oge. Sɛba yẽ nãmsgɔ mɛ zozo'e dee zagsɛ yolsgo, se'ere n soe la, ba boorɩ tɩ ba wa vo'oge mɛ yẽ vɔm n ãn sõŋa gãnna. 
HEB.11.36	Ba la'arɩ sɛba mɛ, wẽ ba la kafõbsɩ, ba ba sɛba mɛ la bãnsɩ kẽ'esɛ yʋ'a deem. 
HEB.11.37	Ba lobe sɛba la kuga kʋ, wã sɛba la sɔya kʋ, sɛ basɛba la sʋkɔbrɔ kʋ. Tɩ sɛba ɛɛra yɛ'ɛna, yɛ piisi gãna bɩɩ bʋʋsɩ gãna, sakɛ ka tara sɛla sɛla, tɩ ba fɔ'ɔna ba, nãmsra ba. 
HEB.11.38	Ba yʋʋn eerɩ la weem, la tãnsɩ zuto, gã tãnsɩ yogro, la tẽŋa yogro pʋam. Dũnia ka narɩ tɩ a tara nẽr-bãma.
HEB.11.39	Nẽr-bãma wuu, Nawẽnnɛ tɔgɛ ba yelle sõŋa mɛ ban bɔ ẽ sɩra la ĩyã, la baa bɛla ba ka to'oge Nawẽnnɛ n bĩŋe nõorɛ tɩ a bɔ ba sɛla la. 
HEB.11.40	Nawẽnnɛ yʋʋn põn dẽŋɛ looge yɛm tɩ a ẽŋɛ la sɛla n ãn sõŋa gãnna bɔ tõma, bɛla tɩ a ka botɩ ba masɛ sɛla woo pʋam, tɩ tõma ka naagɛ la ba.
HEB.12.1	Bɛla, tõma n tarɩ nẽrba zozo'e n gilge tõma pa'ala tɩ sore la, tɩ mẽ basɛ bõn-sɛba n gu'uri tɩ sẽnnɛ, la tõon-be'ero tɩ tɩ ɩtɩ nãana nãana la, dee mõrgɛ zɔta zʋa n boe tɩ nẽŋa na. 
HEB.12.2	Tɩ bɩsra-ya Azezi, ẽŋa n botɩ tɩ bɔ sɩra, dee wʋn tarɩ tɩ paagɛ a ba'asgɔ zẽ'am. A wĩbe mɛ ki dɔ-puurŋa zuo ka zoe yãnnɛ, se'ere n soe la, a yẽ sũ-yẽlga sɛka n gu'uri ẽ na mɛ, la a yãŋa zĩ la Nawẽnnɛ na'am bĩmbĩnne zʋʋgɔ.
HEB.12.3	Tẽ'esɛ-ya bɩsɛ, tõon-be'ero dõma n sɩ'ɩsɛ ẽ, nãmsɛ ẽ se'em, tɩ a wĩbe, tɩ ya da basɛ tɩ ya ĩyã ki tɩ ya bʋraanɛ bo'oge. 
HEB.12.4	Yãma n zɛbrɩ la tõon-be'ero la, ya ken ka zɛbɛ ki. 
HEB.12.5	Da yĩm-ya kã'aŋɔ sɛka tɩ Nawẽnnɛ kã'an ya wʋ nẽra n kã'anɩ a kɔma se'em yetɩ:
HEB.12.5	«M bia, Zuudãana sãn sɩbgɛ fɔ,
HEB.12.5	da dɩkɛ tɩ la dɛna zãŋa,
HEB.12.5	a sãn pa'alɛ fɔ fʋ tuure,
HEB.12.5	da basɛ tɩ fʋ bʋraanɛ bo'oge.
HEB.12.6	Se'ere n soe la,
HEB.12.6	Zuudãana demsrɩ la sɛba tɩ a nõŋɛ,
HEB.12.6	dee sɩbgra sɛka woo tɩ a dɩkɛ tɩ a dɛna a bia.»
HEB.12.7	Wĩbra-ya, tɩ la de la ya demsgo, Nawẽnnɛ ɩtɩ ya la a kɔma ɩrgɔ. Bia ka boe tɩ a sɔ ka sɩbgra ẽ. 
HEB.12.8	Nawẽnnɛ sãn ka demse ya wʋ ẽn ɩtɩ a kɔma wuu se'em na, bɛla ya yi de la tãmpĩiba, ya dagɩ a kɔma. 
HEB.12.9	La sãn dɛna tɩ sɔdõma n dɔgɛ tɩ la, ba daan sɩbgrɩ tɩ mɛ, dee tɩ tɩ nanna ba. Bɛla, tɩ sakɛ tɩ Sɔ Nawẽnnɛ n boe saazuum nõorɛ gãnna, tɩ tɩ wʋn yẽ vɔm a zẽ'am. 
HEB.12.10	Tɩ sɔdõma la daan sɩbgrɩ tɩ la wakatɛ fẽfẽe ĩyã wʋ bãma mẽŋa n tẽ'esɛ se'em na. La Nawẽnnɛ sɩbgrɩ tɩ la tõma mẽŋa sõŋrɛ ĩyã, tɩ a botɩ tɩ welge to'ore dɛna pʋpeelem dõma wʋ ẽŋa la. 
HEB.12.11	Wakatɛ sɛka tɩ ba sɩbgrɩ tõma la, la de la sũ-sã'aŋɔ, la ka de sũ-yẽlga. La bɛla poorʋm nẽr-sɛba n yẽ sɩbgrɛ ẽŋa la yẽtɩ a yõorɔ mɛ, n de sũ-mã'asʋm, la vɔm n masɛ ãna sõŋa.
HEB.12.12	Bɛla, keŋe-ya ya nu'usi n targɛ, la ya dũma n ki la. 
HEB.12.13	Basɛ-ya tɩ ya nãma la sẽnna sorɔɔrɔ n de tẽntẽesɩ zuto, tɩ nẽr-sɛka n dũ'usri la da lui, a wʋn yẽ ĩmã'asʋm.
HEB.12.14	Mõrgɛ-ya ɛ tɩ sũ-mã'asʋm bɔna yãma la nẽrba wuu tẽŋasʋka, la ya ɛ pʋpeelem. Tɩ pʋpeelem sãn ka bɔna, nẽra ka tã wʋn yẽ Zuudãana la. 
HEB.12.15	Guuse-ya tɩ ya nẽra nẽra da wa mõŋɛ a mẽŋa Nawẽnnɛ yel-sõnnɛ, ken guuse-ya tɩ nẽr-sɛka da ãna wʋ yẽg-toogo n puse ya tẽŋasʋka, wʋn basɛ tɩ toogo la loŋe nẽrba zozo'e sã'am ba. 
HEB.12.16	Da basɛ-ya tɩ ya nẽra nẽra ɩta yalsɩ, bɩɩ nẽra n pɔ'ɔrɩ sɛla n de Nawẽnnɛ bõnɔ, wʋ A'eso n yʋʋn dɩkɛ a kẽnnɔ bõnɔ teege dia laaga ayɩla la. 
HEB.12.17	La yãma mi tɩ bɛla poorʋm, ẽn wa bɔɔra tɩ a sɔ kã kã'a-sõma bɔ ẽ, ẽŋa n de kẽema ĩyã la, a ka tã'agɛ. A ka yẽ sore yãŋɛ teege yelle la tɩ a ẽŋɛ la, baa ẽn kellɩ la.
HEB.12.18	Yãma n lɛm Nawẽnnɛ zẽ'am se'em na, de la to'ore la Ɩsrayɛlɩ dõma n yʋʋn lɛm sɛla tɩ ba tã wʋn kalʋm dee yẽ zẽ'am na. Bãma yʋʋn lɛm na tãŋa yẽ bugum n diti, la lika n ãn lim, la kʋsebgo kãtɛ. 
HEB.12.19	La ba wõm na benkonne peebgo, la kõa n tɔgɛ, tɩ nẽrba la n yʋʋn wõm na belem yetɩ, la da le tɔgɛ pa'asɛ. 
HEB.12.20	Se'ere n soe la, ba ka tã wʋn to'oge ẽn yele se'em yetɩ: «Sɛka sãn kalʋm tãŋa la, baa a sãn dɛna dũŋa, ba lobe ẽ na kuga kʋ» la. 
HEB.12.21	Bõn-sɛba n yʋʋn ẽŋɛ la bɔ'ɔrɩ la dabeem, halɩ tɩ Amoyisi yele yetɩ, ẽŋa zotɩ la dabeem, halɩ tɩ ẽŋa gõgra.
HEB.12.22	La yãma lɛm na tãŋa tɩ ba wi'iri tɩ Siyõ tãŋa n de vɔm dãana Nawẽnnɛ tẽŋa, ẽŋa n de Zerizalɛm mẽŋa mẽŋa n boe Nawẽnnɛ yire, tɩ malɛkadõma tʋsa tʋsa bɔna mĩ. 
HEB.12.23	La ya ken lɛm na Nawẽnnɛ nẽrba lagsgɔ n de a kɔm-kẽendõma tɩ ba yʋ'ʋra gʋlsɛ Nawẽnnɛ yire la. La ya lɛm Nawẽnnɛ n de nẽrba wuu sarɩyadita. Ya lɛm na nẽr-sɛba n masɛ Nawẽnnɛ zẽ'am, dee masɛ sɛla woo pʋam na sɩɩsɩ zẽ'am. 
HEB.12.24	Yãma lɛm na Azezi n de sɛka n boe Nawẽnnɛ la tõma tẽŋasʋka botɩ Nawẽnnɛ bĩŋe nõor-paalga la tõma lɛ. A zɩɩm na n yese bɔ tõma la pa'alɛ la sɛla n ãn sõŋa gãnna Abɛlɩ zɩɩm na.
HEB.12.25	Ɩta-ya guusgo, da zagsɛ ka selse sɛka n tɔgrɩ la ya lɛ la. Sɛba n yʋʋn zagsɛ ka selse nẽr-sɛka n kã'anɩ ba tẽŋa zuo la ka põsɛ nãmsgɔ. Bɛla, tõma sãn zagsɛ ka selse sɛka n boe Nawẽnnɛ yire la yetɔga, tõma kãn yãŋɛ põsɛ. 
HEB.12.26	A kõa la yʋʋn botɩ tẽŋa la mĩim mɛ, la lɛɛlɛ wã, a bĩŋe la nõorɛ yetɩ: «Mam wʋn le mĩim dũnia mɛ nõorɛ ayɩla, la dagɩ dũnia mã'a, saazuum mẽ wʋn mĩim mɛ.» 
HEB.12.27	Ẽn yetɩ a wʋn le mĩim nõor-ayɩla la, pa'alɛ mɛ tɩ sɛla tɩ a nãam na wʋn mĩim mɛ sã'am bɔɩ, dee tɩ sɛla n kãn tã'agɛ mĩim sã'am na mã'a n wʋn weege. 
HEB.12.28	Bɛla, tõma n wʋn to'oge so'olʋm n kãn sã'am na ĩyã, basɛ-ya tɩ tɩ pʋ'ʋsra Nawẽnnɛ a yel-sõnnɛ, tõnna se'em n wʋn ãna a sũure yẽlʋm bɔ'ɔra ẽ, la tɩ nã'asra ẽ, dee zɔta ẽ. 
HEB.12.29	Lan de se'em na, tõma Nawẽnnɛ ãn wʋ bugum n diti.
HEB.13.1	Ken nõŋɛ-ya taaba wʋ sɔbiisi la. 
HEB.13.2	Da basɛ-ya sãama sãanɔ ɩrgɔ, tɩ nẽrba basɛba ẽŋɛ la bɛla, ẽŋɛ malɛkadõma sãanɛ dee ka bãŋɛ.
HEB.13.3	Tẽra-ya sɛba n boe yʋ'a deem na yelle, wʋ yãma mẽ po bɔna la yʋ'a deem na. Tẽra-ya sɛba tɩ ba nãmsrɩ ba la yelle, wʋ yãma mẽŋa n nãmsrɩ la.
HEB.13.4	Basɛ-ya tɩ pɔgdire tara nã'asgɔ, dee da basɛ tɩ dẽgrɔ tõoma bɔna mĩ, se'ere n soe la, Nawẽnnɛ wʋn di nẽr-sɛba n ɩtɩ yalsɩ, la nẽr-sɛba n tũuli la sarɩya mɛ.
HEB.13.5	Da basɛ-ya tɩ ligri nõŋlʋm sɔna ya. Basɛ-ya tɩ ya sũure ãna yẽlʋm la yãma n tarɩ sɛla la, tɩ Nawẽnnɛ yetɩ: «Mam kãn basɛ fɔ, mam kãn malɩn basɛ fɔ.» 
HEB.13.6	Bɛla n soe tɩ tõma nẽra woo tãna wʋn yele la bʋraanɛ yetɩ:
HEB.13.6	«Zuudãana de la mam sõŋra,
HEB.13.6	mam kãn zoe dabeem.
HEB.13.6	Nẽrsaala tã wʋn ẽŋɛ mam na bẽm?»
HEB.13.7	Tẽra-ya ya nẽŋadõma n mõolɛ Nawẽnnɛ yetɔga bɔ ya la yelle. Bɩsɛ-ya ba vɔm n daan ãn se'em ka paagɛ ba kũm, tɩ ya mẽ ɩta bãma n bɔ sɩra ẽŋɛ se'em na. 
HEB.13.8	Azezi-krisi de la ẽn ãn se'em zaam, la zĩna, la wakatɛ wuu. 
HEB.13.9	Da basɛ-ya tɩ zãsŋɔ sãasɩ buuri to'oto'ore botɩ ya tuuge. Sɛla n ãn sõŋa de la tɩ basɛ tɩ Nawẽnnɛ yel-sõnnɛ bɔ'a la keŋe tɩ sũure, la, la da dɛna ɩrgɔ sɔa n de dia yelle, sɛba n dolɩ ɩrgɔ bãma la ka yẽ yõorɔ.
HEB.13.10	Tõma tarɩ la kãabgɔ, tɩ Zifdõma n tõnnɩ ba kãabgɔ tõoma la ka tara sore tɩ ba naagɛ tõma kãabgɔ la pʋam. 
HEB.13.11	Zifdõma kãabgɔ kẽma nẽŋadãana tarɩ la dũnsi zɩɩm kẽ'era Nawẽnnɛ zẽ'e-sõŋɔ la kãabra tõon-be'ero taalɛ basga ĩyã, dee tara ba nẽnnɔ na yɛsra tẽŋa la kẽnkɛrŋa yõ'ora. 
HEB.13.12	La de la bɛla tɩ Azezi mẽ yese tẽŋa la kẽnkɛrŋa ka ki, tɩ a mẽŋa zɩɩm malgɛ nẽrba tɩ ba ãna sõŋa Nawẽnnɛ zẽ'am. 
HEB.13.13	Bɛla, tɩ yese-ya sẽŋɛ a zẽ'am tẽŋa la kẽnkɛrŋa ka po sakɛ pɔ'ɔrɛ la. 
HEB.13.14	Tõma ka tarɩ tẽŋa dũnia wã zuo n boe wakatɛ wuu ĩyã, tõma eerɩ la tẽn-sɛka n sẽm na.
HEB.13.15	Azezi ĩyã, tɩ nã'asra Nawẽnnɛ wakatɛ wuu tɩ la ãna wʋ kãabgɔ la, la boorɩ tɩ la yetɩ tɩ nõorɛ yetɔga zẽkɛ a yʋ'ʋrɛ pa'alɛ ẽn de sɛka. 
HEB.13.16	Da basɛ-ya ɩr-sõma ɩrgɔ, la taaba sõŋrɛ, tɩ tõon-bãma n ãn wʋ kãabgɔ n ɩtɩ Nawẽnnɛ sũure yẽlʋm.
HEB.13.17	Sakra-ya ya nẽŋadõma nõorɛ, dee nanna ba yetɔga. La de la bãma n bɩsrɩ yãma n dolɩ Nawẽnnɛ sore la yelle, ba wʋn ka tɔgɛ pa'alɛ Nawẽnnɛ bãma n bɩsɛ ya yelle se'em mɛ. Ẽŋɛ-ya ya wʋn ẽŋɛ se'em tɩ ba tã'agɛ tõm ba tõoma la sũ-yẽlga da yõnna, tɩ bɛla ka tarɩ yõorɔ bɔ ya.
HEB.13.18	Pʋ'ʋsra-ya Nawẽnnɛ bɔ'ɔra tɔ. Tõma mi tɩ sũure pʋam mɛ tɩ tõma ka ẽŋɛ be'em, tõma boorɩ mɛ tɩ tɩ yel-ɩrɛ ãna sõŋa sɛla woo pʋam. 
HEB.13.19	Mam sosrɩ ya mɛ zozo'e tɩ ya pʋ'ʋsra m ĩyã tɩ m yẽ sore leme wa'am ya zẽ'am tɔtɔ.
HEB.13.20	La de la Nawẽnnɛ n de sũ-mã'asʋm dãana n vo'oge tɩ Zuudãana Azezi, tɩ a bɩsra tõma yelle wʋ dũnsĩin-kɛ'ɛma, a zɩɩm na tɩ Nawẽnnɛ dɩkɛ bĩŋe nõorɛ la tõma wakatɛ n ka ba'asrɩ la ĩyã. 
HEB.13.21	Nawẽnnɛ wʋn basɛ tɩ ya tã'agɛ ɩta sɛla woo n ãn sõŋa, dɔla a yɛm n boorɩ se'em. A wʋn basɛ tɩ sɛla n ãn a sũure yẽlʋm ẽŋɛ tɩ pʋam, Azezi-krisi ĩyã, ẽŋa n de sɛka n masɛ nã'asgɔ wakatɛ n ka ba'asrɩ. Amina.
HEB.13.22	M sɔbiisi, mam sosrɩ ya tɩ ya sakɛ to'oge kã'aŋɔ yetɔg-bãna wã, tɩ mam n gʋlsɛ ya gõn-sɛka wã ka zo'oge. 
HEB.13.23	Bãŋɛ-ya tɩ ba yo'oge tɩ sɔbia Atimõtɩ basɛ mɛ, a sãn wa'am tɔtɔ, mam na ẽŋa wʋn doose taaba wa'am wa kaagɛ ya.
HEB.13.24	Pʋ'ʋsɛ-ya ya nẽŋadõma, la nẽr-sɛba wuu n de Nawẽnnɛ nẽrba. Itali dõma pʋ'ʋsrɩ ya.
HEB.13.25	Nawẽnnɛ yel-sõnnɛ wʋn bɔna la ya wuu.
JAS.1.1	Mam Azakɩ n de Nawẽnnɛ, la tɩ Zuudãana Azezi-krisi tõntõnna n gʋlsɛ gõŋɔ wã pʋ'ʋsra Nawẽnnɛ nẽrba wuu n wɩrgɛ bɔna zẽ'a woo la.
JAS.1.2	M sɔbiisi, nãmsgɔ to'oto'ore sãn paagɛ ya Azezi sore la pʋam, ya dɩkɛ ba tɩ ba dɛna ya sũ-yẽlga zõnzõnnɔ, 
JAS.1.3	se'ere n soe la, ya mi tɩ nãmsgɔ sãn paagɛ ya, ya bɔ sɩra la pʋam, tɩ ya yãŋɛ wĩbe, la wʋn botɩ ya mõrgɛ ze'ele la kãŋkãŋɛ. 
JAS.1.4	La mõrgɛ-ya ze'ele kãŋkãŋɛ ka paagɛ a tɛka, tɩ ya wʋn masɛ sɛla woo pʋam, dɛna nẽrba n bɩ, tɩ sɛla ka pɔ'ɔgɛ ya.
JAS.1.5	Yɛm sãn pɔ'ɔgɛ ya nẽr-sɛka, a sose Nawẽnnɛ n bɔ'ɔrɩ nẽrba wuu la yɛmleego dee ka mõŋra ba la, tɩ a wʋn bɔ ẽ. 
JAS.1.6	La a sãn sose ẽ, dẽnɩ tɩ a bɔ ẽ sɩra, da sẽ'ena baa fẽfẽe. Se'ere n soe la, nẽr-sɛka woo n sẽ'enɩ, a ãn wʋ ko-kãtɛ ko-mĩ'isi tɩ kʋsebgo vugri wẽ'era ba tɩ ba yɛgna se'em na. 
JAS.1.7	Nẽr-ẽŋa buuri da tara pʋtẽ'erɛ tɩ a wʋn to'oge sɛla Zuudãana la zẽ'am. 
JAS.1.8	A de la nẽra n de pʋtẽ'era bayi dãana, tɩ a yɛm yɔɔra ẽn ɩtɩ bõn-sɛba la wuu pʋam.
JAS.1.9	La masɛ tɩ sɔbi-sɛka n de nasa ẽŋɛ sũ-yẽlga, tɩ Nawẽnnɛ zẽkrɩ ẽ mɛ. 
JAS.1.10	La bõntarsa mẽ ẽŋɛ sũ-yẽlga Nawẽnnɛ n sikri ẽ na, se'ere n soe la, a bõntarsõm na wʋn tole wʋ mõ-puuro la. 
JAS.1.11	Wʋntɛɛŋa sãn wõŋɛ mõogɔ, a puuro la zẽkrɩ mɛ sʋʋra kʋta, tɩ ba dasãnnɛ na bɔta. Bõntarsa mẽ ãn na bɛla, a wʋn ki mɛ a bõntarsõm na tõoma pʋam.
JAS.1.12	Nẽr-sɛka n wĩbri nãmsgɔ pʋam tarɩ zu-yẽlga. Se'ere n soe la, ẽn ze'ele kãŋkãŋɛ la, Nawẽnnɛ wʋn bɔ ẽ bɔ'a n de vɔm n ka ba'asrɩ tɩ a bĩŋe nõorɛ tɩ a bɔ sɛba n nõŋɛ ẽ na.
JAS.1.13	Yelle sãn paagɛ nẽra botɩ a bɔɔra tɩ a ẽŋɛ be'em, a da yetɩ Nawẽnnɛ n basɛ tɩ ẽŋa bɔɔra tɩ a ẽŋɛ be'em. Sɛla ka tã wʋn botɩ Nawẽnnɛ ẽŋɛ be'em. La Nawẽnnɛ mẽ ka botɩ nẽra bɔɔra tɩ a ẽŋɛ be'em. 
JAS.1.14	La de la nẽra woo yɛmleego n de be'em n pã'asrɩ ẽ, botɩ a kẽ'era yɛla pʋam. 
JAS.1.15	La be'em yɛmleego sãn yõkɛ pʋʋrɛ, a dɔgrɩ la tõon-be'ero. La tõon-be'ero la sãn wa bɩ, a sẽm na kũm.
JAS.1.16	M sɔbi-nõŋrɩsɩ, da pã'asɛ-ya ya mẽŋa. 
JAS.1.17	Bɔ'a wuu n ãn sõŋa, la bɔ'a n masɛ wuu ze'etɩ la saazuum, Nawẽnnɛ n de peelem dãana la zẽ'am. Ẽŋa n nãam bõn-sɛba wuu n boe saazuum nẽera peelem, tɩ ba tɛɛra, la ẽŋa ka teerɩ, a ka tarɩ lika. 
JAS.1.18	Ẽŋa mẽŋa n boorɩ tɩ a basɛ tɩ a sɩra yetɔga la bɔ tõma vɔm. A ẽŋɛ bɛla tɩ tõma dɛna la pɔspɔsɩ dõma bõn-sɛba wuu tɩ a nãam na pʋam.
JAS.1.19	M sɔbi-nõŋrɩsɩ, bãŋɛ-ya bõn-ẽna wã sõŋa, nẽra woo mõrgɛ sɛlsra sõŋa, la a mã'agɛ a mẽŋa tɔgra, la a da isgra sũure tɔtɔ. 
JAS.1.20	Nẽrsaala sũure sãn isge, a ka ɩtɩ sɛla n masɛ Nawẽnnɛ zẽ'am. 
JAS.1.21	Bɛla, basɛ-ya sɛla n de tõon-dẽgrɔ buuri wuu, la sɛla n de pʋtʋʋlgɔ wuu, dee sike ya mẽŋa to'oge Nawẽnnɛ yetɔga la tɩ a dɩkɛ ẽŋɛ ya sũure pʋam, n tã wʋn fãagɛ ya la.
JAS.1.22	Da pã'asɛ ya mẽŋa, dɛna-ya nẽrba n sakrɩ Nawẽnnɛ yetɔga, da dɛna-ya nẽrba n selsrɩ mã'a. 
JAS.1.23	Nẽr-sɛka woo n selsrɩ yetɔga la, dee ka sakra ɩta lan yele se'em na, a dãana ãn wʋ nẽra n bɩsɛ bɩsga pʋam yẽ a mẽŋa n ãn se'em, 
JAS.1.24	la ẽn bɩsɛ a mẽŋa kɩ'ɩlɩm dee fõrgɛ la, a darɛ yĩm ẽŋa n ãn se'em na mɛ. 
JAS.1.25	La nẽr-sɛka n tarɩ Nawẽnnɛ lɔɔ n masɛ sõŋa n yolsrɩ nẽrba la, dee sakɛ ẽ sõŋa ɩta lan yele se'em na, ẽŋa dagɩ nẽra n selsrɩ dee yĩnna, ẽŋa dãana tarɩ la sũ-yẽlga ẽŋa n ɩtɩ sɛla la pʋam.
JAS.1.26	Nẽr-sɛka woo n tẽ'esrɩ tɩ ẽŋa de la nẽra n dolɩ Nawẽnnɛ, dee ka tãna a nõorɛ yõkra, a pã'asrɩ la a mẽŋa, nẽr-ẽŋa Nawẽnnɛ doosgo la de la zãŋa. 
JAS.1.27	Tɩ Sɔ Nawẽnnɛ n boorɩ tɩ tɩ dɔla ẽ se'em tɩ la ãna sõŋa ka tara dẽgrɔ n wãna: La de la fʋ bɩsɛ kɩɩbsɩ la pɔkõpa yelle ba nãmsgɔ pʋam, la fʋ guuse fʋ mẽŋa la dũnia wã tõon-dẽgrɔ.
JAS.2.1	M sɔbiisi, yãma n sakɛ tɩ Zuudãana Azezi-krisi n tarɩ na'am pãŋa la, da tũ'usra-ya nẽrba. 
JAS.2.2	Tɩ dɩkɛ makrɛ, wʋ yãma sãn lagsɛ taaba tɩ nẽra n pire sãlma nutʋa dee yɛ fu-sõma wa'am wa kẽ ya lagsgɔ la zẽ'a, tɩ nasa n mẽ yɛ fu-zõra kẽ, 
JAS.2.3	tɩ yãma sãn bɩsɛ nẽr-sɛka n yɛ fu-sõma la yele ẽ yetɩ: «Wa'am wa zĩ'ire kalam n de zẽ'e-sõŋɔ», dee yele nasa la yetɩ: «Zɛ saazuo, bɩɩ zĩ'ire tẽŋa mam nãma zẽ'am wã.» 
JAS.2.4	Yãma sãn ẽŋɛ wãna, yãma ka tũ'usri nẽrba sɩra? Bɛla, ya tarɩ la pʋtẽ'e-be'ero bɔkra nẽrba, yetɩ ayẽma n gãnnɩ ayẽma.
JAS.2.5	M sɔbi-nõŋrɩsɩ, selse-ya. Nawẽnnɛ looge la nẽr-sɛba tɩ dũnia dõma bɩsrɩ tɩ ba de la nasdõma la, botɩ ba bɔ ẽ sɩra dɛna bõntatba, tɩ ba wʋn wa bɔna a so'olʋm tɩ a bĩŋe nõorɛ tɩ a bɔ sɛba n nõŋɛ ẽ na pʋam. 
JAS.2.6	La yãma pɔ'ɔrɩ la nasdõma. La dagɩ bõntatba n nãmsrɩ ya, dee yõgra ya sẽnna sarɩyaditba zẽ'am? 
JAS.2.7	La de la bãma n pɔ'ɔrɩ Krisi yʋ'ʋr-sõŋɔ sɛka tɩ ba bɔ ya la.
JAS.2.8	Ya sãn sakɛ ɩta Nawẽnnɛ so'olʋm lɔɔ la n gʋlsɛ Nawẽnnɛ gõŋɔ pʋam yetɩ: «Nõŋɛ fʋ tadãana wʋ fʋ mẽŋa la», ya ẽŋɛ sõŋa. 
JAS.2.9	La ya sãn tũ'usra nẽrba, ya tõm na tõon-be'ego, la lɔɔ la pa'alɛ ya tɩ ya tõm na tõon-be'ego. 
JAS.2.10	Nẽr-sɛka sãn sakɛ lɔɔ la wuu, dee sɩ'ɩsɛ ayɩla tõm tõon-be'ego, a sɩ'ɩsɛ la ba wuu. 
JAS.2.11	Nawẽnnɛ n yetɩ: «Da ẽŋɛ yalsɩ» la, ẽŋa n ken yetɩ: «Da kʋ nẽra». La fʋ sãn ka ẽŋɛ yalsɩ, dee kʋ nẽra, fʋ de la nẽra n sɩ'ɩsɛ lɔɔ la. 
JAS.2.12	Tɔgra-ya dee tõnna tɩ la masɛ la lɔɔ n yolsrɩ nẽrba la, mina tɩ Nawẽnnɛ wʋn dɩkɛ la ẽŋa di ya sarɩya. 
JAS.2.13	Nawẽnnɛ sãn wa dita sarɩya, a kãn zoe ninbãalga la nẽr-sɛka n ka zotɩ a taaba ninbãalga. Fʋ sãn zoe nẽrba ninbãalga, Nawẽnnɛ mẽ wʋn zoe fʋ ninbãalga.
JAS.2.14	M sɔbiisi, nẽra sãn yetɩ, ẽŋa bɔ Nawẽnnɛ sɩra, dee ka tõnna tõoma n pa'alɩ bɛla, a yõorɔ de la bẽm? Bɔ sɩra ẽŋa tã wʋn fãagɛ ẽ mɛ bɩɩ? 
JAS.2.15	Tɩ dɩkɛ makrɛ, wʋ sɔbia n ka tarɩ fuugo yɛɛra, dee ka tara dita, 
JAS.2.16	tɩ yãma nẽra ayɩla sãn yele ẽ yetɩ: «Sẽŋɛ la sũ-mã'asʋm ka di tɩgɛ, dee yɛ fuugo tɩ ɔɔrɔ da tara fɔ» dee ka bɔ ẽ sõŋrɛ sɛka tɩ a boorɩ la, a yõorɔ de la bẽm? 
JAS.2.17	La mẽ de la bɛla la bɔ sɩra, ya sãn bɔ sɩra tɩ la ka lagɩm na tõoma, a de la zãŋa.
JAS.2.18	La nẽr-sɛka tã mɛ yetɩ, ayẽma bɔ la sɩra, la ayẽma tõnnɩ la tõon-sõma. Mam wʋn yele ẽ yetɩ, pa'alɛ mam fʋ bɔ sɩra la n ka lagɩm na tõoma la, tɩ mam wʋn dɩkɛ m tõon-sõma la pa'alɛ tɩ mam bɔ sɩra. 
JAS.2.19	Fõn sakɛ mɛ tɩ Nawẽnnɛ ayɩla mã'a n boe. La ãn sõŋa. Kʋlkã'arsɩ mẽ sakɛ la bɛla, dee gõgra la dabeem. 
JAS.2.20	A ka tarɩ yɛm dãana, fõn boorɩ mɛ tɩ m pa'alɛ fɔ tɩ fʋ sãn bɔ sɩra tɩ la ka lagɩm na tõoma, a ka tarɩ yõorɔ? 
JAS.2.21	Tɩ yaaba Abraham tɩ Nawẽnnɛ yʋʋn yetɩ a masɛ ya la, la de la a tõoma ĩyã, ẽn yʋʋn dɩkɛ a dayʋa A'izakɩ tɩ a kãabɛ bɔ Nawẽnnɛ na ĩyã. 
JAS.2.22	Fʋ yẽ mɛ tɩ a bɔ sɩra, la a tõoma la lagɩm na taaba. A tõoma la ĩyã n botɩ a bɔ sɩra la masɛ sõŋa sõŋa. 
JAS.2.23	Bɛla tɩ Nawẽnnɛ gõŋɔ n gʋlsɛ se'em na ẽŋɛ. La yetɩ: «Abraham bɔ la Nawẽnnɛ sɩra, tɩ Nawẽnnɛ bɩsɛ a bɔ sɩra la, yetɩ a masɛ mɛ ẽŋa zẽ'am.» Tɩ Nawẽnnɛ wi ẽ yetɩ a sɩrɛ. 
JAS.2.24	Ya yẽ tɩ la de la nẽra tõoma n botɩ Nawẽnnɛ yetɩ a masɛ ya, la dagɩ a bɔ sɩra mã'a ĩyã.
JAS.2.25	La yʋʋn mẽ de la bɛla la Arahabɩ n de pɔka n ɩtɩ yalsɩ la. Zifdõma n yʋʋn tõm nẽrba la, tɩ a to'oge ba sʋgɛ a yire, botɩ ba doose sore ayẽma kule la, tõon-ẽŋa ĩyã tɩ a masɛ Nawẽnnɛ zẽ'am.
JAS.2.26	Nẽra sɩa sãn fõrgɛ deege ẽ, a ĩyã de la kũm. La mẽ de la bɛla, nẽra sãn bɔ sɩra tɩ la ka lagɩm na tõoma, la de la zãŋa.
JAS.3.1	M sɔbiisi, da kãn bɔɔra-ya tɩ ya wuu dɛna karẽnsãandõma. Se'ere n soe la, ya mi tɩ tõma sɛba n de karẽnsãandõma la sarɩyadia n wʋn dɛna toogo gãnna. 
JAS.3.2	Tõma wuu tuuri mɛ zozo'e. Nẽra sãn ka tuura a yetɔga pʋam, a de la nẽra n masɛ sɛla woo pʋam, tãna wʋn yõkra a mẽŋa sõŋa sõŋa. 
JAS.3.3	Tõma sãn ẽŋɛ wiiri nõorɛ salba tɩ ba sakɛ ɩta tɩn boorɩ se'em, ba ĩyã la wuu ɩtɩ la tõma n boorɩ se'em. 
JAS.3.4	Ken bɩsɛ-ya õornɔ n ãn se'em na, baa ban kãrgɛ se'em, dee tɩ kʋseb-kãra vugra zã'ara ba la, ba tarɩ la dɔ-pɩka wẽrgra ba, tɩ ba sẽnna wɛ'ɛsa zẽ'e-sɛka tɩ sɛka n tarɩ ba la boorɩ. 
JAS.3.5	Nẽrsaala zɩlɩŋa mẽ ãn na bɛla, a de la ĩyã zẽ'a ayɩla n ãn pɩka pɩka, dee tɔgra yel-kãra.
JAS.3.5	La de la bug-pɩka n tã wʋn di we-kãtɛ wuu. 
JAS.3.6	Zɩlɩŋa mẽ ãn wʋ bugum na. A boe la tɩ ĩyã la pʋam tõnna tõon-be'ero tɩ la taara tɩ ĩyã la wuu. A bugum na ze'etɩ la bug-tẽŋa sã'ana tɩ vɔm wuu. 
JAS.3.7	Nẽrsaala tã dũnsi buuri wuu, la bõn-ẽgla buuri wuu, la bõn-vuula buuri wuu, la sɛba n boe ko'om pʋam wuu mɛ, botɩ ba sakra ẽ. 
JAS.3.8	La nẽra ka boe n tã wʋn yãŋɛ a zɩlɩŋa. A pɩrɛ la yetɔg-be'ero tɔgra ka gɔ'ɔra, a tarɩ la yabga n kʋʋrɩ. 
JAS.3.9	Tɩ tarɩ la ẽŋa pʋ'ʋsra Zuudãana n de tɩ Sɔ la a yel-sõnnɛ, dee ken tara ẽ kã'ara be'em bɔ'ɔra nẽrba tɩ Nawẽnnɛ nãam tɩ ba ãna wʋ a mẽŋa la. 
JAS.3.10	Kã'a-be'ero, la kã'a-sõma ze'etɩ la nõ-ẽŋa ayɩla pʋam yɛsra. M sɔbiisi, la ka masɛ tɩ la dɛna bɛla. 
JAS.3.11	Ko-sõma, la ko-be'ero tã wʋn bulla bulnifo ayɩla pʋam? M sɔbiisi, kẽnkãŋa tã wʋn wɔnna tã'ama? 
JAS.3.12	Bɩɩ sẽnsãabga tã wʋn wɔnna kẽnkãma? Bɛla, bulga n bulli ko-be'ero ka tã wʋn bulla ko-sõma.
JAS.3.13	Ãne n boe ya pʋam tẽ'esɛ tɩ ẽŋa tarɩ yɛm, la bãŋrɛ? A ẽŋɛ yel-ɩr-sõŋɔ, dee sike a mẽŋa pa'alɛ tɩ a tarɩ yɛm. 
JAS.3.14	La, la sãn dɛna tɩ ya ɩtɩ la sũure, dee gẽela taaba, da wẽ-ya yõ'ogɔ tɩ ya de la yɛm dõma parɩm sɩ'ɩsɛ sɩra la. 
JAS.3.15	Yɛm ẽŋa dagɩ yɛm sɛka n ze'ele Nawẽnnɛ zẽ'am. A de la tẽŋa wã zuo bõnɔ, a de la nẽrsaala bõnɔ, a ze'ele la Asũtãana zẽ'am. 
JAS.3.16	Sũure la gẽelgɔ n boe zẽ'e-sɛka la, tõon-yooro, la tõon-be'ero buuri wuu boe la bilam. 
JAS.3.17	La yɛm n ze'ele Nawẽnnɛ zẽ'am ãn na sõŋa ka tara dẽgrɔ, dee botɩ nẽra tara sũ-mã'asʋm la a taaba, la sũ-bʋgsʋm, ɩta sugri, zɔta nẽrba ninbãalga zozo'e, tõnna tõon-sõma zozo'e, ka bɔkra nẽrba, dee ka dɛna pʋlibsum dãana. 
JAS.3.18	Sũ-mã'asʋm dõma n botɩ sũ-mã'asʋm bɔna nẽrba tẽŋasʋka la tõoma de la tõon-sõma n masɛ Nawẽnnɛ zẽ'am.
JAS.4.1	Zɛbrɛ la nõkɛ'ɛma n boe ya tẽŋasʋka la ze'ele la bɛ? La de la yan boorɩ se'em n de be'em n boe ya pʋam botɩ ya ɩta bɛla. 
JAS.4.2	Ya boorɩ la sɛla dee ka yẽta, bɔɔra tɩ ya kʋʋra nẽrba. Ya ɩtɩ la sũure la ya taaba bõnɔ dee ken ka yẽta, bɛla tɩ ya zɛbra dee wẽ'era nõkɛ'ɛma la taaba. Yan ka tarɩ la, la de la yãma n ka sose Nawẽnnɛ na ĩyã. 
JAS.4.3	La ya sãn sɔsra mɛ dee ka yẽta, yãma n sosrɩ se'em na ka ãn sõŋa. Ya sosrɩ tɩ ya ẽŋɛ la ya yɛm n boorɩ se'em. 
JAS.4.4	Yãma ka dolɩ Nawẽnnɛ la sɩra. Yãma ka mi tɩ sɛka n nõŋɛ dũnia wã lɔgrɔ, la de la be'em la Nawẽnnɛ? Bɛla, nẽr-sɛka woo n boorɩ tɩ a yõgɛ sɩtɔ la dũnia wã lɔgrɔ, a wʋn dɛna la Nawẽnnɛ bɛ. 
JAS.4.5	Bɩɩ yãma tẽ'esɛ tɩ lan gʋlsɛ se'em Nawẽnnɛ gõŋɔ pʋam na de la zãŋa? La yetɩ: «Nawẽnnɛ Sɩa la tɩ a ẽŋɛ tɩ pʋam na, boorɩ tɩ ẽŋa mã'a n sɔna tɔ.» 
JAS.4.6	La a ɩtɩ la yel-sõnnɛ n ãn sõŋa gãnna bɔ'ɔra tɔ, wʋ lan gʋlsɛ yetɩ: «Nawẽnnɛ zagsrɩ zẽk-m-mẽŋa dõma mɛ, dee ɩta sik-m-mẽŋa dõma yel-sõnnɛ.»
JAS.4.7	Bɛla, dɩkɛ ya mẽŋa bɔ Nawẽnnɛ, dee sɩ'ɩsɛ Asũtãana, tɩ a wʋn zoe dee basɛ ya. 
JAS.4.8	Lɛm-ya Nawẽnnɛ, tɩ a mẽ wʋn lɛm ya. Tõon-be'ero dõma, peege ya nu'usi, pʋtẽ'era ayi dõma, peege ya sũure. 
JAS.4.9	Bãŋɛ-ya ya ninbãalga, kaasɛ-ya fablɛ la sũ-sã'aŋɔ. Basɛ-ya tɩ ya lɔ'ɔrɔ lebge kʋʋnɔ, tɩ ya sũ-yẽlga lebge sũ-sã'aŋɔ. 
JAS.4.10	Sike-ya ya mẽŋa Nawẽnnɛ nẽŋam, tɩ a wʋn zẽkɛ ya.
JAS.4.11	M sɔbiisi, da tɔgra-ya taaba yelle be'em. Nẽr-sɛka n tɔgɛ a tadãana yelle be'em, bɩɩ zɛrgra ẽ, a tɔgrɩ la Nawẽnnɛ lɔɔ la be'em dee zɛrgra ẽ. La fʋ sãn zɛrgra lɔɔ la, fʋ ka sakrɩ lɔɔ la, fʋ lebge la lɔɔ la sarɩyadita. 
JAS.4.12	Nawẽnnɛ mã'a n bɔ'ɔrɩ lɔɔ, la ẽŋa mã'a n diti sarɩya, la ẽŋa mã'a n tã wʋn fãagɛ, bɩɩ sã'am. La fõn tẽ'esɛ tɩ fõn de la ãne, dita fʋ tadãana sarɩya?
JAS.4.13	Selse-ya! Yãma sɛba n yetɩ: «Zĩna bɩɩ beere, tõma wʋn sẽŋɛ la tẽn-ẽna ka ẽŋɛ yʋʋnɛ, leebe yẽ yõorɔ» la, 
JAS.4.14	ya ka mi ya vɔm n wʋn ãna se'em beere. Ya ãn wʋ pika n yʋ, tɩ la ẽŋɛ fẽe tɩ a pilge. 
JAS.4.15	La de nɩ na ya ẽn yetɩ: «Nawẽnnɛ sãn bɔɔra, tɩ tõma vɔa, tõma wʋn ẽŋɛ la wãna la wãna.» 
JAS.4.16	La yãma pa'alɩ la ya mẽŋa dee wẽ'era yõ'ogɔ yãma n boorɩ tɩ ya ẽŋɛ sɛla la pʋam. Pa'al-m-mẽŋa wãna buuri wuu de la be'em.
JAS.4.17	Nẽr-sɛka woo n mi sɛla n ãn sõŋa, dee ka ɩta, a tõm na tõon-be'ero.
JAS.5.1	Bõntatba, selse-ya! Kaasra-ya dee fabla, se'ere n soe la, toogo n sẽm ya zuto. 
JAS.5.2	Ya bõntarsõm na wʋn põ'ogɛ mɛ. Bõn-mõgla n wʋn mõgɛ ya futo la. 
JAS.5.3	Tẽŋanzẽem n wʋn kẽ ya sãlma, la ya zũuro la. Tẽŋanzẽem na n wʋn pa'alɛ tɩ ya ka ẽŋɛ sõŋa, la a wʋn di ya wʋ bugum na. Yãma lagsrɩ la bõntarsõm bĩŋra dũnia ba'asgɔ wakatɛ. 
JAS.5.4	Tõntõnɩba n tõnnɩ ya vatɔ pʋam tɩ ya mõŋɛ ba yɔɔrɔ la kellɩ mɛ. Nẽr-sɛba n lagsɛ ya bõnkɔɔla la kellɩ mɛ, tɩ Zuudãana Nawẽnnɛ n de ke'eŋo wuu dãana la wõm. 
JAS.5.5	Dũnia zuo ya vɔa la na'am pʋam, ɩta ya yɛm n boorɩ se'em, dita tɩgra nõbra, ãna wʋ dũnsi la gu'ura kʋa daarɛ. 
JAS.5.6	Ya tɔgɛ la sɩra dãana yelle kʋ, yetɩ ya kʋ ẽ, tɩ a ka tãna wʋn sɩ'ɩsɛ ya tɩ ya kʋ ẽ.
JAS.5.7	M sɔbiisi, mã'ara ya sũure gu'ura Zuudãana la lemŋo. Bɩsɛ-ya kaara n mã'arɩ a sũure se'em gu'ura tɩ a va'am bõnkɔɔla biɛ wʋn wa bɩ sõŋa. A ẽn gu'ura mɛ tɩ sig-saaga wa ni, tɩ poorʋm saasɩ ni, tɩ bõnkɔɔla la biɛ bɩ sõŋa. 
JAS.5.8	Bɛla, yãma mẽ mõrgɛ mã'ara ya sũure, tara bʋraanɛ, tɩ Zuudãana la lemŋo lɛm mɛ.
JAS.5.9	M sɔbiisi, da yõnna-ya taaba, tɩ Nawẽnnɛ da wa di ya sarɩya. Bɩsɛ-ya, sarɩyadita la ze la zanõrʋm. 
JAS.5.10	M sɔbiisi, Nawẽnnɛ nõtɔ'ɔsrɩba la n yʋʋn tɔgɛ a yetɔga, tɩ ba nãmsɛ ba, tɩ ba mã'agɛ ba sũure la, ya mẽ ẽŋɛ wʋ bãma n ẽŋɛ se'em na. 
JAS.5.11	Tõma yetɩ mɛ tɩ sɛba n mõrgɛ ze'ele kãŋkãŋɛ Nawẽnnɛ sore pʋam na, de la zu-yẽlga dõma. Ya wõm ban tɔgɛ Azɔɔbɩ n ze'ele kãŋkãŋɛ se'em yelle, la ya yẽ ba'asgɔ Nawẽnnɛ n ẽŋɛ se'em bɔ ẽ. Se'ere n soe la, Nawẽnnɛ de la ninbãal-zɔta, dee tara nẽrba zĩile.
JAS.5.12	M sɔbiisi, sɛla n gãnnɩ wuu de la ya da pɔɩ. Da pɔɩ saazuum, bɩɩ tẽŋa, bɩɩ sɛla ayẽma. Basɛ-ya tɩ ya «ẽe» dɛna «ẽe», tɩ ya «ayɛɩ» dɛna «ayɛɩ», tɩ Nawẽnnɛ da di ya sarɩya.
JAS.5.13	Nẽra sãn bɔna ya pʋam nãmsra, a pʋ'ʋsɛ Nawẽnnɛ. Nẽr-sɛka sũure n ãn yẽlʋm, a yõom yõom-sõma pẽgɛ Nawẽnnɛ. 
JAS.5.14	Nẽra sãn bɔna ya pʋam bẽ'era, a wi Nawẽnnɛ nẽrba kẽma, tɩ ba ẽŋɛ kaam ẽŋɛ a zuugo la Zuudãana Azezi yʋ'ʋrɛ, pʋ'ʋsɛ Nawẽnnɛ bɔ ẽ. 
JAS.5.15	Ban bɔ Nawẽnnɛ sɩra pʋ'ʋsɛ la, la wʋn fãagɛ bã'ara la mɛ, Zuudãana la wʋn bɔ ẽ ĩmã'asʋm mɛ tɩ a isge. La a sãn tõm tõon-be'ero, a wʋn basɛ ẽ taalɛ. 
JAS.5.16	Bɛla, pelge ya pʋa tɔgɛ ya tõon-be'ero pa'alɛ taaba, pʋ'ʋsɛ bɔ taaba, tɩ ya wʋn yẽ ĩmã'asʋm. Nẽra n masɛ Nawẽnnɛ zẽ'am pʋ'ʋsgɔ tõnnɩ mɛ la pãŋa zozo'e. 
JAS.5.17	A'eli yʋʋn de la nẽrsaala wʋ tõma la, la a pʋ'ʋsɛ mɛ sose Nawẽnnɛ la a sũure wuu tɩ saaga da ni, tɩ saaga ka tɔkɛ tẽŋa yʋʋma atã la wõr-sɩyoobɩ. 
JAS.5.18	Tɩ a le pʋ'ʋsɛ, tɩ saaga ni, tɩ bõnkɔɔla wɔm biɛ.
JAS.5.19	M sɔbiisi, ya nẽra ayɩla sãn bʋrgɛ dee basɛ sɩra sore, tɩ nẽra tarɩ ẽ leme wa'am, 
JAS.5.20	ya bãŋɛ tɩ nẽr-sɛka woo n tarɩ tõon-be'ero dãana a tõon-be'ero sorɔɔgɔ zuo leme wa'am, a fãagɛ la tõon-be'ero dãana kũm pʋam, tɩ Nawẽnnɛ wʋn basɛ a tõon-be'ero zozo'e taalɛ.
1PE.1.1	Mam Apɩyɛɛrɩ n de Azezi-krisi Tõntõnna n gʋlsɛ gõŋɔ wã bɔ'ɔra yãma sɛba tɩ Nawẽnnɛ looge tɩ ya dɛna a nẽrba wɩrgɛ bɔna Põ, la Galatɩ, la Kapadɔsɩ, la Azi, la Bitini so'olʋm pʋam dɛna sãama la. 
1PE.1.2	La de la tɩ Sɔ Nawẽnnɛ n looge ya wʋ ẽŋa n dẽŋɛ looge a yɛm se'em na, tɩ a Sɩa welge ya to'ore, tɩ Azezi-krisi zɩɩm peege ya tɩ ya ãna sõŋa, sakra a nõorɛ.
1PE.1.2	Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm zozo'e.
1PE.1.3	Tɩ pʋ'ʋsɛ-ya Nawẽnnɛ n de tɩ Zuudãana Azezi-krisi Sɔ la a yel-sõnnɛ. A ninbãal-zʋa n zo'oge la ĩyã tɩ a botɩ tɩ yẽ vɔm paalga, Azezi-krisi n ki dee vo'oge la ĩyã. Bɛla tɩ tɩ tara pʋtẽ'erɛ wakatɛ wuu gu'ura sɛla tɩ tɩ bɔ sɩra la, 
1PE.1.4	dee mina tɩ tɩ wʋn yẽ sɛla tɩ Nawẽnnɛ bĩŋe tɩ a bɔ a nẽrba. Bõn-bãma de la sɛla n ka sã'anɩ, n ka põ'orɩ, tɩ ba sõŋa ka bɔtɩ, tɩ Nawẽnnɛ bĩŋe a yire tɩ a bɔ ya. 
1PE.1.5	Yãma n bɔ sɩra la, Nawẽnnɛ gu'uri ya mɛ la a pãŋa halɩ wʋn ka paagɛ ba'asgɔ wakatɛ fãagɛ ya ba'asɛ.
1PE.1.6	Bɛla ĩyã tɩ ya tara sũ-yẽlga, baa la de ya sãn yẽta yɛla to'oto'ore n nãmsrɩ ya wakatɛ fẽe lɛɛlɛ wã. 
1PE.1.7	Nãmsgɔ la de la sɛla n makrɩ bɩsra ya bɔ sɩra la n ãn se'em. Sãlma de la sɛla n sã'anɩ, la ba ẽn dɩkɛ ẽ makɛ la bugum bɩsɛ ẽn ãn se'em. La yãma bɔ sɩra la tarɩ yõorɔ mɛ zozo'e gãnna sãlma. Bɛla tɩ la makra ya bɔ sɩra la bɩsra, tɩ ya sãn ze'ele kãŋkãŋɛ, ya wʋn yẽ pẽka, la nã'asgɔ Azezi-krisi lemŋo daarɛ. 
1PE.1.8	Yãma nãn ka yẽ ẽ, dee nõŋɛ ẽ, ya nãn ka yẽtɩ ẽ, dee bɔ ẽ sɩra, bɛla tɩ ya ɩta sũ-yẽlga zozo'e n ka tã wʋn pa'alɛ. 
1PE.1.9	Se'ere n soe la, ya yẽ fãarɛ mɛ n de ya bɔ sɩra la yõorɔ.
1PE.1.10	Nawẽnnɛ nõtɔ'ɔsrɩba la n yʋʋn tɔgɛ yel-sõnnɛ na tɩ Nawẽnnɛ wʋn wa ẽŋɛ bɔ ya la, yʋʋn ɛ mɛ vẽesɛ tɩ ba bãŋɛ fãarɛ wã yelle. 
1PE.1.11	Azezi-krisi Sɩa yʋʋn boe la ba mɛ, dẽŋɛ pa'alɛ ba yetɩ Krisi wʋn wa yẽ la nãmsgɔ dee yãŋa yẽ na'am pãŋa. Tɩ ba yʋʋn ɛɛra tɩ ba bãŋɛ wakatɛ sɛka tɩ bõn-bãma wʋn ẽŋɛ, la lan wʋn wa doose se'em tɩ la ẽŋɛ. 
1PE.1.12	Tɩ Nawẽnnɛ yʋʋn pa'alɛ ba tɩ yel-sɛba tɩ ba mõolɩ la dagɩ bãma mẽŋa ĩyã, la de la yãma ĩyã. Yel-bãma n bɛla tɩ sɛba n mõolɛ kõ-yẽlga la tɔgɛ bɔ ya. La de la Nawẽnnɛ n tõm a Sɩa tɩ a wa'am wa bɔ ba pãŋa tɩ ba tɔgɛ. Tɩ baa malɛkadõma la mẽŋa bɔɔra tɩ ba wõm a võorɛ.
1PE.1.13	Bɛla ĩyã, yõkɛ ya tagsgɔ tara ya mẽŋa sõŋa, dee gu'ura la ya sũure wuu yel-sõnnɛ na tɩ ya tarɩ pʋtẽ'erɛ gu'ura tɩ Nawẽnnɛ yetɩ a ẽŋɛ bɔ ya Azezi-krisi lemŋo wakatɛ la. 
1PE.1.14	Sakra-ya Nawẽnnɛ nõorɛ, da le vɔa-ya wʋ yãma n daan nãn ka bãŋɛ Nawẽnnɛ sɩra, tɩ ya yɛmleego botɩ ya bɔɔra sɛla n de be'em na. 
1PE.1.15	Dɛna-ya pʋpeelem dõma ya yel-ɩrɛ wuu pʋam, wʋ Nawẽnnɛ n wi ya la n de pʋpeelem dãana se'em na. 
1PE.1.16	La gʋlsɛ Nawẽnnɛ gõŋɔ pʋam tɩ Nawẽnnɛ yetɩ: «Dɛna-ya pʋpeelem dõma, tɩ mam de la pʋpeelem dãana.»
1PE.1.17	Yãma n pʋ'ʋsrɩ Nawẽnnɛ na, ya wi'iri ẽ tɩ ya Sɔ. Nawẽnnɛ ka tũ'usri nẽrba. A diti nẽrsaalba sarɩya la sɩra, wʋ nẽra woo tõoma n de se'em na. Bɛla, pa'alɛ-ya tɩ yãma nannɩ ẽ ya yel-ɩrɛ wuu pʋam, yãma n ken bɔna dũnia zuo wã.
1PE.1.18	Nawẽnnɛ fãagɛ ya mɛ vɔm sɛka n ka tarɩ yõorɔ tɩ ya daan zãsʋm ya yaabdõma zẽ'am na pʋam. Ya mi tɩ la dagɩ bõn-sɛba n sã'anɩ wʋ sãlma, bɩɩ zũuro tɩ a dɩkɛ yɔ fãagɛ ya. 
1PE.1.19	La de la Krisi zɩɩm n tarɩ pãŋa la. Ba kʋ Krisi la tõma ĩyã wʋ pebila n ãn sõŋa dee ka tara zãnnɛ. 
1PE.1.20	Nawẽnnɛ yʋʋn põn looge ẽ mɛ halɩ lan dẽŋɛ dũnia nãaŋɔ, yãŋa botɩ a wa'am dũnia ba'asgɔ wakatɛ wã yãma ĩyã. 
1PE.1.21	Krisi ĩyã tɩ ya bɔ Nawẽnnɛ sɩra, Nawẽnnɛ n vo'oge Krisi, bɔ ẽ na'am pãŋa, bɛla tɩ ya dɩkɛ ya bɔ sɩra, la yan tara pʋtẽ'erɛ gu'ura sɛla la te'ege Nawẽnnɛ.
1PE.1.22	Yãma n sakɛ sɩra la, ya lebge la pʋpeelem dõma, tɩ ya nõŋɛ ya sɔbiisi la nõŋlʋm sɩra sɩra. Bɛla, nõŋɛ-ya taaba zozo'e la ya sũure wuu. 
1PE.1.23	Ba dɔgɛ yãma la dɔg-paalga, la dagɩ nẽrsaala dɔka n bɔ'ɔrɩ vɔm sɛka n sã'anɩ la, la de la Nawẽnnɛ yetɔga n vɔa dee bɔna wakatɛ wuu la, n botɩ ya yẽ dɔg-paalga tara vɔm n ka ba'asrɩ. 
1PE.1.24	La gʋlsɛ Nawẽnnɛ gõŋɔ pʋam yetɩ: «Nẽrsaala woo ãn wʋ mõorɔ, la a sõŋa la wuu ãn wʋ mõ-puuro la. Mõorɔ zẽkrɩ mɛ, tɩ ba puuro la sʋʋra. 
1PE.1.25	La Nawẽnnɛ yetɔga boe la wakatɛ n ka ba'asrɩ.» Yetɔg-ẽŋa n de kõ-yẽlga la tɩ ba mõolɛ bɔ ya la.
1PE.2.1	Bɛla, basɛ-ya pʋtʋʋlgɔ wuu, la põmpɔrŋɔ, la pʋlibsum, la sũure, la taaba pɔ'ɔrɛ. 
1PE.2.2	Nõŋɛ-ya Nawẽnnɛ yetɔga wʋ bilɛɛsɩ n nõŋɛ ba ma bĩ'isum mã'a la. Tɩ a wʋn basɛ tɩ ya bɩ Azezi-krisi sore doosgo la pʋam, yẽ fãarɛ. 
1PE.2.3	Tɩ yãma bãŋɛ Zuudãana la n ãn sõŋa se'em mɛ.
1PE.2.4	Lɛm-ya Zuudãana n de vɔm dãana la zẽ'am, ẽŋa ãn wʋ kug-sɛka tɩ nẽrba zagsɛ, tɩ Nawẽnnɛ looge ẽ tɩ a tara yõorɔ zozo'e. 
1PE.2.5	Yãma mẽ vɔa mɛ. Basɛ-ya tɩ Nawẽnnɛ dɩkɛ ya tɩ ya ãna wʋ kuga mẽ deego tɩ a Sɩa bɔna mĩ, tɩ ya ãna wʋ kãabgɔ kẽma bɔna mĩ tõnna wʋ Nawẽnnɛ Sɩa n boorɩ se'em, tɩ la paara a yɛm, Azezi-krisi ĩyã. 
1PE.2.6	La gʋlsɛ Nawẽnnɛ gõŋɔ pʋam yetɩ:
1PE.2.6	«Bɩsɛ, mam looge la kugre n tarɩ yõorɔ zozo'e ẽebɛ m deego Siyõ,
1PE.2.6	ẽŋa n de kugre n botɩ deego la tara pãŋa.
1PE.2.6	Nẽr-sɛka n bɔ ẽ sɩra, yãnnɛ kãn yõkɛ ẽ.»
1PE.2.7	Yãma sɛba n bɔ ẽ sɩra la, a tarɩ la yõorɔ zozo'e bɔ ya. La sɛba n ka bɔ ẽ sɩra la, la gʋlsɛ ba yelle yetɩ:
1PE.2.7	«Kug-sɛka tɩ tõnmẽtba zagsɛ la n lebge kugre n botɩ deego la tara pãŋa.»
1PE.2.8	La ken gʋlsɛ yetɩ:
1PE.2.8	«La de la kug-ẽŋa n wʋn basɛ tɩ nẽrba wẽ'era nãma,
1PE.2.8	dee dɛna tãmpĩ-sɛka n wʋn basɛ tɩ ba lui.»
1PE.2.8	Ban wẽ'erɩ nãma la, la de la ban ka bɔ Nawẽnnɛ yetɔga sɩra la ĩyã, wʋ lan masɛ tɩ la ẽŋɛ ba se'em na.
1PE.2.9	La sãn dɛna yãma, yãma de la buuri tɩ Nawẽnnɛ looge, ya de la ẽŋa n de naba la kãabgɔ kẽma, dee ken dɛna a nẽrba n welge to'ore tara pʋpeelem. A wi ya la lika pʋam, tarɩ yese a peelem n ãn sõŋa zozo'e pʋam, tɩ ya botɩ nẽrba bãŋɛ a tõon-kãra la. 
1PE.2.10	Kʋrʋm, ya daan dagɩ Nawẽnnɛ nẽrba, la lɛɛlɛ wã ya de la a nẽrba. A daan ka zotɩ ya ninbãalga, la a yãŋa zotɩ ya ninbãalga mɛ.
1PE.2.11	M sɩr-nõŋrɩsɩ, yãma de la sãama la kɔɔs-weto dũnia zuo, bɛla mam kã'anɩ ya mɛ tɩ ya basɛ nẽrsaalba n boorɩ se'em n de be'em n sã'anɩ ya la. 
1PE.2.12	Basɛ-ya tɩ ya yel-ɩrɛ ãna sõŋa nẽr-sɛba n ka dolɩ Nawẽnnɛ na tẽŋasʋka, tɩ baa ba sãn dõta ya yetɩ ya de la tõon-be'ero dõma, ba wʋn yẽ ya tõon-sõma la, nã'asɛ Nawẽnnɛ a wa'aŋɔ daarɛ.
1PE.2.13	Sakra-ya dũnia pãnsɩ dõma wuu Zuudãana Azezi ĩyã. Sakra-ya na-keko n soe ke'eŋo wuu, 
1PE.2.14	la ya sakra gɔmnadõma tɩ a tõm tɩ ba sɩbgrɩ sɛba n tõnnɩ tõon-be'ero, dee nã'asra nẽr-sɛba n tõnnɩ tõon-sõma la. 
1PE.2.15	Se'ere n soe la, Nawẽnnɛ n boorɩ se'em de la ya ɩta sõŋa, basɛ tɩ nẽr-sɛba n ka mi sɛla dee tɔgra gɔɔn-yetɔga la go'oge. 
1PE.2.16	Ɩta-ya wʋ nẽrba n soe ba mẽŋa, la da dɩkɛ-ya yan soe ya mẽŋa la tɩ la dɛna sɛla n botɩ ya tõnna be'em, tõnna-ya wʋ Nawẽnnɛ tõntõnɩba n masɛ tɩ ba tõnna se'em na. 
1PE.2.17	Nanna-ya nẽrba wuu, nõŋɛ ya sɔbiisi, zɔta-ya Nawẽnnɛ, nanna-ya na-keko.
1PE.2.18	Tõntõnɩba, sakra-ya ya zuudãandõma dee zɔta ba. La, la dagɩ sɛba n de nẽr-sõma, la sũ-bʋgsʋm dõma la mã'a, sakra-ya baa sɛba n de nẽr-tɔɔsɩ la. 
1PE.2.19	Nẽra sãn sakra nãmsgɔ n ka masɛ nɩ tɩ a nãmsɛ, ẽn sakrɩ Nawẽnnɛ na ĩyã, la de la yel-sõnnɛ. 
1PE.2.20	Fʋ sãn tõm na tõon-be'ero tɩ ba nãmsra fɔ tɩ fʋ sakɛ wĩbra, a ka tarɩ yõorɔ. La fʋ sãn tõm na tõon-sõma tɩ ba nãmsra fɔ, tɩ fʋ sakɛ wĩbra, la de la yel-sõnnɛ Nawẽnnɛ zẽ'am. 
1PE.2.21	La de la bɛla ĩyã tɩ Nawẽnnɛ wi ya. Krisi mẽ daan nãmsɛ yãma ĩyã mɛ, basɛ mãmsgɔ tɩ ya dɔla a nabara ɩta wʋ ẽŋa n ẽŋɛ se'em na. 
1PE.2.22	A daan ka tõm tõon-be'ego, la põmpɔrŋɔ ka yese a nõorʋm. 
1PE.2.23	Ban daan tʋ ẽ na, a ka lebse tʋ, la ban daan nãmsɛ ẽ na, a daan ka zɛbɛ la ba, a dɩkɛ a mẽŋa basɛ la sɛka n diti sarɩya la sɩra la nu'usum. 
1PE.2.24	Ẽŋa n to'oge tõma zẽ'am ki dɔ-puurŋa zuo tõma tõon-be'ero ĩyã, tɩ la sãn dɛna la tõon-be'ero tõoma, tõma ãn wʋ tɩ ki mɛ, dee vɔa ɩta sɛla n masɛ. A pɔglʋŋɔ la ĩyã tɩ ya yẽ laafɛ. 
1PE.2.25	Ya daan ãn wʋ piisi n bɔɩ, la lɛɛlɛ wã, ya leme na ya dũnsĩina la zẽ'am, ẽŋa n bɩsrɩ ya.
1PE.3.1	Bɛla mẽ, pɔgsɩ, sakra-ya ya sɩrba, tɩ baa sɛba n ka bɔ Nawẽnnɛ yetɔga sɩra la sãn yẽ ya yel-ɩrɛ, ba wʋn sakɛ tɩ la ka doose la yetɔga, 
1PE.3.2	ban yẽtɩ ya yel-ɩrɛ n ãn sõŋa dɛna nã'asgɔ la. 
1PE.3.3	Da basɛ-ya tɩ ya nẽnnõm dɛna yẽŋa sõŋa, n de zuto pã'aŋɔ, la sãlma lɔgrɔ, la fu-sõma yɛa. 
1PE.3.4	Basɛ-ya tɩ ya sõŋa la dɛna sũure pʋam sõŋa n de sũ-bʋgsʋm la sũ-mã'asʋm. Sõŋa ẽna n ka sã'anɩ dee tara yõorɔ zozo'e Nawẽnnɛ nifum. 
1PE.3.5	Kʋrʋm kʋrʋm, pɔg-sɛba n yʋʋn de Nawẽnnɛ nẽrba tara pʋtẽ'erɛ gu'ura sɛla Nawẽnnɛ zẽ'am na, sõŋa mẽ yʋʋn ãn na bɛla, sakra ba sɩrba. 
1PE.3.6	Asaara yʋʋn ãn na bɛla sakra a sɩra Abraham nõorɛ, wi'ira ẽ tɩ a zuudãana. Ya sãn tõnna tõon-sõma, dee ka basɛ tɩ ba kẽ'esɛ ya dabeem, ya de la a pɔyɔɔsɩ.
1PE.3.7	Bɛla mẽ, yãma sɛba n de sɩrba la, bɔna-ya la ya pɔgba la lɛ, la wõm taaba, la ya bãŋɛ tɩ ba ka tarɩ pãŋa wʋ yãma la, la ya nanna ba, tɩ bãma la yãma n wʋn lagɩm to'oge Nawẽnnɛ yel-sõnnɛ n de vɔm. Ɩta-ya bɛla tɩ sɛla da gu ya pʋ'ʋsgɔ.
1PE.3.8	Ba'asgɔ pʋam, mam yetɩ ya wuu tɩ ya tara pʋtẽ'erɛ ayɩla, la taaba zĩile, la sɔbiisi nõŋrɛ, la ninbãal-zʋa, la sik-m-mẽŋa. 
1PE.3.9	Nẽra sãn ẽŋɛ ya be'em, ya da lebse ẽ be'em. Nẽra sãn tʋ ya, ya da tʋ lebse, tõn kã-ya kã'a-sõma bɔ ẽ. Se'ere n soe la, Nawẽnnɛ n wi ya la, la de la kã'a-sõma tɩ a bĩŋe nõorɛ tɩ a bɔ ya.
1PE.3.10	La gʋlsɛ Nawẽnnɛ gõŋɔ pʋam yetɩ:
1PE.3.10	«Nẽr-sɛka n boorɩ tɩ a vɔm ãna yẽlʋm, dee tɩ a yẽ sũ-yẽlga,
1PE.3.10	dẽnɩ tɩ a yõkɛ a nõorɛ la yetɔg-be'ero, dee basɛ põmpɔrŋɔ.
1PE.3.11	A zãagɛ a mẽŋa la tõon-be'ero,
1PE.3.11	dee ɩta sɛla n ãn sõŋa,
1PE.3.11	la a mõrgɛ ɛ tɩ sũ-mã'asʋm bɔna nẽrba tẽŋasʋka da basɛ.
1PE.3.12	Se'ere n soe la,
1PE.3.12	Zuudãana bɩsrɩ la sɛba n de sɩra dõma,
1PE.3.12	dee sɛlsra ba pʋ'ʋsgɔ,
1PE.3.12	la a wẽrgrɩ a nẽŋa mɛ,
1PE.3.12	dee basra nẽr-sɛba n de tõon-be'ero dõma.»
1PE.3.13	Yãma sãn mõrgɛ tõnna tõon-sõma, ãne n wʋn ẽŋɛ ya be'em? 
1PE.3.14	La baa nẽrba sãn nãmsra ya yan ɩtɩ sɛla n masɛ ĩyã, ya wʋn yẽ yel-sõnnɛ. Bɛla, da zɔta-ya ba dabeem, la ya da basɛ tɩ la dãana ya. 
1PE.3.15	Nã'asra-ya Krisi ya sũure pʋam, basɛ-ya tɩ a dɛna ya Zuudãana. Mãasʋm-ya wakatɛ wuu lɛrgra nẽr-sɛka woo n sokrɩ ya, bɔɔra tɩ a bãŋɛ yãma n tarɩ pʋtẽ'erɛ gu'ura sɛla la yelle n ãn se'em na. 
1PE.3.16	La ya ɩta bɛla la sũ-bʋgsʋm, la wɔɔrɛ. Ɩta-ya sɛla tɩ ya mi ya sũure pʋam tɩ la ãn sõŋa, tɩ yãnnɛ yõkɛ sɛba n tɔgrɩ ya be'em, yãma n tõnnɩ sõŋa Krisi ĩyã la. 
1PE.3.17	Se'ere n soe la, ya sãn ɩta sɛla n ãn sõŋa nãmsra tɩ la sãn dɛna la Nawẽnnɛ n boorɩ bɛla, bɛla n ãn sõŋa gãnna yãma n wʋn ẽŋɛ be'em nãmsra. 
1PE.3.18	Krisi nãmsɛ mɛ ki bʋyɩla tɩ a yese tõon-be'ero, ẽŋa n de sɛka n masɛ la, ki la sɛba n ka masɛ ĩyã, tɩ a tarɩ ya sẽŋɛ Nawẽnnɛ zẽ'am. Ba kʋ ẽ mɛ, tɩ Nawẽnnɛ Sɩa basɛ tɩ a vo'oge 
1PE.3.19	sẽŋɛ ka mõolɛ kõ-yẽlga bɔ sɩɩsɩ sɛba tɩ ba yʋ la. 
1PE.3.20	Sɩɩsɩ bãma de la nẽr-sɛba n yʋʋn ka sakɛ Nawẽnnɛ nõorɛ Anoe wakatɛ la. Nawẽnnɛ yʋʋn mã'agɛ la a sũure gu'ura, wakat-sɛka tɩ Anoe yʋʋn mãalɩ õorŋɔ la, õorŋɔ ẽŋa pʋam tɩ nẽrba fẽe, banii mã'a kẽ mĩ põsɛ ko'om na pʋam yẽ fãarɛ. 
1PE.3.21	Bɛla de la makrɛ pa'ala ko'om misga n fãarɩ ya lɛɛlɛ wã. Ko'om misga dagɩ ĩyã dẽgrɔ yɛsga yelle, la de la sɛla n pa'alɩ tɩ nẽra looge yɛm tɩ a doose Nawẽnnɛ la pʋpeelem. Ko'om misga fãarɩ ya mɛ Azezi-krisi n ki dee vo'oge la ĩyã. 
1PE.3.22	Ẽŋa n zẽkɛ sẽŋɛ Nawẽnnɛ yire ka zĩ'ire Nawẽnnɛ zʋʋgɔ bɔba, tɩ malɛkadõma, la kɛ'ɛndõma, la pãnsɩ dõma wuu sakra ẽ.
1PE.4.1	Bɛla, Krisi n nãmsɛ a ĩyã pʋam na, ya mẽ keŋe ya mẽŋa tara pʋtẽ'erɛ ẽŋa mẽŋa. Nẽr-sɛka woo n nãmsɛ a ĩyã pʋam basɛ tõon-be'ero mɛ. 
1PE.4.2	Tɩ ẽn ken vɔa dũnia zuo wakat-sɛka la, a kãn le vɔa wʋ nẽrsaala yɛmleego n boorɩ se'em, a wʋn vɔa wʋ Nawẽnnɛ n boorɩ se'em. 
1PE.4.3	Kʋrʋm, yãma n daan lagɩm na sɛba n ka dolɩ Nawẽnnɛ ɩta bãma n boorɩ se'em na, da le ɩta-ya bɛla. Yãma daan lagɩm na ba mɛ, ba yalsɩ, la ba be'em yɛmleego, la ba dã-yũure, la ba pʋyã'an-yooro, la ba dã-buka, la ba baga kãabgɔ n de be'em na pʋam. 
1PE.4.4	La lɛɛlɛ wã, yãma n ka le lagɩm na ba lɛ tõnna tõon-dẽgrɔ bãma la, ba ka bãŋɛ a võorɛ, tɩ ba tʋʋra ya. 
1PE.4.5	La ba wʋn wa tɔgɛ bãma n ẽŋɛ se'em bɔ Nawẽnnɛ n mãasʋm gu'ura tɩ a di sɛba n vɔa, la sɛba n ki sarɩya la. 
1PE.4.6	Bɛla ĩyã tɩ ba daan mõolɛ kõ-yẽlga la mẽ bɔ sɛba n ki la, tɩ ban ki wʋ Nawẽnnɛ n di nẽrsaalba wuu sarɩya tɩ ba kiira la, ba tã'agɛ yẽ vɔm tɩ Nawẽnnɛ Sɩa bɔ'ɔrɩ.
1PE.4.7	Sɛla woo ba'asgɔ lɛm mɛ. Bɛla ĩyã, tara-ya ya mẽŋa sõŋa, dee mõrgɛ la Nawẽnnɛ pʋ'ʋsgɔ. 
1PE.4.8	Sɛla n gãnnɩ wuu de la ya nõŋɛ taaba zozo'e, se'ere n soe la, nõŋlʋm n botɩ tɩ basra taaba tõon-be'ero zozo'e taalɛ. 
1PE.4.9	Ɩta-ya taaba sãanɔ, da yõnna. 
1PE.4.10	Yãma nẽra woo to'oge la Nawẽnnɛ yel-sõnnɛ bɔ'a, dɩkɛ-ya ba sõŋɛ nẽrba basɛba. Bɛla tɩ ya wʋn dɛna nẽrba n bɩsrɩ Nawẽnnɛ bɔ'a to'oto'ore la yelle sõŋa. 
1PE.4.11	Nẽr-sɛka n tɔgrɩ, a tɔgɛ wʋ Nawẽnnɛ n yele se'em, nẽr-sɛka n tõnnɩ sõŋrɛ tõoma, a sõŋɛ wʋ Nawẽnnɛ n bɔ ẽ pãŋa se'em. Tɩ tõon-bãma wuu wʋn nã'asɛ Nawẽnnɛ yʋ'ʋrɛ Azezi-krisi ĩyã. Ẽŋa n soe nã'asgɔ, la pãŋa wakatɛ n ka ba'asrɩ. Amina.
1PE.4.12	M sɩr-nõŋrɩsɩ, da basɛ-ya tɩ nãmsgɔ kãtɛ sɛka n paarɩ ya la ãna wʋ yel-di'iŋa bɔ ya. 
1PE.4.13	Tõn tara-ya sũ-yẽlga, tɩ yãma po nãmsra la Krisi nãmsgɔ, tɩ ya wʋn tã'agɛ ẽŋɛ sũ-yẽlga sɩrʋm wakatɛ sɛka tɩ a na'am pãŋa wʋn puke la. 
1PE.4.14	Ba sãn tʋʋra ya yãma n de Krisi nẽrba la ĩyã, ya tarɩ zu-yẽlga, se'ere n soe la, Nawẽnnɛ Sɩa la n tarɩ nã'asgɔ zozo'e la boe la ya lɛ mɛ. 
1PE.4.15	La da basɛ-ya tɩ ya nẽr-sɛka nãmsra ẽŋa n de nẽr-kʋʋra, bɩɩ nayiga, bɩɩ tõon-be'ero dãana, bɩɩ nẽra n kẽ'erɩ nẽrba yɛla n ka pakɛ ẽ pʋam. 
1PE.4.16	La nẽra sãn nãmsra ẽŋa n de Krisi nẽra ĩyã, a da zɔta yãnnɛ. A nã'asra Nawẽnnɛ, ban wi'iri ẽ Krisi nẽra la ĩyã.
1PE.4.17	Wakatɛ paagɛ mɛ tɩ Nawẽnnɛ wʋn di sarɩya, la a wʋn pɔsɛ la a mẽŋa nẽrba. La sãn dɛna tɩ a wʋn dẽŋɛ di la tõma sarɩya pɔspɔsɩ, sɛba n ka sakɛ Nawẽnnɛ kõ-yẽlga la ba'asgɔ wʋn ãna la wãne? 
1PE.4.18	La gʋlsɛ Nawẽnnɛ gõŋɔ pʋam yetɩ:
1PE.4.18	«La sãn dɛna toogo bɔ tõon-sõma dãana dee tɩ a yẽ fãarɛ,
1PE.4.18	tõon-be'ero dãana n ka dolɩ Nawẽnnɛ sore yelle wʋn ãna la wãne?»
1PE.4.19	Bɛla, nẽr-sɛba n nãmsrɩ wʋ Nawẽnnɛ n boorɩ se'em na, ba ɩta sɛla n ãn sõŋa, dee dɩkɛ ba mẽŋa ẽŋɛ Nawẽnnɛ n nãam ba dee dɛna sɩra dãana la nu'usum.
1PE.5.1	Mam yetɩ m kã'an na sɛba n de Nawẽnnɛ nẽrba kẽma bɔna ya pʋam na. Mam mẽ de la kẽema, dee dɛna Krisi nãmsgɔ la kaset-dãana, la mam wʋn po yẽ a na'am pãŋa n wʋn wa puke la mɛ. 
1PE.5.2	Mam yetɩ ya mɛ tɩ ya bɩsra Nawẽnnɛ nẽrba la tɩ a gu'ule ya wʋ dũnsĩima la. La, la da kãn dɛna dɔk-m-zuugo yelle, la dɛna la yɛmleego wʋ Nawẽnnɛ n boorɩ se'em na. Da ɩta-ya yan boorɩ bõntarsõm ĩyã, ɩta-ya ya yɛm n boe a pʋam ĩyã. 
1PE.5.3	Da ɛɛra-ya tɩ ya sɔna sɛba tɩ ba dɩkɛ gu'ule ya la, la pãŋa. Dɛna-ya nẽrba tɩ ya yel-ɩrɛ wʋn pa'alɛ ba sɛla n ãn sõŋa, tɩ ba ãna wʋ yãma n ãn se'em na. 
1PE.5.4	Tɩ dũnsĩin-kɛ'ɛma la sãn wa puke, ya wʋn to'oge yɔɔrɔ n ka sã'anɩ n tarɩ pẽka.
1PE.5.5	Bɛla mẽ, kɔmbɩ'ɩsɩ, sakra-ya kẽma la. La ya wuu tara sik-m-mẽŋa la taaba, tɩ la gʋlsɛ yetɩ:
1PE.5.5	«Nawẽnnɛ sisri zẽk-m-mẽŋa dõma mɛ,
1PE.5.5	dee ɩta sik-m-mẽsɩ dõma yel-sõnnɛ.»
1PE.5.6	Bɛla, sike ya mẽŋa Nawẽnnɛ n de ke'eŋo dãana la nẽŋam, tɩ wakatɛ sãn paagɛ, a wʋn zẽkɛ ya. 
1PE.5.7	Basɛ-ya ya fablɩgɔ la wuu bɔ ẽ, tɩ a bɩsrɩ ya yelle mɛ. 
1PE.5.8	Dɛna-ya nẽrba n yõkrɩ ya mẽŋa, dee guusra ya mẽŋa sõŋa, tɩ ya bɛ Asũtãana eerɩ ya mɛ, wʋ gɩgnɛ n kaarɩ ɛɛra sɛla tɩ a yõkɛ obe. 
1PE.5.9	Bɔ-ya Azezi-krisi sɩra ze'ele kãŋkãŋɛ, dee sɩ'ɩsɛ Asũtãana, la ya bãŋɛ tɩ ya sɔbiisi n boe dũnia zẽ'a woo mẽ nãmsrɩ la nãmsgɔ bãma mẽŋa buuri. 
1PE.5.10	Ya wʋn ken nãmsɛ mɛ wakatɛ fẽe. La Nawẽnnɛ n soe yel-sõnnɛ wuu la wi ya mɛ tɩ ya po yẽ a na'am pãŋa n ka tarɩ ba'asgɔ, yãma n lagɩm na Krisi dɛna ayɩla la ĩyã. Ẽŋa wʋn le malgɛ ya tɩ ya ãna sõŋa, bɔ ya pãŋa tɩ ya ze'ele kãŋkãŋɛ, tɩ sɛla kãn tã'agɛ botɩ ya bike. 
1PE.5.11	Ẽŋa n soe pãŋa wakatɛ n ka ba'asrɩ. Amina.
1PE.5.12	Mam botɩ Asilvẽ n gʋlsɛ gõn-pɩka wã, ẽŋa n de sɔbia tɩ mam bɩsɛ tɩ a de sɩra dãana. Mam gʋlsɛ gõŋɔ wã tɩ m bɔ ya la bʋraanɛ, dee botɩ ya bãŋɛ tɩ yel-sõnnɛ na tɩ ya tarɩ la, de la Nawẽnnɛ yel-sõnnɛ mẽŋa mẽŋa pʋam tɩ ya boe. 
1PE.5.13	Nawẽnnɛ nẽrba n boe Babilɔnɩ tɩ a tũ'use ba wʋ yãma la pʋ'ʋsrɩ ya, Amarkɩ n lebge mam dayʋa la mẽ pʋ'ʋsrɩ ya. 
1PE.5.14	Pʋ'ʋsɛ-ya taaba la nõŋlʋm.
1PE.5.14	Sũ-mã'asʋm wʋn bɔna la yãma sɛba wuu n lagɩm na Krisi dɛna ayɩla la.
2PE.1.1	Mam Asimõ-pɩyɛɛrɩ n de Azezi-krisi yamŋa la a Tõntõnna, n gʋlsɛ gõŋɔ wã bɔ'ɔra yãma sɛba tɩ Azezi-krisi n de Nawẽnnɛ la tɩ Fãagra n masɛ sɛla woo pʋam, botɩ ya bɔ ẽ sɩra sõŋa wʋ tõma n bɔ ẽ sɩra se'em na.
2PE.1.2	Yãma n bãŋɛ Nawẽnnɛ, la tɩ Zuudãana Azezi la, Nawẽnnɛ wʋn ẽŋɛ ya yel-sõnnɛ, dee bɔ ya sũ-mã'asʋm zozo'e.
2PE.1.3	Azezi n tarɩ Nawẽnnɛ pãŋa la n botɩ tɩ bãŋɛ Nawẽnnɛ n wi tõma tɩ tɩ po yẽ a na'am pãŋa, la a sõŋa. Bɛla tɩ a bɔ tɔ bõn-sɛba wuu n wʋn basɛ tɩ tɩ vɔa vɔm sɛka n dolɩ a sore. 
2PE.1.4	La de la bɛla tɩ a bɔ tɔ bɔ'a sɛba n ãn sõŋa gãnna wuu tɩ a bĩŋe nõorɛ tɩ a bɔ tɔ la. Tɩ bõn-bãma ĩyã ya wʋn tã'agɛ lɔkɛ be'em yɛmleego n boe dũnia zuo sã'ana nẽrba la, dee lebge ãna wʋ Nawẽnnɛ n ãn se'em na. 
2PE.1.5	Bɛla, nargɛ-ya pãŋa, tɩ ya bɔ sɩra la pʋam, ɩr-sõŋɔ pa'asɛ, tɩ ɩr-sõŋɔ la pʋam, bãŋrɛ pa'asɛ, 
2PE.1.6	tɩ bãŋrɛ la pʋam, yõk-m-mẽŋa pa'asɛ, tɩ yõk-m-mẽŋa la pʋam, wĩbga pa'asɛ, tɩ wĩbga la pʋam, Nawẽnnɛ doosgo sɩra sɩra pa'asɛ, 
2PE.1.7	tɩ Nawẽnnɛ doosgo sɩra sɩra la pʋam, ya ɩta taaba sõŋa pa'asɛ, tɩ ya ɩta taaba sõŋa la pʋam, nõŋlʋm pa'asɛ. 
2PE.1.8	Se'ere n soe la, ya sãn ɩta bõn-bãna wã zozo'e, ba wʋn basɛ tɩ ya tõm Nawẽnnɛ tõoma, dee bãŋɛ tɩ Zuudãana Azezi-krisi pa'asɛ. 
2PE.1.9	La sɛka n ka ɩtɩ bõn-bãna wã ãn wʋ fʋa la, a ka yẽtɩ, la a yĩm mɛ tɩ Nawẽnnɛ basɛ a tõon-be'ero tɩ a ẽŋɛ kʋrʋm na taalɛ mɛ. 
2PE.1.10	Bɛla m sɔbiisi, mõrgɛ ya mẽŋa ze'ele kãŋkãŋɛ Nawẽnnɛ n wi ya, la ẽn looge ya la pʋam. Ya sãn ẽŋɛ bɛla, ya kãn bʋrgɛ dee basɛ Nawẽnnɛ sore. 
2PE.1.11	La de la bɛla tɩ ya wʋn yẽ sore sõŋa kẽ Azezi-krisi n de tɩ Zuudãana, la tɩ Fãagra la so'olʋm n boe wakatɛ n ka ba'asrɩ la pʋam.
2PE.1.12	La de la bɛla ĩyã tɩ mam tẽera ya bõn-bãna wakatɛ wuu, baa la yãma n põn mina ba, la yãma n ze kãŋkãŋɛ sɩra la tɩ ya to'oge la pʋam na. 
2PE.1.13	Mam n nãn vɔa wã, mam tẽ'esɛ tɩ la masɛ mɛ tɩ mam tẽegɛ ya, tɩ ya da gĩse. 
2PE.1.14	Tɩ Zuudãana Azezi-krisi n puke pa'alɛ mam, tɩ mam mina tɩ la deege la fẽe tɩ mam basɛ vɔm ẽna wã dee fõrgɛ. 
2PE.1.15	Bɛla mam wʋn mõrgɛ mɛ, la mam fõrgrɛ poorʋm, ya wʋn tẽra bõn-bãna yelle sɛla woo pʋam.
2PE.1.16	Tõma n tɔgɛ tɩ Zuudãana Azezi-krisi pãŋa, la a wa'aŋɔ la yelle la, la dagɩ sɔlma tɩ nẽrsaalba tẽ'esɛ nãam la ba mẽŋa yɛm. Tõma sɩrɩ yẽ a na'am pãŋa n zo'oge se'em mɛ la tɩ nini. 
2PE.1.17	La de la Nawẽnnɛ n de Sɔ la, n bɔ ẽ nã'asgɔ, la na'am pãŋa. Ẽŋa n de na'am pãŋa wuu dãana la yetɩ: «Ẽna de la mam Dayʋa tɩ mam nõŋɛ la m sũure wuu, a paagɛ la mam yɛm.» 
2PE.1.18	Tõma n daan boe la ẽ lɛ tãŋa la zuo la, tɩ tõma wõm kõa la n ze'ele Nawẽnnɛ yire tɔgɛ. 
2PE.1.19	Bɛla n basɛ tɩ tõma malɩn bãŋɛ sõŋa sõŋa tɩ Nawẽnnɛ nõtɔ'ɔsrɩba yetɔga la de la sɩra. La ãn sõŋa tɩ ya tara yetɔg-bãma sõŋa, ba ãn wʋ fɩtla n nẽegɛ lika pʋam. Tara-ya ba halɩ ka paagɛ beere yɩlɩŋrɛ, tɩ Krisi nẽegɛ ya sũure pʋam wʋ bewã'arɛ la. 
2PE.1.20	Sɛla n gãnnɩ de la ya bãŋɛ tɩ Nawẽnnɛ nõtɔ'ɔsrɩba yetɔga la n gʋlsɛ Nawẽnnɛ gõŋɔ pʋam na, nẽra ka tã wʋn pa'alɛ ba võorɛ la a mẽŋa pʋtẽ'erɛ. 
2PE.1.21	Se'ere n soe la, ba ka de nẽrsaalba yɛm n boorɩ se'em, la de la Nawẽnnɛ Sɩa n botɩ nẽrsaalba tɔgɛ yetɔga n ze'ele Nawẽnnɛ mẽŋa zẽ'am.
2PE.2.1	Kʋrʋm kʋrʋm, nẽrba n yʋʋn boe Nawẽnnɛ nẽrba la pʋam parna tɩ bãma de la Nawẽnnɛ nõtɔ'ɔsrɩba. Bɛla, põmpɔrŋɔ karẽnsãandõma n mẽ wʋn bɔna ya pʋam. Ba wʋn ẽŋɛ la yɛm tarɩ zãsŋɔ n sẽm na sã'aŋɔ wa'am, dee wʋn sɩ'ɩsɛ Zuudãana n fãagɛ ba la, bɛla n wʋn basɛ tɩ sã'aŋɔ wa'am ba zuto tɔtɔ. 
2PE.2.2	La nẽrba zozo'e n wʋn doose ba, ba tõon-yooro la poorʋm, tɩ la wʋn basɛ tɩ nẽrba tɔgɛ sɩra sore la yetɔg-be'ero. 
2PE.2.3	Ban boorɩ bõntarsõm zo'oge la ĩyã tɩ ba wʋn tɔgɛ nõ-yẽlʋm yetɔga pã'asɛ ya, yẽ yõorɔ ya zẽ'am. La halɩ kʋrʋm kʋrʋm tɩ ba sɩbgrɛ põn mãasʋm gu'ura ba, ba sã'aŋɔ kãn viige.
2PE.2.4	Se'ere n soe la, Nawẽnnɛ yʋʋn ka basɛ malɛkadõma sɛba n tõm tõon-be'ero la tɩ ba põsɛ, a lobe ba basɛ la bug-tẽŋa bog-ko'ogo n de lika pʋam, ba ba la bãnsɩ gu'ura sarɩyadia daarɛ. 
2PE.2.5	La a yʋʋn ka basɛ kʋrʋm kʋrʋm dõma la tɩ ba põsɛ, sãn dagna nẽrba banii mã'a. La de la Anoe n mõolɛ sɛla n masɛ yelle, la a yir-dõma mã'a tɩ a yʋʋn fãagɛ, dee basɛ tɩ sa-kãtɛ ni, tɩ ko'om libe tẽŋa sã'am dũnia nẽrba wuu n ka dolɩ Nawẽnnɛ. 
2PE.2.6	La a ken di Sodom la Gomõorɩ tẽnsɩ sarɩya mɛ sɩbgɛ ba, basɛ tɩ bugum di ba, tɩ ba lebge tãmpɛglʋm, tɩ la dɛna makrɛ bɔ sɛba n ka dolɩ Nawẽnnɛ sore la. 
2PE.2.7	La a yʋʋn fãagɛ la Alotɩ n de tõon-sõma dãana. Ẽŋa sũure n yʋʋn sã'am halɩ zozo'e la tõon-be'ero dõma tõon-yooro n zo'oge la. 
2PE.2.8	Alotɩ n yʋʋn de tõon-sõma dãana vɔa la ba lɛ, wõnna dee yẽta ba tõon-be'ero la, a sũure n sã'anɩ daarɛ woo, tɩ la nãmsra ẽ. 
2PE.2.9	Bɛla pa'alɩ tɩ Zuudãana Nawẽnnɛ mi ẽŋa n ɩtɩ se'em fãara nẽr-sɛba n dolɩ a sore la nãmsgɔ pʋam mɛ, dee mina ẽŋa n ɩtɩ tõon-be'ero dõma se'em gu'ura sarɩyadia daarɛ tɩ ba wʋn yẽ sɩbgrɛ. 
2PE.2.10	Nẽr-sɛba n dolɩ ba yɛmleego n boorɩ se'em n de tõon-dẽgrɔ, dee pɔ'ɔra Nawẽnnɛ n tarɩ nõorɛ la ba lɛ la, a wʋn sɩbgɛ la bãma gãnna.
2PE.2.10	Põmpɔrŋɔ karẽnsãandõma la de la zẽk-m-mẽŋa dõma, la tɩta'alʋm dõma, ba ka zotɩ dabeem tɩ ba tʋ saazuum pãnsɩ dõma. 
2PE.2.11	La baa malɛkadõma n tarɩ pãŋa, la ke'eŋo gãnna ba la, ka tɔgrɩ ba yelle pɔ'ɔra ba Zuudãana la nẽŋam. 
2PE.2.12	Nẽr-bãma ɩtɩ la yooryooro, ba ãn wʋ dũnsi n ka tarɩ yɛm tɩ ba yõgrɩ kʋʋra la. Ba tɔgrɩ la sɛla tɩ ba ka mi be'em, ba mẽ wʋn sã'am wʋ dũnsi la. 
2PE.2.13	Ba wʋn yẽ tõon-be'ero yɔɔrɔ ba tõon-be'ero la ĩyã. Ba tõnnɩ na ba yɛm n boorɩ se'em n de tõon-dẽgrɔ peelem pʋam, tɩ ba sũure ãna yẽlʋm. Ba sãn lagɩm na ya dita, ɩta sũ-yẽlga la ba põmpã'asʋm na, la de la dẽgrɔ, la yãnnɛ. 
2PE.2.14	Ba yɛm boorɩ la yalsɩ tõoma mã'a, ba ka tõnnɩ tõon-be'ero tɩgra. Ba pã'asrɩ la nẽr-sɛba pʋtẽ'era n ka zo'oge Nawẽnnɛ sore doosgo pʋam na tɩ ba tõnna be'em. Ba nõŋɛ la bõnɔ zozo'e. Nawẽnnɛ kã'a-be'ero boe ba zuto. 
2PE.2.15	Ba basɛ so-sõŋɔ la mɛ dee bʋrgɛ dɔla Abalaam n de Abozɔɔrɩ dayʋa la sore, ẽŋa nõŋɛ la ligri bɔɔra tɩ a tõm tõon-be'ero to'oge yɔɔrɔ. 
2PE.2.16	La Nawẽnnɛ yʋʋn gi Abalaam n de a nõtɔ'ɔsa la mɛ a tõon-be'ero la ĩyã. A yʋʋn botɩ Abalaam mẽŋa bõŋa n tɔgɛ la ẽ wʋ nẽrsaala la, gu ẽ tɩ a da tõm a yalnɛ tõoma la.
2PE.2.17	Nẽr-bãma ãn wʋ bulsi n ka tarɩ ko'om, dee ãna wʋ sawara tɩ kʋsebgo pe'ege la. Nawẽnnɛ mãasʋm na zẽ'a n de lika tam gu'ura ba. 
2PE.2.18	Ba pa'alɩ la ba mẽŋa tɔgra yetɔg-kãra n ka tarɩ võorɛ, dee tara ba yɛm n boorɩ se'em n de tõon-dẽgrɔ la pã'asra nẽr-sɛba n nãn welge ba mẽŋa la nẽr-sɛba n vɔa tuure pʋam na. 
2PE.2.19	Ba yetɩ nẽrba la tɩ ba wʋn yẽ yolsgo, dee tɩ ba mẽŋa dɛna tõon-dẽgrɔ n wʋn sã'am ba la yamsɩ. Se'ere n soe la, nẽra woo de la sɛla n soe ẽ na yamŋa. 
2PE.2.20	Nẽr-sɛba n bãŋɛ Azezi-krisi n de tɩ Zuudãana, la tɩ Fãagra la, ba basɛ dũnia tõon-dẽgrɔ mɛ. Ba sãn le kẽ ba pʋam basɛ tɩ ba sɔna ba, ba poorʋm toogo la wʋn gãnna pɔspɔsɩ la. 
2PE.2.21	Bɛla, ba sãn ka bãŋɛ nɩ sɛla n masɛ sore la sõɩ ban bãŋɛ ẽ dee wẽrgɛ basɛ Nawẽnnɛ nõorɛ tɩ ba to'oge tɔgɛ bɔ ba la. 
2PE.2.22	La ẽŋɛ ba bɛla pa'alɛ tɩ magsa wã de la sɩra, ba yetɩ: «Baaga lebe ka di la sɛla tɩ a tĩ la», dee le yetɩ: «Kurkuri tɩ ba peege ẽ sõŋa sõŋa la, lebe ka bilim na bɛglʋm pʋam.»
2PE.3.1	M sɩr-nõŋrɩsɩ, la de la gõŋɔ bʋyi dãana n wãna tɩ mam gʋlsɛ bɔ'ɔra ya. Gõnnɔ bayi la pʋam, mam tẽegɛ ya la sɛla tɩ ya dẽŋɛ bãŋɛ la, tɩ m puke ya pʋtẽ'era sõŋa. 
2PE.3.2	Mam boorɩ tɩ ya tẽra la yetɔg-sɛba tɩ Nawẽnnɛ nõtɔ'ɔsrɩba dẽŋɛ tɔgɛ halɩ yʋʋma yʋʋma, la tɩ Zuudãana Azezi n de tɩ Fãagra la nõorɛ tɩ Tõntõnɩba la tɩ a tõm ya zẽ'am na tɔgɛ bɔ ya la. 
2PE.3.3	Sɛla n gãnnɩ de la ya bãŋɛ tɩ dũnia ba'asgɔ wakatɛ, nẽrba n la'arɩ nẽrba n wʋn wa wa'am, wa vɔa vɔm sɛka n de be'em tɩ ba mẽŋa boorɩ. Ba wʋn la'ara ya, 
2PE.3.4	dee yetɩ: «Azezi n daan bĩŋe nõorɛ yetɩ a wʋn leme wa'am na, a bɛɛ? Halɩ kʋrʋm kʋrʋm tɩ tɩ yaabdõma ki wa paam wakat-ẽna wã, sɛla woo ken ãna la bɛla wʋ dũnia pĩ'iluŋo n yʋʋn ãn se'em na.» 
2PE.3.5	Ban tɔgrɩ bɛla la, ba boorɩ tɩ ba yetɩ bãma yĩm mɛ tɩ kʋrʋm kʋrʋm Nawẽnnɛ tɔgɛ la yetɔga tɩ saazuum la tẽŋa nãam, tɩ zẽ'a woo daan dɛna ko'om, tɩ Nawẽnnɛ botɩ tẽŋa ze'ele ko'om pʋam bɔna. 
2PE.3.6	La ken dɛna la ko'om, tɩ Nawẽnnɛ yʋʋn botɩ ba libe dũnia ẽŋa sã'am ẽ. 
2PE.3.7	Nawẽnnɛ yetɔga mẽŋa n ken botɩ dũni-ẽna wã, la saazuum bɔna gu'ura tɩ bugum wa sã'am ba. A basɛ tɩ ba bɔna gu'ura la daar-sɛka tɩ a wʋn di nẽrsaalba sarɩya, sã'am tõon-be'ero dõma la.
2PE.3.8	M sɩr-nõŋrɩsɩ, sɛla ayɩla n boe tɩ yãma ka masɛ tɩ ya yĩm, la sãn dɛna la Zuudãana Nawẽnnɛ, daarɛ ayɩla ãn wʋ yʋʋma tʋsrɛ, tɩ yʋʋma tʋsrɛ mẽ ãna wʋ daarɛ ayɩla. 
2PE.3.9	Zuudãana la n bĩŋe a nõorɛ tɩ a ẽŋɛ sɛla la, la ka yuuri tɩ a kãn ẽŋɛ wʋ nẽrba basɛba n tẽ'esrɩ se'em na. A mã'agɛ la a sũure la ya, a ka boorɩ tɩ nẽra nẽra sã'am, a boorɩ tɩ nẽra woo n teege yɛm basɛ tõon-be'ero. 
2PE.3.10	Zuudãana la lemŋo daarɛ wʋn ãna wʋ nayiga n liŋri se'em na. Daar-ẽŋa, vool-kãtɛ n wʋn ẽŋɛ, tɩ bugum di bõn-sɛba n boe saazuum, tɩ saazuum bɔɩ. Tɩ tẽŋa, la bõn-sɛba n boe a pʋam na wuu mẽ ka le bɔna.
2PE.3.11	Bõn-bãma wuu n wʋn sã'am bɛla la, dẽnɩ tɩ ya basɛ tɩ ya yel-ɩrɛ, la ya Nawẽnnɛ sore doosgo ãna sõŋa, tɩ ya sakra ẽ sɛla woo pʋam. 
2PE.3.12	Dẽnɩ tɩ ya gu'ura Nawẽnnɛ daarɛ, tɩ Azezi wʋn wa'am na, la ya nargɛ pãŋa tɩ a wa'am tɔtɔ. Daar-ẽŋa, bugum n wʋn di saazuum, tɩ bõn-sɛba n boe saazuum wʋn yẽlgɛ sã'am. 
2PE.3.13	Tõma gu'uri la saazuum paalga, la dũnia paalga tɩ sɛla woo masɛ ãna sõŋa, wʋ ẽn bĩŋe a nõorɛ se'em na.
2PE.3.14	Bɛla, m sɩr-nõŋrɩsɩ, yãma n gu'uri bɛla la, nargɛ-ya pãŋa ãna sõŋa, tɩ ya da tara dõrga Nawẽnnɛ nifum, tɩ ya wʋn bɔna la ẽ la sũ-mã'asʋm. 
2PE.3.15	Bãŋɛ-ya tɩ Zuudãana la n mã'agɛ a sũure gu'ura la, a boorɩ tɩ ya yẽ la fãarɛ. La de la bɛla mẽ tɩ tɩ sɔbi-nõŋrɛ Apolɩ daan dɩkɛ yɛm sɛka tɩ Nawẽnnɛ bɔ ẽ na gʋlsɛ bɔ ya. 
2PE.3.16	A gõn-sɛba wuu pʋam tɩ a tɔgrɩ bɛla yelle la, a gʋlsɛ la bɛla. A gõnnɔ na pʋam, zẽ'esɩ basɛba n boe mĩ tɩ ba wõŋa tɔ, tɩ nẽr-sɛba n ka mi, dee ka vigle ban bɔ sɩra la pʋam na, tɛɛra ba võorɛ n de se'em, wʋ ban ɩtɩ Nawẽnnɛ gõnnɔ basɛba se'em na. Ban ɩtɩ bɛla la sẽm na ba mẽŋa sã'aŋɔ.
2PE.3.17	La sãn dɛna yãma, m sɩr-nõŋrɩsɩ, yãma n dẽŋɛ tara tiire la, guuse-ya, da basɛ tɩ tõon-be'ero dõma n tuuge la, tuuge ya. Da basɛ-ya tɩ ba botɩ ya basɛ yãma n bɔ sɩra zɛ kãŋkãŋɛ wã. 
2PE.3.18	Sẽŋɛ-ya nẽŋa vɔa Azezi-krisi n de tɩ Zuudãana la tɩ Fãagra la yel-sõnnɛ pʋam, bãŋra ẽ pa'asra.
2PE.3.18	Ẽŋa n soe na'am pãŋa lɛɛlɛ wã, la wakatɛ n ka ba'asrɩ. Amina.
1JN.1.1	Tõma gʋlsɛ la sɛka n boe halɩ pĩ'iluŋo wakatɛ yelle bɔ'ɔra ya. A de la sɛka tɩ tõma wõm a yetɔga, yẽ ẽ la tɩ nini, bɩsɛ ẽ sõŋa sõŋa, kalʋm ẽ na tɩ nu'usi. Ẽŋa n de yetɔga n bɔ'ɔrɩ vɔm. 
1JN.1.2	Sɛka n de vɔm na puke a mẽŋa mɛ, tɩ tõma yẽ ẽ. Tɩ tõma tɔgra a yelle, mõola vɔm n ka ba'asrɩ la yelle bɔ'ɔra ya. A daan boe la tɩ Sɔ Nawẽnnɛ zẽ'am, tɩ a puke ẽ pa'alɛ tõma. 
1JN.1.3	Sɛla tɩ tõma yẽ dee wõm na, tõma tɔgrɩ la ẽŋa bɔ'ɔra yãma, tɩ yãma wʋn lagɩm na tõma, mẽ naagɛ la tõma tara lagɩmtaarɛ la tɩ Sɔ Nawẽnnɛ, la a Dayʋa Azezi-krisi. 
1JN.1.4	Tõma gʋlsɛ ya la wãna tɩ tɩ wʋn tara sũ-yẽlga zozo'e.
1JN.1.5	Kõa n wãna tɩ tõma wõm Azezi-krisi zẽ'am, tɔgra ẽ bɔ'ɔra ya: Nawẽnnɛ de la peelem, lika ka boe a zẽ'am baa fẽfẽe. 
1JN.1.6	Tɩ sãn yetɩ tõma tarɩ lagɩmtaarɛ la Nawẽnnɛ, dee ken vɔa lika pʋam tõnna be'em, tɩ parnɩ mɛ, tɩ ka ɩtɩ sɩra. 
1JN.1.7	La tɩ sãn vɔa peelem pʋam wʋ Nawẽnnɛ mẽŋa n boe peelem pʋam na, tɩ tarɩ lagɩmtaarɛ la taaba mɛ, la a Dayʋa Azezi zɩɩm peerɩ tɩ mɛ yɛsra tɩ tõon-be'ero wuu.
1JN.1.8	La tɩ sãn yetɩ, tõma ka tarɩ tõon-be'ero, tɩ pã'asɛ la tɩ mẽŋa, la sɩra ka boe tɩ zẽ'am. 
1JN.1.9	Tɩ sãn pelge tɩ pʋʋrɛ tɔgɛ tɩ tõon-be'ero, Nawẽnnɛ wʋn basɛ tɩ tõon-be'ero taalɛ mɛ, dee peege to, yese sɛla wuu n ka masɛ, se'ere n soe la, a de la sɩra dãana dee ɩta sɛla n masɛ. 
1JN.1.10	Tɩ sãn yetɩ, tõma ka tõm tõon-be'ero, tɩ yetɩ a de la põmpɔrma, la a yetɔga la ka boe la tɩ lɛ.
1JN.2.1	M kɔma, mam gʋlsrɩ ya wãna tɩ ya da tõm na tõon-be'ero. La nẽra sãn tõm be'em, tõma tarɩ la sõŋra n boe tɩ Sɔ Nawẽnnɛ zẽ'am, la de la Azezi-krisi n de pʋpeelem dãana. 
1JN.2.2	La de la ẽŋa n dɩkɛ a mẽŋa bɔ tɩ la dɛna kãabgɔ, tɩ Nawẽnnɛ basɛ tõma tõon-be'ero taalɛ. La, la dagɩ tõma mã'a tõon-be'ero taalɛ, la de la dũnia nẽrba wuu tõon-be'ero taalɛ.
1JN.2.3	Tɩ sãn sakra Nawẽnnɛ nõorɛ, bɛla n pa'alɩ tɩ tɩ sɩrɩ mi ẽ. 
1JN.2.4	Nẽr-sɛka n yetɩ ẽŋa mi ẽ, dee ka sakra a nõorɛ, a de la põmpɔrma, la a ka tarɩ sɩra. 
1JN.2.5	Nẽr-sɛka n sakrɩ Nawẽnnɛ yetɔga la, nẽr-ẽŋa n tarɩ Nawẽnnɛ nõŋlʋm sɩra sɩra. Bɛla n pa'alɩ tɩ tɩ lagɩm na ẽ dɛna ayɩla. 
1JN.2.6	Sɛka n yetɩ ẽŋa lagɩm na Nawẽnnɛ, dẽnɩ tɩ a dãana vɔa wʋ Azezi-krisi n daan vɔa se'em na.
1JN.2.7	M sɩr-nõŋrɩsɩ, la dagɩ nõor-paalga tɩ mam gʋlsɛ bɔ'ɔra ya, a de la nõor-kɛka tɩ ya tarɩ halɩ pɔspɔsɩ la. Nõor-kɛka ẽŋa de la kõ-sɛka tɩ ya daan wõm na. 
1JN.2.8	La a yɛrɩ dɛna la nõor-paalga tɩ mam gʋlsɛ bɔ'ɔra ya. La de la Azezi-krisi zẽ'am, la yãma zẽ'am tɩ yel-ẽŋa de sɩra, se'ere n soe la, lika la tollɩ mɛ, dee tɩ peelem sɩra sɩra darɛ nẽera.
1JN.2.9	Nẽr-sɛka n yetɩ ẽŋa boe la peelem pʋam, dee sisra a sɔbia, ken bɔna la lika pʋam. 
1JN.2.10	Nẽr-sɛka n nõŋɛ a sɔbia, vɔa la peelem pʋam, bɛla ĩyã sɛla ka boe a zẽ'am n wʋn basɛ tɩ a tuuge. 
1JN.2.11	La sɛka n sisri a sɔbia, boe la lika pʋam, la a sẽnnɩ na lika pʋam, ka mina ẽn we'esɩ zẽ'a, se'ere n soe la, lika la fɔ a nini mɛ.
1JN.2.12	Mam gʋlsɛ bɔ'ɔra la yãma, m kɔma, se'ere n soe la, Nawẽnnɛ basɛ ya tõon-be'ero taalɛ mɛ Azezi-krisi yʋ'ʋrɛ ĩyã.
1JN.2.13	Mam gʋlsɛ bɔ'ɔra la yãma, m sɔdõma, se'ere n soe la, yãma mi sɛka n boe halɩ lan dẽŋɛ dũnia pĩ'iluŋo la mɛ.
1JN.2.13	Mam gʋlsɛ bɔ'ɔra la yãma, m kɔmbɩ'ɩsɩ, se'ere n soe la, yãma yãŋɛ be'em dãana Asũtãana la mɛ.
1JN.2.14	Mam gʋlsɛ bɔ'ɔra la yãma, m kɔma, se'ere n soe la, yãma mi tɩ Sɔ Nawẽnnɛ mɛ.
1JN.2.14	Mam gʋlsɛ bɔ'ɔra la yãma, m sɔdõma, se'ere n soe la, yãma mi sɛka n boe halɩ lan dẽŋɛ dũnia pĩ'iluŋo la mɛ.
1JN.2.14	Mam gʋlsɛ bɔ'ɔra la yãma, m kɔmbɩ'ɩsɩ, se'ere n soe la, yãma tarɩ pãŋa mɛ, Nawẽnnɛ yetɔga la boe ya pʋam mɛ, la yãma yãŋɛ be'em dãana Asũtãana la mɛ.
1JN.2.15	Da nõŋɛ-ya dũnia, la bõn-sɛba n boe a pʋam na. Nẽra sãn nõŋɛ dũnia wã, Nawẽnnɛ n de tɩ Sɔ la nõŋlʋm ka boe la a dãana lɛ. 
1JN.2.16	Se'ere n soe la, bõn-sɛba n de dũnia wã bõnɔ de la nẽrsaala mẽŋa n boorɩ se'em, la nini n yẽ sɛla bɔɔra n de be'em, la nẽra n pa'alɩ a mẽŋa a bõntarsõm ĩyã. Bãma wuu ka ze'ele tɩ Sɔ Nawẽnnɛ zẽ'am, ba de la dũnia bõnɔ. 
1JN.2.17	Dũnia, la bõn-sɛba wuu tɩ nẽrba yɛmleego boorɩ la tollɩ mɛ. La nẽr-sɛka n ɩtɩ Nawẽnnɛ n boorɩ se'em n wʋn bɔna wakatɛ n ka ba'asrɩ.
1JN.2.18	M kɔma, lɛɛlɛ wã la de la dũnia ba'asgɔ wakatɛ. Yãma wõm tɩ ba yetɩ Krisi sɩ'ɩsra n sẽm. La lɛɛlɛ wã, Krisi sɩ'ɩsrɩba zo'oge mɛ bɔna, bɛla tõma mi mɛ tɩ la de la dũnia ba'asgɔ wakatɛ. 
1JN.2.19	Nẽr-bãma ze'ele la tõma zẽ'am yese, la ba daan dagɩ tõma nẽrba sɩra sɩra. Ba daan sãn de nɩ tõma nẽrba, ba wʋn weege nɩ bɔna la tõma zẽ'am. La ban basɛ tõma la, dẽnɩ tɩ la ẽŋɛ bɛla tɩ la pa'alɛ vẽelga tɩ ba nẽra baa ayɩla dagɩ tõma nẽra.
1JN.2.20	La sãn dɛna yãma, Krisi bɔ ya Nawẽnnɛ Sɩa mɛ, bɛla yãma wuu mi sɩra mɛ. 
1JN.2.21	Mam n gʋlsɛ bɔ ya la, mam ka yetɩ ya ka mi sɩra la, la tõn dɛna la yan mi ẽ na ĩyã, la yãma mi tɩ sɛla n de põmpɔrŋɔ ka ze'etɩ sɩra pʋam.
1JN.2.22	Ãne n de põmpɔrma la? La de la sɛka n sɩ'ɩsrɩ yetɩ Azezi dagɩ Krisi la. Ẽŋa n de Krisi sɩ'ɩsra la. A sɩ'ɩsrɩ la Sɔ Nawẽnnɛ, la a Dayʋa la. 
1JN.2.23	Nẽr-sɛka n sɩ'ɩsrɩ Dayʋa la, mẽ ka boe la Sɔ la. La nẽr-sɛka n yetɩ ẽŋa mi Dayʋa la, mẽ boe la Sɔ la mɛ.
1JN.2.24	La sãn dɛna yãma, mõrgɛ-ya tara yetɔg-sɛba tɩ ya daan wõm halɩ pɔspɔsɩ la ya sũure pʋam. Ba sãn ken bɔna ya sũure pʋam, yãma mẽ wʋn ken bɔna la Sɔ, la Dayʋa la lɛ. 
1JN.2.25	Krisi n bĩŋe nõorɛ tɩ a bɔ tɩ sɛla n wãna: La de la vɔm n ka ba'asrɩ.
1JN.2.26	La de la nẽr-sɛba n zɩgrɩ tɩ ba pã'asɛ ya tɩ ya tuuge la yelle tɩ mam gʋlsɛ wãna bɔ'ɔra ya. 
1JN.2.27	La sãn dɛna yãma, Nawẽnnɛ Sɩa la tɩ ya to'oge Krisi zẽ'am na, boe la ya lɛ mɛ, yãma ka le ɛɛra tɩ ba zãsʋm ya. Nawẽnnɛ Sɩa la n boe la ya lɛ la, zãsnɩ ya sɛla woo mɛ, la de la sɩra, a ka parnɩ. Bɔna-ya la Krisi wʋ ẽn zãsnɩ ya se'em na.
1JN.2.28	Ẽe, m kɔma, bɔna-ya la ẽ lɛ, tɩ a sãn wa puke daarɛ tɩ tɩ tara sũ-ke'eŋo, tɩ yãnnɛ da yõkɛ tɔ a nẽŋam a lemŋo la daarɛ. 
1JN.2.29	Yãma mi tɩ Krisi de la sɛka n masɛ, bɛla, bãŋɛ-ya tɩ nẽr-sɛka n mẽ ɩtɩ sɛla n masɛ de la Nawẽnnɛ bia.
1JN.3.1	Bɩsɛ-ya Nawẽnnɛ n de Sɔ la n nõŋɛ tɩ se'em. A nõŋlʋm na zo'oge gãŋɛ mɛ, tɩ a wi'ira tõma tɩ a kɔma. La tõma sɩrɩ de la a kɔma. Wãna n soe tɩ dũnia dõma ka mina tõma: La de la ban ka mi Nawẽnnɛ na ĩyã. 
1JN.3.2	M sɩr-nõŋrɩsɩ, lɛɛlɛ wã tɩ de la Nawẽnnɛ kɔma. La tɩn wʋn wa ãna se'em na nãn ka puke. La tɩ mi tɩ Krisi sãn wa puke, tɩ wʋn ãna wʋ ẽŋa n ãn se'em na, tɩn wʋn wa yẽ ẽŋa n ãn se'em na ĩyã. 
1JN.3.3	Nẽr-sɛka woo n tarɩ pʋtẽ'erɛ gu'ura bõn-ẽŋa Krisi ĩyã, malgrɩ a mẽŋa mɛ dɛna pʋpeelem dãana, wʋ Azezi-krisi mẽŋa n de pʋpeelem dãana se'em na.
1JN.3.4	Nẽr-sɛka woo n tõnnɩ tõon-be'ero, a sɩ'ɩsrɩ la Nawẽnnɛ nõorɛ. Se'ere n soe la, tõon-be'ero de la Nawẽnnɛ nõorɛ sɩ'ɩsgɔ. 
1JN.3.5	La yãma mi tɩ Azezi-krisi wa'am tɩ a yese la nẽrba tõon-be'ero basɛ, la a mẽŋa ka tarɩ tõon-be'ero. 
1JN.3.6	Nẽr-sɛka n lagɩm na Krisi bɔna ka tõnnɩ tõon-be'ero. La sɛka n tõnnɩ tõon-be'ero ka yẽ ẽ, la a ka bãŋɛ ẽ.
1JN.3.7	M kɔma, da basɛ-ya tɩ nẽra pã'asɛ ya. Sɛka n ɩtɩ sɛla n masɛ, de la nẽra n masɛ, wʋ Azezi mẽŋa n masɛ se'em na. 
1JN.3.8	Sɛka n tõnnɩ tõon-be'ero de la Asũtãana nẽra, se'ere n soe la, Asũtãana tõnnɩ tõon-be'ero la halɩ pĩ'iluŋo. Tɩ Nawẽnnɛ Dayʋa la wa'am tɩ a sã'am Asũtãana tõoma.
1JN.3.9	Sɛka n de Nawẽnnɛ bia ka le tõnna tõon-be'ero, se'ere n soe la, Nawẽnnɛ pãŋa n bɔ'ɔrɩ vɔm n boe a pʋam, a ka le tãna wʋn tõnna tõon-be'ero, Nawẽnnɛ n de a Sɔ la ĩyã. 
1JN.3.10	Bɛla n pa'alɩ tɩ ba bãŋra Nawẽnnɛ kɔma, la sɛba n de Asũtãana kɔma bɔkra. Sɛka n ka ɩtɩ sɛla n masɛ, bɩɩ sɛka n ka nõŋɛ a sɔbia dagɩ Nawẽnnɛ bia.
1JN.3.11	Kõ-yẽlga tɩ ya wõm halɩ pɔspɔsɩ la de la tɩ nõŋɛ-ya taaba. 
1JN.3.12	La ka de tɩ ãna wʋ Akãɩ la, ẽŋa de la Asũtãana nẽra, yʋʋn kʋ a yɩbga. La bẽm n soe tɩ a yʋʋn kʋ ẽ? La de la a tõoma n yʋʋn de tõon-be'ero, dee tɩ a yɩbga tõoma masɛ la ĩyã.
1JN.3.13	Bɛla m sɔbiisi, dũnia nẽrba sãn sisra ya, da kãn basɛ-ya tɩ la dɛna sɛla n di'ige ya. 
1JN.3.14	Tõma mi mɛ tɩ tõma ze'ele la kũm pʋam yese bɔna vɔm pʋam, tõma n nõŋɛ tɩ sɔbiisi la ĩyã. Nẽr-sɛka n ka nõŋɛ a sɔbia ken bɔna la kũm pʋam. 
1JN.3.15	Nẽr-sɛka woo n sisri a sɔbia de la nẽr-kʋʋra. La ya mi tɩ nẽr-kʋʋra ka tarɩ vɔm n ka ba'asrɩ. 
1JN.3.16	La de la bõn-ẽna wã n botɩ tõma bãŋɛ nõŋlʋm n ãn se'em: Azezi ki mɛ bɔ tõma, bɛla, tõma mẽ de la tɩ dɩkɛ tɩ vɔm bɔ tɩ sɔbiisi ĩyã. 
1JN.3.17	Nẽra sãn tara dũnia wã bõntarsõm, dee yẽ a sɔbia n boorɩ sõŋrɛ, ka zoe a ninbãalga sõŋɛ ẽ, ẽŋa dãana ka tarɩ Nawẽnnɛ nõŋlʋm. 
1JN.3.18	M kɔma, da basɛ-ya tɩ tɩ nõŋlʋm dɛna yetɔga, la nõ-yẽlʋm mã'a, tɩ basɛ tɩ la dɛna nõŋlʋm sɩra sɩra n lagɩm na tõoma.
1JN.3.19	Bɛla n wʋn basɛ tɩ tɩ bãŋɛ tɩ tõma de la sɩra dõma, la tɩ sũure wʋn ãna ke'eŋo Nawẽnnɛ nẽŋam. 
1JN.3.20	Baa tɩ sũure sãn ka bɔ tɩ bʋʋrɔ, tɩ bãŋɛ tɩ Nawẽnnɛ gãnnɩ tɩ sũure mɛ, la a mi sɛla woo bɔkɛ mɛ. 
1JN.3.21	M kɔm-nõŋrɩsɩ, tɩ sũure sãn bɔ tɩ bʋʋrɔ, tɩ tarɩ sũ-ke'eŋo Nawẽnnɛ nẽŋam mɛ, 
1JN.3.22	la bõn-sɛka wuu tɩ tɩ sosrɩ ẽ, a bɔ'ɔrɩ tɩ mɛ, tõma n sakrɩ a nõorɛ, dee ɩta sɛla n paarɩ a yɛm na ĩyã. 
1JN.3.23	Ẽŋa n bɔ a nõorɛ se'em n wãna: La de la tɩ bɔ a Dayʋa Azezi-krisi sɩra, dee nõŋɛ taaba wʋ ẽŋa n bɔ tɩ a nõorɛ se'em na. 
1JN.3.24	Nẽr-sɛka n sakrɩ Nawẽnnɛ nõorɛ la, a boe la Nawẽnnɛ lɛ, tɩ Nawẽnnɛ mẽ bɔna la ẽ. Bõn-sɛka n basɛ tɩ tõma mina tɩ Nawẽnnɛ boe la tõma lɛ n wãna: La de la a Sɩa tɩ a bɔ tõma la.
1JN.4.1	M sɩr-nõŋrɩsɩ, da bɔ-ya nẽr-sɛba wuu n yetɩ bãma tarɩ la Nawẽnnɛ Sɩa la sɩra, magɛ-ya ba bɩsɛ la sãn dɛna Nawẽnnɛ Sɩa. Se'ere n soe la, põmpɔrŋɔ nõtɔ'ɔsrɩba zozo'e n boe dũnia wã zuo. 
1JN.4.2	Bõn-sɛka n wʋn basɛ tɩ ya bãŋɛ Sɩa sɛka n de Nawẽnnɛ Sɩa n wãna: Nẽr-sɛka woo n yetɩ Azezi-krisi n wa'am dũnia zuo, la a tarɩ la nẽrsaala ĩyã, ẽŋa n tarɩ Nawẽnnɛ Sɩa. 
1JN.4.3	La sɛka n ka tɔgrɩ Azezi yelle bɛla, ka tarɩ Nawẽnnɛ Sɩa, a tarɩ la Krisi sɩ'ɩsra la sɩa. Sɩ'ɩsra ẽŋa tɩ ya daan wõm tɩ a sẽm na, la lɛɛlɛ wã, a darɛ bɔna dũnia zuo mɛ.
1JN.4.4	La yãma, m kɔma, yãma de la Nawẽnnɛ nẽrba, la yãma yãŋɛ põmpɔrŋɔ nõtɔ'ɔsrɩba la mɛ. Se'ere n soe la, Nawẽnnɛ Sɩa n boe la yãma lɛ la, tarɩ pãŋa gãnna sɩ'ɩsra la sɩa n boe la dũnia dõma la mɛ. 
1JN.4.5	Põmpɔrŋɔ nõtɔ'ɔsrɩba la de la dũnia wã bõnɔ, bɛla n soe tɩ ba tɔgra dũnia yɛla, tɩ dũnia dõma sɛlsra ba. 
1JN.4.6	La sãn dɛna tõma, tõma de la Nawẽnnɛ nẽrba. Bɛla, nẽr-sɛka n mi Nawẽnnɛ selsrɩ tõma mɛ. La sɛka n dagɩ Nawẽnnɛ nẽra ka selsrɩ tõma. La de la bɛla tɩ tõma wʋn bãŋɛ sɩra Sɩa, la põmpɔrŋɔ sɩa la bɔkɛ.
1JN.4.7	M sɩr-nõŋrɩsɩ, tɩ nõŋɛ-ya taaba, se'ere n soe la, nõŋlʋm ze'ele la Nawẽnnɛ zẽ'am. Nẽr-sɛka n tarɩ nõŋlʋm de la Nawẽnnɛ bia, la a mi Nawẽnnɛ mɛ. 
1JN.4.8	La nẽr-sɛka n ka tarɩ nõŋlʋm ka mi Nawẽnnɛ, se'ere n soe la, Nawẽnnɛ de la nõŋlʋm dãana. 
1JN.4.9	Nawẽnnɛ n pa'alɛ ẽŋa n nõŋɛ tõma se'em n wãna: A tõm na a Dayɔ-yẽŋa dũnia zuo, tɩ tɩ tara vɔm ẽŋa ĩyã. 
1JN.4.10	Nõŋlʋm na n doose se'em n wãna: La dagɩ tõma n dẽŋɛ nõŋɛ Nawẽnnɛ. La de la Nawẽnnɛ n nõŋɛ tõma, tõm a Dayʋa, tɩ a dɛna kãabgɔ tõma tõon-be'ero taalɛ basga ĩyã.
1JN.4.11	M sɩr-nõŋrɩsɩ, Nawẽnnɛ n nõŋɛ tɩ bɛla la, dẽnɩ tɩ tõma mẽ nõŋɛ taaba. 
1JN.4.12	Nẽra nẽra nãn ka yẽ Nawẽnnɛ. Tɩ sãn nõŋɛ taaba, Nawẽnnɛ boe la tɩ lɛ mɛ, la a nõŋlʋm n boe la tɩ lɛ la, de la nõŋlʋm zõnzõnnɔ.
1JN.4.13	Bõn-sɛka n basɛ tɩ tõma bãŋɛ tɩ tõma boe la Nawẽnnɛ lɛ, tɩ Nawẽnnɛ mẽ bɔna la tõma lɛ n wãna: La de la a Sɩa tɩ a bɔ tõma la. 
1JN.4.14	La tõma yẽ mɛ, tɩ tõma tɔgra yetɩ, Nawẽnnɛ n de Sɔ la tõm na a Dayʋa, tɩ a dɛna dũnia Fãagra. 
1JN.4.15	Nẽr-sɛka n sakɛ yetɩ Azezi de la Nawẽnnɛ Dayʋa, Nawẽnnɛ boe la ẽ lɛ mɛ, tɩ a mẽ bɔna la Nawẽnnɛ. 
1JN.4.16	La tõma mi mɛ, dee bɔ sɩra tɩ Nawẽnnɛ nõŋɛ tõma mɛ. Nawẽnnɛ de la nõŋlʋm dãana. Nẽr-sɛka n tarɩ Nawẽnnɛ nõŋlʋm boe la Nawẽnnɛ lɛ, tɩ Nawẽnnɛ mẽ bɔna la ẽ. 
1JN.4.17	Tõma sãn tara Nawẽnnɛ nõŋlʋm zõnzõnnɔ, tɩ wʋn ãna wʋ Azezi n ãn se'em na dũnia wã zuo. Bɛla tɩ wʋn tara sũ-ke'eŋo sarɩyadia daarɛ. 
1JN.4.18	Sɛka n tarɩ nõŋlʋm ka zotɩ dabeem, nõŋlʋm zõnzõnnɔ yesrɩ la dabeem, se'ere n soe la, dabeem zʋa pa'alɩ mɛ tɩ sɩbgrɛ n boe. Sɛka n zotɩ dabeem na ka tarɩ nõŋlʋm zõnzõnnɔ.
1JN.4.19	La sãn dɛna tõma, tõma tarɩ nõŋlʋm mɛ, se'ere n soe la, Nawẽnnɛ dẽŋɛ nõŋɛ tõma mɛ. 
1JN.4.20	Nẽr-sɛka sãn yetɩ, ẽŋa nõŋɛ Nawẽnnɛ, dee sise a sɔbia, a de la põmpɔrma. Se'ere n soe la, a sãn ka nõŋɛ a sɔbia tɩ a yẽtɩ la, a ka tã wʋn nõŋɛ Nawẽnnɛ tɩ a ka yẽtɩ la. 
1JN.4.21	Nõorɛ sɛka tɩ Krisi bɔ tõma la n wãna: Nẽr-sɛka n nõŋɛ Nawẽnnɛ, dẽnɩ tɩ a mẽ nõŋɛ a sɔbia.
1JN.5.1	Nẽr-sɛka woo n bɔ sɩra tɩ Azezi de la Krisi tɩ Nawẽnnɛ tõm na, de la Nawẽnnɛ bia. Nẽr-sɛka n nõŋɛ sɔ, mẽ nõŋɛ a kɔma mɛ. 
1JN.5.2	Sɛla n basɛ tɩ tõma mina tɩ tõma nõŋɛ Nawẽnnɛ kɔma n wãna: La de la tõma n nõŋɛ Nawẽnnɛ, dee sakra a nõorɛ wuu la. 
1JN.5.3	Se'ere n soe la, Nawẽnnɛ nõŋlʋm de la tɩ sakra a nõorɛ. A nõorɛ la tɩ a bɔ tɩ la ka tɔɩ. 
1JN.5.4	Nẽr-sɛka woo n de Nawẽnnɛ bia n yãŋrɩ dũnia be'em. Tõma n yãŋɛ dũnia be'em na, de la tõma n bɔ Azezi-krisi sɩra la. 
1JN.5.5	Ãne n tã wʋn yãŋɛ dũnia? La de la nẽr-sɛka n bɔ sɩra tɩ Azezi de la Nawẽnnɛ Dayʋa la mã'a.
1JN.5.6	Azezi-krisi n wa'am dũnia zuo la, la doose la ko'om, la zɩɩm. La dagɩ ko'om misga la mã'a, la ken dɛna la ẽn ki tɩ a zɩɩm yese la. La de la Nawẽnnɛ Sɩa n bɔ'ɔrɩ a kaseto, Nawẽnnɛ Sɩa n de sɩra dãana la ĩyã. 
1JN.5.7	La de la bõn-bãna batã n bɔ'ɔrɩ kaseto. 
1JN.5.8	La de la Nawẽnnɛ Sɩa, la ko'om, la zɩɩm. La bãma batã kaseto de la bʋyɩla. 
1JN.5.9	Tõma n sakrɩ nẽrsaalba kaseto tɩ ba bɔ'ɔrɩ la, Nawẽnnɛ kaseto tarɩ pãŋa gãnna bɛla mɛ. La de la Nawẽnnɛ mẽŋa n bɔ a Dayʋa la kaseto. 
1JN.5.10	Bɛla, nẽr-sɛka n bɔ Nawẽnnɛ Dayʋa la sɩra, tarɩ kaseto ẽŋa mɛ a sũure pʋam. La nẽr-sɛka n ka bɔ Nawẽnnɛ sɩra, basɛ tɩ a ãna wʋ põmpɔrma la, ẽŋa n ka sakɛ Nawẽnnɛ n bɔ a Dayʋa la kaseto la ĩyã. 
1JN.5.11	Nawẽnnɛ n bɔ kaseto la se'em n wãna: A bɔ tɩ la vɔm n ka ba'asrɩ, la vɔm ẽŋa de la a Dayʋa la ĩyã. 
1JN.5.12	Nẽr-sɛka tɩ a Dayʋa boe la ẽ na, tarɩ vɔm na mɛ. La nẽr-sɛka tɩ a Dayʋa ka boe la ẽ na, ka tarɩ vɔm.
1JN.5.13	Mam gʋlsɛ wãna bɔ'ɔra ya tɩ ya bãŋɛ tɩ yãma sɛba n bɔ Nawẽnnɛ Dayʋa sɩra la, tarɩ la vɔm n ka ba'asrɩ. 
1JN.5.14	Tõma sũure ãn ke'eŋo mɛ la Nawẽnnɛ, tɩ tõma mina tɩ tõma sãn sose sɛla tɩ la masɛ wʋ ẽn boorɩ se'em, a selsrɩ tõma mɛ. 
1JN.5.15	La tõma n mi tɩ a selsrɩ tõma n sosrɩ ẽ sɛla la, tõma mi tɩ a bɔ'ɔrɩ tɩ sɛla tɩ tɩ sosrɩ la mɛ.
1JN.5.16	Nẽr-sɛka sãn yẽ a sɔbia n tõnnɩ tõon-be'ego n ka sẽm na kũm, a pʋ'ʋsɛ Nawẽnnɛ bɔ ẽ, tɩ Nawẽnnɛ wʋn bɔ ẽ vɔm. La de la tõon-be'ego sɛka n ka sẽm na kũm tɩ mam yetɩ. Tõon-be'ego n boe n sẽm na nẽra kũm, la dagɩ tõon-be'ego ẽŋa yelle tɩ mam yetɩ ya pʋ'ʋsɛ a ĩyã. 
1JN.5.17	Sɛla n ka masɛ wuu de la tõon-be'ero. La, la dagɩ tõon-be'ego woo n sẽm na kũm.
1JN.5.18	Tõma mi tɩ nẽr-sɛka woo n de Nawẽnnɛ bia ka le tõnna tõon-be'ero. La Nawẽnnɛ Dayʋa la gu'uri ẽ mɛ, tɩ be'em dãana Asũtãana ka tãna wʋn ẽŋɛ ẽ sɛla.
1JN.5.19	Tõma mi tɩ tõma de la Nawẽnnɛ nẽrba. La dũnia dõma wuu boe la be'em dãana Asũtãana nu'usum. 
1JN.5.20	Tõma mi tɩ Nawẽnnɛ Dayʋa n wa'am wa bɔ tɩ yɛm, tɩ tɩ bãŋɛ Nawẽnnɛ n de sɩra dãana la. Tõma lagɩm na sɛka n de sɩra dãana la dɛna ayɩla, a Dayʋa Azezi-krisi ĩyã. Ẽŋa n de Nawẽnnɛ sɩra sɩra, n bɔ'ɔrɩ vɔm n ka ba'asrɩ.
1JN.5.21	M kɔma, guuse-ya ya mẽŋa la baga.
2JN.1.1	Mam n de kẽema la n gʋlsɛ bɔ'ɔra zuudãan-pɔka tɩ Nawẽnnɛ looge la, la a kɔma tɩ mam nõŋɛ sɩra sɩra la. La, la dagɩ mam mã'a, nẽr-sɛba wuu n bãŋɛ sɩra la nõŋɛ ba mɛ. 
2JN.1.2	Se'ere n soe la, sɩra la n boe la tɩ lɛ, dee wʋn ken bɔna la tɩ lɛ wakatɛ wuu.
2JN.1.3	Tɩ Sɔ Nawẽnnɛ, la a Dayʋa Azezi-krisi wʋn ẽŋɛ tɩ yel-sõnnɛ, zoe tɩ ninbãalga, dee bɔ tɩ sũ-mã'asʋm, tɩ tɩ wʋn vɔa la sɩra, dee tara nõŋlʋm.
2JN.1.4	Mam ɩtɩ sũ-yẽlga mɛ halɩ zozo'e, mam n yẽ tɩ fʋ kɔma la basɛba dolɩ la sɩra sore wʋ tɩ Sɔ Nawẽnnɛ n yele tɩ se'em na. 
2JN.1.5	Lɛɛlɛ wã, zuudãan-pɔka, mam n gʋlsɛ fʋ wã dagɩ nõor-paalga, la de la nõor-sɛka tɩ tɩ wõm halɩ pɔspɔsɩ la, mam sosrɩ fʋ mɛ tɩ tɩ nõŋɛ taaba. 
2JN.1.6	Nõŋlʋm n de sɛla n wãna: La de la tɩ ɩta wʋ Nawẽnnɛ nõorɛ n yele se'em na. Nõor-sɛka tɩ ya wõm halɩ pɔspɔsɩ la de la bɛla, la de la ya nõŋɛ taaba.
2JN.1.7	Nẽrba zozo'e n saagɛ dũnia pã'asrɩ nẽrba tɩ ba tuura. Nẽr-bãma ka sakɛ tɩ Azezi lebge la nẽrsaala wa'am dũnia zuo. Nẽr-ẽŋa dãana n de põmpã'asʋm dãana, la Krisi sɩ'ɩsra. 
2JN.1.8	Guuse-ya ya mẽŋa, da kãn basɛ-ya tɩ tõma n tõm sɛla bɔ ya la bɔɩ, tɩ ya wʋn to'oge yɔɔrɔ wuu.
2JN.1.9	Nẽr-sɛka n yõsgɛ tole nẽŋa ka bɔna Krisi zãsŋɔ la pʋam, Nawẽnnɛ ka boe la ẽ. La sɛka woo n boe a zãsŋɔ la pʋam, Sɔ Nawẽnnɛ, la a Dayʋa boe la ẽ mɛ. 
2JN.1.10	Nẽra sãn tarɩ zãsŋɔ ayẽma wa'am ya zẽ'am, ya da to'oge ẽ ya yire, la ya da pʋ'ʋsɛ ẽ. 
2JN.1.11	Nẽr-sɛka n pʋ'ʋsɛ ẽ, lagɩm na ẽ mɛ a tõon-be'ero pʋam.
2JN.1.12	Mam tarɩ yɛla zozo'e mɛ tɩ m tɔgɛ bɔ ya, la mam ka boorɩ tɩ m gʋlsɛ ba gõŋɔ pʋam bɔ ya. La mam tarɩ pʋtẽ'erɛ mɛ tɩ mam wʋn wa'am ya zẽ'am, dee tɔgɛ m mẽŋa bɔ ya, tɩ tɩ sũ-yẽlga wʋn dɛna sũ-yẽlga zõnzõnnɔ. 
2JN.1.13	Fʋ sɔbi-pɔka tɩ Nawẽnnɛ looge la kɔma pʋ'ʋsrɩ fɔ.
3JN.1.1	Mam n de kẽema la, n gʋlsɛ bɔ'ɔra m sɩrɛ Agayusi tɩ mam nõŋɛ sɩra sɩra. 
3JN.1.2	M sɩr-nõŋrɛ, mam kã'arɩ Nawẽnnɛ tɩ sɛla woo ãna sõŋa bɔ fɔ, tɩ fʋ wʋn tara ĩmã'asʋm wʋ fõn dolɩ Nawẽnnɛ sõŋa se'em na.
3JN.1.3	Tɩ sɔbiisi n wa'am kalam wa yele fõn dolɩ sɩra sore se'em, la fõn vɔa la sɩra se'em. Tɩ mam ẽŋɛ sũ-yẽlga zozo'e. 
3JN.1.4	Sɛla ka bɔ'ɔrɩ mam sũ-yẽlga gãnna mam n wõm tɩ ba yetɩ mam kɔma dolɩ sɩra la.
3JN.1.5	M sɩr-nõŋrɛ, fõn ɩtɩ sɛla bɔ'ɔra sɔbiisi la, baa la sɛba n de sãama la, fʋ ɩtɩ la sɩra. 
3JN.1.6	Ba tɔgɛ fʋ nõŋlʋm na yelle mɛ Azezi nẽrba zẽ'am. Fʋ sãn sõŋɛ ba tɩ ba sẽŋɛ ba sore la wʋ Nawẽnnɛ n boorɩ se'em, fʋ ẽŋɛ sõŋa. 
3JN.1.7	Se'ere n soe la, Azezi-krisi tõoma yelle tɩ ba wɛ'ɛsa sore la, dee ka to'oge sɛla nẽr-sɛba n ka dolɩ Azezi la zẽ'am. 
3JN.1.8	Tõma de la tɩ sõŋɛ nẽr-bãma buuri pa'alɛ tɩ tõma naagɛ la ba mɛ dɛna sɩra kõ-yẽlga la tõntõnɩba.
3JN.1.9	Mam daan gʋlsɛ gõŋɔ mɛ bɔ Azezi nẽrba, la Adiyotrɛfɩ n boorɩ tɩ a dɛna nẽŋadãana la ka to'oge mam n yele se'em na. 
3JN.1.10	Bɛla, mam sãn wa wa'am, mam wʋn pa'alɛ sɛla tɩ a ẽŋɛ, la ẽn parnɩ tɔgra tõma yetɔg-be'ero la. La, la dagɩ bɛla mã'a, a ken zagsra mɛ ka tɔ'ɔsra sɔbiisi, dee mẽ gu'ura nẽr-sɛba n boorɩ tɩ ba tɔ'ɔsra ba la, digra ba Azezi nẽrba la pʋam.
3JN.1.11	M sɩr-nõŋrɛ, da pagsɛ sɛla n de be'em, pagsra sɛla n ãn sõŋa. Nẽr-sɛka woo n ɩtɩ sɛla n ãn sõŋa de la Nawẽnnɛ nẽra. La nẽr-sɛka woo n ɩtɩ sɛla n de be'em ka mi Nawẽnnɛ.
3JN.1.12	La sãn dɛna Ademetrisi, nẽrba wuu tɔgrɩ a yelle sõŋa mɛ, tɩ ẽn dolɩ sɩra se'em na mẽ pa'ala a yelle sõŋa. Tõma mẽ tɔgrɩ a yelle sõŋa mɛ. La fʋ mi tɩ tõma kaseto de la sɩra.
3JN.1.13	Mam tarɩ yɛla zozo'e mɛ tɩ m tɔgɛ bɔ fɔ, la mam ka boorɩ tɩ m gʋlsɛ ba gõŋɔ pʋam. 
3JN.1.14	Mam tarɩ pʋtẽ'erɛ mɛ tɩ mam wʋn wa yẽ fɔ tɩ tɩ sõsɛ la taaba.
3JN.1.15	Sũ-mã'asʋm wʋn bɔna la fɔ.
3JN.1.15	Fʋ sɩrdõma pʋ'ʋsrɩ fɔ. Pʋ'ʋsɛ tɩ sɩrdõma la wuu ayɩla ayɩla bɔ tɔ.
JUD.1.1	Mam Azudi n de Azezi-krisi tõntõnna, la Azakɩ yɩbga la n gʋlsɛ gõŋɔ wã bɔ'ɔra yãma sɛba tɩ tɩ Sɔ Nawẽnnɛ wi tɩ ya dɛna a nẽrba, nõŋɛ ya, tɩ Azezi-krisi gu'ura ya la.
JUD.1.2	Nawẽnnɛ wʋn zoe ya ninbãalga zozo'e, bɔ ya sũ-mã'asʋm, la nõŋlʋm zozo'e.
JUD.1.3	M sɩr-nõŋrɩsɩ, mam daan boorɩ mɛ tɩ m gʋlsɛ ya la m sũure wuu tɔgɛ fãarɛ la tɩ tɩ wuu lagɩm yẽ la yelle. Mam bɩsɛ mɛ tɩ la de la pẽrgrɛ tɩ mam gʋlsɛ kã'an ya, tɩ ya mõrgɛ zɛbɛ ze'ele kãŋkãŋɛ yetɔga la tɩ ya bɔ sɩra la pʋam. Nawẽnnɛ dɩkɛ yetɔg-bãma bɔ a nẽrba la nõorɛ ayɩla mã'a wakatɛ wuu ĩyã. 
JUD.1.4	Se'ere n soe la, nẽrba basɛba n li'ise kẽ ya pʋam. Nẽr-bãma de la sɛba n sɩ'ɩsrɩ Nawẽnnɛ, tɛɛra a yel-sõnnɛ yetɔga la, dɩkɛ tõnna tõon-dẽgrɔ, dee sɩ'ɩsra Azezi-krisi n de tɩ kɛ'ɛma la tɩ Zuudãana ayɩla mã'a la. Halɩ kʋrʋm kʋrʋm tɩ la põn gʋlsɛ sɩbgrɛ sɛka tɩ ba wʋn yẽ.
JUD.1.5	Baa la yãma n mi bõn-bãma wuu sõŋa sõŋa la, mam boorɩ tɩ m tẽegɛ ya mɛ tɩ Nawẽnnɛ n yʋʋn fãagɛ a nẽrba Ezipti tẽŋa la, a yʋʋn yãŋa basɛ mɛ tɩ nẽr-sɛba n ka bɔ ẽ sɩra la ki. 
JUD.1.6	La malɛkadõma sɛba n yʋʋn ka sakɛ Nawẽnnɛ n bɔ ba ke'eŋo se'em basɛ zẽ'e-sɛka tɩ Nawẽnnɛ bɔ ba la, Nawẽnnɛ ba ba mɛ la bãnsɩ, basɛ tɩ ba bɔna lika pʋam wakatɛ wuu gu'ura dabs-kãtɛ la n de sarɩyadia daarɛ la. 
JUD.1.7	La sãn dɛna Sodom la Gomõorɩ dõma, la tẽnsɩ sɛba n lɛm ba la, n mẽ yʋʋn ẽŋɛ wʋ bɛla, tõm yalsɩ tõoma, la, la dagɩ la nẽrsaalba mã'a. Ba yʋʋn yẽ sɩbgrɛ mɛ n de bugum n ka kĩŋri, tɩ la dɛna kã'aŋɔ bɔ nẽrba basɛba.
JUD.1.8	La de la bõn-bãma buuri n bɛla tɩ nẽr-bãma mẽ ɩtɩ. Ban tẽ'esrɩ se'em na botɩ ba dẽgra la ba mẽŋa, ba pɔ'ɔrɩ Nawẽnnɛ n tarɩ nõorɛ la ba lɛ la mɛ, dee tʋʋra saazuum pãnsɩ dõma. 
JUD.1.9	La baa malɛkadõma kɛ'ɛma Amisɛlɩ n yʋʋn tɔgrɩ la Asũtãana wẽ'era nõke'ene Amoyisi kũm ĩyã la, a ka saagɛ tɔgɛ zɛrgɛ ẽ tʋ ẽ, a yʋʋn yetɩ: «Zuudãana la wʋn sɩbgɛ fɔ.»
JUD.1.10	Nẽr-bãma tɔgrɩ la sɛla tɩ ba ka mi be'em, ba ɩtɩ la yooryooro, ba ãn wʋ dũnsi n ka tarɩ yɛm n ɩtɩ se'em na, bõn-ẽŋa n sã'anɩ ba. 
JUD.1.11	Ba wʋn yẽ toogo, se'ere n soe la, ba dolɩ la so-sɛka tɩ Akãɩ yʋʋn doose la, la ba kẽ'esɛ ba mẽŋa mɛ tuure pʋam yɔɔrɔ ĩyã, wʋ Abalaam n ẽŋɛ se'em ligri ĩyã la. Ban sɩ'ɩsɛ Nawẽnnɛ nõorɛ wʋ Akoore n yʋʋn sɩ'ɩsɛ Nawẽnnɛ nõorɛ se'em na, ba ki mɛ. 
JUD.1.12	Ba sãn lagɩm na ya dita nõŋlʋm dia, la de la yãnnɛ bɔ ya. Ba ka zotɩ yãnnɛ, ba kɔ'ɔn dita mɛ ɩta sũ-yẽlga ba mẽŋa ĩyã. Ba ãn wʋ sawara n ka tarɩ ko'om tɩ kʋsebgo pe'erɩ, ba ãn wʋ tɩɩsɩ n ka tarɩ biɛ ba wɔŋa wakatɛ, tɩ ba võ, basɛ tɩ ba võorɔ, la ba yẽga wuu kʋɩ. 
JUD.1.13	Ba ken ãna wʋ ko-kãtɛ ko-mĩ'isi n wẽ'erɩ la pãŋa, ba yãnnɛ tõoma la ãn wʋ ko-kãtɛ fulfuka la, ba ãn wʋ wõrbiɛ sɛba n eerɩ. Nawẽnnɛ mãasʋm na zẽ'a n de lika tam bĩŋe wakatɛ n ka ba'asrɩ gu'ura ba.
JUD.1.14	La po dɛna la nẽr-bãma yelle tɩ A'enõkɩ n de tɩ yaaba bʋyopɔɩ dãana lan pɔsɛ la Adam na, yʋʋn to'oge Nawẽnnɛ yetɔga tɔgɛ yetɩ: «Bɩsɛ-ya, Zuudãana Nawẽnnɛ sẽm mɛ la a malɛkadõma tʋsa tʋsa 
JUD.1.15	tɩ a di nẽrsaalba wuu sarɩya, sɩbgɛ tõon-be'ero dõma wuu, ban sɩ'ɩsɛ ẽ tõnna tõon-be'ero la wuu ĩyã, la yetɔg-be'ero wuu tɩ ba tɔgɛ pɔ'ɔgɛ ẽ na ĩyã.» 
JUD.1.16	Nẽr-bãma de la nẽrba n yõnnɩ wakatɛ wuu, ba sũure ka ãn yẽlʋm la ban ãn se'em na. Ba ɩtɩ la ba mẽŋa yɛm n boorɩ se'em, tɔgra pa'al-m-mẽŋa yetɔga, dee tɔgra nẽrba nõ-yẽlʋm yetɔga tɩ ba yẽ yõorɔ.
JUD.1.17	La sãn dɛna yãma, m sɩr-nõŋrɩsɩ, tẽra-ya yetɔg-sɛba tɩ tɩ Zuudãana Azezi-krisi Tõntõnɩba la daan dẽŋɛ tɔgɛ bɔ ya la. 
JUD.1.18	Ba daan yele ya yetɩ: «Dũnia ba'asgɔ wakatɛ, nẽrba n la'arɩ nẽrba n wʋn wa bɔna dɔla ba mẽŋa yɛm n boorɩ se'em, sɩ'ɩsra Nawẽnnɛ.» 
JUD.1.19	La de la bãma n tarɩ welgre sẽna. Ba dolɩ la nẽrsaalba pʋtẽ'era n boorɩ se'em, Nawẽnnɛ Sɩa ka boe la ba lɛ. 
JUD.1.20	La yãma, m sɩr-nõŋrɩsɩ, sõŋra-ya taaba sẽnna nẽŋa yan bɔ Nawẽnnɛ sɩra la pʋam, pʋ'ʋsra-ya Nawẽnnɛ la a Sɩa pãŋa. 
JUD.1.21	Bɔna-ya Nawẽnnɛ nõŋlʋm na pʋam gu'ura tɩ tɩ Zuudãana Azezi-krisi n de ninbãal-zɔta la wʋn bɔ ya vɔm n ka ba'asrɩ. 
JUD.1.22	Zɔta-ya sɛba yɛm n yɔɔrɩ la ninbãalga. 
JUD.1.23	Fãagɛ-ya sɛba n boe bugum pʋam na. La, la sãn dɛna basɛba la, zɔta-ya ba ninbãalga, la ya guuse ya mẽŋa da lagɩm na ba tõnna tõon-dẽgrɔ tɩ ba mẽŋa boorɩ la baa fẽfẽe.
JUD.1.24	Pẽgɛ-ya Nawẽnnɛ, ẽŋa n tarɩ pãŋa wʋn gu ya tɩ ya kãn basɛ a sore, dee wʋn tarɩ ya sẽŋɛ ka ze'ele a nẽŋam tɩ ya ka tara dõrga, tɩ ya yẽ a na'am pãŋa, la sũ-yẽlga zozo'e. 
JUD.1.25	Nawẽnnɛ ayɩla mã'a n de tɩ Fãagra tɩ Zuudãana Azezi-krisi ĩyã, n soe pẽka, la nã'asgɔ, la pãŋa, la ke'eŋo, lan dẽŋɛ pĩ'iluŋo, la lɛɛlɛ wã, la wakatɛ n ka ba'asrɩ. Amina.
REV.1.1	Gõŋɔ wã tarɩ la sɛla tɩ Azezi-krisi puke pa'alɛ. Nawẽnnɛ n daan bɔ ẽ bõn-bãma tɩ a pa'alɛ a tõntõnɩba sɛla n wʋn ẽŋɛ wakatɛ fẽfẽe pʋam. Azezi-krisi daan tõm na a malɛka a tõntõnna Azã zẽ'am tɩ a pa'alɛ ẽ bõn-bãma. 
REV.1.2	Azã n gʋlsɛ sɛla wuu tɩ a yẽ la pa'alɛ tɩ la de la Nawẽnnɛ yetɔga tɩ Azezi-krisi puke pa'alɛ ẽŋa. 
REV.1.3	Nẽr-sɛka n karẽŋrɩ Nawẽnnɛ yetɔga tɩ a to'oge tɔgɛ wã, la sɛba n selsrɩ bõn-sɛba n gʋlsɛ gõn-ẽna wã pʋam dee sakra ba tarɩ zu-yẽlga. Wakatɛ la lɛm mɛ, tɩ bɛla wuu wʋn ẽŋɛ.
REV.1.4+REV.1.5	Mam Azã n gʋlsɛ gõŋɔ wã bɔ'ɔra tẽnsɩ bayopɔɩ n boe Azi so'olʋm pʋam na Wẽndeto nẽrba. Zuudãana Nawẽnnɛ n daan boe, n ken bɔna, dee wʋn bɔna wakatɛ wuu la, la sɩɩsɩ bayopɔɩ n boe a na'am bĩmbĩnne nẽŋam, la Azezi-krisi n tɔgrɩ Nawẽnnɛ yelle sɩra, ẽŋa n ki dee dɛna pɔspɔsɩ dãana n vo'oge, dɛna dũnia na'adõma naba la, wʋn ẽŋɛ ya yel-sõnnɛ, dee bɔ ya sũ-mã'asʋm.
REV.1.4+REV.1.5	Azezi-krisi nõŋɛ tõma mɛ, ki tɩ a zɩɩm fãagɛ tõma tõon-be'ero pʋam, 
REV.1.6	botɩ tõma dɛna a so'olʋm kãabgɔ kẽma tõnna bɔ'ɔra Nawẽnnɛ n de a Sɔ la. Ẽŋa n soe nã'asgɔ, la pãŋa wakatɛ n ka ba'asrɩ. Amina.
REV.1.7	Bɩsɛ-ya, a boe la sawara pʋam sẽna. Nẽrsaalba wuu wʋn yẽ ẽ, baa la nẽr-sɛba n daan lʋ ẽ na. Buuri wuu nẽrba n boe dũnia wʋn kɛlla mɛ fabla a yelle. Ẽe, la de la bɛla. Amina.
REV.1.8	Zuudãana Nawẽnnɛ n de ke'eŋo wuu dãana la yetɩ: «Mam de la pĩ'iluŋo la ba'asgɔ, mam n daan boe, n ken bɔna, dee wʋn bɔna wakatɛ wuu.»
REV.1.9	Mam de la Azã n de ya sɔbia n po nãmsra, lagɩm na yãma po tara pʋrɛ Nawẽnnɛ so'olʋm na pʋam, ken po lagɩm na yãma mõrgra sẽnna nẽŋa Azezi doosgo la pʋam. Mam daan tɔgɛ la Nawẽnnɛ yetɔga, la Azezi-krisi yelle, tɩ ba tarɩ mam sẽŋɛ tẽŋa tɩ ko'om gilge yʋ'ʋrɛ n de Patmõsɩ. 
REV.1.10	Tɩ Zuudãana daarɛ n de Lasrɩ daarɛ la, tɩ Nawẽnnɛ Sɩa bɔna la mam, botɩ mam wõm kõa n tɔgɛ ke'enke'em mam poorʋm wʋ benkonne n peebe la, 
REV.1.11	yetɩ: «Gʋlsɛ sɛla tɩ fʋ wʋn yẽ la ẽŋɛ gõŋɔ pʋam, soolʋm bɔ tẽnsɩ bayopɔɩ la Wẽndeto nẽrba: Efɛɛzɩ, la Simirni, la Pɛrgamɩ, la Tiyatiiri, la Sardɩ, la Filadɛlfi, la Laodise.»
REV.1.12	Tɩ mam wẽrgɛ tɩ m bɩsɛ sɛka n tɔgrɩ la mam na, la mam n wẽrgɛ la, mam yẽ la sãlma fɩtladõma bayopɔɩ. 
REV.1.13	La nẽra n boe fɩtladõma la tẽŋasʋka ãna wʋ nẽrsaala dayʋa la. A yɛ la fuugo n wɔgɛ sige paagɛ a nãma, dee dɩkɛ sãlma sẽbrɩga bobe a yõ'ogɔ. 
REV.1.14	A zomto daan pelge mɛ ãna yɩlɩ yɩlɩ wʋ lɔnnɔ na, tɩ a nini ãna wʋ bugwitum na.
REV.1.15	A nãma daan yẽgrɩ wʋ zũuro tɩ ba zuge ba bugum pʋam na, dee tɩ a kõa la ãna wʋ ko-kãtɛ dãmŋɔ la. 
REV.1.16	A daan zãlɩ la wõrbiɛ bayopɔɩ la a zʋʋgɔ nu'ugo. Tɩ sʋkɔbgɔ n saasɛ tara nõa ayi ze'ele a nõorʋm yɛsra. A nẽŋa daan yẽgrɩ wʋ wʋntɛɛŋa n ãn se'em na.
REV.1.17	Mam n daan yẽ ẽ na, mam lui la tẽŋa a nẽŋam ãna wʋ kũm na. Tɩ a dɩkɛ a zʋʋgɔ nu'ugo paglɛ mam zuo yetɩ: «Da zoe dabeem, tɩ mam n de pĩ'iluŋo, la ba'asgɔ. 
REV.1.18	Mam de la sɛka n vɔɩ. Mam daan ki mɛ, la mam n wãna, mam vɔa mɛ wakatɛ wuu. Mam n tarɩ ke'eŋo sɔna kũm, la kɩ'ɩn-tẽŋa. 
REV.1.19	Bɛla, gʋlsɛ bõn-sɛba tɩ fʋ yẽ, sɛla n boe lɛɛlɛ wã, la sɛla n wʋn wa ẽŋɛ poorʋm na. 
REV.1.20	Wõrbiɛ bayopɔɩ tɩ fʋ yẽ mam zʋʋgɔ nu'ugo pʋam, la sãlma fɩtladõma bayopɔɩ la võorɛ n wãna: Wõrbiɛ bayopɔɩ la de la tẽnsɩ bayopɔɩ la Wẽndeto la nẽrba gu'urba, la fɩtladõma bayopɔɩ la de la tẽnsɩ bayopɔɩ la Wẽndeto nẽrba.»
REV.2.1	Sɛka tɩ mam yẽ la, a ken yele mam yetɩ: «Gʋlsɛ bɔ Efɛɛzɩ Wẽndeego nẽrba la gu'ura yetɩ: Sɛka n zãlɩ wõrbiɛ bayopɔɩ a zʋʋgɔ nu'ugo pʋam, dee sẽnna sãlma fɩtladõma bayopɔɩ tẽŋasʋka la n yele se'em n wãna:
REV.2.2	‹Mam mi yãma n tõnnɩ se'em, yãma n nãmsrɩ dee mõrgra sẽnna nẽŋa se'em mɛ. Mam mi tɩ ya ka sakɛ basɛ tɩ nẽr-wẽensɩ tõnna la ya. Yãma makɛ nẽr-sɛba n yetɩ bãma de la Krisi Tõntõnɩba dee dagna bɛla la bɩsɛ mɛ, la yãma bãŋɛ mɛ tɩ ba de la põmpɔrndõma. 
REV.2.3	Yãma mõrgɛ sẽnna nẽŋa mɛ, ya nãmsrɩ mam yʋ'ʋrɛ la ĩyã mɛ, dee ka basɛ tɩ ya bʋraanɛ bo'oge. 
REV.2.4	La yel-sɛka tɩ mam tarɩ la yãma n wãna: Ya ka le nõŋɛ mam wʋ yãma n daan nõŋɛ mam se'em pɔspɔsɩ la. 
REV.2.5	Tẽegɛ-ya yãma n daan ɩtɩ se'em dee basɛ la. Teege-ya yɛm basɛ tõon-be'ero, dee ɩta yãma n daan ɩtɩ se'em pɔspɔsɩ la. Sãn dagna bɛla, mam wʋn wa'am ya zẽ'am wa dɩkɛ ya fɩtla la a dɔglgɔ zẽ'am mɛ, ya sãn ka teege yɛm basɛ tõon-be'ero. 
REV.2.6	La baa bɛla, ya ɩtɩ bõn-sõŋɔ mɛ. Yãma sise sɛla tɩ Nikolayiti nẽrba ɩtɩ la mɛ, wʋ mam n mẽ sise ba tõoma se'em na.
REV.2.7	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa. Sɛka n yãŋɛ, mam wʋn bɔ ẽ nõorɛ tɩ a di vɔm tɩa n boe Nawẽnnɛ yire la biɛ.› »
REV.2.8	«Gʋlsɛ bɔ Simirni Wẽndeego nẽrba la gu'ura yetɩ: Sɛka n de pĩ'iluŋo la ba'asgɔ, sɛka n daan ki dee vo'oge la n yele se'em n wãna:
REV.2.9	‹Mam mi ya nãmsgɔ la ya nõŋɔ la yelle mɛ, la baa bɛla, ya de la bõntatba. Mam mi be'em yetɔg-sɛba tɩ nẽr-sɛba n yetɩ bãma de la Zifdõma dee ka dɛna la tɔgɛ ya. Ba de la Asũtãana nẽrba. 
REV.2.10	Da zoe-ya dabeem yãma n wʋn nãmsɛ la. Bɩsɛ-ya, Asũtãana wʋn makɛ ya bɩsɛ mɛ, botɩ ba kẽ'esɛ ya nẽrba basɛba yʋ'a deem, la ya wʋn yẽ nãmsgɔ mɛ dabsa pia. Bɔ-ya mam sɩra halɩ ka paagɛ ya kũm, tɩ mam wʋn bɔ ya bɔ'a n de vɔm.
REV.2.11	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa. Sɛka n yãŋɛ, kũm bʋyi dãana kãn ẽŋɛ ẽ sɛla.› »
REV.2.12	«Gʋlsɛ bɔ Pɛrgamɩ Wẽndeego nẽrba la gu'ura yetɩ: Sɛka n tarɩ sʋkɔbgɔ n saasɛ tara nõa ayi la n yele se'em n wãna:
REV.2.13	‹Mam mi zẽ'e-sɛka tɩ yãma boe la mɛ, zẽ'e-ẽŋa tɩ Asũtãana na'am bĩmbĩnne boe. La ya dɩkɛ ya mẽŋa lablɛ la mam mɛ, ze'ele kãŋkãŋɛ bɔ mam sɩra ka basɛ, baa la wakatɛ sɛka tɩ ba daan kʋ A'ãntipasɩ n de sɩra dãana n tɔgɛ mam yelle ya zẽ'am, zẽ'e-sɛka tɩ Asũtãana boe la. 
REV.2.14	La baa bɛla, mam tarɩ la yelle fẽe la ya. Yãma tarɩ la nẽrba n boe ya pʋam dɔla Abalaam zãsŋɔ. Abalaam yʋʋn zãsʋm na Abalakɩ ẽn wʋn ẽŋɛ se'em bẽrɛ Ɩsrayɛlɩ dõma botɩ ba obe baga nẽnnɔ, dee tõm yalsɩ tõoma. 
REV.2.15	Yãma mẽ tarɩ la nẽrba basɛba n boe ya zẽ'am n dolɩ Nikolayiti dõma zãsŋɔ. 
REV.2.16	Teege-ya yɛm basɛ tõon-be'ero. Sãn dagna bɛla, mam wʋn wa'am ya zẽ'am lɛɛlɛ wã, la mam wʋn zɛbɛ la nẽr-bãma la sʋkɔbgɔ n ze'ele m nõorʋm yɛsra la.
REV.2.17	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa. Sɛka n yãŋɛ, mam wʋn bɔ ẽ dia n sʋgɛ yʋ'ʋrɛ n de mannɩ n ze'ele saazuum tɩ a di, la mam wʋn bɔ ẽ kug-pɛɛlga. Kug-ẽŋa zuo yʋ'ʋr-paalɛ n gʋlsɛ mĩ, tɩ nẽra nẽra ka mina ẽ, sãn dagna sɛka n to'oge ẽ na mã'a.› »
REV.2.18	«Gʋlsɛ bɔ Tiyatiiri Wẽndeego nẽrba la gu'ura yetɩ: Nawẽnnɛ Dayʋa la nini n ãn wʋ bugwitum, tɩ a nãma yẽgra wʋ zũuro tɩ ba zuge bugum pʋam na n yele se'em n wãna:
REV.2.19	‹Mam bãŋɛ ya tõoma, la ya nõŋlʋm, la yan bɔ sɩra, la yan tõm bɔ nẽrba, la yan mõrgɛ sẽnna nẽŋa se'em mɛ. La mam mi tɩ ya tõnnɩ lɛɛlɛ wã zɔ'ɔra gãnna yan tõm se'em pɔspɔsɩ la mɛ. 
REV.2.20	La yel-sɛka tɩ mam tarɩ la yãma n wãna: La de la yan sakɛ basɛ Azezabɛlɩ n de pɔka n yetɩ ẽŋa de la Nawẽnnɛ nõtɔ'ɔsa, tɩ a zãsna nẽrba, pã'asra mam tõntõnɩba tɩ ba ɩta yalsɩ, dee ɔbra baga nẽnnɔ na. 
REV.2.21	Mam bɔ ẽ na wakatɛ tɩ a teege yɛm basɛ tõon-be'ero, la a ka boorɩ tɩ a teege yɛm basɛ a yalsɩ tõoma la. 
REV.2.22	Bɛla, mam wʋn basɛ tɩ a gã'arɛ yẽ nãmsgɔ zozo'e. La sɛba n lagɩm na ẽ tõnna yalsɩ tõoma la wʋn yẽ toogo zozo'e, sãn dagna tɩ ba basɛ la tõon-be'e-sɛba tɩ a botɩ ba tõnna la. 
REV.2.23	Mam wʋn ken basɛ tɩ a kɔma ki, tɩ Wẽndeto nẽrba la wuu wʋn bãŋɛ tɩ mam de la sɛka n mi nẽrba tẽ'esgɔ, la ban boorɩ se'em. La mam wʋn yɔ ya nẽra woo masɛ wʋ ẽn tõnnɩ se'em. 
REV.2.24	La yãma Tiyatiiri nẽr-sɛba n ka sakrɩ zãsŋɔ bãma, dee ka mina sɛla tɩ ba wi'iri tɩ Asũtãana yɛla n sʋgɛ la, mam ka tarɩ sɛla wʋn yele ya pa'asɛ. 
REV.2.25	La gʋrɛ-ya sɛla tɩ ya tarɩ la kãŋkãŋɛ halɩ tɩ mam wa wa'am. 
REV.2.26	Nẽr-sɛka n yãŋɛ ẽŋɛ mam n boorɩ se'em ka paagɛ ba'asgɔ, mam wʋn botɩ a sɔna so'olʋm buuri wuu. 
REV.2.27+REV.2.28	La de la pãn-sɛka tɩ mam to'oge m Sɔ Nawẽnnɛ zẽ'am na tɩ mam wʋn bɔ ẽ. A wʋn tara la kuto dasaarɛ sɔna ba wʋ ban wõtɩ lɔg-kɛgsɩ la. La mam wʋn ken bɔ ẽ bewã'arɛ.
REV.2.29	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› »
REV.3.1	«Gʋlsɛ bɔ Sardɩ Wẽndeego nẽrba la gu'ura yetɩ: Sɛka n tarɩ Nawẽnnɛ sɩɩsɩ bayopɔɩ, la wõrbiɛ bayopɔɩ la n yele se'em n wãna: ‹Mam mi ya tõoma mɛ, fʋ yʋ'ʋrɛ yese mɛ tɩ ba yetɩ ya vɔa mɛ, la, ya ki mɛ. 
REV.3.2	Bɛla, guuse ya mẽŋa, tɩ sɛla n deege la a ki la, yãagɛ da ki ba'asɛ. Se'ere n soe la, mam bãŋɛ mɛ tɩ ya tõoma la ka paagɛ Nawẽnnɛ yɛm. 
REV.3.3	Tẽegɛ-ya zãsŋɔ la tɩ ya daan wõm dee to'oge ẽ se'em na, sakɛ-ya ẽ teege yɛm basɛ tõon-be'ero. Ya sãn ka guuse, mam wʋn wa'am wa di'ige ya wʋ nayiga la, la ya kãn bãŋɛ wakat-sɛka tɩ mam wʋn wa'am ya zẽ'am. 
REV.3.4	La nẽrba basɛba n boe yãma pʋam Sardɩ ka dẽgɛ ba futo. Bãma n wʋn yɛ fu-pɛɛlsɩ doose mam, bãma n masɛ la ĩyã. 
REV.3.5	Nẽr-sɛka n yãŋɛ wʋn wa yɛ la fu-pɛɛlsɩ bɛla, la mam kãn saam a yʋ'ʋrɛ vɔm gõŋɔ la pʋam. La mam wʋn wi a yʋ'ʋrɛ mam Sɔ, la a malɛkadõma la nẽŋam yetɩ a de la mam nẽra.
REV.3.6	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› »
REV.3.7	«Gʋlsɛ bɔ Filadɛlfi Wẽndeego nẽrba la gu'ura yetɩ: Sɛka n de pʋpeelem dãana, la sɩra dãana n tarɩ naba Adavidi kʋlɩnbiɛ, sɛka n yʋ'ʋrɩ tɩ nẽra ka tãna yɔ'ɔra, dee yɔ'ɔra tɩ nẽra ka tãna yʋ'ʋra la n yele se'em n wãna:
REV.3.8	‹Mam mi ya tõoma mɛ, mam mi tɩ ya pãŋa ka zo'oge, la baa la bɛla, ya sakɛ mam yetɔga la mɛ, la ya ka sɩ'ɩsɛ tɩ yãma ka mi mam. Mam yo'oge la sore bɔ ya, la nẽra nẽra kãn yãŋɛ yʋ ẽ. 
REV.3.9	Mam n wʋn ẽŋɛ nẽr-sɛba n dolɩ Asũtãana la se'em n wãna: Nẽr-bãma yetɩ bãma de la Zifdõma, la dagɩ bɛla, ba de la põmpɔrndõma. Mam wʋn basɛ mɛ tɩ ba wa'am wa ka dũma ya nẽŋam, la ba wʋn bãŋɛ tɩ mam nõŋɛ ya. 
REV.3.10	Yãma n sakɛ mam yetɔga la mõrgɛ sẽŋɛ nẽŋa na ĩyã, mam mẽ wʋn gu'ura ya sõŋa tɩ toogo sɛka n sẽm dũnia wuu zuo, tɩ a makɛ nẽr-sɛba wuu n boe dũnia zuo la, da paagɛ ya. 
REV.3.11	Mam sẽm na lɛɛlɛ, gʋrɛ-ya sɛla tɩ ya tarɩ la kãŋkãŋɛ, tɩ nẽra da to'oge ya yɔɔrɔ. 
REV.3.12	Nẽr-sɛka n yãŋɛ, mam wʋn botɩ a ãna wʋ zẽerɛ mam Sɔ Nawẽnnɛ yire pʋam, la ba kãn malɩn yese ẽ mĩ. La mam wʋn gʋlsɛ mam Sɔ Nawẽnnɛ yʋ'ʋrɛ, la a tẽŋa n de Zerizalɛm paalga n ze'ele saazuum Nawẽnnɛ zẽ'am signa la yʋ'ʋrɛ a zuo, la mam wʋn ken gʋlsɛ mam mẽŋa yʋ'ʋr-paalga la a zuo.
REV.3.13	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› »
REV.3.14	«Gʋlsɛ bɔ Laodise Wẽndeego nẽrba la gu'ura yetɩ: Sɛka n de Amina la, sɛka n de sɩra dãana, dee sɩrɩ tɔgra sɛla tɩ a nini yẽ, dee ken dɛna sɛka tɩ Nawẽnnɛ n nãam sɛla wuu ze'ele a zẽ'am n yele se'em n wãna:
REV.3.15	‹Mam mi ya tõoma mɛ, mam mi tɩ ya dagɩ mã'asga, ya mẽ dagɩ tʋʋlga. Mam boorɩ nɩ tɩ ya dɛna la mã'asga bɩɩ tʋʋlga. 
REV.3.16	La yãma n ka de mã'asga bɩɩ tʋʋlga mam tõoma la pʋam, dee ãna wam na, mam wʋn ʋkɛ ya mɛ m nõorʋm basɛ.
REV.3.17	Ya yetɩ yãma de la bõntatba, yãma tarɩ sɛla woo mɛ tɩ sɛla ka pɔ'ɔgɛ yãma. La, ya ka mi tɩ ya de la ninbãal-dõma, la farɛ dõma. Ya de la nasdõma, la bɛɛla, la fɔɔsɩ. 
REV.3.18	Bɛla ĩyã, mam kã'anɩ ya mɛ tɩ ya da sãlma mẽŋa mẽŋa tɩ ba zuge bugum pʋam yese ba mam zẽ'am, tɩ ya wʋn sɩrɩ dɛna bõntatba. La ya da fu-pɛɛlsɩ yɛ pĩ ya yãnnɛ na, dee da tɩɩm dõ ya nini yẽta. 
REV.3.19	Mam sɩbgrɩ la sɛba wuu tɩ mam nõŋɛ, dee dɛmsra ba. Bɛla, nargɛ-ya pãŋa teege yɛm basɛ tõon-be'ero. 
REV.3.20	Bɩsɛ-ya, mam ze la kʋlɩŋa nõorʋm wẽ'era, nẽr-sɛka n wõm mam kõa yo'oge kʋlɩŋa bɔ mam, mam wʋn kẽ a zẽ'am lagɩm na ẽ di, tɩ a mẽ lagɩm na mam di. 
REV.3.21	Nẽr-sɛka n yãŋɛ, mam wʋn botɩ a lagɩm na mam po zĩ'ire mam na'am bĩmbĩnne zuo, wʋ mam yãŋɛ po lagɩm na mam Sɔ Nawẽnnɛ zĩ'ire a na'am bĩmbĩnne zuo la.
REV.3.22	Sɛka n wõm yetɔga wã, a selse Nawẽnnɛ Sɩa n yetɩ a nẽrba se'em na sõŋa sõŋa.› »
REV.4.1	Bɛla poorʋm, mam bɩsɛ mɛ yẽ tɩ kʋlɩŋa n yo'oge Nawẽnnɛ yire. Tɩ kõa la tɩ mam wõm pɔspɔsɩ n tɔgɛ la mam wʋ benkonne n peebe la, yele mam yetɩ: «Zom wa'am kalam, tɩ mam wʋn pa'alɛ fʋ sɛla n wʋn wa ẽŋɛ.» 
REV.4.2	Tɩ Nawẽnnɛ Sɩa darɛ bɔna la mam botɩ mam yẽ na'am bĩmbĩnne n boe Nawẽnnɛ yire, tɩ nẽra zẽa a zuo. 
REV.4.3	Sɛka n zĩ bĩmbĩnne na zuo la nẽegɛ yẽgra wʋ kuga n tarɩ yõorɔ yʋ'ʋrɛ n de zaspɩ, la sardʋanɩ. La gõmatɩ-tãpɔ n yẽgrɩ ãna wʋ kugre yʋ'ʋrɛ n de emerɔdɩ n kaagɛ na'am bĩmbĩnne na. 
REV.4.4	La na'am bĩmbĩna pisyi la anaasɩ n daan gilge na'am bĩmbĩn-ẽŋa, tɩ kẽma pisyi la anaasɩ n yɛ fu-pɛɛlsɩ vuge sãlma mũnsi zẽa ba zuto. 
REV.4.5	Tɩ saaga ze'ele na'am bĩmbĩnnum na yẽgra, tãsra dee sũnna, la fɩtladõma bayopɔɩ n lasʋm dita na'am bĩmbĩnne na nẽŋam. Bãma de la Nawẽnnɛ sɩɩsɩ bayopɔɩ la. 
REV.4.6	Na'am bĩmbĩnne na nẽŋam, bõnɔ n gãɩ ãna wʋ ko-kãtɛ yẽgra wʋ bɩsga.
REV.4.6	La bõn-vɔɔsɩ banaasɩ n gilge na'am bĩmbĩnne na n boe tẽŋasʋka la, tɩ nini pɩrɛ ba nẽŋa, la poore. 
REV.4.7	Pɔspɔsɩ bõn-vɔa la wõn na gɩgnɛ, tɩ bʋyi dãana la wõna lʋlla, tɩ bʋtã dãana la tara nẽŋa n wõn na nẽrsaala nẽŋa. La bõn-vɔa bʋnaasɩ dãana la wõn na tugfo n ẽgrɩ. 
REV.4.8	Bõn-vɔɔsɩ banaasɩ la ayɩla woo tarɩ la kempagsɩ bayoobɩ tɩ nini pɩrɛ ba zẽ'a woo, tilum na zuum. Yʋ'ʋŋɔ la wʋntɛɛŋa, ba yõonɩ mɛ ka gɔ'ɔra yetɩ:
REV.4.8	«Sõŋa, sõŋa, sõŋa,
REV.4.8	Zuudãana Nawẽnnɛ n de ke'eŋo wuu dãana n ãn sõŋa.
REV.4.8	Ẽŋa n daan boe, n ken bɔna, dee wʋn bɔna wakatɛ wuu.»
REV.4.9	Bõn-vɔɔsɩ banaasɩ la ẽn nã'asra sɛka n zĩ na'am bĩmbĩnne zuo n vɔa wakatɛ wuu la mɛ, pẽgra ẽ dee pʋ'ʋsra ẽ a yel-sõnnɛ. 
REV.4.10	Ba sãn ẽn ẽŋɛ bɛla, kẽma pisyi la anaasɩ la ẽn ka la dũma sɛka n zĩ na'am bĩmbĩnne zuo n vɔa wakatɛ wuu la nẽŋam nã'asra ẽ, dee vugse ba mũnsi bĩŋe na'am bĩmbĩnne na nẽŋam, dee yɛta tɩ:
REV.4.11	«Tɩ Zuudãana Nawẽnnɛ,
REV.4.11	fõn masɛ fʋ to'oge na'am pãŋa,
REV.4.11	la nã'asgɔ, la ke'eŋo,
REV.4.11	la de la fõn nãam sɛla woo,
REV.4.11	la de la fõn boorɩ ĩyã,
REV.4.11	tɩ fõn nãam ba tɩ ba bɔna.»
REV.5.1	La mam yẽ la gõŋɔ n boe sɛka n zĩ na'am bĩmbĩnne zuo la zʋʋgɔ nu'ugo pʋam, tɩ a nẽŋa la a poore wuu gʋlsɛ, tɩ ba dɩkɛ bõnɔ n tabrɩ tabɛ ẽ zẽ'esɩ bayopɔɩ. 
REV.5.2	Tɩ mam yẽ malɛka n tarɩ pãŋa n tɔgrɩ ke'enke'em yetɩ: «Ãne n masɛ wʋn lakɛ bõnɔ na n tabɛ la, dee lakɛ gõŋɔ la?» 
REV.5.3	La nẽra nẽra daan ka boe Nawẽnnɛ yire, bɩɩ dũnia zuo, bɩɩ tẽŋa wã pʋam pʋam n tã wʋn lakɛ gõŋɔ la, dee bɩsɛ a pʋam. 
REV.5.4	Tɩ mam daan kɛlla zozo'e, ban ka yẽ nẽra n masɛ n wʋn lakɛ gõŋɔ la, dee bɩsɛ a pʋam na ĩyã. 
REV.5.5	Tɩ kẽma la nẽra ayɩla yele mam yetɩ: «Da kɛlla. Bɩsɛ, sɛka n de Azuda buuri gɩgnɛ n de naba Adavidi yɩɩŋa la yãŋɛ mɛ, ẽŋa n tã wʋn lakɛ bõnɔ na n tabɛ zẽ'esɩ bayopɔɩ la, dee lakɛ gõŋɔ la.» 
REV.5.6	Tɩ mam yẽ Pebila n ze na'am bĩmbĩnne na tẽŋasʋka, tɩ bõn-vɔɔsɩ banaasɩ, la kẽma la gilge ẽ basɛ tẽŋasʋka. Pebila la ãn wʋ ba daan kʋ ẽ mɛ na. A tarɩ la ɩɩla bayopɔɩ, la nini bayopɔɩ n de Nawẽnnɛ sɩɩsɩ bayopɔɩ la tɩ a tõm dũnia wuu pʋam na. 
REV.5.7	Tɩ Pebila la paagɛ to'oge gõŋɔ la sɛka n zĩ na'am bĩmbĩnne zuo la zʋʋgɔ pʋam. 
REV.5.8	Ẽn to'oge gõŋɔ la, bõn-vɔɔsɩ banaasɩ la, la kẽma pisyi la anaasɩ la, ka la dũma a nẽŋam. Ba nẽra woo zãlɩ la kõlŋɔ, la sãlma laasɩ n pɩrɛ la tɩdarɛ n tarɩ yũuŋo n ãn yẽlʋm, n de Nawẽnnɛ nẽrba pʋ'ʋsgɔ. 
REV.5.9	Ba daan yõonɩ la yõom-paalɛ yetɩ:
REV.5.9	«Fõn masɛ tɩ fʋ to'oge gõŋɔ la lakɛ bõnɔ na n tabɛ la.
REV.5.9	Se'ere n soe la, ba daan kʋ fõn mɛ,
REV.5.9	tɩ fõn dɩkɛ fʋ zɩɩm na yɔ to'oge nẽrsaalba buuri wuu, la yetɔga buuri wuu, la tẽnsɩ wuu nẽrba, la so'olʋm wuu nẽrba bɔ Nawẽnnɛ.
REV.5.10	Fõn botɩ ba dɛna la fʋ so'olʋm kãabgɔ kẽma tõnna bɔ'ɔra Nawẽnnɛ, dee wʋn di na'am dũnia zuo.»
REV.5.11	Tɩ mam le bɩsɛ, wõm malɛkadõma kʋʋŋɔ kõa, ba daan de la tʋsa nõorɛ tʋsa tʋsa. Ba daan gilge la na'am bĩmbĩnne na, la bõn-vɔɔsɩ banaasɩ, la kẽma la. 
REV.5.12	Ba daan yõonɩ mɛ ke'enke'em yetɩ:
REV.5.12	«Pebila tɩ ba daan kʋ la n masɛ tɩ a to'oge ke'eŋo, la bõntarsõm, la yɛm, la pãŋa, la nã'asgɔ, la na'am pãŋa, la pẽka.»
REV.5.13	Tɩ mam wõm bõn-nãanɩsɩ wuu n boe Nawẽnnɛ yire, la tẽŋa zuo, la tẽŋa pʋam pʋam, la ko-kãtɛ pʋam, la bõn-nãanɩsɩ n boe zẽ'esɩ wuu n yetɩ:
REV.5.13	«Sɛka n zĩ na'am bĩmbĩnne zuo, la Pebila la n soe pẽka, la nã'asgɔ, la na'am pãŋa, la ke'eŋo wakatɛ n ka ba'asrɩ.»
REV.5.14	Tɩ bõn-vɔɔsɩ banaasɩ la yetɩ: «Amina.» Tɩ kẽma la ka dũma tẽŋa nã'asra ẽ.
REV.6.1	La mam yẽ mɛ tɩ Pebila la lakɛ bõnɔ na n tabɛ zẽ'esɩ bayopɔɩ la ayɩla. Tɩ mam wõm bõn-vɔɔsɩ banaasɩ la ayɩla n tɔgrɩ tɩ a kõa ãna wʋ saaga n tãsrɩ la yetɩ: «Wa'am!» 
REV.6.2	Tɩ mam bɩsra, yẽ wemõa n de pɛɛlga. Tɩ nẽra bã ẽ zãla tãpɔ, tɩ ba bɔ ẽ mũŋa. Tɩ a dɛna nẽra n yãŋrɩ, sẽŋɛ tɩ a yãŋɛ.
REV.6.3	Tɩ Pebila la lakɛ bõnɔ bʋyi dãana n tabɛ la, tɩ mam wõm bõn-vɔa bʋyi dãana n yetɩ: «Wa'am!» 
REV.6.4	Tɩ wemõa n de mõlga yese. Tɩ ba bɔ sɛka n bã ẽ na ke'eŋo tɩ a yese dũnia sũ-mã'asʋm tɩ nẽrba kʋʋra taaba, dee bɔ ẽ sʋkɔbgɔ n ãn kãtɛ.
REV.6.5	Tɩ Pebila la lakɛ bõnɔ bʋtã dãana n tabɛ la, tɩ mam wõm bõn-vɔa bʋtã dãana la n yetɩ: «Wa'am!» Tɩ mam bɩsra, yẽ wemõ-sabga. Tɩ sɛka n bã ẽ na zãla bõn-makrɩga a nu'ugo pʋam. 
REV.6.6	Tɩ mam wõm dãmnɛ n ãn wʋ kõa n ze'ele bõn-vɔɔsɩ banaasɩ la tẽŋasʋka yetɩ: «Si ligri wʋn zo'oge mɛ, tɩ nẽra daarɛ ayɩla yɔɔrɔ wʋn da si wʋlla ayɩla, dee tɩ kamãana wʋlsɩ batã dɛna nẽra daarɛ ayɩla yɔɔrɔ. La, la sãn dɛna kaam la dãam, da pa'asɛ sɛla.»
REV.6.7	Tɩ Pebila la lakɛ bõnɔ bʋnaasɩ dãana n tabɛ la, tɩ mam wõm bõn-vɔa bʋnaasɩ dãana n yetɩ: «Wa'am!» 
REV.6.8	Tɩ mam bɩsra, yẽ wemõa n de puka. Sɛka n bã ẽ na yʋ'ʋrɛ n de Akũm, tɩ kɩ'ɩn-tẽŋa dɔla a poore. Tɩ ba bɔ ba ke'eŋo tɩ ba kʋ dũnia nẽrba banaasɩ woo pʋam nẽra ayɩla. Sʋkɔbgɔ, la kɔm, la bã'asɩ, la we-dũnsi n wʋn kʋ ba.
REV.6.9	Tɩ Pebila la lakɛ bõnɔ bʋnuu dãana n tabɛ la, tɩ mam yẽ nẽr-sɛba tɩ ba daan kʋ ba, ban mõolɛ Nawẽnnɛ yetɔga la, dee vɔa wʋ yetɔga la n yele se'em na ĩyã, sɩɩsɩ n boe kãabgɔ bĩmbĩnne na tilum. 
REV.6.10	Tɩ ba tɔgra ke'enke'em yetɩ: «Zuudãana n gãnnɩ wuu n ãn sõŋa, n de sɩra dãana, fõn wʋn yuuge paagɛ la wãne dee di dũnia nẽrba sarɩya sɩbgɛ ba, ban kʋ tõma la ĩyã?» 
REV.6.11	Tɩ ba bɔ ba nẽra woo fu-pɛɛlga, dee yele ba yetɩ ba gu fẽe, halɩ tɩ ba kʋ ba sɔbiisi n de ba tõntõn-taaba, n de ba kʋ ba wʋ bãma la, tɩ ba sõorɛ paagɛ.
REV.6.12	Tɩ Pebila la lakɛ bõnɔ bʋyoobɩ dãana n tabɛ la, tɩ tẽŋa mĩim zozo'e, tɩ wʋntɛɛŋa lebge lika wʋ tãn-sabga, dee tɩ wõrga lebge mõlga wʋ zɩɩm na. 
REV.6.13	Tɩ wõrbiɛ ze'ele saazuum sʋʋgɛ tẽŋa, wʋ kẽnkãŋa tɩ kʋseb-kãtɛ mĩim tɩ kẽnkãma sʋʋgɛ la. 
REV.6.14	Tɩ sagõŋɔ kilim wʋ sõŋɔ la bɔɩ. Tɩ tãnsɩ wuu, la tẽn-sɛba tɩ ko'om gilge la wuu ka le bɔna ba zẽ'esɩ. 
REV.6.15	Tɩ dũnia na'adõma, la nẽr-kegro, la sʋdaasɩ kɛ'ɛndõma, la bõntatba, la pãnsɩ dõma, la yamsɩ, la burkĩndõma wuu sʋgra tãnsɩ bogro pʋam, la tãmpĩisi lɛma. 
REV.6.16	Dee yɛta tãnsɩ, la tãmpĩisi la yetɩ: «Lui-ya tɩ zuto sʋgɛ tɔ, tɩ sɛka n zĩ na'am bĩmbĩnne zuo la da yẽta tɔ, tɩ Pebila la sũ-isgre da paagɛ tɔ. 
REV.6.17	Se'ere n soe la, ba sũ-isgre daarɛ paagɛ mɛ, nẽra ka boe n wʋn yãŋɛ põsɛ.»
REV.7.1	Bɛla poorʋm, mam yẽ la malɛkadõma banaasɩ n ze dũnia sakʋgrɔ banaasɩ. Ba daan yõgɛ la dũnia kʋsebgo n ze'ele zẽ'esɩ banaasɩ la wuu, tɩ ba da vugra wẽ'erɩ tẽŋa, bɩɩ ko-kãtɛ, bɩɩ tɩa. 
REV.7.2	La mam yẽ la malɛka ayẽma n ze'ele wẽntulle n doorɩ zẽ'a la zɔnna, a zãlɩ la vɔm dãana Nawẽnnɛ dãalgɔ bõnɔ. La a tɔgɛ la ke'enke'em yele malɛkadõma banaasɩ la tɩ Nawẽnnɛ bɔ ba nõorɛ tɩ ba sã'am tẽŋa, la ko-kãtɛ la yetɩ: 
REV.7.3	«Nãn da sã'am-ya tẽŋa, bɩɩ ko-kãtɛ, bɩɩ tɩɩsɩ, basɛ-ya tɩ tɩ ẽŋɛ Nawẽnnɛ tõntõnɩba la dĩa dãalgɔ, dee tɩ ya sã'am.» 
REV.7.4	Tɩ mam wõm sɛba tɩ ba ẽŋɛ ba Nawẽnnɛ dãalgɔ la sõorɛ. Ba de la nẽrba tʋskɔbga la tʋspinaasɩ la anaasɩ (144'000). Ba ze'ele la Ɩsrayɛlɩ buuri la wuu pʋam. 
REV.7.5	Azuda buuri nẽrba tɩ ba dãalɛ de la tʋspia la ayi,
REV.7.5	Arubã buuri nẽrba tʋspia la ayi,
REV.7.5	Agadɩ buuri nẽrba tʋspia la ayi,
REV.7.6	Azɛɛrɩ buuri nẽrba tʋspia la ayi,
REV.7.6	Aneftali buuri nẽrba tʋspia la ayi,
REV.7.6	Amanase buuri nẽrba tʋspia la ayi,
REV.7.7	Asimeyõ buuri nẽrba tʋspia la ayi,
REV.7.7	Alevi buuri nẽrba tʋspia la ayi,
REV.7.7	A'isakaarɩ buuri nẽrba tʋspia la ayi,
REV.7.8	Azabilõ buuri nẽrba tʋspia la ayi,
REV.7.8	Azozɛfʋ buuri nẽrba tʋspia la ayi,
REV.7.8	Abẽnzamẽ buuri nẽrba tʋspia la ayi.
REV.7.9	Bɛla poorʋm mam bɩsrɩ mɛ, yẽ nẽr-kʋʋŋɔ zozo'e tɩ nẽra nẽra ka tã wʋn kãalɛ. Ba de la so'olʋm wuu nẽrba, la buuri wuu nẽrba, la tẽnsɩ wuu nẽrba, la yetɔga buuri wuu nẽrba. Ba daan yɛ la fu-pɛɛlsɩ zãla karkɔŋa võorɔ ba nu'usum zɛ na'am bĩmbĩnne, la Pebila la nẽŋam. 
REV.7.10	Ba tɔgrɩ la ke'enke'em yetɩ:
REV.7.10	«Fãarɛ ze'etɩ la tõma Nawẽnnɛ n zĩ na'am bĩmbĩnne zuo, la Pebila la zẽ'am.»
REV.7.11	Malɛkadõma la wuu daan ze gilge la na'am bĩmbĩnne, la kẽma, la bõn-vɔɔsɩ banaasɩ la. Ba daan ẽn ka la dũma dɩkɛ ba nẽnsɩ võglɛ tẽŋa na'am bĩmbĩnne na nẽŋam nã'asra Nawẽnnɛ 
REV.7.12	yetɩ:
REV.7.12	«Asɩra, Nawẽnnɛ n soe nã'asgɔ, la na'am pãŋa, la yɛm, la yel-sõnnɛ pʋ'ʋsgɔ, la pẽka, la ke'eŋo, la pãŋa wakatɛ n ka ba'asrɩ. Amina.»
REV.7.13	Tɩ kẽma la ayɩla soke mam yetɩ: «Ãndõma n de nẽr-bãma n yɛ fu-pɛɛlsɩ la, ba ze'ele la bɛ?» 
REV.7.14	Tɩ mam lerge ẽ yetɩ: «M zuudãana, fõn mi.» Tɩ a yele mam yetɩ: «Ba de la nẽr-sɛba n ze'ele toog-kãtɛ pʋam na. Ba peege ba futo mɛ Pebila la zɩɩm pʋam tɩ ba pelge. 
REV.7.15	Bɛla n soe tɩ ba zɛ Nawẽnnɛ na'am bĩmbĩnne na nẽŋam, tõnna bɔ'ɔra ẽ wʋntɛɛŋa la yʋ'ʋŋɔ a yire la pʋam. Sɛka n zĩ na'am bĩmbĩnne zuo la n wʋn gu'ura ba. 
REV.7.16	Kɔm la koyũuro kãn le yõkɛ ba, wʋntɛɛŋa la a tʋʋlgɔ kãn le wõŋɛ ba. 
REV.7.17	Se'ere n soe la, Pebila la n boe na'am bĩmbĩnne tẽŋasʋka la n wʋn bɩsra ba yelle, ẽŋa n wʋn tarɩ ba sẽŋɛ ko'om n bulli n bɔ'ɔrɩ vɔm zẽ'am. La Nawẽnnɛ n wʋn duuse ba nintãm wuu.»
REV.8.1	Pebila la lakɛ la bõnɔ bayopɔɩ dãana n tabɛ la, tɩ la ãna yɩrɩrɩr Nawẽnnɛ yire wakatɛ fẽe paagɛ karf-ayɩla pʋsʋka. 
REV.8.2	Tɩ mam yẽ malɛkadõma bayopɔɩ n ze Nawẽnnɛ nẽŋam, tɩ ba bɔ ba benkɔma bayopɔɩ.
REV.8.3	La malɛka ayẽma n wa'am wa ze'ele kãabgɔ bĩmbĩnne na zẽ'am. A daan tarɩ la sãlma laaga tɩ ba tarɩ yõ'ora tɩdarɛ. Tɩ ba bɔ ẽ tɩdarɛ pãɩ, tɩ a dɩkɛ ba lagɩm na Nawẽnnɛ nẽrba wuu pʋ'ʋsgɔ yõ sãlma kãabgɔ bĩmbĩnne n boe na'am bĩmbĩnne na nẽŋam na zuo bɔ Nawẽnnɛ. 
REV.8.4	Tɩ tɩdarɛ la tɩ a yõ la bug-zũ'usi lagɩm na Nawẽnnɛ nẽrba la pʋ'ʋsgɔ, ze'ele malɛka la n ze Nawẽnnɛ nẽŋam na nu'usum zɔnna saazuum. 
REV.8.5	Tɩ malɛka la dɩkɛ laaga la tɩ ba tarɩ yõ'ora tɩdarɛ la, pɩrɛ ẽ na tɩdarɛ bugum na n boe kãabgɔ bĩmbĩnne zuo la lobge ba tẽŋa zuo. Tɩ saaga tãsra, yãgra dee sũnna, tɩ tẽŋa mĩim.
REV.8.6	Malɛkadõma bayopɔɩ la n zãlɩ benkɔma bayopɔɩ la, mãasʋm mɛ tɩ ba peebe ba.
REV.8.7	Tɩ pɔspɔsɩ malɛka la peebe benkonne. Tɩ sakuga la bugum n gaam na zɩɩm ka'agɛ dũnia zuo. Tɩ dũnia zẽ'esɩ batã pʋam, bugum di zẽ'a ayɩla, tɩ tɩɩsɩ zẽ'esɩ batã pʋam, bugum di zẽ'a ayɩla, tɩ mõ-mã'asa wuu di bugum.
REV.8.8	Tɩ malɛka bʋyi dãana peebe benkonne. Tɩ ba lobge sɛla ko-kãtɛ pʋam n ãn wʋ tãn-kãtɛ tɩ bugum diti. Tɩ ko'om na zẽ'esɩ batã pʋam, zẽ'a ayɩla lebge zɩɩm. 
REV.8.9	Tɩ bõn-vɔɔsɩ sɛba n boe ko'om pʋam na batã pʋam woo ayɩla ki. Tɩ õornɔ batã pʋam woo ayɩla sã'am.
REV.8.10	Tɩ malɛka bʋtã dãana peebe benkonne. Tɩ wõrbi-kãtɛ n diti bug-zɩlɩŋa ze'ele saazuum lui mõga, la kʋlsɩ ko'om pʋam, a lui la ko'om na zẽ'esɩ batã ayɩla pʋam. 
REV.8.11	Wõrbiire la yʋ'ʋrɛ de la Azẽlõm. Tɩ ko'om na zẽ'esɩ batã pʋam, zẽ'a ayɩla lebge zẽlõm. La nẽrba zozo'e n yũ ko'om na ki, ko'om na n de zẽlõm na ĩyã.
REV.8.12	Tɩ malɛka bʋnaasɩ dãana peebe benkonne. Tɩ wẽntulle zẽ'esɩ batã pʋam zẽ'a ayɩla, la wõrga zẽ'esɩ batã pʋam zẽ'a ayɩla, la wõrbiɛ zẽ'esɩ batã pʋam zẽ'a ayɩla pãŋa ba'asɛ, tɩ ba wuu zẽ'esɩ batã pʋam, zẽ'a ayɩla lebge lika. Tɩ wʋntɛɛŋa zẽ'esɩ batã pʋam ayɩla ka le nẽera peelem, tɩ yʋ'ʋŋɔ mẽ bɛla.
REV.8.13	Tɩ mam yẽ sɩl-kãtɛ n ẽgrɩ saazuum-zuum, wõm ẽn tɔgrɩ ke'enke'em yetɩ: «Waɩ, waɩ! Nẽr-sɛba n boe tẽŋa wã zuo wʋn yẽ la toogo, malɛkadõma batã n weege la n wʋn peebe ba benkɔma, tɩ ba yẽ toogo.»
REV.9.1	Tɩ malɛka bʋnuu dãana peebe benkonne. Tɩ mam yẽ wõrbiire n ze'ele saazuum lui dũnia zuo. Tɩ ba bɔ ẽ bog-ko'ogo saafɩbiire. 
REV.9.2	Tɩ wõrbiire la pakɛ bog-ko'ogo la, tɩ bug-zũ'usi ze'ele bog-ko'ogo la pʋam yɛsra wʋ bug-kãtɛ zũ'usi la, botɩ wʋntɛɛŋa, la sapebsʋm sobe. 
REV.9.3	Tɩ tẽnta'aba ze'ele zũ'usi la pʋam yese saagɛ dũnia zuo. Tɩ ba bɔ ba toogo wʋ nãnsɩ toogo la. 
REV.9.4	La ba yele ba yetɩ ba da ẽŋɛ mõorɔ, la bõn-sɛba wuu n yesrɩ tẽŋa, la tɩɩsɩ sɛla, ba pɔglʋm nẽr-sɛba n ka tarɩ Nawẽnnɛ dãalgɔ ba dĩa zuto la mã'a. 
REV.9.5	Ba daan ka bɔ tẽnta'aba la nõorɛ tɩ ba kʋ nẽrba la, la de la ba nãmsɛ ba wõr-sɩnuu. Ban botɩ toog-sɛka nãmsra nẽrba la ãn wʋ nãŋa n ẽn dõn nẽra tɩ la dõnna se'em na. 
REV.9.6	La dabsa bãma, nẽrsaalba wʋn ɛɛra kũm, la ba kãn yẽ ẽ. Ba wʋn bɔɔra tɩ ba ki, la kũm wʋn zoe dee basɛ ba.
REV.9.7	Tẽnta'aba la ãn wʋ wiiri n mãasʋm gu'ura zɛbrɛ, la sɛla n boe ba zuto ãna wʋ sãlma mũnsi, dee tɩ ba nẽnsɩ ãna wʋ nẽrba nẽnsɩ la. 
REV.9.8	Ba tarɩ la zomto n ãn wʋ pɔgsɩ zomto la. Dee tɩ ba yẽna ãna wʋ gɩgma yẽna la. 
REV.9.9	Ba dɩkɛ la bõnɔ n ãn wʋ kuto futo pĩ ba yõ'orɔ. La ba kempagsɩ la dãmnɛ ãn wʋ wiiri toto tɩ wiiri zozo'e ve'erɩ zɔta wɛ'ɛsa zɛbrɛ zẽ'a. 
REV.9.10	Ba tarɩ la zɔa wʋ nãnsɩ zɔa la dõnna. Ba zɔa bãma n bɔ ba ke'eŋo tɩ ba nãmsɛ nẽrba wõr-sɩnuu. 
REV.9.11	Ba daan tarɩ la naba, a de la malɛk-sɛka n gu'uri bog-ko'ogo la. A yʋ'ʋrɛ la Ebre yetɔga de la «Abadõ», la Grɛkɩ yetɔga de la «Apoliyõ», n boorɩ tɩ la yetɩ «Sã'ama».
REV.9.12	Pɔspɔsɩ toogo la tole mɛ. La toogo bʋyi n wʋn ken wa'am.
REV.9.13	Tɩ malɛka bʋyoobɩ dãana peebe benkonne. Tɩ mam wõm kõa n ze'ele sãlma kãabgɔ bĩmbĩnne n boe Nawẽnnɛ nẽŋam kʋgra banaasɩ la zẽ'am. 
REV.9.14	Kõa la yele malɛka bʋyoobɩ dãana n zãlɩ benkonne na yetɩ: «Lorge malɛkadõma banaasɩ tɩ ba lʋ ba, tɩ ba bɔna Efratɩ kʋl-kãtɛ zẽ'am na basɛ.» 
REV.9.15	Tɩ a lorge malɛkadõma banaasɩ la basɛ. Ba daan mãasʋm malɛg-bãma gu'ura la wakatɛ ẽŋa, la dabsrɛ ẽŋa, la wõr-ẽŋa, la yʋʋn-ẽŋa, tɩ ba kʋ nẽrsaalba batã woo pʋam ayɩla. 
REV.9.16	Tɩ ba pa'alɛ mam ba sʋdaasɩ n bã'arɩ wiiri kãllɛ, ba de la tʋsa kɔbsyi nõorɛ tʋsrɛ. 
REV.9.17	Tɩ mam yẽ wiiri la, la ba wi-bã'arba n ãn se'em: Ba tarɩ la kuto futo n pĩ'iri yõ'orɔ, tɩ ba mõ'ogɛ ãna wʋ bugum, dee dɛna yõosnɛ, la dõbʋʋlʋm. Wiiri la zuto ãn wʋ gɩgma zuto la. Bugum, la bug-zũ'usi, la kidibre n ze'ele ba nõa pʋam yɛsra. 
REV.9.18	Tɩ tooro bãma batã n de bugum, la bug-zũ'usi, la kidibre n ze'ele wiiri la nõa pʋam yɛsra la, kʋ nẽrsaalba batã pʋam woo ayɩla. 
REV.9.19	Wiiri la ke'eŋo boe la ba nõa, la ba zɔa pʋam. Ba zɔa la ãn wʋ bõnsɛ'ɛdõma la, ba tarɩ la zuto bãma tɩ ba tarɩ ɩta nẽrba be'em sã'ana ba.
REV.9.20	La nẽr-sɛba n weege tɩ tooro bãma ka kʋ ba la, ka teege yɛm basɛ ban ɩtɩ sɛla tɩ ba mẽŋa boorɩ la. Ba ken dɔla la kʋlkã'arsɩ, la baga tɩ ba dɩkɛ sãlma, la zũuro, la yõgõm, la kuga, la dɔɔrɔ mãalɛ, tɩ ba ka yẽta, ka wõnna, ka tãna sẽnna. 
REV.9.21	Ba ken ka teege yɛm basɛ ba nẽr-kʋa, la ba tɩɩm tõoma, la ba yalsɩ tõoma, la ba nayigum na.
REV.10.1	Tɩ mam daan yẽ malɛka ayẽma n tarɩ pãŋa n ze'ele Nawẽnnɛ yire sigra. Tɩ sawara pile ẽ wʋ fuugo tɩ a yɛ, dee tɩ gõmatɩ-tãpɔ kɔkɛ a zuugo. A nẽŋa ãn wʋ wẽntulle, dee tɩ a nãma ãna wʋ bug-zɩlɩsɩ la. 
REV.10.2	A zãlɩ la gõn-pɩka n lakɛ a nu'usum. A dɩkɛ a zʋʋgɔ nã'arɛ taglɛ la ko-kãtɛ zuo, dee dɩkɛ a gɔbga nã'arɛ taglɛ tẽŋa zuo. 
REV.10.3	A daan tɔgɛ mɛ ke'enke'em wʋ gɩgnɛ n kaasɛ la. Ẽn daan tɔgɛ la, saaga n tãsɛ nõorɛ bʋyopɔɩ. 
REV.10.4	Saaga la n tãsɛ tɔgɛ la, mam yetɩ m gʋlsɛ la ban yele se'em na. La mam wõm na kõa n ze'ele Nawẽnnɛ yire tɔgɛ mam yetɩ: «Sʋgɛ sɛla tɩ saaga tãsɛ bʋyopɔɩ tɔgɛ la, da gʋlsɛ ba.»
REV.10.5	Tɩ malɛk-sɛka tɩ mam daan yẽ tɩ a ze ko-kãtɛ la tẽŋa zuo la, n zẽkɛ a zʋʋgɔ nu'ugo saazuum, 
REV.10.6	pɔɩ la Nawẽnnɛ n boe wakatɛ wuu, n nãam saazuum, la tẽŋa, la ko-kãtɛ, la sɛla wuu n boe ba pʋam na, yetɩ: «La kãn le yuuge. 
REV.10.7	Malɛka bʋyopɔɩ dãana la sãn peebe benkonne, Nawẽnnɛ wʋn ẽŋɛ ẽn looge yɛm tɩ a ẽŋɛ se'em n sʋgɛ la mɛ, wʋ ẽn yʋʋn tɔgɛ la a nõtɔ'ɔsrɩba n de a tõntõnɩba se'em na.»
REV.10.8	Tɩ kõa la n ze'ele Nawẽnnɛ yire tɔgɛ tɩ mam wõm na, le yele mam yetɩ: «Sẽŋɛ ka to'oge gõn-pɩka la n lakɛ bɔna malɛka la n ze ko-kãtɛ la tẽŋa zuo la nu'um.» 
REV.10.9	Tɩ mam sẽŋɛ malɛka la zẽ'am ka yele ẽ yetɩ: «Bɔ mam gõn-pɩka la.» Tɩ a yele mam yetɩ: «To'oge ẽ obe vole. A wʋn lebge la toogo fʋ pʋʋrʋm. La fʋ nõorʋm, a wʋn ãna yẽlʋm wʋ seero la.» 
REV.10.10	Tɩ mam to'oge gõn-pɩka la a nu'um obe vole. Tɩ a ãna yẽlʋm wʋ seero mam nõorʋm. La mam n vole ẽ na, a lebge la toogo mam pʋʋrʋm.
REV.10.11	Tɩ ba yele mam yetɩ: «Dẽnɩ tɩ fʋ le tɔgɛ Nawẽnnɛ yetɔga pa'alɛ la wʋn ẽŋɛ tẽnsɩ zozo'e nẽrba, la so'olʋm zozo'e nẽrba, la yetɔga buuri zozo'e nẽrba, la na'adõma zozo'e se'em.»
REV.11.1	Tɩ ba daan bɔ mam mẽelŋɔ n ãn wʋ dibga tɩ ba tarɩ makra, dee yele mam yetɩ: «Isge makɛ Wẽnde-kãtɛ la, la kãabgɔ bĩmbĩnne na, dee kãalɛ nẽr-sɛba n pʋ'ʋsrɩ a pʋam na. 
REV.11.2	La basɛ a zẽnzaka la, da makɛ ẽ, se'ere n soe la, ba dɩkɛ ẽ bɔ la bu-zãŋsɩ la, ba wʋn nẽ Nawẽnnɛ tẽŋa la mɛ wõrsɩ pinaasɩ la ayi sã'am.»
REV.11.3	«Mam wʋn tõm na nẽrba bayi n wʋn ze'ele mam poorʋm tɔgɛ mam yelle. Ba wʋn yɛ la bɔra futo to'ose mam yetɔga tɔgɛ bɔ nẽrba dabsa tʋsrɛ la kɔbsyi la pisyoobɩ.»
REV.11.4	Nẽr-bãma bayi de la Oliivi tɩɩsɩ bayi, dee ken dɛna fɩtladõma bayi n ze dũnia wuu Zuudãana nẽŋam na. 
REV.11.5	Nẽra sãn ɛɛra tɩ a ẽŋɛ ba be'em, bugum n ze'etɩ ba nõa pʋam dita ba bɛ'ɛba la. Asɩra, nẽr-sɛka n eerɩ tɩ a ẽŋɛ ba be'em, dẽnɩ tɩ a ki bɛla. 
REV.11.6	Ba tarɩ la ke'eŋo wʋn yõkɛ saaga tɩ a ka niira wakat-sɛba wuu tɩ ba to'osrɩ Nawẽnnɛ yetɔga tɔgra bɔ'ɔra nẽrba la. La ba ken tara ke'eŋo mɛ wʋn botɩ ko'om lebge zɩɩm, dee ken tara ke'eŋo wʋn botɩ tooro buuri wuu paagɛ dũnia nẽrba wakat-sɛka wuu tɩ ba boorɩ.
REV.11.7	Ba sãn wa tɔgɛ yetɔga la ba'asɛ, dũŋa n wʋn ze'ele bog-ko'ogo la pʋam yese zɛbɛ la ba, yãŋɛ kʋ ba. 
REV.11.8	Tɩ ba kũm na wʋn gã peelem nẽŋam tẽn-kãtɛ la pʋam. Bilam tɩ ba daan ka ba Zuudãana dɔ-puurŋa zuo. Tẽŋa la yʋ'ʋrɛ n pa'alɛ ẽn ãn se'em de la Sodom, la Ezipti. 
REV.11.9	Tẽnsɩ wuu nẽrba, la buuri wuu nẽrba, la yetɔga buuri wuu nẽrba, la so'olʋm wuu nẽrba wʋn bɩsra ba kũm na la dabsa atã la pʋsʋka, dee kãn sakɛ tɩ ba dɩkɛ ba kũm na laagɛ. 
REV.11.10	Dũnia nẽrba sũure wʋn ẽŋɛ yẽlʋm mɛ, ban yẽ tɩ nẽrba bayi la ki la ĩyã. Tɩ ba wʋn ẽŋɛ sũ-yẽlga de'em, bɔ taaba bɔ'a, se'ere n soe la, nõtɔ'ɔsrɩba bayi la nãmsɛ nẽrba dũnia mɛ. 
REV.11.11	La dabsa atã la pʋsʋka la poorʋm, vo'osʋm n bɔ'ɔrɩ vɔm n wʋn ze'ele Nawẽnnɛ zẽ'am wa'am wa kẽ ba pʋam, tɩ ba vo'oge isge. Tɩ dabeem zozo'e wʋn yõkɛ sɛba n yẽ ba la. 
REV.11.12	La nõtɔ'ɔsrɩba bayi la wʋn wõm na kõa n ze'ele Nawẽnnɛ yire yele ba yetɩ: «Zom-ya wa'am.» Tɩ ba kẽ sawara pʋam zɔnna wɛ'ɛsa Nawẽnnɛ yire, tɩ bɛ'ɛba la bɩsra ba. 
REV.11.13	Wakatɛ ẽŋa mẽŋa, tẽŋa n wʋn mĩim halɩ zozo'e. Tɩ Zerizalɛm tẽŋa la zẽ'esɩ pia pʋam, zẽ'a ayɩla wʋn lui saam. Tɩ nẽrba tʋsa ayopɔɩ ki, tẽŋa la n mĩim na ĩyã. Tɩ dabeem wʋn yõkɛ nẽr-sɛba n weege la, tɩ ba bɔ Nawẽnnɛ n boe saazuum nã'asgɔ.
REV.11.14	Toogo bʋyi dãana tole mɛ. La toogo bʋtã dãana la dee la fẽe la a wa'am.
REV.11.15	Tɩ malɛka bʋyopɔɩ dãana peebe benkonne, tɩ kõosɩ ze'ele Nawẽnnɛ yire tɔgɛ ke'enke'em yetɩ:
REV.11.15	«Dũnia so'olʋm lebge la tõma Zuudãana, la Krisi tɩ a tõm na n soe, la a na'am na boe la wakatɛ n ka ba'asrɩ.»
REV.11.16	Tɩ kẽma pisyi la anaasɩ la n zĩ ba na'am bĩmbĩna zuto Nawẽnnɛ nẽŋam na, võglɛ nẽnsɩ tẽŋa nã'asra Nawẽnnɛ yetɩ:
REV.11.17	«Zuudãana Nawẽnnɛ n de ke'eŋo wuu dãana, n daan boe, n ken bɔna la,
REV.11.17	tõma pʋ'ʋsrɩ la fõn fʋ yel-sõnnɛ, fõn dɩkɛ fʋ ke'eŋo n zo'oge vigle fʋ na'am na ĩyã.
REV.11.18	Bu-zãŋsɩ wuu nẽrba sũure isge mɛ,
REV.11.18	la lɛɛlɛ wã fõn sũ-yĩire wakatɛ n paagɛ,
REV.11.18	tɩ fõn wʋn di sɛba n ki la sarɩya,
REV.11.18	la fõn wʋn yɔ fʋ tõntõnɩba la n de fʋ nõtɔ'ɔsrɩba, la fʋ nẽrba la n nã'asrɩ fõn, kɛ'ɛndõma la tarɩmdõma wuu mɛ.
REV.11.18	La de la wakatɛ tɩ fõn wʋn sã'am nẽr-sɛba n sã'anɩ dũnia la.»
REV.11.19	Tɩ Wẽnde-kãtɛ n boe Nawẽnnɛ yire la yo'oge, tɩ nõor-bĩŋre daka la yẽta. Tɩ saaga yãgra, sũnna, tãsra, tɩ tẽŋa mĩim, tɩ sakuga zozo'e lui.
REV.12.1	Bõn-bãn-kãtɛ n puke saazuum. Pɔka n dɩkɛ wẽntulle pile wʋ fuugo la, tɩ wõrga bɔna a nãma tẽŋa, dee tɩ a vuge mũŋa n tarɩ wõrbiɛ pia la ayi. 
REV.12.2	Pɔka la tarɩ la pʋʋrɛ virgra tɩ a dɔgɛ, wʋlsra kaasra, dɔka toogo n tarɩ ẽ na ĩyã. 
REV.12.3	Tɩ bõn-bãnnɛ ayẽma puke saazuum: A de la pʋryõŋ-yãlma n ãn kãtɛ dɛna mõlga, a tarɩ la zuto bayopɔɩ, la ɩɩla pia, tɩ mũnsi vuge a zuto la wuu. 
REV.12.4	Tɩ a zʋʋrɛ kã'asɛ wõrbiɛ batã pʋam ayɩla saazuum lobe basɛ tẽŋa zuo. Pʋryõŋ-yãlma la ze la pɔka la n yetɩ a dɔgɛ la nẽŋam gu'ura tɩ pɔka la dɔgɛ tɩ a yõkɛ a bia la obe. 
REV.12.5	La pɔka la dɔgɛ la budibla n wʋn tara kuto dasaarɛ sɔna so'olʋm buuri wuu. Tɩ ba zɛ bia la tarɩ sẽŋɛ Nawẽnnɛ zẽ'am, a na'am bĩmbĩnne na zẽ'am. 
REV.12.6	Tɩ pɔka la zoe sẽŋɛ weem, zẽ'e-sɛka tɩ Nawẽnnɛ mãasʋm a ĩyã la, bilam tɩ ba diise ẽ dabsa tʋsrɛ la kɔbsyi la pisyoobɩ.
REV.12.7	Tɩ zɛbrɛ isge Nawẽnnɛ yire. Tɩ malɛkadõma kɛ'ɛma Amisɛlɩ, la a malɛkadõma zɛbra la pʋryõŋ-yãlma la, tɩ pʋryõŋ-yãlma la, la a malɛgsɩ mẽ zɛbra la ba. 
REV.12.8	La ba koŋe pãŋa mɛ, tɩ sore ka le bɔna tɩ ba bɔna Nawẽnnɛ yire. 
REV.12.9	Tɩ ba daan lobe pʋryõŋ-yãlma kãtɛ la basɛ. Ẽŋa n de bõnsɛla n yʋʋn boe, tɩ ba wi'ira ẽ tɩ «Dõta» bɩɩ «Asũtãana» n pã'asrɩ dũnia nẽrba wuu la. Ba lobe ẽ, la a malɛgsɩ basɛ la tẽŋa zuo. 
REV.12.10	Tɩ mam wõm kõa n tɔgrɩ ke'enke'em Nawẽnnɛ yire yetɩ: «Nãnannɛ wã, Nawẽnnɛ fãarɛ daarɛ paagɛ mɛ, Nawẽnnɛ yãŋa pa'alɛ a pãŋa, la a na'am mɛ, dee pa'alɛ Krisi tɩ a tõm na ke'eŋo, se'ere n soe la, ba dige sɛka n wã'arɩ tɩ sɔbiisi Nawẽnnɛ zẽ'am wʋntɛɛŋa la yʋ'ʋŋɔ la mɛ. 
REV.12.11	La de la Pebila la zɩɩm ĩyã, la ban mõolɛ Nawẽnnɛ yetɔga la ĩyã, tɩ tɩ sɔbiisi la yãŋɛ ẽ. Ba ka zoe tɩ ba wʋn kʋ ba. 
REV.12.12	Bɛla, Nawẽnnɛ yire, la yãma sɛba wuu n boe mĩ na, ẽŋɛ-ya sũ-yẽlga. La toogo n wʋn yẽ tẽŋa, la ko-kãtɛ, se'ere n soe la, Asũtãana sige ya zẽ'am la sũ-yĩire, ẽn mi tɩ a wakatɛ deege la fẽe la ĩyã.»
REV.12.13	Pʋryõŋ-yãlma la n yẽ tɩ ba lobe ẽ basɛ la tẽŋa zuo la, a babsɛ la pɔka la n dɔgɛ bia la. 
REV.12.14	Tɩ ba bɔ pɔka la sɩl-kãtɛ kempagsɩ bayi tɩ a ẽkɛ sẽŋɛ weem, zẽ'e-sɛka tɩ ba wʋn diisra ẽ yʋʋma atã la pʋsʋka la, zãagɛ la bõnsɛla la. 
REV.12.15	Tɩ bõnsɛla la ʋkɛ ko'om a nõorʋm wʋ mõgrɛ la pɔka la poorʋm tɩ ba pe'ege ẽ fõrgɛ. 
REV.12.16	La tẽŋa sõŋɛ pɔka la mɛ, ya'agɛ nõorɛ fõogɛ ko'om na n ze'ele pʋryõŋ-yãlma la nõorʋm na. 
REV.12.17	Tɩ pʋryõŋ-yãlma la sũure yĩige la pɔka la, tɩ a sẽŋɛ ka zɛbra la pɔka la yɩɩsɩ sɛba n weege ken sakra Nawẽnnɛ nõorɛ, dee tɔgra Azezi yelle bɔ'ɔra nẽrba la. 
REV.12.18	Pʋryõŋ-yãlma la sẽŋɛ ka zɛ la ko-kãtɛ la nõorʋm.
REV.13.1	Bɛla poorʋm, mam yẽ la dũŋa n ze'ele ko-kãtɛ pʋam dooge. A tarɩ la ɩɩla pia, la zuto bayopɔɩ, tɩ mũnsi pia vuge a ɩɩla la wuu. La yʋ'ʋra n pɔ'ɔrɩ Nawẽnnɛ yʋ'ʋrɛ n gʋlsɛ a zuto la zuo. 
REV.13.2	Dũŋa la tɩ mam yẽ la wõn na webaaga. Tɩ a nã'a-tala ãna kãra, tara nã'a-ẽesɩ wʋ tẽŋambõŋa la. Dee tɩ a nõorɛ ãna wʋ gɩgnɛ nõorɛ la. Tɩ pʋryõŋ-yãlma la dɩkɛ a pãŋa, la a na'am bĩmbĩnne, la a ke'eŋo bɔ dũŋa la. 
REV.13.3	Dũŋa la zuugo ayɩla daan pɔglʋm mɛ, ãna wʋ a ki mɛ na, la a pɔglʋŋɔ la daan bɔɩ mɛ. Tɩ la di'ige dũnia nẽrba wuu, tɩ ba dɔla dũŋa la. 
REV.13.4	Tɩ nẽrba wuu nã'asra pʋryõŋ-yãlma la, ẽn bɔ dũŋa la a ke'eŋo la ĩyã. Dee nã'asra dũŋa la yetɩ: «Ãne n tarɩ ke'eŋo wʋ dũŋa la? La ãne n tã wʋn zɛbɛ la ẽ lɛ?»
REV.13.5	Tɩ ba bɔ dũŋa la nõorɛ tɩ a tɔgɛ tɩta'alʋm yetɔga, dee tʋ Nawẽnnɛ. A to'oge ke'eŋo tɩ a tõm na wõrsɩ pinaasɩ la ayi. 
REV.13.6	Tɩ a pɔsɛ tɔgra pɔ'ɔra Nawẽnnɛ dee pɔ'ɔra a yʋ'ʋrɛ, la zẽ'e-sɛka tɩ a boe, la sɛba n boe Nawẽnnɛ yire la wuu. 
REV.13.7	Tɩ ba bɔ ẽ nõorɛ tɩ a zɛbɛ la Nawẽnnɛ nẽrba yãŋɛ ba. Ba bɔ ẽ ke'eŋo tɩ a yãŋɛ la buuri wuu nẽrba, la tẽnsɩ wuu nẽrba, la yetɔga buuri wuu nẽrba, la so'olʋm wuu nẽrba. 
REV.13.8	Nẽrba wuu n boe dũnia zuo wʋn nã'asɛ dũŋa la mɛ, sãn dagna sɛba yʋ'ʋra n gʋlsɛ Pebila tɩ ba daan kʋ la vɔm gõŋɔ pʋam na. Nẽr-bãma yʋ'ʋra daan põn gʋlsɛ vɔm gõŋɔ la pʋam na halɩ dũnia pĩ'iluŋo wakatɛ.
REV.13.9	Sɛka n wõm yetɔga wã, a selse sõŋa sõŋa. 
REV.13.10	Nẽr-sɛka n de ba yõkɛ ẽ sẽŋɛ, ba wʋn yõkɛ ẽ sẽŋɛ. Nẽr-sɛka n de ba kʋ ẽ na sʋ'a, ba wʋn kʋ ẽ na sʋ'a. Bɛla, dẽnɩ tɩ Nawẽnnɛ nẽrba tara sũ-ke'eŋo, dee bɔ Nawẽnnɛ sɩra.
REV.13.11	Bɛla poorʋm, mam yẽ la dũŋa ayẽma n ze'ele tẽŋa pʋam yese. A tarɩ la ɩɩla bayi n wõn na pebila ɩɩla, dee tɔgra wʋ pʋryõŋ-yãlma la. 
REV.13.12	A tarɩ la pɔspɔsɩ dũŋa la ke'eŋo tõnna a nifum. A pẽrgɛ dũnia nẽrba wuu mɛ tɩ ba nã'asra pɔspɔsɩ dũŋa la n daan pɔglʋm ãna wʋ a ki mɛ, dee yeege la. 
REV.13.13	Dũŋa bʋyi dãana la ẽŋɛ la bõn-yãlm-kãra, halɩ botɩ bugum zɛ'ɛta saazuum sigra dũnia, nẽrba nifum. 
REV.13.14	Bõn-yãlma la tɩ a ẽŋɛ pɔspɔsɩ dũŋa la nifum na, botɩ a pã'asɛ dũnia nẽrba mɛ. A yele ba tɩ ba mãalɛ bõnɔ tɩ a ãna wʋ dũŋa la tɩ ba pɔglʋm na sʋ'a tɩ a vɔa la. 
REV.13.15	Tɩ ba bɔ dũŋa bʋyi dãana la ke'eŋo tɩ a bɔ bõnɔ na tɩ ba mãalɛ tɩ a ãna wʋ pɔspɔsɩ dũŋa la vo'osʋm, tɩ a tãna tɔgra, dee kʋ sɛba wuu n ka nã'asrɩ ẽ na. 
REV.13.16	La dũŋa la pẽrgɛ nẽrba wuu mɛ, tarɩmdõma la kɛ'ɛndõma, bõntatba la nasdõma, yamsɩ la burkĩndõma tɩ ba dãalɛ ba zʋʋgɔ nu'ugo bɩɩ ba dĩire. 
REV.13.17	Tɩ nẽra nẽra ka tãna wʋn da bɩɩ koose sɛla, a sãn ka tara dũŋa la dãalgɔ, a yʋ'ʋrɛ, bɩɩ a yʋ'ʋrɛ la kãllɛ.
REV.13.18	Dẽnɩ tɩ fʋ tara yɛm: Nẽr-sɛka n tarɩ pʋtẽ'erɛ, ẽŋa n wʋn tã'agɛ bãŋɛ dũŋa la kãllɛ võorɛ. Se'ere n soe la, kãllɛ la võorɛ de la nẽrsaala kãllɛ. Kãllɛ la biɛ de la 666.
REV.14.1	Tɩ mam le bɩsɛ, yẽ Pebila la n ze Siyõ tãŋa zuo. Tɩ nẽrba tʋskɔbga la tʋspinaasɩ la anaasɩ (144'000) zɛ a zẽ'am, ba tarɩ la Pebila la yʋ'ʋrɛ, la a Sɔ yʋ'ʋrɛ n gʋlsɛ ba dĩa zuto. 
REV.14.2	Tɩ mam wõm kõa n ze'ele Nawẽnnɛ yire tɩ a dãmnɛ ãna wʋ ko-kãtɛ dãmnɛ, dee ãna wʋ saaga n tãsrɩ sũnna, dee ãna wʋ kõl-wẽ'erba n wẽ'erɩ ba kõnnɔ. 
REV.14.3	Nẽr-kʋʋŋɔ bãma ze la na'am bĩmbĩnne, la bõn-vɔɔsɩ banaasɩ, la kẽma la nẽŋam yõona yõom-paalɛ. Nẽra nẽra ka tã wʋn zãsʋm yõonɛ na, sãn dagna nẽrba tʋskɔbga la tʋspinaasɩ la anaasɩ la n yẽ fãarɛ dũnia zuo la mã'a. 
REV.14.4	Nẽr-bãma ka dẽgɛ ba mẽŋa la pɔgsɩ, ba tarɩ ba mẽŋa sõŋa mɛ. Ba dolɩ la Pebila la zẽ'e-sɛka woo tɩ a we'esɩ. Ba yẽ fãarɛ nẽrsaalba pʋam tɩ ba dɛna la pɔspɔsɩ dõma bɔ Nawẽnnɛ, la Pebila la. 
REV.14.5	Põmpɔrŋɔ yetɔga ka tole ze'ele ba nõorʋm, ba ka tarɩ tuure.
REV.14.6	Tɩ mam yẽ malɛka ayẽma n ẽgrɩ saazuum-zuum, a tarɩ la Nawẽnnɛ kõ-yẽlga n boe wakatɛ wuu tɩ a mõolɛ bɔ nẽr-sɛba wuu n boe dũnia zuo, so'olʋm wuu nẽrba, la buuri wuu nẽrba, la yetɔga buuri wuu nẽrba, la tẽnsɩ wuu nẽrba. 
REV.14.7	A daan tɔgrɩ mɛ ke'enke'em yetɩ: «Zoe-ya Nawẽnnɛ, la ya nã'asɛ ẽ, se'ere n soe la, wakatɛ paagɛ mɛ tɩ a wʋn di nẽrba sarɩya. Ka-ya dũma nã'asɛ Nawẽnnɛ n nãam saazuum, la tẽŋa, la ko-kãtɛ, la kʋlsɩ wuu n bulli la.»
REV.14.8	Tɩ malɛka bʋyi dãana dɔla pɔspɔsɩ dãana la poore yɛta tɩ: «A lui mɛ, a lui mɛ, Babilɔnɩ n de tẽn-kãtɛ la lui sã'am mɛ. Ẽŋa n botɩ so'olʋm wuu nẽrba tõm a yalsɩ tõoma zozo'e wʋ dãam tɩ a yũuse ba la.»
REV.14.9	Tɩ malɛka bʋtã dãana dɔla malɛkadõma bayi la tɔgra ke'enke'em yetɩ: «Nẽra sãn nã'asɛ dũŋa la, la a bõnɔ na tɩ ba mãalɛ la, la a sãn to'oge a dãalgɔ la a dĩire zuo bɩɩ a nu'ugo zuo, 
REV.14.10	Nawẽnnɛ sũure wʋn yĩige la ẽ, tɩ a sɩbgɛ ẽ wʋ dã-ke'eŋo n ka pulum tɩ a pɩrɛ wannɛ bɔ ẽ tɩ a yũ. A wʋn nãmsɛ la kidibre n diti bugum pʋam, malɛg-sõma, la Pebila la nẽŋam. 
REV.14.11	Nẽr-bãma nãmsgɔ bug-zũ'usi zonnɩ la saazuum wakatɛ wuu. Nẽr-sɛba wuu n nã'asrɩ dũŋa la, la a bõnɔ na tɩ ba mãalɛ la, dee to'oge a yʋ'ʋrɛ dãalgɔ la, kãn malɩn yẽ vo'osgo wʋntɛɛŋa la yʋ'ʋŋɔ.»
REV.14.12	Bɛla, dẽnɩ tɩ Nawẽnnɛ nẽrba n sakra a nõorɛ dee bɔ Azezi sɩra la, tara sũ-ke'eŋo.
REV.14.13	Tɩ mam wõm kõa n ze'ele saazuum yele mam yetɩ: «Gʋlsɛ yetɩ: ‹Lan pɔsɛ lɛɛlɛ wã, nẽr-sɛba n kiiri Zuudãana doosgo pʋam na tarɩ zu-yẽlga.› Tɩ Nawẽnnɛ Sɩa yetɩ: ‹La de la sɩra, ba wʋn vo'ose la ba tõon-tooro, ba tõon-sõma la dolɩ ba mɛ.› »
REV.14.14	Tɩ mam bɩsra, yẽ sawatɛ n de pɛɛlga, tɩ nẽra n wõn na nẽrsaala dayʋa zɔa a zuo. A vuge la sãlma mũŋa, dee tarɩ geego n saasɛ tara nõorɛ a nu'um. 
REV.14.15	Tɩ malɛka ayẽma ze'ele Wẽnde-kãtɛ la pʋam yese tɔgɛ la sɛka n zo sawatɛ zuo la ke'enke'em yetɩ: «Dɩkɛ geego la sɛɛra, tɩ lagsgɔ wakatɛ paagɛ mɛ, se'ere n soe la, tẽŋa zuo bõnkɔɔla bɩ mɛ seke lagsgɔ.» 
REV.14.16	Tɩ sɛka n zĩ sawatɛ zuo la dɩkɛ a geego la doose tẽŋa zuo, sɛ tẽŋa bõnkɔɔla lagsɛ.
REV.14.17	Tɩ malɛka ayẽma ze'ele Wẽnde-kãtɛ n boe saazuum na pʋam yese, ẽŋa mẽ tarɩ la geego n saasɛ tara nõorɛ. 
REV.14.18	Tɩ malɛka ayẽma n tarɩ ke'eŋo sɔna bugum ze'ele kãabgɔ bĩmbĩnne na zẽ'a yese tɔgɛ ke'enke'em la malɛk-sɛka n tarɩ geego n tarɩ nõorɛ la yetɩ: «Dɩkɛ fʋ geego la sɛ viinye tɩɩsɩ la biɛ n boe tẽŋa zuo la. Se'ere n soe la, ba biɛ la bɩ mɛ.» 
REV.14.19	Tɩ malɛka la dɩkɛ a geego doose tẽŋa zuo sɛ viinye tɩɩsɩ la biɛ, dɩkɛ ba lobge bõn-kãtɛ tɩ ba wẽkrɩ viinye biɛ a pʋam n pa'alɩ Nawẽnnɛ sũ-yĩire la pʋam. 
REV.14.20	Tɩ ba wẽkɛ biɛ la wẽkrɛ bõnɔ na pʋam tẽŋa la kẽnkɛrŋa. Tɩ zɩɩm ze'ele wẽkrɛ bõnɔ na pʋam yese pɩrɛ tẽŋa zoe paagɛ kilomẽtrɩ kɔbstã. Tɩ wemõa sãn sige ba pʋam, la de ko'ogo paara la a garẽŋrɛ.
REV.15.1	Tɩ mam le yẽ bõn-bãnnɛ ayẽma saazuum n de yel-kãtɛ n ẽgrɩ palẽŋa. La de la malɛkadõma bayopɔɩ n zãlɩ tooro bayopɔɩ n de ba'asgɔ tooro. Se'ere n soe la, bãma n wʋn ẽŋɛ tɩ Nawẽnnɛ sũ-yĩire la ba'asɛ.
REV.15.2	Tɩ mam yẽ sɛla n ãn wʋ ko-kãtɛ n yẽgrɩ wʋ bɩsga n gaam na bugum. La mam yẽ la nẽr-sɛba n zɛbɛ yãŋɛ dũŋa, la a bõnɔ tɩ ba mãalɛ, dee ka sakɛ to'oge a yʋ'ʋrɛ la kãllɛ dãalgɔ la, n ze ko-kãtɛ n yẽgrɩ wʋ bɩsga la nõorʋm. Ba zãlɩ la kõnnɔ tɩ Nawẽnnɛ bɔ ba. 
REV.15.3	Ba yõonɩ na Nawẽnnɛ tõntõnna Amoyisi yõonɛ, la Pebila la yõonɛ yetɩ:
REV.15.3	«Zuudãana Nawẽnnɛ n de ke'eŋo wuu dãana,
REV.15.3	fõn tõoma de la tõon-kãra, la tõon-yãlma.
REV.15.3	So'olʋm buuri wuu Naba,
REV.15.3	fõn yɛla la masɛ mɛ,
REV.15.3	la ba de la sɩra.
REV.15.4	Zuudãana, ãne n kãn zoe fõn, nã'asɛ fõn yʋ'ʋrɛ la?
REV.15.4	Se'ere n soe la, fõn mã'a n de pʋpeelem dãana.
REV.15.4	So'olʋm wuu nẽrba wʋn wa'am wa ka dũma nã'asɛ fɔ,
REV.15.4	se'ere n soe la, fõn tõoma n masɛ la puke mɛ tɩ ba yẽ.»
REV.15.5	Bɛla poorʋm mam bɩsɛ mɛ, yẽ tɩ Wẽnde-kãtɛ n boe Nawẽnnɛ yire la pʋam deego la yo'oge mɛ. 
REV.15.6	Tɩ malɛkadõma bayopɔɩ la n zãlɩ tooro bayopɔɩ la ze'ele Wẽnde-kãtɛ la pʋam yese, ba yɛ la fu-pɛɛlsɩ n yẽgrɩ, dee dɩkɛ sãlma sẽbrɩsɩ bobe ba yõ'orɔ. 
REV.15.7	Tɩ bõn-vɔɔsɩ banaasɩ la ayɩla bɔ malɛkadõma bayopɔɩ la sãlma laasɩ bayopɔɩ n pɩrɛ la Nawẽnnɛ n vɔa wakatɛ wuu la sũ-isgre. 
REV.15.8	Tɩ Wẽnde-kãtɛ la pɩrɛ la bug-zũ'usi n pa'alɩ Nawẽnnɛ na'am pãŋa, la a ke'eŋo. Tɩ nẽra nẽra ka tãna wʋn kẽ Wẽnde-kãtɛ la pʋam, sãn dagna tɩ tooro bayopɔɩ la tɩ malɛkadõma bayopɔɩ la zãlɩ la n ba'asɛ.
REV.16.1	Tɩ mam wõm kõa n ze'ele Wẽnde-kãtɛ la pʋam tɔgra ke'enke'em la malɛkadõma bayopɔɩ la yetɩ: «Sẽŋɛ-ya ka ka'agɛ Nawẽnnɛ sũ-isgre la n pɩrɛ laasɩ bayopɔɩ la basɛ dũnia zuo.»
REV.16.2	Tɩ pɔspɔsɩ malɛka sẽŋɛ ka ka'agɛ a laaga bõnɔ basɛ dũnia zuo. Tɩ nõrtãnkɛ'ɛ-tɔɔsɩ n dõnnɩ ĩyã yõgɛ nẽr-sɛba n tarɩ dũŋa la dãalgɔ, dee nã'asra a bõnɔ na tɩ ba mãalɛ la.
REV.16.3	Tɩ malɛka bʋyi dãana ka'agɛ a laaga bõnɔ basɛ ko-kãtɛ pʋam. Tɩ ko-kãtɛ la lebge wʋ nẽra n ki zɩɩm, tɩ bõn-vɔɔsɩ sɛba wuu n boe ko-kãtɛ la pʋam ki.
REV.16.4	Tɩ malɛka bʋtã dãana ka'agɛ a laaga bõnɔ basɛ mõga, la kʋlsɩ ko'om pʋam, tɩ ko'om na lebge zɩɩm. 
REV.16.5	Tɩ mam wõm malɛka n bɩsrɩ ko'om yelle la n yele Nawẽnnɛ yetɩ:
REV.16.5	«Fõn de la pʋpeelem dãana,
REV.16.5	fõn daan boe mɛ, dee ken bɔna.
REV.16.5	Fõn di sarɩya se'em na masɛ mɛ.
REV.16.6	Se'ere n soe la, ba kʋ la sɛba
REV.16.6	n welge to'ore dɛna fõn nẽrba,
REV.16.6	la fõn nõtɔ'ɔsrɩba tɩ ba zɩɩm yese,
REV.16.6	bɛla tɩ fõn bɔ ba zɩɩm tɩ ba yũ.
REV.16.6	Bɛla n masɛ la ba.»
REV.16.7	Tɩ mam wõm kõa n ze'ele kãabgɔ bĩmbĩnne na zẽ'am yetɩ:
REV.16.7	«Asɩra, Zuudãana Nawẽnnɛ n de ke'eŋo wuu dãana, fõn sarɩyadia la masɛ mɛ, dɛna sɩra.»
REV.16.8	Tɩ malɛka bʋnaasɩ dãana ka'agɛ a laaga bõnɔ basɛ wẽntulle zuo tɩ a yõ'ogɛ nẽrba la a bugum. 
REV.16.9	Tɩ tʋʋlg-kãtɛ yõ'ogɛ nẽrba, tɩ ba tʋʋra Nawẽnnɛ n de ke'eŋo wuu dãana n tara nõorɛ la tooro bãma la. La ba ka teege yɛm basɛ tõon-be'ero nã'asɛ Nawẽnnɛ.
REV.16.10	Tɩ malɛka bʋnuu dãana ka'agɛ a laaga bõnɔ basɛ dũŋa la na'am bĩmbĩnne na zuo. Tɩ dũŋa la so'olʋm wuu lebge lika. Tɩ toogo basɛ tɩ nẽrba ɔbra ba zɩlɩsɩ, ba ĩyã n dõnnɩ ĩyã. 
REV.16.11	Nõrtãnkɛ'ɛsɩ la tooro n tarɩ nẽrba la ĩyã, tɩ ba tʋʋra Nawẽnnɛ n boe saazuum na. La ba ka teege yɛm basɛ ba tõon-be'ero la.
REV.16.12	Tɩ malɛka bʋyoobɩ dãana ka'agɛ a laaga bõnɔ basɛ mõg-kãtɛ sɛka tɩ ba wi'iri tɩ Efratɩ la pʋam. Tɩ a ko'om kẽesɛ, lebge sore bɔ na'adõma sɛba n ze'ele wẽntulle doore bɔba la. 
REV.16.13	Tɩ mam yẽ kʋlkã'arsɩ batã n ãn wʋ lonno n ze'ele pʋryõŋ-yãlma la nõorʋm, la dũŋa la nõorʋm, la põmpɔrŋɔ nõtɔ'ɔsa la nõorʋm yɛsra. 
REV.16.14	Ba de la Asũtãana kʋlkã'arsɩ n ɩtɩ bõn-yãlma. Ba we'esɩ la dũnia na'adõma wuu zẽ'am tɩ ba lagsɛ ba, tɩ ba zɛbɛ la Nawẽnnɛ n de ke'eŋo wuu dãana, a dabs-kãtɛ la daarɛ.
REV.16.15	Tɩ Zuudãana yetɩ: «Bɩsɛ-ya, mam sẽm wʋ nayiga la. Nẽr-sɛka n ka gĩsri dee yɛ a futo tarɩ zu-yẽlga, bɛla tɩ a kãn sẽnna beele tɩ nẽrba yẽta a yãnnɛ.»
REV.16.16	Tɩ kʋlkã'arsɩ la lagsɛ na'adõma la zẽ'e-sɛka tɩ ba wi'iri la Ebre yetɔga tɩ «Armagedõ».
REV.16.17	Tɩ malɛka bʋyopɔɩ dãana ka'agɛ a laaga bõnɔ sapebsʋm pʋam. Tɩ kõa ze'ele na'am bĩmbĩnne n boe Wẽnde-kãtɛ la pʋam zẽ'am yetɩ: «La ẽŋɛ ba'asɛ.» 
REV.16.18	Tɩ saaga yãgra, sũnna, tãsra, tɩ tẽŋa mĩim halɩ zozo'e. Nẽrsaalba n boe tẽŋa zuo tɛka, tẽŋa nãn ka mĩim be'em be'em wʋ bɛla. 
REV.16.19	Tẽŋa la n mĩim na, tẽn-kãtɛ la pãrsɛ la zẽ'esɩ batã. Tɩ dũnia so'olʋm wuu tẽnsɩ lui. Nawẽnnɛ tẽegɛ Babilɔnɩ tẽn-kãtɛ la yelle mɛ, botɩ a yũ a sũ-isgre kãtɛ n ãn wʋ dãam n boe a wannɛ pʋam na. 
REV.16.20	Tɩ tẽn-sɛba wuu tɩ ko'om gilge, la tãnsɩ wuu bɔɩ, tɩ nẽra ka le yẽta ba. 
REV.16.21	Tɩ sakug-kãra ze'ele saazuum lui nẽrba zuto. Sakugre ayɩla tɩbsɩgɔ paagɛ wʋ kilo pinaasɩ. Tɩ nẽrba tʋʋra Nawẽnnɛ, sakuga la toogo ĩyã. Se'ere n soe la, toogo la tarɩ la pãŋa tɩ la yõsgɛ gãŋɛ.
REV.17.1	Tɩ malɛkadõma bayopɔɩ la n daan zãlɩ laasɩ bayopɔɩ la, ayɩla wa'am mam zẽ'am wa yele mam yetɩ: «Wa'am, tɩ mam wʋn pa'alɛ fɔ pɔg-yalsɩ dãana n de tẽn-kãtɛ n mẽ lɛm kʋlsɩ zozo'e nõorʋm na n wʋn yẽ sɩbgrɛ se'em. 
REV.17.2	La de la ẽŋa tɩ dũnia na'adõma tõm yalsɩ tõoma la ẽ zozo'e. La dũnia nẽrba mẽ tõm na a yalsɩ tõoma wʋ dãam tɩ ba yũ buge la.»
REV.17.3	Tɩ Nawẽnnɛ Sɩa bɔna la mam, tɩ malɛka la tarɩ mam sẽŋɛ mõom. Tɩ mam yẽ pɔka n bã dũŋa n de mõlga tɩ yʋ'ʋra n tʋʋrɩ Nawẽnnɛ gʋlsɛ a ĩyã wuu. Dũŋa la daan tarɩ la zuto bayopɔɩ, la ɩɩla pia. 
REV.17.4	Pɔka la daan yɛ la fu-mõlga n de gomusga, dee yɛ nẽnnõm lɔgrɔ n de sãlma, la kug-sõma buuri ligri n zo'oge. La a zãlɩ la sãlma laaga n pɩrɛ la bõn-be'ero n de a yalsɩ tõon-dẽgrɔ la. 
REV.17.5	Yʋ'ʋrɛ n daan gʋlsɛ a dĩire zuo, tɩ ba ka mina a võorɛ. Yʋ'ʋrɛ la de la «Babilɔnɩ n de tẽn-kãtɛ la, a de la dũnia pɔg-yalsɩ dõma, la tõon-dẽgrɔ wuu ma». 
REV.17.6	La mam yẽ tɩ pɔg-ẽŋa yũ la Nawẽnnɛ nẽrba zɩɩm buge, nẽr-sɛba n bɔ Azezi sɩra tɩ ba kʋ ba la zɩɩm.
REV.17.6	Mam n yẽ ẽ na, la di'ige mam mɛ zozo'e. 
REV.17.7	Tɩ malɛka la soke mam yetɩ: «Bẽm tɩ la dɛna di'ire bɔ fõn? Mam wʋn tɔgɛ pɔka la, la dũŋa la tɩ a bã n tarɩ zuto bayopɔɩ, la ɩɩla pia la võorɛ pa'alɛ fɔ. 
REV.17.8	Dũŋa la tɩ fʋ yẽ la, kʋrʋm a vɔa mɛ, la a ka le bɔna, la a wʋn ze'ele la bog-ko'ogo la pʋam dooge, sẽŋɛ sã'aŋɔ zẽ'am. La dũnia nẽr-sɛba yʋ'ʋra n ka gʋlsɛ bɔna vɔm gõŋɔ la pʋam halɩ dũnia pĩ'iluŋo wakatɛ la sãn yẽ dũŋa la, la wʋn di'ige ba mɛ, dũŋa la n daan vɔa, ka le wa bɔna, dee le wa bɔna la ĩyã.
REV.17.9	Dẽnɩ tɩ fʋ tara yɛm, la pʋtẽ'erɛ. Zuto bayopɔɩ la de la tãnsɩ bayopɔɩ tɩ pɔka la zo ba zuto. 
REV.17.10	La ba ken dɛna la na'adõma bayopɔɩ. Banuu bayopɔɩ la pʋam na'am ba'asɛ mɛ, la ayɩla n boe lɛɛlɛ wã, dee tɩ ayẽma nãn ka wa'am. La a sãn wa wa'am, a wʋn bɔna la wakatɛ fẽe. 
REV.17.11	La dũŋa la n daan vɔɩ dee ka le bɔna la, ẽŋa de la naba bʋnii dãana, la a ken dɛna la bayopɔɩ dõma la pʋam nẽra ayɩla. La a we'esɩ la sã'aŋɔ zẽ'a.
REV.17.12	Ɩɩla pia la tɩ fʋ yẽ la, de la na'adõma pia, la ba nãn ka to'oge na'am. La ba wʋn wa to'oge na'am lagɩm na dũŋa la di karf-ayɩla. 
REV.17.13	Bãma pia la pʋtẽ'erɛ de la ayɩla, ba dɩkɛ ba pãŋa, la ba ke'eŋo la wuu bɔ la dũŋa la. 
REV.17.14	Ba wʋn zɛbɛ la Pebila la mɛ, la Pebila la wʋn zɛbɛ yãŋɛ ba mɛ, ẽŋa n de zuudãandõma Zuudãana, la na'adõma Naba la ĩyã. Pebila la, la nẽr-sɛba tɩ a wi, looge ba tɩ ba dɛna sɩra dõma la, n wʋn zɛbɛ yãŋɛ ba.»
REV.17.15	Malɛka la le yele mam yetɩ: «Kʋlsɩ la tɩ fʋ yẽ, tɩ pɔg-yalsɩ dãana la zĩ ba nõorʋm na, de la nẽr-kʋʋŋɔ, tẽnsɩ wuu nẽrba, la so'olʋm to'oto'ore, la yetɔga buuri to'oto'ore nẽrba. 
REV.17.16	Ɩɩla pia la tɩ fʋ yẽ la, la dũŋa la wʋn sise pɔg-yalsɩ dãana la mɛ, wʋn to'ose sɛla wuu tɩ a tarɩ la, dee basɛ ẽ beele. La ba wʋn obe a nẽnnɔ mɛ, dee yõ ẽ na bugum. 
REV.17.17	Se'ere n soe la, Nawẽnnɛ n basɛ tɩ ba pʋtẽ'era tẽ'esra tɩ ba ẽŋɛ ẽŋa n boorɩ se'em. Tɩ ba wʋn lagɩm taaba la nõorɛ ayɩla dɩkɛ ba na'am ke'eŋo bɔ dũŋa la, halɩ ka paagɛ wakat-sɛka tɩ la wʋn ẽŋɛ wʋ Nawẽnnɛ yetɔga n yele se'em na ba'asɛ. 
REV.17.18	Pɔka la tɩ fʋ yẽ la de la tẽn-kãtɛ n soe dũnia na'adõma wuu.»
REV.18.1	Bɛla poorʋm, mam le yẽ la malɛka n ze'ele Nawẽnnɛ yire sigra. A daan tarɩ la ke'eŋo zozo'e, tɩ a na'am pãŋa peelem nẽegɛ dũnia wuu. 
REV.18.2	A tɔgɛ la ke'enke'em yetɩ: «A lui mɛ, a lui mɛ! Babilɔnɩ n de tẽn-kãtɛ la lui mɛ. A lebge la kʋlkã'arsɩ kẽ'a zẽ'a, a de la kʋlkã'ar-bɛ'ɛsɩ, la bõn-ẽgla n de bõn-dẽgrɔ tɩ nẽrba sisri sʋka zẽ'a. 
REV.18.3	So'olʋm buuri wuu tõm na a yalsɩ tõoma wʋ dãam tɩ ba yũ la. Tɩ dũnia na'adõma lagɩm na ẽ tõm yalsɩ tõoma. Tɩ dũnia leebdõma doose a nẽnnõm lɔgrɔ n zo'oge la poorʋm yẽ bõntarsõm, bɛla tɩ a sã'am.»
REV.18.4	Tɩ mam wõm kõa ayẽma n ze'ele saazuum yetɩ: «M nẽrba, yese-ya a pʋam fõrgɛ, tɩ ya da kãn lagɩm na ẽ tõm a tõon-be'ero la, tɩ ya da lagɩm na ẽ yẽ tooro sɛba tɩ a wʋn yẽ la. 
REV.18.5	Se'ere n soe la, a tõon-be'ero la zo'oge mɛ halɩ paagɛ saazuum. Nawẽnnɛ tẽrɩ a tõon-be'ero la wuu yelle mɛ. 
REV.18.6	Ẽŋɛ-ya ẽ wʋ ẽŋa n ẽŋɛ basɛba se'em na, yɔ-ya ẽ ẽn ẽŋɛ se'em na nõorɛ ayi. Pɩrɛ-ya a wannɛ na la dã-ke'eŋo nõorɛ ayi bɔ ẽ, wʋ ẽn botɩ nẽrba basɛba yũ se'em na. 
REV.18.7	Nãmsɛ-ya ẽ tɩ a yẽ toogo la sũ-sã'aŋɔ, wʋ ẽŋa n nã'asrɩ a mẽŋa la a nẽnnõm lɔgrɔ se'em na: A yetɩ a mẽŋa tɩ: ‹Mam zĩ dɛna la pɔg-naba, mam dagɩ pɔkõorɛ, la mam kãn yẽ nãmsgɔ, la sũ-sã'aŋɔ.› 
REV.18.8	Bɛla ĩyã tooro wʋn wa'am a zuo la daarɛ ayɩla pʋam: La de la bã'asɩ n kʋʋrɩ, la sũ-sã'aŋɔ, la kɔm, la bugum n wʋn di ẽ, se'ere n soe la, Zuudãana Nawẽnnɛ n di a sarɩya la de la ke'eŋo dãana.»
REV.18.9	Dũnia na'adõma n tõnnɩ yalsɩ tõon-dẽgrɔ la tẽn-ẽŋa lɛ, dee yẽta nẽnnõm lɔgrɔ a zẽ'am na, sãn wa yẽ bugum n laŋɛ tẽŋa la dita tɩ zũ'usi gulla, ba wʋn kɛlla mɛ fabla a yelle. 
REV.18.10	Ban zotɩ dabeem la a nãmsgɔ la, ba wʋn zɛ la zãazãarɛ dee yɛta yetɩ: «Waɩ, waɩ! Tẽn-kãtɛ la, Babilɔnɩ tẽŋa n tarɩ pãŋa la, karf-ayɩla pʋam tɩ fõn yẽ sɩbgrɛ wãna!»
REV.18.11	Tɩ dũnia leebdõma mẽ wʋn kɛlla fabla a yelle, nẽra nẽra n ka le da'ara ba bõn-kɔɔsla la ĩyã. 
REV.18.12	Ba bõn-kɔɔsla la de la sãlma, la zũuro, la kug-sõma buuri ligri n zo'oge, la tãn-sõma, la tãn-mõlsɩ n de gomusga, la tãn-saalsɩ n yẽgrɩ, la dɔɔrɔ buuri wuu n tarɩ yũuŋ-yẽlga, la lɔg-sɛba tɩ ba dɩkɛ wɔbgɔ yẽna mãalɛ, la lɔg-sɛba tɩ ba dɩkɛ dɔɔrɔ n tarɩ yõorɔ mãalɛ, la lɔg-sɛba tɩ ba dɩkɛ yõgõm, la kuto, la sãlm-kuga mãalɛ. 
REV.18.13	La tɩɩsɩ pɔgrɔ n tarɩ yũuŋo, la bõnɔ n ãn wʋ kakadule, la tɩdarɛ kaam, la miiri, la tɩdarɛ tɩ ba yõ'orɩ, la dãam, la kaam, la zom, la bõnkɔɔla, la niigi, la piisi, la wiiri, la toto, la halɩ baa nẽrsaalba.
REV.18.14	Ba wʋn yele tẽŋa la yetɩ: «Bõn-sɛba wuu tɩ fʋ yɛm boorɩ la fõrgɛ dee basɛ fʋ mɛ. Fʋ bõntarsõm, la fʋ nẽnnõm lɔgrɔ la tole mɛ dee basɛ fɔ, tɩ nẽra nẽra kãn le malɩn yẽ ba.»
REV.18.15	Leebdõma n leebe lɔg-bãma yẽ bõntarsõm tẽn-ẽŋa pʋam na, wʋn zoe la dabeem la a nãmsgɔ la. Ba wʋn zɛ la zãazãarɛ kaasra dee fabla 
REV.18.16	yetɩ: «Waɩ, waɩ! Tẽn-kãtɛ la n daan ãn wʋ pɔka n yɛɛrɩ fu-sõma, la fu-mõlsɩ n de gomusga, dee ɩta nẽnnõm la sãlma lɔgrɔ, la kug-sõma buuri ligri n zo'oge la. 
REV.18.17	Karf-ayɩla pʋam tɩ a bõntarsõm na wuu darɛ sã'am.»
REV.18.17	Õornɔ kɛ'ɛndõma, la nẽr-sɛba n kẽ'erɩ õornɔ sẽnna sore, la sɛba n tõnnɩ õornɔ na pʋam, la nẽr-sɛba n kẽ'erɩ õornɔ na ɛɛra lɛɛbra la ze la zãazãarɛ, 
REV.18.18	la ban yẽtɩ tɩ bugum diti tẽŋa la tɩ zũ'usi gulla la, ba kaasrɩ mɛ yɛta tɩ: «Tẽŋa nãn ka boe n de tẽn-kãtɛ wʋ ẽna.»
REV.18.19	La ba vaarɩ la tẽntõnnɔ pukra ba zuto, kaasra, dee fabla yetɩ: «Waɩ, waɩ! Tẽn-kãtɛ ẽna bõntarsõm ĩyã tɩ nẽr-sɛba n tarɩ õornɔ ɛɛra ko-kãtɛ la pʋam lɛɛbra la lebge bõntatba. La karf-ayɩla pʋam tɩ a bõntarsõm na wuu darɛ sã'am.»
REV.18.20	«Sɛba n boe Nawẽnnɛ yire, ẽŋɛ-ya sũ-yẽlga sɛla n paagɛ ẽ na ĩyã. Yãma n welge to'ore dɛna Nawẽnnɛ nẽrba, a Tõntõnɩba, la a nõtɔ'ɔsrɩba, ẽŋɛ-ya sũ-yẽlga. Se'ere n soe la, Nawẽnnɛ di tẽŋa la sarɩya sã'am ẽ mɛ, be'em sɛka tɩ a ẽŋɛ ya la ĩyã.»
REV.18.21	Tɩ malɛka n tarɩ pãŋa õbgɛ kug-kãtɛ n ãn wʋ nẽerɛ la lobge ko-kãtɛ la pʋam dee yetɩ: «Ba wʋn lobge Babilɔnɩ n de tẽn-kãtɛ la basɛ la bɛla la pãŋa, tɩ ba kãn le malɩn yẽ ẽ. 
REV.18.22	Ba kãn le wõm kõl-wẽ'erba wẽ'a, la yõonyõonɩba yõoma, la wɩɩsɩ, la benkɔma peebgo, la ba kãn le yẽ nẽra n tarɩ nu'ugo tõonɛ a pʋam, la ba kãn wõm nẽerɛ dãmnɛ mĩ. 
REV.18.23	Fɩtla bugum peelem kãn le nẽegɛ mĩ. Ba kãn le wõm pɔgdire kõa mĩ. Tẽŋa la leebdõma daan de la dũnia nẽrzuto. La tẽŋa la tɩɩm tõoma pã'asɛ so'olʋm buuri wuu nẽrba mɛ.»
REV.18.24	La de la Babilɔnɩ tẽŋa la pʋam tɩ ba yẽ Nawẽnnɛ nõtɔ'ɔsrɩba, la Nawẽnnɛ nẽrba, la nẽr-sɛba tɩ ba daan kʋ dũnia wuu la zɩɩm.
REV.19.1	Bɛla poorʋm, mam wõm na kõa n tɔgrɩ ke'enke'em Nawẽnnɛ yire wʋ nẽr-kʋʋŋɔ kõosɩ la yetɩ:
REV.19.1	«Aleluya! Nã'asɛ-ya Nawẽnnɛ!
REV.19.1	Fãarɛ, la nã'asgɔ, la ke'eŋo de la tõma Wẽnnaam n soe.
REV.19.2	Ẽŋa sarɩyadia la masɛ mɛ, dɛna sɩra.
REV.19.2	Se'ere n soe la, a di pɔg-tutulga la n daan tõnnɩ yalsɩ tõoma zozo'e sã'ana dũnia la sarɩya mɛ sɩbgɛ ẽ, ẽn botɩ a tõntõnɩba ki la ĩyã.»
REV.19.3	Tɩ ba le yetɩ:
REV.19.3	«Aleluya! Nã'asɛ-ya Nawẽnnɛ.
REV.19.3	Tẽn-kãtɛ la tɩ bugum laŋɛ dita la bug-zũ'usi zonnɩ na saazuum wakatɛ wuu.»
REV.19.4	Tɩ kẽma pisyi la anaasɩ, la bõn-vɔɔsɩ banaasɩ la ka dũma tẽŋa nã'asra Nawẽnnɛ n zĩ a na'am bĩmbĩnne zuo la yetɩ:
REV.19.4	«Amina. Aleluya! Nã'asɛ-ya Nawẽnnɛ.»
REV.19.5	Tɩ kõa ze'ele na'am bĩmbĩnne na zẽ'am yetɩ:
REV.19.5	«Yãma n de Nawẽnnɛ tõntõnɩba n zotɩ ẽ na, tarɩmdõma, la kɛ'ɛndõma, nã'asɛ-ya tɩ Nawẽnnɛ.»
REV.19.6	Tɩ mam le wõm kõa n ãn wʋ nẽr-kʋʋŋɔ zozo'e n tɔgrɩ, dee ãna wʋ ko-kãtɛ dãmnɛ, dee ãna wʋ saaga n tãsrɩ ke'enke'em yetɩ:
REV.19.6	«Aleluya! Nã'asɛ-ya Nawẽnnɛ.
REV.19.6	Zuudãana Nawẽnnɛ n de ke'eŋo dãana la n soe na'am.
REV.19.7	Basɛ-ya tɩ tɩ ẽŋɛ sũ-yẽlga sɩrʋm nã'asɛ Nawẽnnɛ,
REV.19.7	se'ere n soe la,
REV.19.7	Pebila la pɔgdire wakatɛ paagɛ mɛ,
REV.19.7	tɩ pɔka la mẽ mãasʋm a mẽŋa ba'asɛ.
REV.19.8	Tɩ ba bɔ ẽ fu-sõŋɔ n yẽgrɩ ka tara dẽgrɔ, tɩ a yɛ.»
REV.19.8	Fu-sõŋɔ la de la Nawẽnnɛ nẽrba tõon-sõma.
REV.19.9	Tɩ malɛka la yele mam yetɩ: «Gʋlsɛ yetɩ: Sɛba tɩ ba wi ba tɩ ba wa'am wa di Pebila la pɔgdire kibsa la tarɩ zu-yẽlga.» Dee le yetɩ: «Yetɔg-bãma de la Nawẽnnɛ yetɔga sɩra sɩra.» 
REV.19.10	Tɩ mam ka dũma tẽŋa a nẽŋam tɩ m nã'asɛ ẽ, tɩ a yele mam yetɩ: «Da ẽŋɛ bɛla! Mam mẽ de la Nawẽnnɛ tõntõnna wʋ fõn, la fʋ sɔbiisi la n sakɛ sɩra tɩ Azezi pa'alɛ la. La de la Nawẽnnɛ n de fʋ nã'asɛ.»
REV.19.10	Sɩra la tɩ Azezi puke pa'alɛ la n bɛla tɩ Nawẽnnɛ Sɩa botɩ a nõtɔ'ɔsrɩba tɔ'ɔsra tɔgra.
REV.19.11	La mam yẽ la Nawẽnnɛ yire n yo'oge, tɩ wemõ-pɛɛlga bɔna mĩ, tɩ sɛka n bã ẽ na yʋ'ʋrɛ dɛna Atẽntẽa, la Sɩra Dãana. A diti la sarɩya tɩ la masɛ, dee zɛbra zɛbrɛ tɩ la masɛ. 
REV.19.12	A nini ãn wʋ bugwitum na, dee vuge mũnsi zozo'e a zuum. A tarɩ la yʋ'ʋrɛ n gʋlsɛ tɩ nẽra ka mina ẽ, sãn dagna a mẽŋa mã'a. 
REV.19.13	La a yɛ la fu-woko n lʋsɛ zɩɩm pʋam. A yʋ'ʋrɛ de la Nawẽnnɛ yetɔga. 
REV.19.14	Tɩ Nawẽnnɛ yire zɛbzɛbrɩba yɛ fu-pɛɛlsɩ n ãn sõŋa ka tara dẽgrɔ, bã wemõ-pɛɛlsɩ dɔla ẽ. 
REV.19.15	Tɩ sʋkɔbgɔ n saasɛ tara nõorɛ ze'ele a nõorʋm yɛsra. A wʋn dɩkɛ la sʋ'a la zɛbɛ yãŋɛ so'olʋm buuri wuu. A wʋn tara la kuto dasaarɛ sɔna ba. A wʋn mẽrɛ ba la viinye biɛ wẽkrɛ bõnɔ n pa'alɩ ke'eŋo dãana Nawẽnnɛ sũ-isgre la pʋam. 
REV.19.16	Yʋ'ʋrɛ n gʋlsɛ a fuugo zuo, la a gere zuo yetɩ: «Na'adõma Naba, la zuudãandõma Zuudãana.»
REV.19.17	Tɩ mam yẽ malɛka n ze wẽntulle pʋam n tɔgɛ ke'enke'em yele bõn-ẽgla wuu n ẽgrɩ saazuum yetɩ: «Wa'am-ya wa lagsɛ Nawẽnnɛ di-kãtɛ la zẽ'am. 
REV.19.18	Ya wʋn di la na'adõma nẽnnɔ, la kɛ'ɛndõma, la sʋdaasɩ nẽnnɔ, la wiiri, la wi-bã'arba nẽnnɔ, la nẽrba wuu, burkĩndõma, la yamsɩ, la kɛ'ɛndõma, la tarɩmdõma wuu nẽnnɔ.»
REV.19.19	Tɩ mam yẽ dũŋa la, la dũnia na'adõma, la ba zɛbzɛbrɩba n lagsɛ taaba tɩ ba zɛbɛ la sɛka n bã wemõa, la a zɛbzɛbrɩba la. 
REV.19.20	Tɩ ba yõkɛ dũŋa la, la põmpɔrŋɔ nõtɔ'ɔsa la n daan ẽŋɛ bõn-yãlma dũŋa la nifum pã'asɛ sɛba n to'oge dũŋa la dãalgɔ, dee nã'asɛ a bõnɔ tɩ ba mãalɛ la. Ba lobe dũŋa, la põmpɔrŋɔ nõtɔ'ɔsa la wuu la vɔɔsɩ basɛ bugum mõgrɛ n diti kidibre pʋam. 
REV.19.21	Tɩ sʋ'a la n ze'ele we-bã'ara la nõorʋm yɛsra la, kʋ sɛba n weege la. Tɩ bõn-ẽgla wuu di ba nẽnnɔ na tɩgɛ.
REV.20.1	Bɛla poorʋm, mam yẽ la malɛka n ze'ele Nawẽnnɛ yire sigra. A zãlɩ la bog-ko'ogo la saafɩbiire, la zɔrgɔ n ãn kãtɛ. 
REV.20.2	A yõkɛ la pʋryõŋ-yãlma la n de kʋrʋm kʋrʋm bõnsɛla, n de dõta, n de Asũtãana la lʋ ẽ yʋʋma tʋsrɛ ĩyã. 
REV.20.3	A lobe ẽ basɛ la bog-ko'ogo la pʋam yʋ, dee bɩ taasɛ, tɩ a da le yãŋɛ pã'asɛ dũnia so'olʋm nẽrba, gu'ura halɩ tɩ yʋʋma tʋsrɛ la wa paagɛ. Yʋʋma tʋsrɛ la poorʋm, dẽnɩ tɩ ba lorge ẽ basɛ wakatɛ fẽfẽe.
REV.20.4	Tɩ mam yẽ na'am bĩmbĩna, tɩ ba bɔ nẽr-sɛba n zĩ ba zuto la ke'eŋo tɩ ba di sarɩya. Tɩ mam yẽ nẽr-sɛba tɩ ba daan wige ba zuto, ban bɔ Azezi sɩra, dee mõolɛ Nawẽnnɛ yetɔga la sɩɩsɩ. Nẽr-bãma daan ka nã'asɛ dũŋa la, la a bõnɔ na tɩ ba mãalɛ la, la ba ka to'oge a dãalgɔ ba dĩa zuto bɩɩ ba nu'usi zuto. Ba vo'oge mɛ lagɩm na Krisi di na'am yʋʋma tʋsrɛ la pʋam. 
REV.20.5	Ẽna de la pɔspɔsɩ kũm vo'ore. La kũm basɛba la ka vo'oge, sãn dagna yʋʋma tʋsrɛ la n wʋn wa tole. 
REV.20.6	Nẽr-sɛba n wʋn po vo'oge pɔspɔsɩ kũm vo'ore la, tarɩ zu-yẽlga, bãma de la Nawẽnnɛ nẽrba. Kũm bʋyi dãana la ka tã wʋn ẽŋɛ ba sɛla. Bãma n wʋn dɛna Nawẽnnɛ la Krisi kãabgɔ kẽma, la ba wʋn lagɩm na Krisi di na'am yʋʋma tʋsrɛ.
REV.20.7	Yʋʋma tʋsrɛ la sãn wa tole, ba wʋn yese Asũtãana yʋ'a zẽ'a na basɛ mɛ. 
REV.20.8	Tɩ a yese pã'asɛ dũnia so'olʋm buuri wuu nẽrba, Gɔɔgɩ la Magɔɔgɩ. A wʋn lagsɛ ba mɛ tɩ ba zɛbɛ zɛbrɛ. Ba wʋn lagsɛ zo'oge wʋ tẽntõnbĩ'isgo n boe ko-kãtɛ nõorʋm se'em na. 
REV.20.9	Ba wʋn yese mɛ dũnia wuu lagsɛ kaagɛ Nawẽnnɛ nẽrba n boe zẽ'e-sɛka, tẽn-sɛka tɩ Nawẽnnɛ nõŋɛ la. La bugum n wʋn ze'ele Nawẽnnɛ yire sige di ba. 
REV.20.10	Tɩ ba wʋn yõkɛ Asũtãana n pã'asrɩ dũnia nẽrba la lobe basɛ bugum mõgrɛ n diti kidibre pʋam, zẽ'e-sɛka tɩ ba daan põn lobe dũŋa, la põmpɔrŋɔ nõtɔ'ɔsa la. Bilam ba wʋn nãmsra la wʋntɛɛŋa la yʋ'ʋŋɔ wakatɛ n ka ba'asrɩ.
REV.20.11	Tɩ mam le yẽ na'am bĩmbĩnne kãtɛ n de pɛɛlga, la sɛka n zĩ a zuo. Tɩ tẽŋa la saazuum zoe fõrgɛ a nẽŋam, tɩ ba ka le yẽ ba. 
REV.20.12	Tɩ mam yẽ nẽr-sɛba n ki la, kɛ'ɛndõma, la tarɩmdõma n ze na'am bĩmbĩnne na nẽŋam. Tɩ ba lagsɛ gõnnɔ. La ba lakɛ la gõŋɔ ayẽma n de vɔm gõŋɔ. Tɩ ba di sɛba n ki la sarɩya masɛ wʋ ba tõoma n de se'em, wʋ lan gʋlsɛ gõnnɔ na pʋam se'em na. 
REV.20.13	Tɩ ko-kãtɛ basɛ sɛba n ki a pʋam na, tɩ kũm, la kɩ'ɩn-tẽŋa mẽ basɛ nẽr-sɛba n ki bɔna ba zẽ'am na. La ba di ba wuu sarɩya masɛ wʋ ban tõm se'em na. 
REV.20.14	Tɩ ba lobe kũm, la kɩ'ɩn-tẽŋa basɛ bugum mõgrɛ la pʋam. Bugum mõgrɛ la de la kũm bʋyi dãana. 
REV.20.15	Sɛka yʋ'ʋrɛ n ka gʋlsɛ vɔm gõŋɔ la pʋam, ba wʋn lobe ẽ basɛ la bugum mõgrɛ la pʋam.
REV.21.1	Tɩ mam yẽ saazuum paalga, la tẽn-paalga. Pɔspɔsɩ saazuum, la pɔspɔsɩ tẽŋa la bɔɩ mɛ, la ko-kãtɛ mẽ ka le bɔna. 
REV.21.2	La mam yẽ la Nawẽnnɛ tẽŋa n de Zerizalɛm paalga n ze'ele saazuum Nawẽnnɛ zẽ'am sigra. A malgɛ mɛ ãna sõŋa wʋ pɔka n yɛ nẽnnõm futo mãasʋm a mẽŋa tɩ a ele a sɩra. 
REV.21.3	Tɩ mam wõm kõa n ze'ele na'am bĩmbĩnne na zẽ'am tɔgɛ ke'enke'em yetɩ: «Nawẽnnɛ kẽ'a zẽ'am boe la nẽrsaalba tẽŋasʋka. A wʋn kẽ'era la ba lɛ, tɩ ba dɛna a nẽrba. Nawẽnnɛ mẽŋa n wʋn bɔna la ba lɛ. 
REV.21.4	A wʋn duuse ba nintãm wuu. La kũm kãn le bɔna, sũ-sã'aŋɔ la kaasga, bɩɩ toogo kãn le bɔna. Yel-kɛgsɩ la wuu tole mɛ.»
REV.21.5	Tɩ sɛka n zĩ na'am bĩmbĩnne zuo la yele yetɩ: «Bɩsɛ, mam ɩtɩ sɛla woo la paalsɩ.» Dee yele mam yetɩ: «Gʋlsɛ wãna, se'ere n soe la, mam yetɔga wã de la sɩra dee masɛ tɩ ba bɔ sɩra.»
REV.21.6	Dee le yele mam yetɩ: «La ẽŋɛ ba'asɛ mɛ. Mam de la Alfa, la Omega, sɛla woo pĩ'iluŋo, la ba'asgɔ. Koyũuro n tarɩ sɛka, mam wʋn bɔ ẽ ko'om n bulli n bɔ'ɔrɩ vɔm zãŋa tɩ a yũ. 
REV.21.7	Nẽr-sɛka n yãŋɛ, a wʋn to'oge la bõn-bãma mam zẽ'am. Mam wʋn dɛna a Wẽnnaam, tɩ a mẽ dɛna mam bia. 
REV.21.8	La sãn dɛna dabeto, la sɛba n ka bɔ sɩra, la sɛba n tõnnɩ tõon-dẽgrɔ, la nẽr-kʋʋrba, la yalsɩ dõma, la sɛba n tõnnɩ tɩɩm tõoma, la sɛba n nã'asrɩ bõndõma tɩ ba mãalɛ, la põmpɔrndõma la wuu, bãma zẽ'a de la bugum mõgrɛ n diti kidibre pʋam. Bɛla de la kũm bʋyi dãana.»
REV.21.9	Tɩ malɛkadõma bayopɔɩ la n daan zãlɩ laasɩ bayopɔɩ n pɩrɛ la tooro bayopɔɩ n de ba'asgɔ tooro la, ayɩla wa'am wa yele mam yetɩ: «Wa'am tɩ mam wʋn pa'alɛ fʋ pɔka la n yetɩ a ele la, Pebila la pɔga la.»
REV.21.10	Tɩ Nawẽnnɛ Sɩa bɔna la mam, tɩ malɛka la tarɩ mam zom tãn-kãtɛ n wɔgɛ zuo. La a pa'alɛ mam na Nawẽnnɛ tẽŋa n de Zerizalɛm n ze'ele saazuum Nawẽnnɛ zẽ'am sigra, 
REV.21.11	n yẽgrɩ la Nawẽnnɛ na'am pãŋa. A sõŋa la yẽgrɩ wʋ kug-sõŋɔ n tarɩ yõorɔ, ãna wʋ kugre tɩ ba wi'iri tɩ zaspɩ, dee yẽgra wʋ bɩsga tɩ ba wi'iri kristalɩ. 
REV.21.12	Tẽŋa la tarɩ la lal-kãtɛ n wɔgɛ gilge ẽ, tara nõa pia la ayi. Tɩ malɛkadõma pia la ayi gu'ura nõa la. Ɩsrayɛlɩ buuri pia la ayi la yʋ'ʋra n gʋlsɛ nõa la zuto. 
REV.21.13	Nõa batã n boe lalga la dapoore bɔba, tɩ batã bɔna zʋʋgɔ bɔba, tɩ batã bɔna gɔbga bɔba, tɩ batã bɔna zanõa bɔba. 
REV.21.14	Tẽŋa la lalga ẽebɛ la kuga pia la ayi zuto. Tɩ Azezi n de Pebila la Tõntõnɩba pia la ayi la yʋ'ʋra gʋlsɛ kug-bãma zuto.
REV.21.15	Malɛk-sɛka n daan tɔgɛ la mam na, tarɩ la sãlma dɔɔgɔ tɩ ba tarɩ makra, tɩ a makɛ tẽŋa la, la a nõa, la a lalga la. 
REV.21.16	Tẽŋa la de la tẽn-wẽkɔ tɩ a lalsɩ banaasɩ la wuu zõna taaba. Tɩ malɛka la dɩkɛ dɔɔgɔ la makɛ tẽŋa la. Tɩ a yɔlŋɔ dɛna sɩtaadɩ tʋspia la ayi. A woglʋm la a yɔlŋɔ, la a saazuum woko zõn na taaba. 
REV.21.17	La a makɛ lalga la mɛ, tɩ a woglʋm dɛna kãntɩɩsɩ kɔbga la pinaasɩ la anaasɩ. A kãntɩɩsɩ la de la bʋyɩla la nẽrsaala kãntɩɩsɩ.
REV.21.18	Ba dɩkɛ la kug-sõma yʋ'ʋrɛ n de zaspɩ mẽ lalga la. La tẽŋa la mẽŋa de la sãlma mẽŋa mẽŋa n yẽgrɩ ãna wʋ bɩsga la. 
REV.21.19	Lalga la, ba dɩkɛ la kug-sõma buuri to'oto'ore n tarɩ yõorɔ ẽebɛ ẽ, tɩ a ãna sõŋa.
REV.21.19	Ẽbrɛ la pɔspɔsɩ kugre la yʋ'ʋrɛ de la zaspɩ,
REV.21.19	tɩ bʋyi dãana yʋ'ʋrɛ dɛna safɩɩrɩ,
REV.21.19	tɩ bʋtã dãana dɛna kalsedʋanɩ,
REV.21.19	tɩ bʋnaasɩ dãana dɛna emerɔdɩ.
REV.21.20	Tɩ bʋnuu dãana dɛna sadonigsi,
REV.21.20	tɩ bʋyoobɩ dãana dɛna sardʋanɩ,
REV.21.20	tɩ bʋyopɔɩ dãana dɛna krizoliti,
REV.21.20	tɩ bʋnii dãana dɛna berili,
REV.21.20	tɩ bʋwɛɩ dãana dɛna topaazɩ,
REV.21.20	tɩ pia dãana dɛna krizoprazɩ,
REV.21.20	tɩ pia la ayɩla dãana dɛna yasẽntɩ,
REV.21.20	tɩ pia la ayi dãana dɛna ametisti.
REV.21.21	Nõa pia la ayi la kʋlɩnsɩ, ba dɩkɛ la kug-sõma buuri n tarɩ yõorɔ yʋ'ʋrɛ n de pɛrlɩ pia la ayi ẽŋɛ ba. Ba dɩkɛ la pɛrlɩ ayɩla ẽŋɛ nõorɛ ayɩla woo kʋlɩŋa. Tẽŋa la pallɛ de la sãlma mẽŋa mẽŋa n yẽgrɩ wʋ bɩsga la.
REV.21.22	Mam ka yẽ Wẽndeego tẽŋa la pʋam, se'ere n soe la, Zuudãana Nawẽnnɛ n de ke'eŋo wuu dãana, la Pebila la n boe mĩ. 
REV.21.23	Tẽŋa la ka boorɩ wẽntulle, bɩɩ wõrga tɩ ba nẽegɛ ẽ, se'ere n soe la, Nawẽnnɛ na'am pãŋa peelem n nẽerɩ ẽ, tɩ Pebila la dɛna a fɩtla. 
REV.21.24	Dũnia so'olʋm wuu nẽrba wʋn sẽnna la a peelem na pʋam. La dũnia na'adõma wʋn tara ba bõntarsõm sẽŋɛ mĩ. 
REV.21.25	Tẽŋa la nõa kãn malɩn yʋ, se'ere n soe la, yʋ'ʋŋɔ ka boe mĩ. 
REV.21.26	Ba wʋn tarɩ dũnia so'olʋm wuu nã'asgɔ, la ba bõntarsõm sẽŋɛ mĩ. 
REV.21.27	Sɛla n de bõn-dẽgrɔ wuu, bɩɩ nẽr-sɛka woo n tõnnɩ tõon-dẽgrɔ, la põmpɔrndõma kãn kẽ tẽŋa la pʋam. Nẽr-sɛba yʋ'ʋra n gʋlsɛ Pebila la vɔm gõŋɔ la pʋam mã'a n wʋn kẽ tẽŋa la pʋam.
REV.22.1	Tɩ malɛka la pa'alɛ mam ko'om n bɔ'ɔrɩ vɔm kʋlaaga. Kʋlaaga la yẽgrɩ wʋ bɩsga la. A ze'ele la Nawẽnnɛ, la Pebila na'am bĩmbĩnne na zẽ'am 
REV.22.2	zɔta tẽŋa la pʋam pallɛ tẽŋasʋka. Tɩa n bɔ'ɔrɩ vɔm n boe kʋlaaga la sakʋgrɔ bayi la wɔnna biɛ nõorɛ pia la ayi yʋʋnɛ pʋam. A wɔnnɩ na nõorɛ ayɩla wõrga woo pʋam. Tɩa la võorɔ bɔ'ɔrɩ la dũnia so'olʋm wuu ĩmã'asʋm. 
REV.22.3	Sɛla tɩ Nawẽnnɛ kã be'em bɔ ẽ kãn le bɔna tẽŋa la pʋam. Nawẽnnɛ, la Pebila la na'am bĩmbĩnne n wʋn bɔna mĩ. Tɩ Nawẽnnɛ tõntõnɩba wʋn nã'asra ẽ. 
REV.22.4	La ba wʋn yẽ a nẽŋa, la a yʋ'ʋrɛ wʋn gʋlsɛ ba dĩa zuto. 
REV.22.5	Yʋ'ʋŋɔ kãn le bɔna. Nẽrba kãn bɔɔra tɩ fɩtla, bɩɩ wẽntulle nẽegɛ peelem, Zuudãana Nawẽnnɛ n wʋn nẽegɛ peelem bɔ ba. La ba wʋn di la na'am wakatɛ n ka ba'asrɩ.
REV.22.6	Tɩ malɛka la yele mam yetɩ: «Yetɔg-bãna wã wuu de la sɩra, masɛ tɩ ba bɔ sɩra. La de la Zuudãana Nawẽnnɛ mẽŋa n botɩ a nõtɔ'ɔsrɩba tɔ'ɔsra a yetɔga tɔgra la, n tõm a malɛka tɩ a wa'am wa pa'alɛ a tõntõnɩba sɛla n kãn yuuge dee ẽŋɛ.» 
REV.22.7	Azezi yetɩ: «Selse-ya! La kãn yuuge dee tɩ mam wa'am. Sɛka n sakrɩ gõŋɔ wã yetɔga tɩ ba to'osrɩ Nawẽnnɛ zẽ'am tɔgra la tarɩ zu-yẽlga.»
REV.22.8	La de la mam Azã n wõm dee yẽ bõn-bãma. La mam n wõm dee yẽ ba la, mam ka la dũma tẽŋa malɛka la n pa'alɛ mam bõn-bãma la nẽŋam tɩ m nã'asɛ ẽ. 
REV.22.9	Tɩ a yele mam yetɩ: «Da ẽŋɛ bɛla, tɩ mam mẽ de la tõntõnna wʋ fõn, la fʋ sɔbiisi n de nõtɔ'ɔsrɩba, la nẽr-sɛba wuu n sakrɩ gõn-ẽna wã yetɔga la. Nawẽnnɛ n de fʋ nã'asɛ.»
REV.22.10	A yele bɛla dee yele mam yetɩ: «Da sʋgɛ gõŋɔ wã yetɔga tɩ Nawẽnnɛ puke pa'alɛ fʋ la, se'ere n soe la, wakat-sɛka tɩ bõn-bãna wʋn ẽŋɛ la lɛm mɛ. 
REV.22.11	Sɛka n de tõon-be'ero dãana, a ken tõnna be'em. Sɛka n de tõon-dẽgrɔ dãana, a ken tõnna tõon-dẽgrɔ. La sɛka n ɩtɩ sɛla n masɛ, a ken ɩta sɛla n masɛ. Tɩ sɛka n de pʋpeelem dãana, ken sẽŋɛ nẽŋa la pʋpeelem.»
REV.22.12	Azezi yele yetɩ: «Selse-ya! La kãn yuuge dee tɩ mam wa'am. La mam tarɩ la yɔɔrɔ sẽna tɩ m yɔ nẽra woo masɛ wʋ ẽn tõm se'em. 
REV.22.13	Mam de la Alfa, la Omega, pɔspɔsɩ dãana, la poorʋm dãana, sɛla woo pĩ'iluŋo, la ba'asgɔ.»
REV.22.14	Sɛba n peege ba futo tarɩ zu-yẽlga. Bãma n wʋn tara nõorɛ tɩ ba di vɔm tɩa la biɛ, la bãma n wʋn doose tẽŋa la nõa kẽ tẽŋa la pʋam. 
REV.22.15	La nẽr-sɛba n tõnnɩ tõon-dẽgrɔ, la sɛba n tõnnɩ tɩɩm tõoma, la sɛba n tõnnɩ yalsɩ tõoma, la nẽr-kʋʋrba, la sɛba n nã'asrɩ bõndõma tɩ ba mãalɛ, la nẽr-sɛba wuu n nõŋɛ põmpɔrŋɔ dee parna la, wʋn weege la yẽŋa, ba kãn kẽ tẽŋa la pʋam.
REV.22.16	«Mam Azezi n tõm m malɛka tɩ a wa'am wa tɔgɛ bõn-bãma wuu pa'alɛ m nẽrba. Mam de la naba Adavidi yɩɩŋa, la bewã'arɛ n nẽerɩ.»
REV.22.17	Nawẽnnɛ Sɩa, la pɔka la n mãasʋm a mẽŋa tɩ a ele la yetɩ: «Wa'am!»
REV.22.17	Sɛka n wõm bɛla, a mẽ yetɩ: «Wa'am!» Koyũuro n tarɩ sɛka, a wa'am, sɛka n boorɩ ko'om n bɔ'ɔrɩ vɔm, a wa'am wa to'oge zãŋa.
REV.22.18	Nẽr-sɛka woo n wõm Nawẽnnɛ yetɔga wã n boe gõŋɔ wã pʋam, mam Azã kã'anɩ ẽ yetɩ, nẽr-sɛka sãn pa'asɛ sɛla yetɔga wã pʋam, Nawẽnnɛ wʋn botɩ a yẽ tooro sɛba n gʋlsɛ gõŋɔ wã pʋam na. 
REV.22.19	La nẽr-sɛka sãn yese sɛla gõŋɔ wã yetɔga pʋam, Nawẽnnɛ wʋn yese a pʋrɛ tɩ a kãn po di vɔm tɩa la biɛ, la a kãn kẽ Nawẽnnɛ tẽŋa la pʋam wʋ lan pa'alɛ se'em gõŋɔ wã pʋam na.
REV.22.20	Sɛka n tɔgɛ yetɔg-bãna bɔ la yetɩ la de la sɩra, a yetɩ: «Asɩra, la kãn yuuge dee tɩ mam wa'am.»
REV.22.20	Amina! La dɛna bɛla. Zuudãana Azezi, wa'am.
REV.22.21	Tɩ Zuudãana Azezi yel-sõnnɛ bɔna la ya wuu.
